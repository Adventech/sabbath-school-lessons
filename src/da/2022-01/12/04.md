---
title:  Rystelse af himlen og jorden
date:  15/03/2022
---

Efter beskrivelsen af festforsamlingen i himlen advarer Paulus sine læsere om, at de må lytte til Guds røst, for ”Endnu én gang vil jeg [Gud] få ikke blot jorden, men også himlen til at skælve“ (Hebr 12,26). Paulus siger, at selv om Jesus er blevet indsat på himlens trone, er vores frelse endnu ikke fuldendt. Vi må være opmærksomme, for der endnu en vigtig begivenhed, der skal ske.

`Læs Hag 2,6-9.20-22 Sl 96,9-10; 99,1 Hebr 12,26-27.. Sammenlign teksterne. Hvad er hensigten med, at Gud ryster himlen og jorden? Hvad betyder det?`

I Det Gamle Testamente er rystelse af himmel og jord et almindeligt udtryk for Guds tilstedeværelse, når han kommer for at befri sit folk. Da Debora og Barak kæmpede mod Sisera, kæmpede Gud fra himlen på deres vegne (Dom 5,20). Det beskrives ved et mægtigt jordskælv, en rystelse af jorden og bjergene på grund af Guds tilstedeværelse (Dom 5,4-5). Vi finder det samme billede brugt mange steder i Det Gamle Testamente, når Gud rejser sig for at befri de undertrykte (Sl 68,8-9; Sl 60,4; Sl 77,18-19). En rystelse blev et signal om Guds dom, idet han viser sin autoritet over jordens folk. Profeterne forudsagde, at det ville ske på Herrens dag (Es 13,13; Es 24,18-23).

Når der i Hebræerbrevet siges, at Gud får himlen og jorden til at ”skælve“, henviser det til ødelæggelsen af Guds fjender. Det er, hvad Gud lovede ved Jesu tronbestigelse. Gud sagde til ham: ”Sæt dig ved min højre hånd, indtil jeg får lagt dine fjender som en skammel for dine fødder“ (Hebr 1,13). Jesus har besejret fjenden (Hebr 2,14-16) og er blevet indsat på tronen (Hebr 1,5-14), men fjenderne er endnu ikke blevet ødelagt (Hebr 10,11-14; 1 Kor 15,23-25).

Men Gud vil ødelægge disse fjender i fremtiden, når han vil få himlen og jorden til at skælve. Rystelsen af himlen og jorden betyder altså ødelæggelsen af de jordiske magter, der forfølger Guds folk, og endnu vigtigere, ødelæggelsen af de onde magter (Satan og hans engle), som står bag de jordiske magter og styrer dem.

`Til eftertanke. Løftet om, at retfærdigheden en dag vil ske fyldest, og at det onde, som har domineret vores verden, en dag vil blive ødelagt, er et løfte fyldt med håb for os alle, især for dem, som er blevet hårdt ramt af det onde.`