---
title:  Et rige, der ikke kan rokkes
date:  16/03/2022
---

Gud har sagt, at han vil få himlen og jorden til at ”skælve“. Det betyder, at han vil ødelægge de fjendtlige folk. Men der er noget, som ikke bliver rystet, og som ikke bliver ødelagt.

`Sammenlign Sl 15,5; Sl 16,8; Sl 21,8; Sl 62,3; Sl 112,6; Hebr 12,27. Hvad er det, der ikke kan rokkes?`

Mange moderne oversættelser af Hebr 12,27 indikerer, at rystel-sen af himmel og jord betyder, at de vil fjernes og forsvinde for altid. Men Bibelen siger tydeligt, at Gud vil skabe nye himle og en ny jord (Es 65,17; Åb 21,1-4), og vi skal opstå med nye legemer (1 Thess 4,13-17; Fil 3,20) og bo på den nye jord. ”Rystelsen“ indebærer renselsen og fornyelsen af skaberværket, ikke dets fuldstændige fjernelse. Det, der er nu, vil blive genskabt, og der skal de frelste bo.

Men der er noget, der ikke vil eller kan blive rystet. Det indbefatter de retfærdige. De vil ikke blive rystet, fordi de stoler på Gud. Skaberen opretholder dem og garanterer deres overlevelse.

Bemærk, at i Hebræerbrevet bliver varighed og stabilitet forbundet med Jesus. Hebr 1,10-12 siger om Jesus: ”Du, Herre, grundlagde i begyndelsen jorden, himlen er dine hænders værk. De går til grunde, men du består, de slides alle op som klæder, du ruller dem sammen som en klædning. De skiftes ud som klæder, men du er den samme, dine år får aldrig ende.“ Men Hebræerbrevet siger også, at Jesus forbliver præst for bestandig (Hebr 7,3.24) ligesom de frelstes arv heller ikke forgår (Hebr 10,34). I den afsluttende dom vil de mennesker, som holder fast i Jesus, ikke rokkes.

Hebr 12,28 siger også, at vi skal modtage ”et rige, der ikke kan rokkes“. Dette er en henvisning til Dan 7,18, som siger, at de hellige skal ”overtage kongedømmet og … beholde det i evighed“. Dette er det kongedømme, som ”i al evighed ikke skal gå til grunde“, som omtales i Dan 2,44. Dette kongedømme tilhører Sønnen, men han vil dele det med os. Åb 20,4 siger, at vi sammen med ham skal dømme de onde magter, som forfulgte os (1 Kor 6,3).