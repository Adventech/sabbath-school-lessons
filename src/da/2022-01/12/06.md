---
title:  Lad os takke
date:  17/03/2022
---

Hebræerbrevet afslutter dette afsnit med at understrege, at den passende respons til Gud for alt det fantastiske, han har gjort for os, er at vise taknemlighed ved at tjene og tilbede ham på en passende måde.

`Læs Hebr 12,28 Hebr 13,15-16. Hvordan tilbeder vi Gud på en måde, han finder behag i?`

Under den gamle pagt var ofringen af dyr den måde, folk viste deres anger og taknemlighed, men disse ofringer var kun et ydre tegn på hjertets anger og taknemlighed hos den, der tilbad. Gud gjorde det klart gennem profeterne og i Salmerne, at det, der virkeligt behagede ham, ikke var blod fra offerdyr, men de tilbedendes taknemlighed, gode gerninger og retfærdighed (Sl 50,7-23; Es 1,11-17).

Paulus indbyder os til at tilbede Gud i den himmelske helligdom ved at bringe ofre, der består i lovprisning, bekendelse, tak og gode gerninger. Dette udgør den sande gudstjeneste, som behager Gud. Vi bringer disse ofre her på jorden, men de modtages i himlen, fordi de har Guds velbehag. Paulus’ opfordring indbefatter alle de opfordringer til at bekende Jesu navn (Hebr 3,1; Hebr 4,14; Hebr 10,23), som han tidligere i brevet er kommet med, deriblandt også hans opfordringer til at blive ved med at gøre gode gerninger (Hebr 6,10-12; Hebr 13,1-2.16).

Paulus’ indbydelse til læserne om ”med tak at tjene Gud, som det er hans vilje“ (Hebr 12,28) indbefatter, at de troende nu virkelig er et folk af præster, der er blevet helliget og ført til målet (Hebr 10,1-14.19-23). Dette opfylder Guds oprindelige hensigt for Israel, at de skulle være et folk af præster, gennem hvem de gode nyheder om frelse skulle forkyndes for verden (2 Mos 19,4-6; 1 Pet 2,9-10; Åb 1,6; Åb 5,10).

Hebr 13,1-6 beskriver, hvad det i praksis vil sige at gøre godt og dele det, vi har. Det betyder at vise broderkærlighed, ligesom Jesus har vist os broderkærlighed (Hebr 2,11-12). Det betyder at være gæstfri, at besøge dem, der er i fængsel eller er blevet mishandlet (Hebr 13,3). Og det betyder at afvise utugt og begær.

`Til eftertanke. Hvorfor er det vigtigt at opfatte gode gerninger og dette at dele det, vi har, som en del af vores tilbedelse af Gud? Men hvordan kan sådanne åndelige ofre til Gud blive fordærvet (Es 1,11-17)?`