---
title:  I er kommet til Zions bjerg
date:  13/03/2022
---

`Læs Hebr 12,22-24. Hvad beskriver Paulus her?`

Hebræerbrevet bekræfter, at vi er kommet til Zions bjerg og deltager i en stor fejring. ”I er kommet til Zions bjerg, til den levende Guds by, det himmelske Jerusalem, til tusinder af engle, en festforsamling“ (Hebr 12,22). Vi er kommet i tro gennem vores repræsentant Jesus. Med i denne fejring er der en utallig skare af engle, Gud selv, og Jesus, som er i centrum af fejringen. Vi kommer som en del af ”en menighed af førstefødte, som er indskrevet i himlene“ (Hebr 12,23). Vores navne er indskrevet i himlens bøger, hvor Guds bekendende folk er opført (2 Mos 32,32; Sl 56,9; Dan 12,1; Mal 3,16; Luk 10,20; Åb 13,8; Åb 17,8).

Vi er ”førstefødte“, fordi vi deler arv med Jesus, den førstefødte par excellence (Hebr 1,6). Vi er derfor ikke kommet som gæster, men som borgere (sml. Fil 3,20). Vi beskrives også som ”deres ånder, som er retfærdige og har nået målet“ (Hebr 12,23). Dette er en talemåde, hvor en side ved vores menneskelige natur betegner det hele. Det svarer til udtrykket ”åndernes fader“ i Hebr 12,9, som henviser til Gud som vores alles far, far til mennesker, som af natur er åndelige.

Festforsamlingen fejrer indvielsen af Jesu kongelige herredømme, hans præstetjeneste og indvielsen af den nye pagt. I Hebræerbrevet er Zions bjerg det sted, hvor alle disse begivenheder finder sted. Tre af salmerne citeret i Hebræerbrevet 1,5-14 beskriver sønnens tronbestigning og har Zions bjerg som stedet, hvor denne begivenhed fandt sted (Sl 2,6-7; Sl 110,1-2; Sl 102,22-28).

Zions bjerg er også det sted, hvor sønnen blev udråbt til ”præst for evigt“ (Hebr 5,6), et citat fra Sl 110,4. Ifølge Sl 110 sker udnævnelsen af sønnen som ypperstepræst også på Zions bjerg (Sl 110,2). Og endelig påstår Hebræerbrevet, at indvielsen af Jesu præstedømme også markerer indvielsen af den nye pagt (Hebr 7,11-22). Zions bjerg er derfor det sted, hvor den nye pagt blev ratificeret. Hebr 12,22-24 beskriver altså den festforsamling, som skete i himlen, da Jesus fór op fra jorden.

`Til eftertanke. Hvordan kan vi rent praktisk i vores liv og vores tilbedelse fejre, at Jesus er virkelig, at han er vores ypperstepræst, og at der er en ny pagt? Hvorfor vil det styrke vores tro at fejre denne store sandhed?`