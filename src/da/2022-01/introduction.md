### Nu ved dagenes ende: Hebræerbrevets budskab

Han så hende første gang i kirken. Han var optaget af en opgave og langt væk i sine tanker, da synet af hende slog ham. Maleriet var lidt mindre end to meter højt og tre meter bredt, men pigen, som var gengivet i det, udstrålede en mærkelig fortryllende magt over den unge mand. Hvorfor kunne han ikke fjerne sit blik fra hende? Hvad skyldtes det? Efter nogen overvejelse gik det op for ham, at det skyldtes hendes øjne. Maleriet gengav kun hendes ansigt, og hun så ufravendt på noget bestemt. Men på hvad, og hvorfor var hun så fordybet i det? I lang tid efter kunne han ikke få maleriet ud af sit sind.

Flere år senere afslørede maleren Arnold Jiménez noget af hemmeligheden for ham. Maleriet var bevidst lavet for at få seerne til at fanges af hendes øjne. Men den virkelige hemmelighed lå i hendes pupiller. Hvis man så nøje efter, ville man opdage, at de genspejlede det, hun så på. Hendes blik var fæstet på Jesus på korset.

Det billede, vi finder af Jesus i Hebræerbrevet, kan have en lignende fængslende tiltrækningskraft. Jesus beskrives først og fremmest som universets hersker, som sidder ved Guds højre hånd. Utallige engle lovpriser ham, tilbeder ham og tjener ham (Hebr 1,5-14; Hebr 12,22-24). Han har vundet retten til at herske, fordi han gennem sin død har sikret Djævelens ødelæggelse (Hebr 2,14-16). Jesus er også den ophøjede ypperstepræst. Hellig, uskyldig og ren lever han evigt for at gøre tjeneste for os i den himmelske helligdom (Hebr 7,26-8,5). Han har vundet retten til at gøre det, fordi han ofrede sig selv én gang for alle som et fuldkomment offer, der gælder for alle til alle tider (Hebr 10,1-14). Jesus har også formidlet en ny og evig pagt mellem Gud og hans folk (Hebr 8,6-13).

Men det, der fanger læserne i portrættet af Jesus, er ikke kun, hvad Jesus har gjort, men hvem han er. Han blev født af en kvinde ligesom os, og han er blevet fristet og hånet, som vi er blevet det. Men alligevel sidder han i centrum af universets magt. Når vi betragter den himmelske scene med dens forskellige og fantastiske væsener, bliver vores øjne draget til ham, som er centrum i det hele, han, som utroligt nok ligner os, fordi han er blevet en af os. Jesus, vores bror, befinder sig i Himlen og repræsenterer os på trods af vores synd og skam.

I personen Jesus mødes tre dimensioner af frelsens historie. Den første er den lokale, personlige dimension. For læsere, som er trætte af kristenlivets vanskeligheder og irettesættelser (Hebr 10,32-34), er Jesus troens banebryder og fuldender. De har brug for at se hen til ham, som led på grund af syndere (Hebr 12,1-4). Den anden dimension er den fælles, nationale dimension. For Guds folk, som er på vej mod Guds lovede land, er Jesus den nye Josva. De må følge hans ledelse (Hebr 3.4.11.12). Den tredje dimension er den universelle. Jesus er den nye Adam, Menneskesønnen, hvorigennem Guds hensigter for menneskeheden bliver opfyldt (Hebr 2,5-10; Hebr 12,22-28).

Portrættet af Jesus, som gengiver længden og bredden og højden og dybden af Guds kærlighed til os, er emnet for vores studium i dette kvartal. Og på samme måde, som billedet af Jesus i øjnene på kvinden i maleriet fangede den unge mands blik, er det mit ønske, at billedet af Jesus, som han beskrives i Hebræerbrevet, må fange ikke kun vores blik, men vores kærlighed og beundring for ham, som er vores bror i Himlen.

_Félix H. Cortez er professor i nytestamentlig litteratur ved syvendedags adventisternes Teologiske Seminarium ved Andrews Univerity. Han er gift og har to børn, Hadid, som er præst i New Jersey, USA og Alma, som studerer arkæologi på Andrews University._