---
title:  Han skammer sig ikke ved at kalde dem brødre
date:  17/01/2022
---

Hebræerbrevet siger, at Jesus ikke skammer sig ved at kalde os sine brødre (Hebr 2,11). På trods af, at han er et med Gud, tog Jesus os til sig som en del af sin familie. Denne solidaritet står i kontrast til den offentlige vanære, som Hebræerbrevets læsere blev udsat for i deres lokale samfund (Hebr 10,33).

`Læs Hebr 11,24-26. På hvilken måde er Moses’ beslutninger et eksempel på, hvad Jesus gjorde for os?`

Har du prøvet at forestille dig, hvad det betød for Moses at blive kaldt ”Faraos datters søn“? Han var en magtfuld person i sin samtids største rige. Han modtog den højeste borgerlige og militære uddannelse og blev en betydningsfuld person. Stefanus siger, at Moses var ”mægtig både i ord og handling“ (ApG 7,22). Ellen White fortæller også, at han var ”meget afholdt i den egyptiske hær“, og at Farao ”havde besluttet at lade sin adopterede dattersøn blive sin efterfølger på tronen“ (Patriarker og Profeter, s. 124). Alligevel opgav Moses alle disse privilegier, da han valgte at identificere sig med israelitterne, et slavefolk uden uddannelse og magt.

`Læs Matt 10,32-33 2 Tim 1,8.12 Hebr 13,12-15. Hvad forlanger Gud af os?`

Dette var en del af problemet hos Hebræerbrevets læsere. Efter at have lidt under forfølgelse og forkastelse var mange af dem begyndt at skamme sig over Jesus. Ved deres gerninger stod nogle af dem i fare for at gøre Jesus ”til spot“ i stedet for at ære og ophøje ham (Hebr 6,6). Paulus opfordrer hele tiden sine læsere til at ”holde fast“ ved ”bekendelsen“ af deres tro (Hebr 4,14; Hebr 10,23).

Gud ønsker, at vi skal anerkende Jesus som vores Gud og vores bror. Som vores genløser har Jesus betalt vores skyld. Som vores bror har Jesus vist os den måde, vi bør leve på, så vi kan ”formes efter sin søns billede, så at han er den førstefødte blandt mange brødre“ (Rom 8,29).

`Til eftertanke. Tænk over den beslutning, som Jesus var nødt til at tage for at gøre os til sine ”søskende“. Hvorfor var det, Jesus gjorde, langt mere nedværdigende for ham end det, Moses gjorde? Hvad siger det om Guds kærlighed til os?`