---
title:  Kød og blod ligesom os
date:  18/01/2022
---

Hebræerbrevet fortæller, at Jesus påtog sig menneskelig natur for at kunne repræsentere os og dø for os (Hebr 2,9.14-16; 10,5-10). Heri ligger grundvolden for frelsesplanen og vores eneste håb om evigt liv.

`Læs Matt 16,17 Gal 1,16 1 Kor 15,50 Ef 6,12. Hvilke mangler ved den menneskelige natur forbinder disse tekster med udtrykket ”kød og blod“?`

Udtrykket ”kød og blod“ understreger menneskenes skrøbelighed og svaghed (Ef 6,12), manglende forståelse (Matt 16,17; Gal 1,16) og underkastelse under døden (1 Kor 15,50). Jesus måtte ”i ét og alt blive som sine brødre“ (Hebr 2,17). Det betyder, at Jesus helt og fuldt blev menneske. Det var ikke sådan, at Jesus kun så ud som et menneske eller virkede menneskelig. Han var i sandhed menneske, i sandhed en af os.

Men Hebræerbrevet siger også, at Jesus var anderledes end os i forhold til synd. For det første begik Jesus ingen synd (Hebr 4,15). For det andet havde Jesus en menneskelig natur, der var ”hellig, uskyldig, ren, skilt ud fra syndere“ (Hebr 7,26). Vi har alle syndet og har onde tilbøjeligheder. Vores bundethed af synd ligger dybt i vores natur. Vi er ”af kød, solgt til at være under synden“ (Rom 7,14; se også Rom 7,15-20). Stolthed og andre syndige motiver forurener ofte selv vores gode gerninger. Men Jesu natur var ikke ødelagt af synd. Det var nødt til at være sådan. Hvis Jesus havde været ”af kød, solgt til at være under synden“ ligesom os, ville han også have haft brug for en frelser. I stedet kom Jesus som en frelser og tilbød sig selv som et ”lydefrit offer“ til Gud for os (Hebr 7,26-28; Hebr 9,14).

Dernæst ødelagde Jesus Djævelens magt ved at dø som et syndfrit offer for vores synder og gjorde dermed vores tilgivelse og genoprettelse med Gud mulig (Hebr 2,14-17). Jesus brød også syndens magt ved at give os kraft til at leve et retfærdigt liv. Det kan ske, fordi Jesus har opfyldt den nye pagts løfte om at skrive sin lov i vores hjerter (Hebr 8,10). Jesus har besejret fjenden og effektivt løskøbt os, så vi nu kan ”tjene den levende Gud“ (Hebr 9,14). Satans endelige ødelæggelse vil først ske ved den afsluttende dom (Åb 20,1-3.10).

`Til eftertanke. Når vi stoler på løftet om sejr gennem Jesus, hvorfor er det så stadig et vilkår for os at kæmpe med synd? Er det overhovedet muligt at leve op til det høje kald, vi har i Kristus?`