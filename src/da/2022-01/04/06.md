---
title:  Vores bror som forbillede
date:  20/01/2022
---

Der var yderligere en grund til, at Jesus tog menneskelig natur på sig og levede iblandt os. Han kom for at være vores eksempel. Han var den eneste, som kunne være vores forbillede og vise os, hvad det vil sige at leve ret for Gud.

`Læs Hebr 12,1-4. Hvordan skal vi ifølge apostlen løbe det løb, som det kristne liv sammenlignes med?`

I dette afsnit finder vi kulminationen på en lang liste af personer, som apostlen fremhæver som eksempler på tro. Denne tekst omtaler Jesus som ”troens banebryder og fuldender“. Det græske ord archēgos (”banebryder“) kan også oversættes med ”pioner“ eller ”foregangsmand“. Hebr 6,20 kalder Jesus vores ”forløber“. Ordet ”fuldender“ hentyder til, at Jesus havde udvist tro på Gud i den bedst mulige form. Disse vers lærer, at Jesus både er den første, som har gennemført vores løb, og at han er den, som fuldkomment har vist, hvad det vil sige at leve i tro.

”Jeg vil sætte min lid til ham … Her er jeg og de børn, Gud har givet mig“ (Hebr 2,13). Jesus siger altså her, at han ville sætte sin lid til Gud. Dette vers er en henvisning fra Es 8,17-18.

Esajas talte disse ord i forbindelse med den frygtelige trussel om en invasion nordfra af Israel og Syrien (Es 7,1-2). Hans tillid stod i skarp kontrast til kong Akaz’ vantro (2 Kong 16,5-18). Gud havde formanet Akaz til at stole på ham og bede om et tegn på, at han ville befri ham (Es 7,1-11). Gud havde allerede lovet ham, som en Davids søn, at han ville beskytte ham som sin egen søn. Nu tilbød Gud at bekræfte dette løfte over for ham med et tegn. Men Akaz nægtede at bede om et tegn og sendte i stedet budbringere til Tiglat-Pileser, den syriske konge, med budskabet: ”Jeg er din træl og din søn“ (2 Kong 16,7). Hvor tragisk! Akaz foretrak at være Tiglat-Pilesers søn fremfor Guds søn.

Jesus derimod satte sin lid til Gud og til hans løfte om, at Gud ville lægge hans fjender under hans fødder (Hebr 1,13; Hebr 10,12-13). Gud har givet os et tilsvarende løfte, og vi må have tillid til ham, ligesom Jesus havde (Rom 16,10).

`Til eftertanke. Hvordan kan vi lære at leve i tillid til Gud? Hvordan kan du vise din tillid til Gud i de store valg, du foretager?`