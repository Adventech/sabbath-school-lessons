---
title:  En bror som genløser
date:  16/01/2022
---

`Læs 3 Mos 25,25-27.47-49. Hvem kunne ”løse“ en person, som havde mistet sin ejendom eller sin frihed på grund af fattigdom?`

Moseloven sagde, at når en person var så fattig, at han var nødt til at sælge sin ejendom eller til og med sig selv for at overleve, skulle han få sin ejendom eller sin frihed tilbage hvert 50. år, i jubelåret. Jubelåret var et ”stort“ sabbatsår, hvor al skyld blev tilgivet, ejendom generhvervet og frihed udråbt for fanger.

Halvtreds år var en lang tid at vente. Derfor sagde Moseloven også, at den nærmeste slægtning kunne betale den del, der stadigvæk skyldtes, og på den måde indløse sin slægtning meget tidligere.

Den nærmeste slægtning var også den, der garanterede, at retten skete fyldest i en drabssag. Han var blodhævneren, som kunne jage sin nære slægtnings morder og hævne sig på ham (4 Mos 35,9-15).

`Læs Hebr 2,14-16. Hvordan beskrives Jesus og vi i dette afsnit?`

Dette afsnit beskriver os som Djævelens slaver, men Jesus som vores genløser. Da Adam syndede, faldt menneskeheden under Satans magt. Resultatet var, at vi ikke havde kraft til at modstå synd (Rom 7,14-24). Og vores overtrædelser krævede til og med en dødsstraf, som vi ikke kunne betale (Rom 6,23). Vores situation var derfor tilsyneladende håbløs.

Men Jesus påtog sig vores menneskelige natur og blev kød og blod som os. Han blev vores nærmeste slægtning og løskøbte os. Han skammede sig ikke over at kalde os ”brødre“ (Hebr 2,11).

Det er et paradoks, at Jesus ved at påtage sig vores natur og løskøbe os også åbenbarede sin guddommelige natur. I Det Gamle Testamente er Jahve Israels sande forløser og deres nærmeste slægtning (se fx Sl 19,15; Es 41,14; Es 43,14; Es 44,22; Jer 31,11; Hos 13,14).

`Til eftertanke. Hvordan kan du få en dybere erfaring af, hvor nær Kristus kan være for dig, og hvordan kan det styrke din tro at have en sådan erfaring?`