---
title:  Fuldendt gennem lidelse
date:  19/01/2022
---

`Læs Hebr 2,10.17-18 Hebr 5,8-9. Hvilket formål havde lidelse i Jesu liv?`

Hebræerbrevets forfatter siger, at Jesus ”måtte lære lydighed af det, han led“. I Hebr 1,3 står der, at Jesus er ”Guds herligheds glans og hans væsens udtrykte billede“, og senere i brevet at han er uden synd, hellig, lydefri, uskyldig og ren (4,15; 7,26-28; 9,14; 10,5-10). Jesus havde ikke behov for at sejre over ufuldkommenhed. Han var både moralsk og etisk fuldkommen.

Hebræerbrevet siger, at Jesus gennemgik en proces af ”fuldendelse“, som gjorde ham i stand til at frelse os. Jesus blev fuldendt (”ført til målet“) i den betydning, at han blev udrustet til at være vores frelser.

1.	Jesus blev ”ført til målet“ gennem lidelse for at blive banebryder for vores frelse (Hebr 2,10). Han måtte ofres på korset, for at tilvejebringe det juridiske middel til frelsen. Jesus var det fuldkomne offer, og det eneste. Som Gud kunne Jesus dømme os, men på grund af hans offer kan han også frelse os.

2.	Jesus lærte lydighed af det, han led (Hebr 5,8). Lydighed var nødvendig, for at hans offer kunne blive accepteret (Hebr 9,14; Hebr 10,5-10), og lidelserne gjorde ham i stand til at være vores eksempel (Hebr 5,9). Jesus havde aldrig tidligere ”lært“ lydighed. Hvem skulle han som Gud være lydig over for? Som den evige Søn og ét med Gud blev han adlydt som universets herre. Jesus bevægede sig ikke fra ulydighed til lydighed, men fra suverænitet og herredømme til underkastelse og lydighed. Guds ophøjede søn blev den lydige Menneskesøn.

3.	At blive udsat for fristelser og modstå dem gjorde Jesus i stand til at blive en barmhjertig og trofast ypperstepræst (Hebr 2,17-18). Lidelse gjorde ikke Jesus mere barmhjertig. Tværtimod var det på grund af Jesu barmhjertighed, at han frivilligt valgte at dø for os (Hebr 10,5-10; se også Rom 5,7-8). Men det var gennem lidelse, at Jesu broderkærlighed virkelig blev åbenbaret.

`Til eftertanke. Hvis Jesus, som var syndfri, blev udsat for lidelse, kan vi, som er syndere, forvente at undgå det? Hvordan kan vi lære at udholde livets tragedier og samtidigt få håb og forsikring fra Gud, som på så mange måder har åbenbaret sin kærlighed for os?`