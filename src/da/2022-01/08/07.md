---
title:  Til videre studium
date:  18/02/2022
---

”Hvis vores hjerter er forvandlet i Guds billede, og den guddommelige kærlighed er indpodet i sjælen, vil Guds lov så ikke ses i det praktiske liv? Når kærlighedsprincippet er indpodet i hjertet, og mennesket er blevet forvandlet efter hans billede, han som skabte mennesket, så er den nye pagts løfte indfriet: ‘Jeg lægger mine love i deres hjerte og skriver dem i deres indre’ (Hebr 10,16). Og hvis loven er skrevet i hjertet, vil den da ikke forme livet? Lydighed – troskab og tjeneste i kærlighed – er det sande kendetegn på discipelskab. Sådan siger skriften: ‘For dette er kærligheden til Gud: at vi holder hans bud; og hans bud er ikke tunge.’ ‘Den, der siger: ‘Jeg kender ham,’ men ikke holder hans bud, er en løgner, og sandheden er ikke i ham’ (1 Joh 5,3; 2,4). I stedet for at fritage mennesket for lydighed, er det troen, og troen alene, der skaffer os andel i Kristi nåde, og som sætter os i stand til at vise lydighed …

Jo tættere vi kommer på Jesus, jo mere vil vi se vores egne mangler, fordi vi ser klarere, og vores egne ufuldkommenheder vil stå i stærk kontrast til hans fuldkomne natur. Dette er et bevis på, at Satans bedrag har mistet sin magt, og at Guds ånds levendegørende indflydelse har vækket dig til live. Ingen dybtfølt kærlighed til Jesus kan bo i det hjerte, som ikke har indset sin egen syndighed. Den sjæl, som er forandret ved Kristi nåde, vil beundre hans guddommelige karakter, men hvis vi ikke ser vores egen forkrøblede moral, er det et utvivlsomt bevis på, at vi ikke har set Kristi skønhed og herlighed“ (Ellen White, Vejen til Kristus, s. 66-67; 71-72).

**Spørgsmål til drøftelse**:

`1.	”Jo tættere vi kommer på Jesus, jo mere vil vi se vores egne mangler ...“ Overvej dette citat.`

`2.	Hvordan har du det, når du opdager dine egne fejl? Bringer det dig nærmere Gud, eller mister du modet til at fortsætte som kristen?`

`3.	Tænk grundigere over tanken om, at loven bliver skrevet i vores hjerter. Hvad betyder det for vores åndelige liv som kristne?`

`4.	Kan det være lovtrældom at holde sabbatten? Hvis det kan, hvad gør det til lovtrældom, og hvordan kan vi undgå det?`