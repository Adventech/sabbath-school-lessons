---
title:  Ny og fornyet
date:  14/02/2022
---

`Til eftertanke. Sammenlign Hebr 8,10-12 med 5 Mos 6,4-6; 5 Mos 30,11-14 og Jer 31,31-34. Hvad lærer dette os om den nye pagts natur?`

Løftet om en ny pagt i Hebræerbrevet henviser tilbage til Jeremias. Jeremias profeterede om, at Gud ville oprette en ny pagt med sit folk. Det hebraiske ord for ny, hadashah, kan både betyde ”fornyet“ og ”helt ny“. Man kan derfor argumentere for, at Guds løfte om en ny pagt i virkeligheden er en fornyelse af den pagt, han oprindeligt havde indgået med Israel gennem Moses (Jer 31,31-34).

Problemet med den gamle pagt var, at folket brød den (Hebr 8,8-9). Der var ikke noget galt med pagten, men det var der ved folket. Hvis Israel havde set udover symbolerne og frem til den kommende Messias og sat deres lid til ham, ville pagten ikke være blevet brudt. For at være rimelig, må vi erkende, at der trods alt var mange troende ned igennem Israels historie, hvorigennem pagtens hensigter blev opfyldt, og som havde loven i deres hjerter (Sl 37,31; Sl 40,9; Sl 119,11; Es 51,7).

Den nye pagt er en fornyelse af den gamle pagt, men i én betydning er den faktisk helt ny. Jeremias’ løfte om en ”ny pagt“ beskriver ikke kun en fornyelse af pagten. Før landflygtigheden var betingelserne for pagten blevet brudt og fornyet igen og igen på grund af folkets gentagne frafald. Folket havde ikke været villige til at overholde deres del af pagten med Gud (Jer 13,23).

Derfor lovede Gud at ”skabe nyt“ (Jer 31,22). Denne nye pagt ville ikke være som den pagt, Gud havde ”sluttet med deres fædre“ (Jer 31,32). På grund af folkets troløshed blev de løfter, som Gud havde givet under den mosaiske pagt, aldrig opfyldt. Gennem den garanti, der er givet gennem Sønnen (Hebr 7,22), vil Gud nu opfylde sin pagts hensigt. Gud forandrede ikke sin lov og sænkede ikke standarden. I stedet sendte han sin søn som garant for pagtens løfter (Hebr 7,22; Hebr 6,18-20). Derfor indeholder denne pagt ingen forbandelser. Den indeholder kun velsignelser, fordi Jesus opfyldte den fuldkomment, da han blev ”en forbandelse for vor skyld“ (Gal 3,13).

`Læs 2 Tim 2,13. Tænk over, hvor trofaste vi selv er i vores forhold til andre mennesker sammenlignet med Guds trofasthed.`