---
title:  Den nye pagt har bedre løfter
date:  16/02/2022
---

Vi kan måske fristes til at tro, at den nye pagt har ”bedre løfter“ i den forstand, at den har større belønning end den gamle pagt: et himmelsk hjemland, evigt liv, osv. Sandheden er, at Gud tilbød den samme belønning til de troende i Det Gamle Testamente, som han tilbyder os (læs Hebr 11,10.13-16). I Hebr 8,6 betyder de ”bedre løfter“ en anden slags løfter.

Pagten mellem Gud og Israel var en formel udveksling af løfter mellem Gud og Israel. Gud tog initiativet og befriede Israel fra Egypten og lovede at lede dem til Det Lovede Land.

`Læs 2 Mos 24,1-8 Hebr 10,5-10. Sammenlign de to tekster. Hvilke ligheder og forskelle er der mellem disse to løfter?`

Pagten mellem Gud og Israel blev ratificeret med blod. Dette blod blev stænket både på og under alteret. Israels folk lovede, at de ville adlyde alt det, Herren havde befalet.

”Betingelsen for evigt liv er den samme nu, som den altid har været – akkurat den samme, som den var i Paradiset, før vores første forældre faldt – fuldkommen lydighed mod Guds lov, fuldkommen retfærdighed. Hvis det evige liv blev lovet os på nogen som helst anden betingelse, da ville hele universets lykke være i fare. Vejen ville være åben for, at synden, med al dens smerte og ulykke, kunne blive permanent“ (Ellen White, Vejen til Kristus, s. 68).

Gud tilfredsstiller den nye pagts absolutte krav for os. Han gav sin egen søn. Jesus kom til jorden og levede et fuldkomment liv. Derved blev pagtens løfter opfyldt i ham, og de tilbydes nu os ved tro på Jesus. Jesu lydighed garanterer pagtens løfter (Hebr 7,22). Gud kan derfor give ham pagtens velsignelser, som han giver videre til os. De, som er ”i Kristus“, vil få del i disse løfter sammen med ham. Som en del af disse løfter giver Gud os sin Hellige Ånd, så vi får kraft til at opfylde hans lov.

`Til eftertanke. Kristus har opfyldt pagtens krav, derfor er der ingen tvivl om opfyldelsen af Guds løfter til os. Hvordan hjælper dette os til at forstå 2 Kor 1,20-22? Hvilket fantastisk håb finder vi her?`