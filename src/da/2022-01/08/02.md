---
title:  Behovet for en ny pagt
date:  13/02/2022
---

`Læs Hebr 7,11-19. Hvorfor var der behov for en ny pagt?`

Ifølge Hebræerbrevet indebar det faktum, at Jesus blev udnævnt som præst på Melkisedeks vis, at en ny pagt var blevet indviet. Den gamle pagt var givet på baggrund af det levitiske præstedømme (Hebr 7,11). De levitiske præster fungerede som mellemmænd mellem Gud og Israel, og loven udelukkede alle andre fra præsteskabet. Forfatteren konkluderer derfor, at en forandring af præstedømmet indebærer en forandring af loven for præstedømmet og også en forandring af pagten (Hebr 7,12.18-19).

Problemet med den gamle pagt var, at den ikke kunne bringe fuldkommenhed (Hebr 7,11). Paulus taler om det levitiske præstedømme og dets tjenester (ofringer, fester, etc.). De offerdyr, som ved disse præsters tjeneste blev ofret, kunne ikke frembringe ægte og fuldstændig renselse fra synd eller adgang til Gud (Hebr 10,1-4; Hebr 9,13-14; Hebr 10,19-23).

Det faktum, at en ny pagt var nødvendig, betyder ikke, at Gud var uretfærdig over for Israel, da han gav dem den gamle pagt. Den levitiske tjeneste og tabernaklets anordninger havde til hensigt både at beskytte dem mod afgudsdyrkelse og at vise frem til Jesus fremtidige tjeneste. Hebræerbrevet understreger, at ofringerne var ”en skygge af de kommende goder“ (Hebr 10,1).

Ved at pege frem til Jesus burde ofringerne have hjulpet folket til at sætte deres håb og tro til ”Guds lam, som bærer verdens synd“ (Joh 1,29; sml. Es 53). Paulus fremhæver den samme pointe, når han siger, at loven ”var vores opdrager, indtil Kristus kom, for at vi kunne blive gjort retfærdige af tro“ (Gal 3,24), eller at ”Kristus er enden på loven til retfærdighed for enhver, som tror“ (Rom 10,4).

Med andre ord kan ikke engang De Ti Bud, hvor gode de end er, give os frelse (Rom 3,20-28; Rom 7,12-14). De er en fuldkommen standard for retfærdighed, men de giver ikke retfærdighed mere end det at se sig i spejlet kan fjerne rynker fra vores ansigt. For at have fuldkommen retfærdighed har vi brug for, at Jesus træder ind i vores sted.

`Til eftertanke. Hvorfor kan loven ikke frelse os? Hvis vi holder alle buddene og holder dem nøje, ja, faktisk fuldkomment, hvorfor kan det ikke frelse os?`