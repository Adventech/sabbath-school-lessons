---
title:  Den nye pagt har en bedre formidler
date:  15/02/2022
---

`Læs Hebr 8,1-6. Hvorfor er Jesus en bedre formidler af pagten?`

Det græske ord mesitēs (formidler, mellemmand) kommer fra mesos (midten) og betyder den, som går eller står i midten. Det var et teknisk udtryk, som henviste til en person, som opfyldte en eller flere af følgende funktioner: (1) en dommer mellem to eller flere parter, (2) en forhandler eller mægler i forretningssager, (3) et vidne i den juridiske betydning af ordet, eller (4) en, som står som garant og dermed garanterer udførelsen og opfyldelsen af en aftale.

Hebræerbrevet understreger den fjerde betydning af ordet. Jesus opfattes ikke som formidler i den forstand, at han bilægger en uenighed mellem Faderen og menneskene eller som en fredsstifter, der forener parterne i en uenighed eller som et vidne, der bekræfter eksistensen af en kontrakt eller dens opfyldelse. I stedet bruger Hebræerbrevet ordet for at forklare, at Jesus er garant eller sikkerhed for den nye pagt (Hebr 7,22). I Hebræerbrevet er ordet formidler det samme som garant. Han garanterer, at pagtens løfter vil blive opfyldt.

Kristi død gør oprettelsen af den nye pagt mulig; for den tilfredsstiller kravene i den første pagt med Israel, som var blevet brudt (Hebr 9,15-22). I den forstand er Jesus den garant, der påtog sig alle de juridiske krav i pagten, som var blevet brudt. I en anden forstand garanterer Jesu ophøjelse i himlen, at Guds løfter til menneskene vil blive opfyldt (Hebr 6,19-20). Jesus er garant for pagten, fordi han har vist, at Guds løfter er sande. Ved at oprejse Jesus fra de døde og lade ham tage sæde ved sin højre hånd har Faderen vist, at han vil oprejse os og bringe os til ham.

Jesus er en større formidler end Moses, for han gør tjeneste i den himmelske helligdom og har bragt sig selv som et fuldkomment offer for os (Hebr 8,1-5; Hebr 10,5-10). Moses’ ansigt havde et genskin af glansen fra Guds herlighed (2 Mos 34,29-35), men Jesus er Guds herligheds glans (Hebr 1,3; Joh 1,14). Moses talte ansigt til ansigt med Gud (2 Mos 33,11), men Jesus er Guds ord personificeret (Hebr 4,12-13; Joh 1,1-3.14).

`Til eftertanke. Kristus har opfyldt pagtens lydighedskrav. Hvilken rolle har lydighed i vores liv, og er det vigtigt at være lydig?`