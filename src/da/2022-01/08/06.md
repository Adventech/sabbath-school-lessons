---
title:  Den nye pagt har løst problemet med hjertet
date:  17/02/2022
---

`Læs Jer 31,33 Ez 36,26-27. Sammenlign løfterne om den nye pagt i de to tekster. Hvilken sammenhæng er der mellem dem?`

Det første pagtsdokument blev skrevet af Gud på stentavler og blev lagt i Pagtens Ark som et vigtigt vidne om Guds pagt med sit folk (2 Mos 31,18; 5 Mos 10,1-4). Men dokumenter, der er skrevet på sten, kan brydes, og bogruller kan, som Jeremias havde erfaret, skæres i stykker og brændes (Jer 36,23).

Men i den nye pagt vil Gud skrive sin lov i folkets hjerter. Hjertet henviser til sindet, organet for hukommelse og forståelse (Jer 3,15; 5 Mos 29,4), og især stedet, hvor bevidste beslutninger tages (Jer 3,10; Jer 29,13).

Dette løfte sikrede ikke bare adgang til kundskab om loven for alle. Det var endnu vigtigere, at det skulle frembringe en forandring i folkets hjerte. Israels problem var, at deres synd var ”optegnet med en jerngriffel, ridset med en diamant på deres hjerters tavle“ (Jer 17,1). De havde et forstokket hjerte (Jer 13,10; Jer 23,17). Derfor var det umuligt for dem at handle godt (Jer 13,23).

Jeremias forkyndte ikke en forandring af loven, for Israels problem var ikke loven, men hjertet. Gud ønskede Israels trofasthed som en taknemlig respons på det, han havde gjort for dem. Derfor gav han dem De Ti Bud med en historisk indledning, som udtrykte hans kærlighed og omsorg for dem (2 Mos 20,1-2). Gud ønskede, at Israel skulle adlyde hans love som en anerkendelse af, at han ønskede det bedste for dem. Det var en sandhed, som blev åbenbaret i deres store befrielse fra Egypten. Deres lydighed skulle være et udtryk for taknemlighed, en tilkendegivelse af virkeligheden af deres forhold til Gud.

Det samme er tilfældet for os. Jesus åbenbarede sin kærlighed og viste sin omsorg, da han døde for os. Det er indledningen til den nye pagt (Luk 22,20). Sand lydighed kommer fra hjertet som et udtryk for kærlighed (Matt 22,34-40). Denne kærlighed er kendetegnet på Helligåndens tilstedeværelse i den troendes liv. Gud udøser sin kærlighed på os gennem sin Ånd (Rom 5,5), som viser sig i kærlighed (Gal 5,22).

`Til eftertanke. Hvis det gamle Israel kunne elske Gud uden at kende til Kristi død, hvor meget lettere er det da ikke for os at elske ham, når vi ser tilbage på det, der skete på korset?`