---
title:  Ikke længere noget offer for synd
date:  08/02/2022
---

Advarslen i Hebr 6,4-6 ligner meget den advarsel, som findes i Hebr 10,26-29. Paulus forklarer, at afvisningen af Jesu offer vil efterlade læseren uden noget middel for syndstilgivelse, for der er ingen anden mulighed for tilgivelse end gennem Jesus (Hebr 10,1-14).

`Læs Hebr 10,26-29. Hvilke tre måder bruger forfatteren til at beskrive den synd, som der ikke er tilgivelse for?`

Forfatteren siger ikke, at der ikke er nogen soning for en synd, der begås, efter at man har modtaget sandheden. Gud har udpeget Jesus som vores talsmand (1 Joh 2,1). Gennem ham har vi tilgivelse for vores synder (1 Joh 1,9). Den synd, som der ikke er noget offer eller nogen soning for, beskrives som at træde Guds søn under fod, vanhellige pagtens blod og håne nådens ånd (Hebr 10,29). Lad os gennemgå betydningen af disse udtryk.

Udtrykket ”at træde Guds søn under fod“ (Hebr 10,29) beskriver forkastelse af Jesu herredømme. Titlen ”Guds søn“ mindede læserne om, at Gud har indsat Jesus ved sin højre hånd og lovet at gøre hans fjender til ”en skammel for hans fødder“ (Hebr 1,13; se også Hebr 1,5-12.14). At træde Jesus under fod indbefatter, at den frafaldne har behandlet Jesus som en fjende. I brevets sammenhæng (Hebr 1,13) betyder argumentationen, at når det gælder den frafaldnes liv, er Jesus blevet fjernet fra tronen. Den besiddes nu af den frafaldne selv, og Jesus er blevet placeret som en fodskammel. Dette er, hvad Lucifer ønskede at gøre i himlen (Es 14,12-14), og hvad ”lovløshedens menneske“ ville forsøge at gøre i fremtiden (2 Thess 2,3-4).

Udtrykket ”vanhellige pagtens blod“ henviser til forkastelse af Jesu offer (Hebr 9,15-22). Det indebærer, at Jesu blod ikke har nogen rensende kraft.

Udtrykket ”håne nådens ånd“ er meget stærkt. Det græske ord enybrisas (håne, krænke) indbefatter tilstedeværelsen af hybris, som henviser til ”uforskammethed“ eller ”arrogance“. Dette udtryk står i stærk kontrast til beskrivelsen af Helligånden som ”nådens ånd“. Det betyder, at den frafaldne har reageret på Guds tilbud om nåde med uforskammethed.

Den frafaldne er i en uholdbar situation. Han afviser Jesus, hans offer og Helligånden.