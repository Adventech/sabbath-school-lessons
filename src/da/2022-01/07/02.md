---
title:  Smag Guds gode ord
date:  06/02/2022
---

`Læs Hebr 6,4-5. Hvad havde de troende fået i Kristus, mens de var tro mod ham?`

At blive ”oplyst“ betyder at have erfaret omvendelse (Hebr 10,32). Paulus taler til mennesker, der har vendt sig fra Satans magts ”mørke“ til Guds ”lys“ (ApG 26,17-18). Udtrykket indbefatter befrielse fra synd (Ef 5,11) og uvidenhed (1 Thess 5,4-5). Udsagnsordets form her antyder, at denne oplysning er Guds handling, som opnås gennem Jesus, ”Guds herligheds glans“ (Hebr 1,3).

At have ”smagt Guds gode ord“ og ”fået Helligånden“ er her brugt som synonymudtryk i teksten. ”Den himmelske gave“ henviser måske til Guds nåde (Rom 5,15) eller Helligånden, gennem hvem Gud giver sin nåde (ApG 2,38). De, som har ”smagt“ Helligånden (Joh 7,37-39; 1 Kor 12,13), har erfaret Guds ”nåde“, som indbefatter kraft til at udføre hans vilje (Gal 5,22-23).

At smage ”Guds gode ord“ (Hebr 6,5) er personligt at erfare evangeliets sandhed (1 Pet 2,2-3). At smage ”den kommende verdens kræfter“ (Hebr 6,5) henviser til de mirakler, som Gud vil udføre for de troende i fremtiden: opstandelsen fra de døde (Joh 5,28-29), forvandlingen af vores legemer og evigt liv. Men de troende begynder allerede nu at ”smage“ dem. De har erfaret en åndelig opstandelse (Kol 2,12-13), et fornyet sind (Rom 12,2) og evigt liv i Kristus (Joh 5,24).

Paulus har formentlig ørkengenerationen i tanker. Den oplevede Guds nåde og frelse, for den blev ”oplyst“ af ildstøtten (Neh 9,12.19; Sl 105,39), nød den himmelske gave, som mannaen var (2 Mos 16,15), oplevede Helligånden (Neh 9,20), smagte Guds gode ord (Jos 21,45) og ”den kommende verdens kræfter“ i de ”tegn og undere“, som skete i forbindelse med befrielsen fra Egypten (ApG 7,36). Men Paulus indikerer, at ligesom ørkengenerationen faldt fra Gud på trods af disse beviser (4 Mos 14,1-35), stod Hebræerbrevets læsere i fare for at gøre det samme på trods af alle de beviser på Guds godhed, som de havde nydt godt af.

`Til eftertanke. Hvordan har du oplevet de ting, som disse vers i Hebræerbrevet taler om? Har du for eksempel erfaret den oplysning, som teksten henviser til?`