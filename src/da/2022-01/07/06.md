---
title:  Jesus, et anker for sjælen
date:  10/02/2022
---

Paulus afslutter sin formaning mod frafald og opmuntring til kærlighed og tro med en smuk fremstilling af vished i Kristus.

`Læs Hebr 6,17-20. Hvordan garanterede Gud sine løfter til os?`

Gud garanterede sine løfter til os på mange måder. For det første garanterede han dem med en ed (Hebr 6,17). Ifølge Skriften blev Guds ed til Abraham og David den ultimative grundvold for tillid til Guds varige velvilje mod Israel. Da Moses ønskede at opnå Guds tilgivelse for Israel efter frafaldet med guldkalven, henviste han til Guds ed til Abraham (se 2 Mos 32,11-14; 1 Mos 22,16-18). Styrken i hans bøn lå i, at Guds ed ikke kunne rokkes (Rom 9,4; Rom 11,28-29).

På samme måde henviste salmisten, da han gik i forbøn for Israel, til Guds ed til David. Gud havde sagt: ”Jeg bryder ikke min pagt, jeg ændrer ikke, hvad jeg har lovet. Dette sværger jeg ved min hellighed: jeg svigter aldrig David. Hans slægt skal vare til evig tid, som solen skal hans trone bestå for mit ansigt; den grundfæstes for evigt som månen, står fast, så længe himlen er til“ (Sl 89,35-38). Ifølge Det Nye Testamente blev begge disse eder opfyldt i Jesus, Abrahams afkom, som besteg og satte sig på Davids trone (Gal 3,13-16; Luk 1,31-33.54-55).

For det andet har Gud garanteret sine løfter til os ved at lade Jesus tage sæde ved sin højre side. Jesu himmelfart har til hensigt at bekræfte det løfte, som blev givet til de troende, for Jesus steg op som ”en forløber for os“ (Hebr 6,20). Himmelfarten åbenbarer sikkerheden i Guds frelse for os. Gud førte Jesus til herlighed ved, ”at han havde smagt døden“ for alle og kunne ”føre mange sønner til herlighed“ (Hebr 2,9-10). Jesu tilstedeværelse foran Faderen er det ”anker for sjælen“ (Hebr 6,19), som er blevet fastgjort til Guds trone. Guds herredømmes ære er blevet gjort afhængig af opfyldelsen af hans løfte til os gennem Jesus. Hvilken anden forsikring har vi brug for?

`Til eftertanke. Hvad føler du, når du tænker over, at Gud har aflagt en ed til dig? Hvorfor kan denne tanke alene være med til at give dig frelsesvished, selv om du føler dig uværdig?`