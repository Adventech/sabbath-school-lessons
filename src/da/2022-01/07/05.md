---
title:  En bedre formue
date:  09/02/2022
---

Efter den stærke og alvorlige advarsel i Hebr 6,4-8 udtrykker Paulus tillid til, at læserne hverken er faldet fra Sønnen eller vil gøre det i fremtiden. Han tror, at hans læsere vil modtage advarslen og frembringe en passende afgrøde. De er som ”en mark“, der dyrkes af Gud og producerer den afgrøde, han forventer. Disse mennesker vil modtage velsignelser fra Gud (Hebr 6,7), nemlig ”frelsen“ (Hebr 6,9).

`Læs Hebr 6,9-12. Lav en liste over de gode ting, som læserne har gjort og fortsat gør, og forklar, hvad de betyder.`

Ved deres tjeneste for de hellige viser de troende deres kærlighed til Guds ”navn“, det samme som Gud selv. Det handlede ikke om enkelthandlinger i fortiden, men om vedvarende handlinger, der stadig blev udført. Usædvanlige gerninger åbenbarer ikke en persons sande karakter. Det største bevis på kærlighed til Gud er ikke ”religiøse“ handlinger i sig selv, men kærlighedshandlinger mod vores medmennesker, især de svage og dårligt stillede (Matt 10,42; Matt 25,31-46). Paulus formaner altså de troende til ikke at ”glemme“ at gøre det gode (Hebr 13,2.16).

Læs Hebr 6,12. Verset advarer imod den sløvhed, som kendetegner dem, der ikke vokser op til modenhed og står i fare for at falde fra (Hebr 5,11; Hebr 6,12). Håb holdes ikke i live ved intellektuelle trosøvelser, men ved tro, der udtrykkes gennem kærlighedshandlinger (Rom 13,8-10).

Paulus ønsker, at læserne skal efterligne dem, som gennem tro og udholdenhed arver løfterne. Han har allerede fremhævet ørkengenerationen som et negativt eksempel på dem, der på grund af mangel på tro og udholdenhed ikke arvede det, de var blevet lovet. Derefter præsenterer han Abraham (Hebr 6,13-15) som et eksempel på en, som gennem tro og tålmodighed arvede løfterne. Listen over positive eksempler forlænges i Hebr 11 med mennesker, der havde tro, og den når sit klimaks i Hebr 12 med Jesus som det største eksempel på tro og udholdenhed (Hebr 12,1-4). I Åb 14,12 beskrives de hellige i de sidste tider som dem, der har tro, udholdenhed, og som holder Guds bud.

`Til eftertanke. Nogle gange er det nødvendigt at give en advarsel til mennesker, vi holder af. Hvad kan vi lære af apostlen med hensyn til at give advarsler og opmuntringer til andre?`