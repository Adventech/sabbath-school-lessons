---
title:  Umuligt at føre til ny omvendelse
date:  07/02/2022
---

`Til eftertanke. Sammenlign Hebr 6,4-6; Matt 16,24; Rom 6,6; Gal 2,20; Gal 5,24; Gal 6,14. Hvad siger denne sammenligning om, hvad det vil sige at korsfæste Kristus?`

Den oprindelige græske tekst understreger ordet ”umuligt“. Det er umuligt for Gud at genoprette dem, som er ”faldet fra“, for ”de korsfæster selv Guds søn igen“ (Hebr 6,6). Paulus ønsker at understrege, at der er ingen anden vej til frelse end gennem Kristus (ApG 4,12). Frelse på nogen anden måde er lige så umulig, som ”at Gud lyver“ (Hebr 6,18), eller som det er at behage Gud ”uden tro“ (Hebr 11,6).

At korsfæste Guds søn er et billedligt udtryk, som forsøger at beskrive noget, der sker i det personlige forhold mellem Jesus og den troende.

Da de religiøse ledere korsfæstede Jesus, gjorde de det, fordi Jesus var en trussel mod deres herredømme og selvstændighed. Derved håbede de at udrydde Jesus som person og ødelægge en magtfuld og farlig fjende. På samme måde udfordrer evangeliet et menneskes personlige suverænitet og selvbestemmelse på det mest fundamentale niveau. Kernen i det kristne liv er at tage korset op og fornægte sig selv (Matt 16,24). Det betyder at korsfæste ”verden“ (Gal 6,14), det ”gamle menneske“ (Rom 6,6) og ”kødet sammen med lidenskaberne og begæringerne“ (Gal 5,24). Hensigten med det kristne liv er, at vi oplever en form for død. Med mindre vi oplever denne død fra selvet, kan vi ikke modtage det nye liv, som Gud ønsker at give os (Rom 6,1-11).

Kampen mellem Jesus og selvet er en kamp til døden (Rom 8,7-8; Gal 5,17). Det er en vanskelig kamp, som ikke vindes med det samme. Hebr 6,4-6 taler ikke om en person, som af og til taber i kampen mod det ”gamle menneske“ og ”kødet“. Denne synd handler om en person, som efter at have oplevet sand frelse med alt, det indebærer (Hebr 6,4-5), beslutter, at Jesus er en trussel for den livsførelse, vedkommende ønsker at have, og derfor vælger at dræbe sit forhold til ham. Så længe personen ikke helt vælger at vende sig bort fra Kristus, er der stadigvæk håb om frelse.

`Hvad vil det sige at dø fra ”selvet“ og at tage ”korset“ op? Hvad finder du sværest at overgive til Kristi herredømme?`