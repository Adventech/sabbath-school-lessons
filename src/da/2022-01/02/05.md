---
title:  Jesus er vores ypperstepræst
date:  05/01/2022
---

Kapitel 5-7 i Hebræerbrevet introducerer en anden af Jesus’ funktioner. Han er vores ypperstepræst. Forfatteren forklarer, at dette opfylder et løfte, som Gud havde givet til den lovede konge af Davids slægt, om at han skulle være ”præst for evigt på Melkisedeks vis“ (Sl 110,4, som citeres i Hebr 5,5-6).

**Læs teksterne herunder. Hvilke opgaver udførte præsten?**

`3 Mos 1,1-9`

`3 Mos 10,8-11`

`Mal 2,7`

`4 Mos 6,22-26`

`Hebr 5,1-4`

Præsterne var udvalgt til på vegne af menneskene at repræsentere dem og være deres formidler i forholdet til Gud og det, der havde med Gud at gøre. Præsten var en mellemmand. Dette var tilfældet i alle former for præsteskab, ikke bare jødisk, men også græsk, romersk m.m. Præsten gør det muligt for os at have forbindelse med Gud, og alt det, præsten gør, har til hensigt at skabe en kontakt mellem os og Gud.

Præsten bringer ofre på vegne af menneskene. Folket kan ikke selv bringe disse ofre til Gud. Præsten ved, hvordan vi kan ofre et ”acceptabelt“ offer, så vores gave kan blive accepteret af Gud eller bringe renselse og tilgivelse.

Præsterne underviste også folket i Guds lov. De var eksperter i Guds bud og havde også til opgave at forklare og anvende dem. Og endelig var det også præsternes ansvar at velsigne i Jahves navn. Gennem dem formidlede Gud sin velvilje og gode hensigter for folket.

Men i 1 Pet 2,9 ser vi noget andet. Vi, som tror på Jesus, kaldes et ”kongeligt præsteskab“. Denne rolle indeholder ufattelige privilegier. Præsterne kunne have forbindelse med Gud i helligdommen. I dag kan vi med frimodighed henvende os til Gud i bøn (Hebr 4,14-16; Hebr 10,19-23). Der er også vigtige forpligtelser. Vi skal samarbejde med Gud i hans gerning med at frelse verden. Han ønsker, at vi skal undervise og forklare Guds love og bud til andre. Han ønsker også, at vi bringer ofringer i form af lovprisning og gode gerninger, som er velbehagelige for ham. Det er både et stort privilegium og et stort ansvar.

`Til eftertanke. Gør det nogen forskel i vores liv, at vi faktisk er et ”kongeligt præsteskab“? Hvilken indflydelse kan det have på, hvordan vi lever?`