---
title:  Til videre studium
date:  07/01/2022
---

Til trods for alle de gode sandheder i Hebræerbrevet, så fulde af håb, indeholder brevet også en række advarsler, som når deres klimaks i kapitlerne 10-12. Disse afsnit har mindst to fælles elementer. For det første sammenlignes alle israelitterne under ørkenvandringen med Hebræerbrevets læsere. For det andet formaner de os til at have tro.

Ved befrielsen fra Egypten og under ørkenvandringen så israelitterne gennem tegn og undere Guds utrolige magt. De hørte også Gud tale De Ti Bud fra Sinaj bjerg. De så ildstøtten om natten og den beskyttende skystøtte om dagen. De spiste manna, brød fra himlen. De drak også vand, som sprang fra klipperne, hver gang de slog lejr. Men da de nåede frem til grænsen til Det Lovede Land, var de ikke i stand til at stole på Gud. De manglede tro, som er kernen i det, som Gud kræver. ”Uden tro er det umuligt at behage ham“ (Hebr 11,6).

Paulus siger, at vi ligesom israelitterne i ørkenen står på grænsen til Det Lovede Land (Hebr 10,37-39). Men vores privilegier og vores ansvar er større. Vi hørte ikke Gud tale fra Sinaj bjerg, men vi har i Skriften set en større åbenbaring af Gud end den på Zions bjerg: Gud blev menneske i Jesus Kristus (Hebr 12,18-24). Spørgsmålet lyder: vil vi tro ham? Paulus opfordrer os til at følge eksemplerne fra de troshelte, som nævnes i en lang liste af personer i kapitel 11, og som kulminerer med Jesus selv.

**Spørgsmål til drøftelse**:

`1. Vi har lært, at Jesus er vores forkæmper, som går foran os i kampen mod Djævelen. Hvordan kan vi som kirke kæmpe sammen og stå som forenet bag vores forkæmper? Hvad kan forhindre, at denne enhed eksisterer? På hvilke måder kan Satan svække os som menighed? Hvordan svækkede Satan Israel i fortiden?`

`2.	Som troende er vi et samfund af præster under Guds ledelse. Hvordan kan din lokale menighed bringe bedre ofre til Gud gennem lovprisning og gode gerninger? Giv specifikke og praktiske forslag.`

`3.	På hvilke måder ligner vores situation den, som israelitterne stod i, lige før de skulle gå ind i Det Lovede Land? Hvilke lærdomme kan vi drage fra disse ligheder?`