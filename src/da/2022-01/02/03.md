---
title:  Jesus er vores mellemmand
date:  03/01/2022
---

Et interessant begreb i gammeltestamentlig teologi er, at den lovede konge af Davids slægt, ville repræsentere folket hos Gud.

`Til eftertanke. Hvilke løfter, givet til Israel, ville blive opfyldt gennem den lovede konge af Davids slægt? Sammenlign disse tekster:`

`2 Mos 4,22-23 med 2 Sam 7,12-14; 5 Mos 12,8-10 med 2 Sam 7,9-11;5 Mos 12,13-14 med Sl 132,1-5.11-14.`

Israel var Gud søn, og Gud ønskede at give dem en plads, hvor de kunne hvile fra deres fjender. Gud ville også udvælge et sted iblandt dem som bolig for sit navn. Disse løfter til Israel ville nu blive opfyldt gennem den lovede konge af Davids slægt. Han ville blive adopteret som Guds søn. Gud ville give ham hvile fra sine fjender, og han ville bygge et tempel for Gud i Sion, en bolig for Guds navn. Det betyder, at Gud ville opfylde sine løfter til Israel gennem den lovede konge af Davids slægt. Denne konge af Davids slægt ville repræsentere Israel hos Gud.

Indsættelsen af en mellemmand i forholdet mellem Gud og Israel gjorde videreførelsen af deres pagtsforhold mulig. Den mosaiske pagt krævede hele Israels trofasthed for at modtage Guds beskyttelse og velsignelser (se Jos 7,1-13). Men den davidiske pagt sikrede Guds pagtsvelsignelser over Israel gennem en enkelt persons trofasthed, nemlig kongen af Davids slægt.

Desværre var de fleste af kongerne af Davids slægt ikke trofaste, og Gud kunne ikke velsigne Israel, som han ønskede. Det Gamle Testamente er fyldt med beretninger om, hvor utro mange af disse konger faktisk var.

De gode nyheder er, at Gud sendte sin søn, for at han kunne blive født som Davids søn, og han har været fuldkomment tro. Derfor er Gud i stand til gennem ham at opfylde alle de løfter, han gav til sit folk. Når Gud velsigner kongen, får alle hans undersåtter også del i velsignelserne. Derfor er Jesus som mellemmand den, der formidler Guds velsignelser til os. Han er mellemmand i den forstand, at det er gennem ham, alle Guds velsignelser strømmer til os. Vores eneste håb om frelse findes kun i Jesus og det, han har gjort for os.

`Hvilken rolle spiller Jesus i din frelse, og hvad betyder det for dig?`