---
title:  Jesus formidler en bedre pagt
date:  06/01/2022
---

Hebr 8-10 fokuserer på Jesu gerning som formidler af en ny pagt. Problemet med den gamle pagt var ganske enkelt, at den kun pegede frem til de gode ting, som skulle komme. Dens oprettelse skulle forud illustrere den gerning, som Jesus ville gøre i fremtiden. Præsteskabet blev dermed et forbillede på Jesus, men de var dødelige og syndere. De kunne ikke fremvise den fuldkommenhed, som Jesus havde. Og de tjente i en helligdom, som var ”en efterligning og en skygge“ (Hebr 8,5) af den himmelske helligdom.

Jesus gør tjeneste i den sande helligdom og giver os adgang til Gud. Ofringerne af dyr symboliserede Jesu død som et offer for os, men deres blod kunne ikke rense samvittigheden. Jesu blod, derimod, renser vores samvittighed, så vi kan træde frem for Gud med frimodighed (Hebr 10,19-22).

`Læs Hebr 8,8-12. Hvad lovede Gud os i den nye pagt?`

Ved at udnævne Jesus som vores ypperstepræst indviede Gud en ny pagt, som vil udføre det, som den gamle pagt kun kunne forudse. Den nye pagt udretter det, som kun kan gøres af en fuldkommen, evig præst, der både er menneske og Gud. Denne ypperstepræst forklarer ikke kun Guds lov, men han skriver den i vores hjerter. Denne præst bringer et offer, som giver tilgivelse. Denne præst renser og forvandler os. Han forvandler vores stenhjerter til hjerter af kød (Ez 36,26). Han skaber os faktisk på ny (2 Kor 5,17). Denne præst velsigner os på den mest utrolige måde ved at give os adgang til Faderen selv.

Gud oprettede den gamle pagt for at pege ind i fremtiden til Jesu tjeneste. Den var smuk i sin opbygning og i sit formål. Men mange misforstod dens hensigt. I deres uvillighed til at forlade symbolerne, skyggerne, og acceptere de sandheder og den virkelighed, som symbolerne pegede frem til, gik de glip at de fantastiske fordele, som Jesu tjeneste tilbød dem.

”Kristus var templets grundlag og liv. Tjenesten dér var repræsentativ for Guds Søns offer. Præsteskabet var oprettet for at repræsentere Kristi stedfortrædende karakter og gerning. Hele planen med offertjenesten var at varsle Frelserens død for at frelse verden. Disse ofre ville blive virkningsløse, når den store begivenhed, som de gennem tiderne havde vist frem til, var fuldbyrdet“ (Ellen White, Jesu liv, s. 131-132).