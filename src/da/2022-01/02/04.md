---
title:  Jesus er vores forkæmper
date:  04/01/2022
---

`Læs 1 Sam 8,19-20 Hebr 2,14-16. Sammenlign de to tekster. Hvilke forventninger havde israelitterne til en konge, og hvordan blev disse forventninger opfyldt i Jesus?`

Israelitterne ønskede, at en konge skulle være deres dommer og deres leder i krig, for de glemte, at Gud var deres konge. Den fuldstændige genoprettelse af Guds herredømme over sit folk kom med Jesus. Som vores konge leder Jesus os i kampen mod fjenden.

Hebr 2,14-16 beskriver Jesus som svage menneskers forkæmper. Ene møder og besejrer Kristus Djævelen og befrier os fra trældom. Beskrivelsen minder om kampen mellem David og Goliat. Efter at være blevet salvet til konge (1 Sam 16) reddede han sine brødre fra slaveri ved at sejre over Goliat. Kampens regler bestemte, at kampens vinder kunne gøre den anden sides folk til slaver (1 Sam 17,8-10). På den måde fungerede David som Israels forkæmper. Han repræsenterede dem.

`Læs Es 42,13; 59,15-20. Hvordan beskriver Herren sig selv i disse tekster?`

Hebr 2,14-16 antyder, at Gud ville frelse Israel i enmandsaktion. Læg mærke til dette afsnit fra Esajas: ”Dette siger Herren: Fangerne skal tages fra krigeren, voldsmandens bytte skal befries. Jeg vil kæmpe mod dem, der kæmper mod dig, og dine sønner vil jeg frelse“ (Es 49,25).

Som kristne tror vi tit, at vi er i gang med en enmandsaktion mod Satan. Og når vi læser Ef 6,10-18, ser vi, at vi er i kamp mod Djævelen. Men Gud er vores forkæmper, og han leder kampen for os. Vi er en del af hans hær. Derfor har vi brug for at iføre os hans rustning. Og vi kæmper heller ikke alene. Opfordringen i Efeserbrevet er til I/jer, ikke du/dig, altså flertal, ikke ental. Som kirke ifører vi os Guds rustning og kæmper sammen bagved vores forkæmper, som er Gud selv.

`Til eftertanke. Hvad vil det sige at iføre sig Guds rustning? Hvordan kan vi i det daglige få del i den styrke, som gennem Guds kraft gør os i stand til at være tillidsfulde?`