---
title:  Jesus er vores konge
date:  02/01/2022
---

Hovedsagen i Hebræerbrevet er, at Jesus er Herskeren, som sidder ved Faderens højre hånd (Hebr 8,1). Som Gud har Jesus altid været universets hersker. Men da Adam og Eva syndede, blev Satan denne verdens fyrste (Joh 12,31; Joh 14,30; Joh 16,11). Men Jesus kom og besejrede Satan på korset og genvandt retten til at herske over dem, som tager imod ham som deres frelser (Kol 2,13-15).

De første to kapitler i Hebræerbrevet fokuserer specielt på Jesu indsættelse som konge.

`Læs Hebr 1,5-14. Hvad sker der her?`

Disse vers er arrangeret i tre dele. Hver del introducerer en side ved Sønnens kroningsceremoni. Først indsætter Gud Jesus som sin kongelige søn (Hebr 1,5). Dernæst introducerer Gud Sønnen for det himmelske hof, som tilbeder ham (Hebr 1,6.8), mens Herren udråber sin Søns evige herredømme (Hebr 1,8-12). Og til sidst kroner Gud Sønnen – den egentlige overførsel af magt (Hebr 1,13-14).

Et af de allervigtigste trospunkter i Det Nye Testamente er, at Gud i Jesus opfyldte sit løfte til David (se 2 Sam 7,8-16 og Luk 1,30-33). Jesus blev født af Davids slægt i Davids by (Matt 1,1-16; Luk 2,10-11). Mens han udførte sin tjeneste på jorden, blev han ofte kaldt ”Davids søn“. Han blev henrettet, fordi han hævdede at være ”jødernes konge“ (Matt 27,37). Peter og Paulus prædikede, at Jesus var opstået fra de døde som en opfyldelse af løftet, som var givet til David (ApG 2,22-36; ApG 13,22-37). Og Johannes identificerede Jesus som ”Løven af Judas stamme“ (Åb 5,5).

Og Hebræerbrevet støtter selvfølgelig disse påstande. Gud har opfyldt sine løfter til David i Jesus: Gud gav ham et stort ”navn“ (Hebr 1,4), har indsat ham som sin egen søn (Hebr 1,5), stadfæstet hans trone til evig tid (Hebr 1,8-12), og sat ham ved sin højre hånd (Hebr 1,13-14). Ifølge Hebræerbrevet kapitel 4 leder Jesus sit folk ind til Guds hvile og minder os om, at Jesus er den, som bygger Guds hus (Hebr 3,3-4).

Jesus er altså den retmæssige hersker, som kæmper om vores troskab med Satan, som har tilranet sig magten.

`Til eftertanke. Hvilken trøst giver det, især under prøvelser, at vide, at Jesus er universets herre?`