---
title:  En forsmag på en ny skabelse
date:  27/01/2022
---

`Læs 2 Mos 20,8-11 5 Mos 5,12-15 Hebr 4,8-11. Sammenlign teksterne. Hvilke forskelle finder du med hensyn til betydningen af sabbatshvilen?`

Teksterne i Anden og Femte Mosebog inviterer os til at betragte fortiden. De formaner os til at hvile på sabbatten for at fejre skabelsen og genløsningen. Vers 9-11 i Hebræerbrevet 4 inviterer os til at se på fremtiden og fortæller, at Gud har beredt en sabbatshvile i fremtiden. De antyder en ny dimension af sabbatshelligholdelse.

Den fremtidige dimension har altid været der, men er ofte blevet overset. Efter syndefaldet kom den til at indebære løftet om, at Gud gennem Messias ville genoprette skaberværket til dets oprindelige herlighed. Gud befalede os at fejre hans frelsesgerning ved at helligholde sabbatten, for sabbatten pegede frem til frelsens kulmination i en ny skabelse. Sabbatshelligholdelsen giver os en forventning i denne verden om det fremtidige Paradis.

Dette har altid været tydeligt i jødisk tradition. Life of Adam and Eve, et værk, der blev til mellem år 100 g 200 f.Kr. (gengivet i James H. Charlesworth, ed. The Old Testament Pseudepigrapha, [New Haven, London: Yale University Press, 1985] vol. 2, s. 18) sagde: ”Den syvende dag er et tegn på opstandelsen, den kommende tidsalders hvile.“ En anden gammel jødisk kilde siger: Den kommende tidsalder er ”den dag, som helt og fuldt er sabbatshvile i evigheden“ (Jacob Neusner, The Mishnah, a New Translation (New Haven: Yale University Press, 1988), s. 873). Otioth of Rabbi Akiba, en senere kilde, siger: ”Israel sagde foran Den Hellige, velsignet være han: ‘Verdens Herre, hvilken løn får vi, hvis vi holder buddene?’ Han sagde til dem: ‘Den kommende verden.’ De sagde til ham: ‘Vis os, hvordan den er.’ Han viste dem sabbatten“ (Theodore Friedman, ”The Sabbath Anticipation of Redemption“, Judaism: A Quarterly Journal, vol. 16, s. 443-444).

Sabbatten indeholder fejring, glæde og tak. Når vi holder sabbatten, viser vi, at vi tror på Guds løfter, og at vi tager imod hans nådegave. Sabbatten er tro, som er levende og aktiv. Når det gælder gerninger, er sabbatshelligholdelse nok det allerbedste udtryk for vores overbevisning om, at vi frelses af nåde ved tro på ham alene.

`Til eftertanke. Hvordan kan du lære at holde sabbat på en måde, som viser vores forståelse af, hvad frelse ved tro og ikke ved lovgerninger indebærer? Hvordan er hvile om sabbatten et udtryk for frelse af nåde?`