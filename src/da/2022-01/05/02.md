---
title:  Landet som et hvilested
date:  23/01/2022
---

`Læs 1 Mos 15,13-21. Hvad lovede Gud Abraham?`

Da Gud befriede Israel fra slaveriet i Egypten, var det hans hensigt at føre Israel til Kana’ans land, hvor de frit kunne tjene og adlyde ham (2 Mos 33,14; Jos 1,13). Det betød, at de kunne nyde sabbattens hvile, som Farao havde forbudt (2 Mos 5,5). Kana’an var den arv, som Gud havde lovet deres far Abraham, fordi han havde adlydt Guds stemme og forladt sit land for at gå til Det Lovede Land (1 Mos 11,31-12,4).

Guds hensigt med at give landet til Israel var ikke kun, at de skulle eje det. Gud ”bragte dem hen til sig“ (2 Mos 19,4). Han ønskede, at de skulle bo i et land, hvor de kunne glæde sig over et nært forhold til ham uden nogen hindringer, og hvor de også kunne være et vidne for verden om, hvem den sande Gud var, og hvad han tilbød sit folk. Kana’ans land dannede, ligesom sabbatten gjorde det ved skabelsen, en ramme for et nært forhold til deres befrier og hjalp dem til at glæde sig over hans godhed.

I 5 Mos 12,1-14 fortalte Gud folket, at de ville gå ind til hvile, ikke kun når de kom ind i landet, men når de havde fjernet al afgudsdyrkelse i landet. Efter det ville Gud vise dem, hans udvalgte folk, et sted, hvor han ville bo midt iblandt dem.

`Læs 2 Mos 20,8-11 5 Mos 5,12-15. Hvilke to temaer minder sabbattens hvile om, og hvad er sammenhængen mellem dem?`

Gud forbandt sabbatten ved skabelsen med udfrielsen fra Egypten. Han befalede Israel at fejre sabbatten som et minde om skabelsen og et minde om deres frelsen fra Egypten. Både skabelsen og frelsen er indeholdt i sabbatsbuddet. Ligesom vi ikke skabte os selv, kan vi ikke frelse os selv. Denne gerning kan kun Gud udføre, og ved at hvile anerkender vi vores afhængighed af ham ikke kun for vores eksistens, men også for vores frelse. At holde sabbatten er et stærkt udtryk for frelse ved tro alene.

`Til eftertanke. Hvordan kan sabbatshelligholdelse minde os om, hvor fuldstændigt afhængige vi er af Gud ikke kun for vores eksistens, men også for vores frelse?`