---
title:  Til videre studium
date:  28/01/2022
---

Det er betydningsfuldt, at Paulus i Hebræerbrevet bruger sabbatshvile, ikke søndag, som et symbol på den frelse ved nåde, som Gud tilbyder os. Benyttelsen af sabbatshvile på denne måde antyder, at sabbatten var afholdt og helligholdt af de troende. Men fra det andet århundrede e.Kr. og fremefter finder vi beviser på en markant ændring i kirken. Sabbatshelligholdelse ophørte med at blive betragtet som et symbol på frelse og blev i stedet set på som et symbol på troskab mod jødedommen og den gamle pagt, noget, man skulle holde sig væk fra. Sabbatshelligholdelse blev ensbetydende med at blive som jøder. For eksempel udtalte Ignatius af Antiokia (ca. 110 e.Kr): ”De, som levede efter den gamle orden, har fundet det nye håb. De holder ikke længere sabbatten, men Herrens dag – den dag, da vores liv blev opvakt med Kristus“ (Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), s. 42). Det var tabet af forståelsen af sabbatshelligholdelse som et symbol på frelse af nåde, der førte til dens død i den kristne kirke.

”Sabbatten er altså et tegn på Kristi magt til at helliggøre os. Sabbatten gives som tegn på hans helliggørende kraft til alle dem, der ved Kristus bliver en del af Guds Israel …

Sabbatten viser dem hen til skaberværket som et vidnesbyrd om hans vældige magt til at frelse. Mens den minder os om den tabte fred i Paradiset, fortæller den om fred, genoprettet ved Frelseren. Og hver eneste ting i naturen gentager hans opfordring: ‘Kom hid til mig, alle I, som slider jer trætte og bærer tunge byrder, og jeg vil give jer hvile’ (Matt 11,28)“ (Ellen White, Jesu Liv, s. 244).

**Spørgsmål til drøftelse**:

`1.	Hvilken forbindelse er der mellem sabbatshelligholdelse og retfærdiggørelse af tro?`

`2.	Hvilken forskel er der mellem sand sabbatshelligholdelse og en legalistisk overholdelse af sabbatten? Hvordan kan vi ikke alene teoretisk kende forskellen, men også opleve denne forskel i vores egen sabbatshelligholdelse?`