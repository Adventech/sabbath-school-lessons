---
title:  På grund af vantro
date:  24/01/2022
---

`Læs Hebr 3,12-19. Hvorfor kunne Israel ikke komme ind til den lovede hvile?`

Det er en trist historie. De israelitter, som var blevet befriet fra Egypten, var ikke i stand til at gå ind til den hvile, som Gud havde lovet dem. Da Israel kom til Kadesh i Parans ørken ved grænsen til Det Lovede Land, manglede de den nødvendige tro. 4 Mos 13 og 14 forklarer, at de israelitiske spejdere ”udspredte … rygter om det land, de havde udspejdet“ (4 Mos 13,32). De bekræftede, at det var et godt land, men de advarede om, at indbyggerne var stærke, og at byerne var befæstede, og at de ikke ville være i stand til at indtage landet.

Josva og Kaleb var enige i, at landet var godt. De benægtede heller ikke, at folket var stærkt og byerne befæstede. Men de sagde, at Gud var med dem, og at han ville føre dem ind i landet (4 Mos 14,7-9). Folket derimod, som havde set, hvordan Gud ødelagde Egypten med plager (2 Mos 7-12), udryddede Faraos hær i Det Røde Hav (2 Mos 14), gav israelitterne brød fra himlen (2 Mos 16) og vand fra klippen (2 Mos 17), og som også havde oplevet hans vedvarende tilstedeværelse og ledelse gennem skyen (2 Mos 40,36-38), havde ikke tillid til ham nu. Det er en tragisk ironi, at den generation, som havde set Guds magt på så mange mægtige måder, blev et symbol på troløshed (Neh 9,15-17; Sl 106,24-26; 1 Kor 10,5-10).

Gud lover sine børn gaver, der når ud over menneskelige grænser. De er baseret på nåde og er kun tilgængelige ved tro. Hebr 4,2 forklarer, at da Israel fik løftet, havde de ”ikke gavn af at høre ordet, fordi de ikke modtog det i tro, da de hørte det.“

Israel rejste som et folk til Det Lovede Lands grænse. Da folket hørte de modstridende rapporter, identificerede de sig med dem, der ikke havde tro. Tro, eller manglen på tro, smitter. Derfor opfordrer Hebræerbrevet sine læsere: ”forman hinanden hver dag“ (Hebr 3,13), ”så vi tilskynder til kærlighed og gode gerninger“ (Hebr 10,24) og ser ”til, at ingen går glip af Guds nåde“ (Hebr 12,15).

`Til eftertanke. Hvordan kan du være med til at opbygge de andres tro? Hvordan kan du blive opmærksom på, at du ikke siger eller gør noget, der svækker andres tro?`