---
title:  Om I dog i dag ville lytte til ham!
date:  25/01/2022
---

`Læs Hebr 4,4-8. Hvad er betydningen af ”i dag“ i forbindelse med sabbats-helligholdelse?`

Ørkenengenerationens vantro forhindrede dem i at nå ind til den hvile, som Gud havde lovet. Men Gud blev ved med at anspore sit folk til at indgå til denne hvile og ikke forhærde deres hjerter. På trods af folkets troløshed forblev Gud trofast (2 Tim 2,13). Paulus gentager mange gange, at Guds løfte ”står ved magt“ (Hebr 4,1.6.9). Han bruger de græske udsagnsord kataleipō og apoleipō, som understreger, at ”løftet om at komme ind til Guds hvile endnu står ved magt“ (Hebr 4,1). Det faktum, at invitationen til at gå ind til denne hvile blev gentaget på Davids tid (i Sl 95, som Hebr 4,6-7 refererer til), antyder både, at løftet ikke var gået i opfyldelse, og at det stadigvæk gjaldt. Paulus hævder faktisk, at sabbatshvilen har været tilgængelig lige fra skabelsen (Hebr 4,3-4).

Gud inviterer os ”i dag“ til at gå ind til hans hvile. ”I dag“ er et vigtigt udtryk i Bibelen. Da Moses fornyede Israels pagt med Gud ved grænsen til Det Lovede Land, understregede han betydningen af ”i dag“ (5 Mos 5,3; sml. 5 Mos 4,8; 5 Mos 6,6). ”I dag“ var også øjeblikket til at tænke over Guds trofasthed (5 Mos 11,2-7) og tage beslutningen om at være tro imod Herren (5 Mos 5,1-3). På samme måde kaldte Josva folket til ”i dag“ at vælge, hvem de ville tjene (Jos 24,15).

”I dag“ er også tidspunktet for os til at tage beslutninger, tiden for muligheder – og for farer. Sådan har det altid været for Guds folk (se 2 Kor 6,2). Udtrykket ”i dag“ findes fem gange i Hebr 3 og 4. Det understreger betydningen af at lytte til Guds stemme (Hebr 3,7.15; 4,7). Hvis man ikke lytter til og tror Guds ord, fører det til ulydighed og forhærdelse af hjertet. Det kan til og med forsinke Guds folks indgang i det himmelske Kana’an, ligesom ørkengenerationen blev forhindret i at komme ind i det jordiske Kana’an.

Jesus har besejret vores fjender og indviet en ny pagt (Hebr 2,14-16; 8-10). Derfor kan vi ”med frimodighed træde frem for nådens trone“ (Hebr 4,14-16). Appellen ”i dag“ inviterer os til at indse, at Gud har været trofast imod os og har givet os alle de nødvendige begrundelser for at tage imod hans invitation uden at tøve.

`Til eftertanke. Hvilke åndelige beslutninger skal du tage ”i dag“ og ikke udsætte til et senere tidspunkt? Har du erfaring med ting, du har udsat, som du vidste, at Gud ønskede, at du skulle gøre med det samme?`