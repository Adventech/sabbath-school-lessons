---
title:  Ind til Herrens hvile
date:  26/01/2022
---

`Læs Hebr 3,11 Hebr 4,1.3.5.10. Hvordan beskriver Gud den hvile, han inviterer os ind til?`

Både sabbatsbuddet i 2 Mos 20,8-11 og Moses’ gentagelse af det i 5 Mos 5,12-15 indbyder os til at huske, hvad Gud har gjort for os. Som vi har set, peger det, Gud skrev på stentavler, mod afslutningen af hans gerning ved skabelsen (2 Mos 31,18; 34,28). I Femte Mosebog befales Israel at holde sabbatten i lyset af, at Gud havde befriet dem fra Egyptens slaveri. Udgangen af Egypten pegede frem til den ultimative befrielse fra synd, som Kristus skulle opnå på korset, da han sagde: ”Det er fuldbragt“ (Joh 19,30). Sabbatten er altså dobbelt velsignet og er faktisk særlig betydningsfuld for de kristne.

`Læs Hebr 4,9-11.16. Hvad kaldes vi til at gøre?`

Sabbatshvilen fejrer det faktum, at Gud afsluttede sin skabergerning (1 Mos 2,1-3; 2 Mos 20,8-11) eller forløsning (5 Mos 5,12-15). På samme måde fejrer Jesu tronbestigelse i det himmelske tempel, at der nu endeligt var frembåret et fuldkomment offer for vores frelse (Hebr 10,12-14).

Bemærk, at Gud kun hviler, når han har sikret vores velbefindende. Ved skabelsen hvilede Gud, da han var færdig med at skabe verden. Senere hvilede Gud i templet efter, at indtagelsen af det land, han havde lovet Abraham, var blevet gennemført gennem Davids sejre, og Israel ”boede trygt“ (1 Kong 5,1-5; sml. 2 Mos 15,18-21; 5 Mos 11,24; 2 Sam 8,1-14). Gud fik kun et hus bygget for sig selv, efter at Israel og kongen selv havde huse at bo i.

`Til eftertanke. Hvordan kan vi komme ind til hans hvile allerede nu? Det vil sige, hvordan kan vi i tro hvile i forvisningen om den frelse, vi har i Kristus, ikke i os selv?`