---
title:  Behovet for et forhæng
date:  01/03/2022
---

Forhæng havde en dobbelt funktion. Ordet katepetasma, som Hebræerbrevet bruger om forhæng, kunne henvise til forhænget for portåbningen til forgården (2 Mos 38,18), til forhænget ved indgangen til teltet (2 Mos 36,37) eller det indre forhæng, som adskilte det Hellige fra det Allerhelligste (2 Mos 26,31-35) Disse tre forhæng var både indgange og grænser, som kun nogle få mennesker kunne krydse.

`Læs 3 Mos 16,1-2 3 Mos 10,1-3. Hvilken advarsel indeholder disse tekster?`

Forhænget var en beskyttelse for præsterne, når de gjorde tjeneste for en hellig Gud. Efter folkets synd med guldkalven sagde Gud til Moses, at han ikke ville gå med dem på vejen til Det Lovede Land, for så kunne han komme til at tilintetgøre dem undervejs, fordi de var ”et stivnakket folk“ (2 Mos 33,3). Moses flyttede derfor Åbenbaringsteltet udenfor lejren i god afstand fra folket (2 Mos 33,7). Men efter at Moses var gået i forbøn for dem, gik Gud med til at gå med dem og være midt iblandt dem (2 Mos 33,12-20). Men han opstillede en række forordninger for at beskytte folket, når han boede iblandt dem.

For eksempel slog Israel lejr efter nøjagtige retningslinjer, som skabte en åben plads i midten, hvor tabernaklet skulle rejses. I tillæg skulle levitterne slå lejr omkring tabernaklet for at beskytte helligdommen og dens inventar mod indtrængende uindviede (4 Mos 1,51; 4 Mos 3,10). De var faktisk en slags menneskeligt forhæng, som beskyttede Israels folk: ”Men levitterne skal lejre sig rundt om Vidnesbyrdets bolig, så israelitternes menighed ikke rammes af vrede, og levitterne skal vogte Vidnesbyrdets bolig“ (4 Mos 1,53).

Som vores ypperstepræst har Jesus også været et forhæng for os. Gennem sin inkarnation opslog Gud sit telt midt iblandt os og gjorde det muligt for os at se hans herlighed (Joh 1,14-18). Han gjorde det muligt for en hellig Gud at bo midt blandt et ufuldkomment folk.

`Til eftertanke. Tænk over, hvad det indebar for Gud, skaberen af universet, at bo blandt sit folk, som på det tidspunkt var en nation af undvegne slaver. Hvad siger det om, hvor tæt på os Gud kan være?`