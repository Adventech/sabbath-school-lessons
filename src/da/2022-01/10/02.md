---
title:  Jesus hos Faderen
date:  27/02/2022
---

`Læs Hebr 9,24. Hvilken hensigt var der ifølge dette vers med, at Jesus steg op til himlen?`

Gud havde instrueret Israel om, at deres mænd tre gange hvert år skulle drage op til Jerusalem for at ”fejre fest for mig“ med et offer. Disse fester var påske (de usyrede brøds fest), ugefesten (pinse) og løvhyttefesten (2 Mos 23,14-17; 5 Mos 16,16). Påsken fejrede Israels befrielse fra Egypten. Pinsen fejrede kornhøsten, og i Det Nye Testamente blev den sammenkædet med lovgivningen på Sinaj. Løvhyttefesten fejrede Guds omsorg for Israel gennem ørkenvandringen. Ifølge Det Nye Testamente har alle de gammeltestamentlige fester også profetisk betydning.

Hebr 9,24 beskriver Jesu opstigning, hvor han trådte frem for Faderens ansigt. Han kom til den himmelske helligdom, ”den virkelige“ helligdom, for at ”træde frem for“ Gud med et bedre offer (Hebr 9,23-24), nemlig sit eget blod.

Jesus opfyldte Det Gamle Testamentes pilgrimsfesters profetiske betydning med stor nøjagtighed. Han døde på forberedelsesdagen til påsken, i den niende time, i det øjeblik, hvor påskelammet blev ofret (Joh 19,14; Matt 27,45-50). Jesus opstod den tredje dag og for op til himlen for at modtage forsikringen om, at hans offer var godtaget (Joh 20,17; 1 Kor 15,20), netop som præsten skulle til at svinge neget af modent korn som førstegrødeoffer (3 Mos 23,10-12). 40 dage senere fór han op til himlen for at tage sæde ved Guds højre hånd og på pinsedagen indvie den nye pagt (ApG 1-2).

Hensigten med festrejserne i det gamle Israel var at ”at se Guds ansigt“ (Sl 42,3). Israelitterne skulle opleve Guds velbehag (Sl 17,15). Det tilsvarende hebraiske udtryk ”at søge Guds ansigt“ betyder at bede Gud om hjælp (2 Krøn 7,14; Sl 27,8; Sl 105,4). I Hebræerbrevet bliver Jesus ved sin himmelfart vores repræsentant for Guds ansigt. Jesus fór op til Gud med et fuldkomment offer. Jesus fór også op til himlen som en forløber for os for Guds ansigt (Hebr 6,19-20). Han har virkeliggjort løftet for de troende, som er på rejse: ”de søger et fædreland“, længes efter ”et bedre fædreland“ og ser frem til ”byen med de faste grundvolde, hvis bygmester og skaber er Gud“ (Hebr 11,10.13-16).

`Til eftertanke. Hvorfor kan det give os frelsesvished, at Jesus ikke alene døde på korset for os, men også gør tjeneste til gavn for os i himlen?`