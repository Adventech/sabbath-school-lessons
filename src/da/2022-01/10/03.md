---
title:  Guds indbydelse
date:  28/02/2022
---

`Læs Hebr 12,18-21. Hvordan var Israels oplevelse ved Sinaj bjerg?`

Da Gud kaldte Israel ud af Egypten, var det hans plan at skabe et personligt, nært forhold til dem. Han sagde: ”I har selv set, hvad jeg gjorde mod Egypten, og hvordan jeg bar jer på ørnevinger og bragte jer herhen til mig“ (2 Mos 19,3-4).

Gennem Moses gav Gud de nødvendige instrukser for at forberede folket til at møde ham. Folket skulle først hellige sig (2 Mos 19,10-15). De, som gik hen til foden af bjerget uden forberedelser, ville dø. Men efter to dages forberedelse, ”når vædderhornets lange tone lyder,“ måtte man ”gå op på bjerget“ (2 Mos 19,13). Gud ønskede, at de skulle have den samme oplevelse, som Moses og folkets ledere skulle have, når de gik op på bjerget og ”skuede Gud og spiste og drak“ (2 Mos 24,9-11). Senere gik det op for folket, at de havde set Guds herlighed, og at Gud kan tale med mennesker, ”og at de alligevel bevarer livet“ (5 Mos 5,24). Men da øjeblikket kom, manglede de tro. Moses forklarede mange år senere: ”I var bange for ilden og gik ikke med op på bjerget“ (5 Mos 5,5). I stedet bad de Moses om at være deres mellemmand (5 Mos 5,25-27; 2 Mos 20,18-21).

Guds manifestation af sin hellighed på Sinaj bjerg skete, for at folket skulle lære at ”frygte“ eller respektere ham. ”Herrens frygt“ fører til liv, kundskab, visdom og ære (5 Mos 4,10; Sl 111,10; Ordsp 1,7; Ordsp 9,10; Ordsp 10,27), og også til at forstå, at han er barmhjertig og nådig (2 Mos 34,4-8). Da Gud ønskede, at Israel skulle komme til ham, blev folket bange og krævede, at Moses skulle være deres mellemmand. Hebræerbrevets beskrivelse af begivenheden på Sinaj følger stort set Moses’ beskrivelse af deres mangel på tro og deres afgudsdyrkelse i forbindelse med guldkalven, og hvordan han var bange for at møde Gud på grund af deres synd (5 Mos 9,19). Det var ikke Guds plan, at folket skulle reagere på den måde. Men det var resultatet af deres troløshed.

`Til eftertanke. Hvorfor behøver vi ikke være bange for at nærme os Gud? Hvilke betingelser er der, for at vi kan komme nær til ham?`