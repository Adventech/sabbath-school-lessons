---
title:  De skal se hans ansigt
date:  03/03/2022
---

`Læs Hebr 12,22-24. I hvilken forstand er vi ankommet til det himmelske Jerusalem og er i Guds nærværelse?`

Det påstås, at de troende ”er kommet“ til Zions bjerg, det himmelske Jerusalem, ved tro. I den forstand tager deres erfaringer forskud på fremtiden. Det himmelske Jerusalem tilhører gruppen af det, ”der håbes på“, det, ”der ikke ses“, men som alligevel er os sikret gennem tro (Hebr 11,1).

Dette er sandt, men ikke hele meningen i Hebr 12,22-24. Vi er også kommet til Zions bjerg, i Guds nærværelse, gennem vores repræsentant Jesus (Ef 2,5-6; Kol 3,1). Jesu himmelfart er ikke et spørgsmål om tro, men et faktum. Det er denne historiske side af Jesu himmelfart, som giver overbevisende styrke til Hebræerbrevets formaning om at holde fast ved vores bekendelse (Hebr 4,14; Hebr 10,23). Paulus siger: ”Da vi nu har en stor ypperstepræst, som er steget op igennem himlene, Jesus, Guds søn, så lad os holde fast ved den bekendelse … Lad os altså med frimodighed træde frem for nådens trone“ (Hebr 4,14.16).

Vi er altså allerede ankommet gennem vores repræsentant og bør handle derefter. Gennem ham har vi ”smagt den himmelske gave … og smagt Guds gode ord og den kommende verdens kræfter“ (Hebr 6,4-5). Dette, at Jesu himmelfart og tjeneste i den himmelske helligdom er virkelig, er som ”et anker for sjælen“ (Hebr 6,19). Det er garantien for, at løftet ikke er tomt, men tillid værdigt (Hebr 7,22). For os har troen et historisk anker.

Guds hensigt vil ikke kun blive opfyldt i Jesus, men også i os. Vi har sagt, at Jesu himmelfart opfyldte typologien i Israels to første årlige festrejser, påsken og pinsen. Ifølge Hebræerbrevet og Johannes’ Åbenbaring er den sidste af festrejserne, løvhyttefesten, endnu ikke opfyldt. Den skal vi fejre sammen med Jesus, når vi er i ”byen … hvis bygmester og skaber er Gud“, i vores himmelske fædreland (Hebr 11,10.13-16). Vi skal ikke bygge løvhytter, men Guds bolig vil komme ned fra himlen, og vi skal bo sammen med ham i al evighed (Åb 7,15-17; Åb 21,1-4; Åb 22,1-5; 4 Mos 6,24-26).

`Til eftertanke. Hvordan kan vi lære at gøre løftet om evigt liv til en virkelighed for os nu, midt i en verden, som er fuld af lidelse og nød? Hvilket svar kan du give dem, der siger, at sådanne løfter kun er opspind for at hjælpe os til at føle os bedre tilpas mht. vores liv her og nu?`