---
title:  En ny og levende vej gennem forhænget
date:  02/03/2022
---

`Læs Hebr 10,19-22. Hvilken invitation har vi i disse vers?`

Hebræerbrevet hævder, at Jesus er gået ind i den himmelske helligdom og inviterer os til at følge efter. Denne tanke stemmer med en forestilling, vi tidligere så, nemlig at Jesus er ”banebryder“ eller ”forløber“ for de troende (Hebr 2,10; 6,19-20; 12,2). Den ”nye, levende vej“ er den nye pagt, som Jesus indviede med sit offer og sin himmelfart. Udtrykket ”ny og levende“ står i modsætning til beskrivelsen af den gamle pagt som ”forældet“ og ”gammel“ (Hebr 8,13. Det er den nye pagt, som har skaffet tilgivelse for synd og skrevet loven i vores hjerter, og som gør det muligt for os at træde frem for Gud med frimodighed, ikke på grund af os selv eller noget, vi har gjort, men kun på grund af, hvad Jesus har gjort for os ved at opfylde alle pagtens krav.

Hebræerbrevet siger, at indvielsen af den gamle pagt indebar indvielse af helligdommen og præsterne (Hebr 9,18-21; 2 Mos 40; 3 Mos 8-9). Hensigten med pagten var at skabe et nært forhold mellem Gud og hans folk (2 Mos 19,4-6). Da Israel accepterede dette forhold, befalede Gud med det samme, at der skulle opføres en helligdom, så Gud kunne bo midt iblandt dem. Indvielsen af helligdommen og Guds nærværelse midt iblandt sit folk var det øjeblik, hvor pagten mellem Gud og Israel blev fuldbyrdet.

Det samme er tilfældet med den nye pagt. Den nye pagt kræver også indvielsen af Jesu præstegerning for os (Hebr 5,1-10; 7,1-8,13).

Jesu opstigning til Gud indviede en ny tidsalder for Guds folk. Zakarias 3 omtaler, at Satan var til stede hos Gud for at anklage Guds folk, som var repræsenteret af ypperstepræsten Josva. Denne anklager er den samme, som satte spørgsmålstegn ved Jobs trofasthed mod Gud (Job 1-2). Men med Jesu offer er Satan blevet udvist fra himlen (Åb 12,7-12; sml. Joh 12,31; Joh 16,11). Nu er det Jesus, der går i forbøn for os, og gennem sit offer og sin trofasthed gør han krav på frelse for os.

`Til eftertanke. Hvilke anklager kunne Satan fremsætte mod dig over for Gud, hvis han fik lov til det? Hvor meget var han nødt til at lyve, selv om han er en løgner, for at finde noget at fordømme dig for? Hvad er dit eneste håb?`