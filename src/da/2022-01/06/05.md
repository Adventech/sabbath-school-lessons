---
title:  En evig præst
date:  02/02/2022
---

`Læs Hebr 7,16. Hvad var grundlaget for, at Jesus kunne blive præst?`

Jesus modtog præsteskabet, fordi han ejer evigt liv og fordi han har en evig tjeneste. Betydningen af disse kendsgerninger er utrolige. Det betyder, at Jesu tjeneste aldrig vil blive overgået. Jesus frelser fuldstændigt, evigt, ”helt og fuldt“ (Hebr 7,25). Den frelse, som Jesus bringer, er total og endegyldig. Den når de inderste dele af menneskets natur (Hebr 4,12; Hebr 9,14; Hebr 10,1-4). Jesu midlertjeneste hos Gud omfatter alle de fordele, som gives under den nye pagt.

Den omfatter også meget mere end syndstilgivelse. Den indebærer, at loven skrives i vores hjerter, at vi gøres til nye skabninger i ham, og at evangeliet udbredes til verden (Hebr 8,10-12). Ét med Gud og med mennesker repræsenterer Jesus os hos Faderen. Som den, der bragte sit liv som et offer, har Jesus Guds urokkelige velvilje.

`Læs Hebr 7,22. Hvad er Jesus i forhold til den nye pagt?`

Jesus er garant for den nye pagt, fordi Gud svor en ed på, at Jesus skulle være præst ”for evigt“ (Hebr 7,21) Det er let at overse betydningen af denne ed. Paulus har allerede henvist til de eder, Gud svor over for ørkengenerationen og til Abraham (Hebr 3,7-11; Hebr 6,13-15). Forskellen på disse eder og den ed, som Gud har svoret over for sin søn, er, at de andre eder var udtalt til mennesker. En ed er kun gyldig, så længe modtageren er i live. Guds ed til israelitterne i ørkenen og til Abraham var bindende, så længe der var en ørkengeneration og Abrahams efterkommere (se Gal 3,29).

Men i forhold til Sønnen, hvis liv er ”uophørligt“, vil den ed, Gud svor over for ham, være bindende i al evighed. En person, som stod som sikkerhed eller garant for en anden, hæftede for den samme staf, dødsstraf indbefattet, som den person, han var garant for. Men Faderen indsatte Jesus som garant for os om, at han ikke vil misligholde sine løfter. Derfor kan vi være sikre på den frelse, som vi er blevet givet i Jesus.