---
title:  En effektiv præst
date:  01/02/2022
---

”Hvis nu målet kunne nås gennem det levitiske præstedømme – og på grundlag af det fik folket sin lov – hvorfor måtte der så komme en anden, der er præst på Melkisedeks vis, og tales om en, der ikke er præst som Aron?“ (Hebr 7,11).

Præster er mellemmænd mellem Gud og mennesker. Men Hebræerbrevet siger, at levitiske præster ikke kunne skaffe fuldkommen adgang til Gud, fordi de ikke kunne føre folket til målet (Hebr 7,11.18-19). De var trods alt selv ufuldkomne, så hvordan skulle de kunne føre andre til målet og gøre dem fuldkomne?

Offerdyr kunne heller ikke rense synderens samvittighed. Deres hensigt var at pege frem til Jesu tjeneste og hans offer, som alene kunne give virkelig renselse fra synd (Hebr 9,14; Hebr 10,1-3.10-14). De levitiske præsters og ofringernes funktion var midlertidig og symbolsk. Gennem deres tjeneste ønskede Gud at lede folket til at have tro på Jesu fremtidige tjeneste, han som er ”Guds lam, som bærer verdens synd“ (Joh 1,29).

`Læs Hebr 7,11-16. Hvorfor var der brug for en forandring af loven?`

Hebr 7,12 forklarer, at forandringen af præsteskabet gjorde det nødvendigt med en forandring af loven. Hvorfor? Fordi der var en meget streng lov, som forbød en person, som ikke var af Levi stamme gennem Aron, at tjene som præst (4 Mos 3,10; 4 Mos 16,39-40). Hebr 7,13-14 forklarer, at Jesus var af Judas stamme, så den lov forbød ham at være en levitisk præst. Paulus argumenterer derfor, at udnævnelsen af Jesus som præst betød, at Gud har forandret loven for præsteskabet.

Jesu komme indebar også en forandring i loven om offerdyr. Syndere var pålagt at bringe forskellige slags ofre for at opnå forsoning (3 Mos 1-7), men nu, hvor Jesus var kommet og havde bragt et fuldkomment offer, er loven om dyreofringer også ophævet (Hebr 10,17-18) som et resultat af den nye pagt og den dybere åbenbaring af frelsesplanen.

`Til eftertanke. Tænk over de talløse dyreofringer, der i fortiden er blevet bragt, og som alle pegede frem til Jesus. Alligevel kunne ikke et eneste af dem, eller alle tilsammen, virkelig betale for vores synder. Hvorfor kunne kun Jesu død på korset betale for dem?`