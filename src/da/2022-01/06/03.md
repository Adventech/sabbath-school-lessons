---
title:  På Melkisedeks vis
date:  31/01/2022
---

`Læs 1 Mos 14,18-20 Hebr 7,1-3. Hvem var Melkisedek, og hvordan var han et forbillede på Jesus?`

Melkisedek var både konge og præst. Han stod også over Abraham, siden Abraham betalte tiende til ham. På samme måde er Jesus konge og præst (Hebr 1,3), men i modsætning til Melkisedek var Jesus uden synd (Hebr 7,26-28).

Hebr 7,15 forklarer, at Jesus var en præst, ”som ligner Melkisedek“. Det er, hvad det tidligere udtryk i Hebræerbrevet betyder, når der står ”på Melkisedeks vis“ (Hebr 5,6). Jesus var ikke en arvtager efter Melkisedek, men hans præsteskab lignede hans.

Der siges fx, at Melkisedek var uden far, mor, slægtstavle, fødsel og død. Nogle har antydet, at Melkisedek var en inkarnation af Jesus på Abrahams tid. Men den tanke passer ikke med Hebræerbrevets argumentation. Melkisedek var ”et billede“ på Jesus, og det betyder, at han var anderledes end Jesus (Hebr 7,3).

Nogle har hævdet, at Melkisedek var et himmelsk væsen, men det ville ødelægge argumentet i Hebræerbrevet. Hvis Melkisedek var uden far, mor, begyndelse og afslutning, ville han være Gud selv. Det udgør et problem, for Melkisedeks himmelske, helt guddommelige præsteskab ville i så fald have gået forud for Jesu tjeneste. Hvis det var tilfældet, som Hebræerbrevet siger, ”hvorfor måtte der så komme en anden“ (Hebr 7,11)?

Hebræerbrevet bruger Skriftens tavshed mht. Melkisedeks fødsel, død og slægtstavle til at opbygge en typologi, et symbol på Jesu præstetjeneste (1 Mos 14,18-20) og viser, at Jesus selv var evig. Kort sagt var Melkisedek en kana’anitisk præste-konge, som tjente som symbol på Kristus.

”Det var Kristus, som talte gennem Melkisedek, præst for Gud den Højeste. Melkisedek var ikke Kristus, men han var Guds stemme i verden, Faderens repræsentant. Og hele vejen ned igennem forhenværende generationer har Kristus talt. Kristus har ledt sit folk og har været verdens lys“ (Ellen White, Selected Messages, 1. bd. s. 409).

`Til eftertanke. Hvad lærer åbenbaringen af Melkisedek os om, hvordan Gud arbejder blandt dem, som aldrig har haft menneskelige missionærer til at undervise sig?`