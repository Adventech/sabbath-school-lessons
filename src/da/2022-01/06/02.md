---
title:  En præst på menneskers vegne
date:  30/01/2022
---

`Læs Hebr 5,1-10. Hvilken rolle har præsteskabet ifølge disse vers, og hvordan opfylder Jesus den rolle?`

Den grundlæggende hensigt med det levitiske præsteskab var, at de skulle være mellemmænd mellem syndige mennesker og Gud. Præsterne blev udvalgt af Gud til at gøre tjeneste på menneskers vegne. Derfor var det nødvendigt, at de var barmhjertige og forstod menneskers svagheder.

Hebr 5,5-10 viser, at Jesus fuldkomment opfylder disse hensigter. Gud udvalgte ham (Hebr 5,5-6), og Jesus forstår os, fordi han også led (Hebr 5,7-8). Men der er også nogle vigtige forskelle. Jesus var ikke udvalgt ”blandt mennesker“ (Hebr 5,1). I stedet påtog han sig menneskers natur for bl.a. at kunne tjene som præst på vores vegne. Jesus bragte ikke ofringer for sine egne synder (Hebr 5,3), men for vores synder, for han var uden synd (Hebr 4,15; 7,26-28).

Hebræerbrevet siger, at Jesus bad ”til ham, som kunne frelse ham fra døden, og han blev bønhørt“ (Hebr 5,7). Brevet henviste til den anden død, som Gud frelste Jesus fra, da han opvakte ham fra de døde (Hebr 13,20). Der står også, at Jesus lærte ”lydighed af det, han led“ (Hebr 5,8). Lydighed var noget nyt for Jesus, ikke fordi han var ulydig, men fordi han var Gud. Som universets hersker adlød Jesus ingen. I stedet adlød alle ham.

Jesu lidelse og død på korset er en væsentlig del af hans præstetjeneste. Lidelsen gjorde ikke Jesus fuldkommen i den forstand, at han moralsk eller etisk blev forbedret. Lidelsen gjorde ham ikke barmhjertig; tværtimod kom Jesus jo til jorden, fordi han altid havde været barmhjertig. Men fordi han blev menneske, kan han forstå os og hjælpe os i vores fristelser (Hebr 2,17). Ved at lide for vores skyld viste Jesus kærlighed til alle mennesker, og hans lidelser fortæller os, at han underkastede sig Faderens vilje som repræsentant for menneskeheden. Han blev altså et virkeligt menneske, der levede under samme kår som os. Hans lidelser førte ham ”til målet“ og gjorde ham i stand til at blive vores ypperstepræst.

Han levede et liv i fuldkommen lydighed. Derfor var hans død på korset ufortjent, og den er det offer, som han nu frembærer for Faderen i den himmelske helligdom.

`Til eftertanke. 1 Pet 2,9 siger, at vi er ”et kongeligt præsteskab“. Hvad fortæller Jesu liv om, hvordan vores forhold til andre mennesker bør være, når vi har denne hellige rolle?`