---
title:  En uskyldig præst
date:  03/02/2022
---

`Læs Hebr 7,26. Hvilke fem egenskaber beskriver Jesus i dette vers?`

Jesus var ”hellig“. Det betyder, at Jesus var uden fejl i forhold til Gud (Hebr 2,18; Hebr 4,15; Hebr 5,7-8). Den gamle græske oversættelse af Det Gamle Testamente brugte det samme græske udtryk til at betegne dem, der overholder deres pagtsfællesskab med Gud og med andre.

Jesus var ”ren“. Han forblev ren og ubesmittet af det onde, selv om han blev fristet i ”alle ting“ (Hebr 4,15; Hebr 2,18). Jesu fuldkomne uskyldighed er vigtig for hans præstetjeneste. Den gamle pagt præciserede, at et offer skulle være ”lydefrit“ for at blive accepteret af Gud (3 Mos 1,3.10. etc.). Jesu fuldkomne lydighed, mens han var her på jorden, gjorde det muligt for ham at bringe sig selv som et lydefrit offer til Gud (Hebr 9,14).

Jesus var ”skilt ud fra syndere“, da han fór op til himlen. Den græske form af udsagnsordet antyder, at dette er Jesu nuværende tilstand, som begyndte på et bestemt tidspunkt. Jesus udholdt synderes fjendskab i sit jordiske liv, men han var sejrrig og blev derefter sat ved Guds højre hånd (Hebr 12,2-3). Jesus er også ”skilt ud fra syndere“ ved, at han var fuldstændigt uden synd (Hebr 4,15).

Jesus blev ”ophøjet over himlene“. Det betyder, at Jesus er blevet ophøjet over alt, som er, og han er derfor et med Gud. I Salmernes Bog er Gud den, der er ophøjet over himlen (Sl 57,6.12; Sl 108,6).

Jesus var helt og fuldt menneske, men han var ikke et syndigt menneske som os (Hebr 2,14-16; Hebr 4,15). Jesus er fuldkommen, ikke kun fordi han aldrig syndede, men fordi han ikke var fordærvet af synd, som vi er.

Men da han var helt og fuldt menneske, er han også vores eksempel. Han viser os, hvordan vi skal løbe livets løb (Hebr 12,1-4). Han er det eksempel, vi skal følge (1 Pet 2,21-23). Han er vores frelser, fordi han er ”hellig, uskyldig, ren, skilt ud fra syndere“ (Hebr 7,26), og vi kan også genspejle hans karakter.

`Til eftertanke. Selv om Jesus var et menneske som os, syndede han aldrig. Hvordan kan vores tanker forestille sig det? Tænk over, hvor hellig han er! Hvorfor er løftet om, at hans hellighed ved tro bliver tilregnet os, med til at give os frelsesvished?`