---
title:  Til videre studium
date:  25/03/2022
---

”Efter Helligåndens udgydelse … glædede de troende sig over de helliges hjertevarme samfund. De udviste ømhed, var betænksomme, selvfornægtende og villige til at bringe et hvilket som helst offer for sandhedens skyld. I deres daglige omgang med hinanden åbenbarede de den kærlighed, som Kristus havde pålagt dem. Gennem uselviske ord og gerninger stræbte de efter at tænde denne kærlighed i andre menneskers hjerter …

Men lidt efter lidt indtraf der en forandring. De troende begyndte at lede efter fejl hos andre. Ved at dvæle ved fejltrin og give plads for uvenlig kritik tabte de Frelseren og hans kærlighed af syne. De blev mere strenge med hensyn til ydre ceremonier, mere nøjeregnende med troens teori end med dens udøvelse. I deres iver efter at fordømme andre overså de deres egne fejl. De mistede den broderkærlighed, som Kristus havde krævet af dem, og værst af alt var de ikke bevidste om, hvad de havde tabt. De forstod ikke, at lykke og glæde forsvandt fra deres liv, og at de ved at udelukke Guds kærlighed fra deres hjerter snart ville komme til at vandre i mørket.

Johannes, som forstod, at kærligheden var ved at forsvinde i menigheden, påpegede deres stadige behov for denne kærlighed for de troende. Hans breve til menigheden er fyldt med denne tanke. ‘Mine kære,’ skrev han, ‘lad os elske hinanden, for kærligheden er af Gud, og enhver, som elsker, er født af Gud og kender Gud. Den, der ikke elsker, kender ikke Gud, for Gud er kærlighed. Derved er Guds kærlighed blevet åbenbaret iblandt os: at Gud har sendt sin enbårne søn til verden, for at vi skal leve ved ham. Deri består kærligheden: ikke i at vi har elsket Gud, men i at han har elsket os og sendt sin søn som et sonoffer for vore synder. Mine kære, når Gud har elsket os således, skylder vi også at elske hinanden’ (1 Joh 4,7-11)“ (Ellen White, The Acts of the Apostles, s. 547-548; Mesterens Efterfølgere, s. 289-290).

**Spørgsmål til drøftelse**:

`1.	Det kristne liv betragtes ofte som det personlige forhold mellem Jesus og den troende. Men det er også vigtigt at huske, at Gud leder os som en menighed. Hvilket ansvar har jeg over for menigheden, og hvad kan jeg forvente af den?`

`2.	Hvori består ægte broderkærlighed? Hvad er dens egen-skaber, begrundelser og følger? Hvad er de bedste tegn på, at broderkærligheden er stærk i en forsamling?`