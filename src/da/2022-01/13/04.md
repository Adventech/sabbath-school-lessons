---
title:  Tænk på jeres ledere
date:  22/03/2022
---

`Læs Hebr 13,7-17. Hvordan bør vores forhold til vores leder være?`

Hebr 13,7-17 indeholder en formaning til at respektere og adlyde menighedens ledere. Det begynder med en invitation til at ”tænke på“ de ledere, som i fortiden talte Guds ord, og det afsluttes med et kald til at ”adlyde“ de nuværende ledere (Hebr 13,07). Lederne i fortiden er mest sandsynligt dem, som først forkyndte ordet og grundlagde menigheden. Kaldet til at tænke på dem henviser ikke kun til en mental øvelse, hvor de skal mindes dem, eller til en ydre æresbevisning. Paulus forklarer, at de skal huske dem ved at tænke over følgerne af deres opførsel og ved at efterligne deres tro.

For Paulus er efterligning den største form for ære og minde. På denne måde har Paulus tilføjet menighedens ledere til listen over troshelte, som de troende nøje skulle tænke over. Denne liste indbefatter trosheltene i Hebr 11 og Jesus, det største eksempel på tro, i Hebr 12. Forfatteren siger videre, at ”Jesus Kristus er den samme i går og i dag og til evig tid“ (Hebr 13,8). Han står i stærk modsætning til falske lærere. Sådanne kommer der hele tiden nye af, og deres budskaber er fremmede og fører på afveje (Hebr 13,9).

Kaldet i Hebr 13,7 til at tænke på lederne gentages med stærkere udtryk ved afslutningen af afsnittet. De troende formanes til at adlyde deres ledere, for de våger over deres sjæle. Lederne beskrives her som pastorer/hyrder, der har ansvar for menighedens/flokkens åndelige velvære, og som skal stå til regnskab for Gud for deres åndelige tilstand (Hebr 13,17; se også 1 Pet 5,1-4; 1 Kor 3,10-15). Denne opfordring burde gælde for alle vores menighedsledere på alle niveauer af vores kirke også i dag.

Sammenhængen antyder, at alle disse ledere er underhyrder, som tjener under Jesus, ”fårenes store hyrde“ (Hebr 13,20). Kombinationen af omsorg og trofasthed hos lederne og lydighed eller tillid fra medlemmerne vil resultere i ”glæde“. Det kan betyde, at lederne bliver i stand til at tjene med glæde, eller at de vil aflægge regnskab om menigheden til Gud med glæde i stedet for suk.

`Til eftertanke. Hvad kan du gøre for at styrke eller forbedre forholdet mellem ledere og medlemmer i din menighed og til ledere højere op i systemet?`