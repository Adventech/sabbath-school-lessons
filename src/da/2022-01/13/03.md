---
title:  Begær og seksuel umoral
date:  21/03/2022
---

Disse tekster omtaler to former for synd – seksuel umoral og griskhed, som er to alvorlige trusler mod broderkærligheden. De nytestamentlige forfattere og oldtidens moralister observerede en forbindelse mellem disse to laster.

Paulus’ opfordring til at holde ægteskabet i ære indbefatter, at man undgår alt, som kan nedværdige det. Det betyder, at man holder sig fra både overtrædelse af ægteskabsløftet og fra uberettigede skilsmisser (sml. Matt 19,9). Formaningen om at holde ”ægtesengen ubesmittet“ betyder, at man afholder sig fra at krænke ægteskabet ved seksuelle forbindelser uden for ægteskabet. I Det Nye Testamente henviser ordet ”ægteskabsbrydere“ til alle former for seksuel umoral (1 Kor 5,9-11; 1 Kor 6,9-10; Ef 5,5; 1 Tim 1,9-10; Åb 21,8; Åb 22,15). Det græsk-romerske samfund havde en afslappet holdning til seksuel moral. Dobbeltmoral var almindelig. Det gav mænd frihed i deres seksuelle forhold, så længe de var diskrete. Men Paulus advarer om, at Gud vil dømme utugtige og ægteskabsbrydere. De troende bør ikke lade social skik og brug danne grundlag for deres egen moralske standard.

”Kærlighed til penge“ var regnet som en af de store laster i den græsk-romerske verden. I et andet af sine breve omtaler Paulus faktisk ”kærlighed til penge“ som ”roden til alt ondt“ (1 Tim 6,10).

I flere af sine breve opmuntrer Paulus til en holdning, som vil beskytte mod denne last. For det første skulle de stille sig ”tilfreds“ med det, de havde (se også 2 Kor 9,8; Fil 4,11-12). Dernæst skulle de kristne have tillid til Guds løfte om, at han aldrig ville lade dem i stikken eller svigte dem (Hebr 13,5). Et sådant løfte var blevet givet mange steder og til mange tider til Guds folk og gælder også os i dag (1 Mos 28,15; 5 Mos 31,6.8; Jos 1,5; 1 Krøn 28,20). De troende opfordres dernæst til at reagere på Guds løfte med ord fra Sl 118,6: ”Herren er min hjælper, jeg skal ikke frygte, hvad kan et menneske gøre mig?“ (Hebr 13,6). Denne henvisning til Sl 118 er passende, for i denne salme udtrykker salmisten tillid til Gud på trods af de vanskeligheder, som hans modstandere udsatte ham for.

`Læs Hebr 13,4-5 Luk 16,10-18 1 Kor 5,1 Ef 5,3-5 Kol 3,5. På hvilke måder underminerer vores moderne samfund seksuel renhed og forstærker samtidigt menneskenes kærlighed til penge? Hvordan kan vi rent praktisk styrke vores forsvar mod disse to farlige laster?`