---
title:  Lad jer ikke føre på afveje
date:  23/03/2022
---

`Læs Hebr 13,9 Hebr 2,9; 4,16; 6,19-20. Sammenlign de fire tekster fra Hebræerbrevet. Hvor får vi nåden fra? Hvordan styrkes hjertet?`

Forholdet mellem mad og falsk lære, som berøres i Hebr 13,9, handler mest sandsynligt ikke om forskellen mellem ren og uren føde. Hvorfor?

For det første ser det ikke ud til, at Paulus i brevet er optaget af forskellen mellem ren og uren føde. Vi ved fra ApG 15, at den første kristne kirke bekræftede både, at de troende bliver frelst ved tro (ApG 15,7-11), og at de fortsat skulle overholde nogle af forskrifterne for ren og uren føde (ApG 15,19-20). At skelne mellem ren og uren føde står ikke i modsætning til nåde. Argumentet er, at den nye pagt har skrevet loven i hjertet (Hebr 8,10-12). Men det, forfatteren gør meget klart, er, at dyreofringer og levitternes tjeneste som mellemmænd i helligdommen er blevet erstattet af det langt bedre offer, som Jesus bragte, og af hans præstetjeneste (Hebr 8,4-5; Hebr 10,1-18).

For det andet antyder sammenhængen, at Paulus ikke kritiserer sine læsere, fordi de holder sig fra visse fødevarer, men fordi de håber, at de derved kan opnå nåde eller fortjeneste (Hebr 13,9). Han advarer sandsynligvis mod at deltage i jødiske ceremonier eller kultiske måltider, som blev fejret i forbindelse med ofringen af dyr i templet, og som efter sigende skulle give åndelige fordele eller nåde. Men nåde formidles ikke gennem sådanne måltider. Nåden kommer kun gennem Jesu offer og hans præstetjeneste som mellemmand for os. De troende ”har et alter“ (Hebr 13,10), som de kan få føde fra (Joh 6,47-58), nemlig Jesu kors.

I Hebræerbrevet kommer ”nåde“ fra Guds trone (Hebr 4,16). Denne nåde, som formidles af Jesus, er ”et anker“ og ”urokkeligt og fast“, fæstet til selve Guds trone (Hebr 6,19-20; sml. Hebr 4,16). Vi modtager denne nåde gennem Jesu offer, og den giver stabilitet og sikkerhed for vores hjerter. Når ”hjertet styrkes af nåden, vil det ikke blive ført på afveje af nye lærdomme“ (Hebr 13,9), og det vil heller ikke ”glide bort fra“ Gud (Hebr 2,1).

`Til eftertanke. Mediter over Kristi fuldkomne offer. Hvorfor er tanken om, at vi kan ”tilføje“ noget til hans offer i strid med evangeliet og den nåde, vi finder hos Jesus?`