---
title:  Vis omsorg for Guds folk
date:  20/03/2022
---

`Læs Hebr 13,1-2 Rom 12,13 1 Tim 3,2 Tit 1,8 1 Pet 4,9. Hvilken rolle spillede gæstfrihed i den første kristne menig-hed?`

Kristendommen var en bevægelse på fremmarch og var ofte afhængig af gæstfrihed både fra kristne og ikke-kristne. Formaningen om ikke at ”glemme“ gæstfriheden henviser formentlig ikke kun til på manglende omtanke, men til bevidst forsømmelse.

Paulus tænker ikke kun på gæstfrihed over for medtroende. Han minder sine læsere om, at ved at være gæstfrie over for fremmede har nogle uden ”at vide det haft engle som gæster“ (Hebr 13,2). Han har formentlig tænkt på de tre mænd, som besøgte Abraham og Sara (1 Mos 18,2-15). At vise gæstfrihed indbefatter, at man deler det, man har, med andre og lider med andre. Dette er, hvad Jesus gjorde for os (Hebr 2,10-18).

Broderkærlighed mod dem, der er i fangenskab, betyder ikke kun, at de troende i deres bønner skulle huske dem, der var i fængsel, men også, at de skulle sørge for deres velbefindende gennem materiel og følelsesmæssig støtte. Der var fare for bevidst forsømmelse af fanger. De, som sørgede for materiel og emotionel støtte til dem, der var fordømt af samfundet, identificerede sig selv med dem. I en forstand gjorde de ”fælles sag med“ dem og gjorde sig sårbare for social mishandling (Hebr 10,32-34).

Paulus’ formaninger benytter billeder og sprogbrug til at opmuntre læserne i forhold til fanger. For det første minder han læserne om deres egen tidligere støtte til dem, der var i fangenskab. De havde ”gjort fælles sag“ med dem, som var blevet ”stillet offentligt til skue under spot og mishandling“ (Hebr 10,33). For det andet minder brugen af ordet ”mishandling“ om Moses, som ”langt hellere [ville] lide ondt sammen med Guds folk end for en kort tid opnå en syndig nydelse“ (Hebr 11,25). Og til sidst sammenfatter han kernen i broderkærlighed. Han minder læserne om, at de ”også selv har en krop“ (Hebr 13,3). De deler samme menneskelige forhold og burde behandle andre, som de selv ville ønske at blive behandlet, hvis de var i lignende situationer, dvs. i fængsel. Menighedens medlemmer skulle altså vise omsorg for dem, der var i fængsel og vise dem, at de ikke var glemt.

`Til eftertanke. Hvad kan vi gøre for dem, der er i fængsel, enten det drejer sig om menighedsmedlemmer eller ej?`