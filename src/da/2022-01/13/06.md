---
title:  Gå til Jesus uden for lejren
date:  24/03/2022
---

`Til eftertanke. Sammenlign teksterne: Hebr 13,10-14; Mark 8,34; Matt 10,38; Luk 14,27 og Gal 2,20. Hvad betyder det at gå til Jesus ”uden for lejren“?`

Stedet uden for porten var det mest urene i hele lejren. Ådslerne fra offerdyrene blev brændt der (3 Mos 4,12). Spedalske var også udelukket fra lejren (3 Mos 13,46), og gudsbespottere og andre kriminelle blev henrettet uden for lejren (3 Mos 24,10-16.23; 1 Kong 21,13; ApG 7,58). Disse forordninger forudsatte, at Gud var til stede i lejren. Alt urent skulle kastes udenfor, for Gud ville ikke tolerere noget ”urent“ eller ”skændigt“ i lejren (4 Mos 5,3; 5 Mos 23,14).

Jesus døde på korset uden for Jerusalem (Joh 19,17-20). Det understreger den skam, der blev lagt på ham (Hebr 12,2). Han blev officielt dømt som en, der havde bespottet Guds navn, og blev fordømt af Israel og henrettet uden for bymuren (Mark 14,63-64; se 3 Mos 24,11.16). Jesus blev kastet uden for lejren som noget skammeligt, urent eller skændigt (Hebr 12,2). Men Paulus opfordrer de troende til at følge Jesus uden for porten og udholde den samme forhånelse, som han udholdt (Hebr 13,13). Det var også denne vej, Moses fulgte, da han valgte at udholde ”Kristi forhånelse“ i stedet for Egyptens skatte (Hebr 11,26).

Men det er et paradoks, at Hebræerbrevet antyder, at Guds nærværelse nu er uden for lejren. Den handling at følge Jesus uden for lejren er ikke kun at ”bære hans forhånelse“ eller skam, men også at ”gå ud til ham“ (Hebr 13,13), ligesom de israelitter, der søgte Herren i ørkenen, da Moses fjernede Guds telt fra lejren efter problemet med guldkalven (2 Mos 33,7). Denne henvisning antyder, at de vantros fornægtelse af Jesus også indebar fornægtelse af Gud, ligesom Israel gjorde i deres frafald med guldkalven (2 Mos 32-33). Lidelsens og skammens vej er altså også Guds vej.

Paulus inviterer sine læsere til at følge Jesus som ”troens banebryder og fuldender“ (Hebr 12,2), og det er underforstået, at han også ønsker, at de skal tænke over deres nuværende lidelser som en kortvarig straf, som vil føre til den frugt, som er ”fred og retfærdighed“ (Hebr 12,11). De forlader en fordærvet by eller lejr og søger frem til den by, ”der skal komme“, og hvis bygmester er Gud (Hebr 13,14; Hebr 11,10.16).

`Hvad betyder det for dig at følge Jesus ”uden for lejren“? Hvilke sider af dit liv i tro på Jesus kan føre til ”forhånelse“ eller ”skam“ fra andre?`