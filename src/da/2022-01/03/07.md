---
title:  Til videre studium
date:  14/01/2022
---

Jesu komme til vores jord som Guds søn opfyldte flere forskellige funktioner på samme tid. Allerførst kom Jesus som Guds guddommelige søn for at åbenbare Faderen for os. Ved sine handlinger og ord viste Jesus os, hvordan Faderen virkelig er, og hvorfor vi kan have tillid til ham og adlyde ham.

Jesus kom også som den lovede søn af David, Abraham og Adam, gennem hvem Gud havde lovet, at han ville besejre fjenden og herske over verden. Jesus kom for at indtage Adams plads som menneskehedens hoved og opfylde Guds oprindelige plan for dem (1 Mos 1,26-28; Sl 8,4-9). Jesus kom for at blive den retfærdige hersker, som Gud altid havde ønsket for denne verden.

”Ordene, der blev talt til Jesus ved Jordan: ‘Du er min elskede søn, i dig har jeg fundet velbehag!’, gælder også menneskeheden. Gud talte til vor stedfortræder, Jesus. Trods alle vore synder og svagheder bliver vi ikke kastet bort som værdiløse. Han har taget imod os gennem sin elskede Søn. Den herlighed, der hvilede over Kristus, er et pant på Guds kærlighed til os … Lyset, der faldt på Frelserens hoved fra de åbne porte, vil falde på os, når vi beder om hjælp til at modstå fristelser. Den stemme, der talte til Jesus, siger til enhver troende: Dette er mit elskede barn, i hvem jeg har velbehag“ (Ellen White, Jesu Liv, s. 85-86).

**Spørgsmål til drøftelse**:

`1.	En bedre forståelse af Jesu ord og handlinger hjælper os til at forstå Gud Fader bedre. På hvilke praktiske måder kan en bedre forståelse af Jesus berige dit forhold til Gud Fader?`

`2.	Vi har lært, at den måde Gud talte til og behandlede Jesus på, er den måde, han ønsker at tale til os og behandle os på. Hvad betyder det for den måde, hvorpå vi behandler andre?`

`3.	Tænk over betydningen af Jesu evige guddommelighed. Hvad går tabt, hvis vi tror, at Jesus på en eller anden måde var et skabt væsen ligesom os, men døde på korset? Sammenlign den tanke med den virkelighed, at Kristus var evig Gud, og at han selv døde på korset. Hvad er den afgørende forskel på de to opfattelser?`

`4.	Samtal i klassen om at give Gud ære. Læs Åb 14,7. Hvordan er det at give Gud ære en del af den nærværende sandhed og de tre engles budskaber?`