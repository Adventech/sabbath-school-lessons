---
title:  Jeg har født dig i dag
date:  13/01/2022
---

Hebr 1,5 gengiver følgende udtalelse fra Faderen til Sønnen: ”Du er min søn, jeg har født dig i dag.“ Hvad vil det sige, at Jesus var ”født“, og hvornår skete det? Viser dette, som mange påstår, at Jesus på en eller anden måde blev skabt af Gud langt tilbage i fortiden?

`Læs Hebr 1,5 2 Sam 7,12-14 Sl 2,7 Luk 1,31-32. Hvilket løfte, som blev givet til David, anvender Paulus i Hebræerbrevet om Jesus?`

Jesus blev født i samme betydning som, at han blev indsat eller ”adopteret“ af Gud som den lovede hersker, Davids søn. Tanken om guddommelig adoption af en hersker var almindelig i den græsk-romerske verden og i østen. Det gav herskeren berettigelse og magt over riget.

Men Gud lovede David, at hans søn skulle blive den retmæssige hersker over folkeslag. Han ville ”adoptere“ Davids søn som sin egen. Gennem denne proces ville den davidiske konge blive Guds protegé og arving. Pagten opfyldes gennem Jesus som Davids søn. Gud ville besejre hans fjender og give ham folkene som sin arvelod (Sl 89,28; Sl 2,7-8).

I Rom 1,3-4 og ApG 13,32-33 kan vi se, at Jesus offentligt blev åbenbaret som Guds søn. Jesu dåb og forklarelse på bjerget markerede tidspunkter, hvor Gud identificerede og forkyndte Jesus som sin søn (Matt 3,17; Matt 17,5).

Men ifølge Det Nye Testamente blev Jesus ”Guds søn med magt og vælde“ (Rom 1,4), da han opstod fra de døde og tog sæde ved Guds højre hånd. Det var i det øjeblik, at Gud opfyldte sit løfte til David om, at hans søn skulle adopteres som Guds egen søn, og at hans trone over folkene blev grundlagt for evigt (s Sam 7,12-14).

Cæsar, som var et symbol på Romerriget, var ikke den retmæssige ”guds søn“, herre over folkene. Men det var Jesus Kristus. At Jesus blev ”født“ henviser til begyndelsen af Jesu herredømme over folkene, ikke til begyndelsen af hans eksistens, for han har altid eksisteret. Der var aldrig noget tidspunkt, hvor Jesus ikke eksisterede, for han er Gud.

Faktisk siger Hebr 7,3, at Jesus ikke har ”hverken begyndelse på sine dage eller afslutning på sit liv“, for han er evig. Det, at Jesus er Guds ”enbårne søn“, handler ikke om Kristi natur som guddommelig, men om hans rolle i frelsesplanen. Gennem sin inkarnation opfyldte Kristus alle pagtens løfter.