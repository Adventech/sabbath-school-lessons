---
title:  Gud har talt til os gennem sin søn
date:  10/01/2022
---

`Læs Hebr 1,1-4. Hvad er hovedtanken i disse vers?`

På originalsproget er Hebr 1,1-4 kun én sætning, og det er blevet sagt, at det er den smukkeste sætning i hele Det Nye Testamente set ud fra dens retoriske, kunstneriske opbygning. Dens hovedpåstand er, at Gud har talt til os i sin søn, Jesus.

For jøderne i det første århundrede e.Kr. var Guds ord ikke blevet hørt i meget lang tid. Den sidste åbenbaring, som blev udtrykt i Guds skrevne ord, var kommet gennem profeten Malakias og lidt tidligere gennem Ezras og Nehemias’ tjeneste. Det var nu mere end fire hundrede år siden. Og nu talte Gud igen til dem gennem Jesus.

Men Guds åbenbaring gennem Jesus overgik langt den åbenbaring, som Gud havde givet gennem profeterne, for Jesus er langt bedre til at åbenbare ham. Han er Gud selv, som skabte himlen og jorden og er universets herre. Paulus er aldrig i tvivl om Jesu guddommelighed. Den tages nærmest for givet.

For Paulus var Det Gamle Testamente også Guds ord. Den samme Gud, som havde talt i fortiden, bliver ved med at tale nu. Det Gamle Testamente formidlede et sandt kendskab til Guds vilje.

Men det var først muligt helt at forstå den dybere mening, da Sønnen kom til jorden. I forfatterens opfattelse var Faderens åbenbaring gennem Sønnen nøglen til at forstå den sande dybde i Det Gamle Testamente, ligesom låget på en puslespilsæske er nøglen til at finde den rigtige plads for hver enkelt brik i puslespillet. Jesus forklarede meget af det, der står i Det Gamle Testamente.

Jesus blev vores repræsentant og vores frelser. Han tog vores plads i kampen og besejrede slangen. I Hebræerbrevet omtales han som de troendes ”banebryder“ eller ”forløber“ (Hebr 2,10; Hebr 6,20). Han kæmper for os og repræsenterer os. Det betyder også, at hvad Gud gjorde for Jesus, vores repræsentant, ønsker Faderen også at gøre for os. Han, som ophøjede Jesus til en plads ved sin højre hånd, ønsker også, at vi skal sidde sammen med Jesus på hans trone (Åb 3,21). Guds budskab til os i Jesus indbefatter ikke kun, hvad Jesus sagde, men også hvad Faderen gjorde gennem ham og for ham. Det gjorde han alt sammen til vores fordel, både nu og i evigheden.

`Til eftertanke. Tænk over, hvad det vil sige, at Jesus – Gud – kom til denne jord. Hvordan giver det os håb?`