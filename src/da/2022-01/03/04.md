---
title:  Han er Guds herligheds glans
date:  11/01/2022
---

`Læs Hebr 1,2-4. Hvad lærer disse vers os om Jesus?`

I dette afsnit skal vi fokusere på den del, der siger: ”Han er Guds herligheds glans og hans væsens udtrykte billede“ (Hebr 1,3).

`Læs 2 Mos 24,16-17 Sl 4,7 Sl 36,10 Sl 89,15. Hvordan hjælper disse tekster os til bedre at forstå, hvad Guds herlighed er?`

I Det Gamle Testamente henviser Guds herlighed til hans synlige tilstedeværelse blandt sit folk (2 Mos 16,7; 2 Mos 24,16-17; 3 Mos 9,23; 4 Mos 14,10). Hans tilstedeværelse forbindes ofte med lys eller stråleglans.

Skriften fortæller os, at Jesus er det lys, som kom til denne verden for at åbenbare Guds herlighed (Hebr 1,3; Joh 1,6-9.14-18; 2 Kor 4,6). Tænk fx over, hvordan Jesus så ud ved forklarelsen på bjerget. ”Og han blev forvandlet for øjnene af dem, hans ansigt lyste som solen, og hans klæder blev hvide som lyset“ (Matt 17,2).

På samme måde som solen kun kan opfattes gennem dens lysglans, kendes Gud gennem Jesus. Fra vores synsvinkel er de to ét, fordi Guds herlighed er lyset selv. Ligesom der ikke er nogen forskel mellem lys og dets glans, er der ingen forskel mellem Gud og Jesus hverken i væsen eller karakter.

Hebræerbrevet siger også, at Jesus er Faderens ”væsens udtrykte billede“ (Hebr 1,3). Pointen i denne metafor er, at der er en fuldkommen sammenhæng i væsen mellem Faderen og Sønnen. Bemærk, at mennesket bærer Guds billede, men ikke Guds væsen (1 Mos 1,26). Sønnen derimod, deler samme væsen som Faderen. Det er derfor ikke så underligt, at Jesus sagde: ”Den, der har set mig, har set Faderen“ (Joh 14,9).

`Til eftertanke. Hvorfor er det en god nyhed for os, at Jesus åbenbarer Faderens karakter og herlighed for os? Hvad fortæller Jesus os om, hvordan Faderen er?`