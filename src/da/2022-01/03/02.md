---
title:  Nu ved dagenes ende
date:  09/01/2022
---

Det første afsnit i Hebræerbrevet viser, at Paulus troede, at han levede ”ved dagenes ende“. I Skriften benyttes adskillige udtryk for fremtiden, men de har ikke alle den samme betydning. Profeterne brugte udtrykket ”de kommende dage“ eller ”engang i fremtiden“ [last days] (5 Mos 4,30-31) og ”til sidst“ eller ”de sidste dage“ [latter days] (Jer 23,20). Profeten Daniel brugte et andet udtryk, ”endetiden“, til at tale mere specifikt om de sidste dage af jordens historie (Dan 8,17; 12,4).

`Læs 4 Mos 24,14-19 Es 2,2-3. Hvad lovede Gud at gøre for sit folk ”i fremtiden“, ”til sidst“ [latter days]?`

Flere af de gammeltestamentlige profeter forkyndte, at i ”de kommende dage“ ville Gud oprejse en konge, som skulle ødelægge hans folks fjender (fx 4 Mos 14-19), og som ”til sidst“ ville få alle folk til at strømme til Israel (fx Es 2,2-3). Paulus siger, at disse løfter blev opfyldt i Jesus. Han besejrede Satan og ved evangeliets forkyndelse drog han alle folk til sig (Kol 2,15; Joh 12,32). I den forstand er ”de kommende dage“ begyndt, for Jesus har opfyldt Guds løfter.

Vores åndelige fædre døde i tro. De havde kun set og hilst løfternes opfyldelse ”i det fjerne“, men oplevede ikke opfyldelsen af dem. Men vi har set løfternes opfyldelse i Jesus.

Lad os et øjeblik tænke over Guds løfter og Jesus. Faderen lovede, at han ville oprejse sine børn fra de døde (1 Thess 4,15-16). De gode nyheder er, at han iværksatte sine børns opstandelse med Jesu opstandelse (1 Kor 15,20; Matt 27,51-53). Faderen lovede også en ny skabelse (Es 65,17). Han er begyndt at opfylde det løfte ved at skabe et nyt åndeligt liv i os (2 Kor 5,17; Gal 6,15). Han lovede, at han ville oprette sit sidste, evige rige (Dan 2,44). Han indledte det rige ved at befri os fra Satans magt og indsætte Jesus som vores sande herre (Matt 12,28-30; Luk 10,18-20). Men dette er kun begyndelsen. Det, Faderen begyndte med Jesu første komme, vil han fuldføre ved Jesu andet komme.

`Til eftertanke. Tænk over alle de løfter, Gud opfyldte i fortiden. Hvordan kan det hjælpe os til at have tillid til de løfter, han endnu ikke har opfyldt?`