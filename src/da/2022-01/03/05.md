---
title:  Ved hvem han også har skabt verden
date:  12/01/2022
---

Hebræerbrevet bekræfter, at Gud skabte verden ”ved“ Jesus, og at Jesus opretholder eller bærer alt med sit mægtige ord.

`Læs Es 44,24 Es 45,18 Neh 9,6. I Det Gamle Testamente fastslår Herren, at han ”alene“ har skabt verden, og at han er ”den eneste“ Gud. Hvordan kan vi få denne stadfæstelse til at harmonere med de stadfæstelser i Det Nye Testamente, som siger, at Gud skabte universet ”ved“ Jesus (Hebr 1,2-3)?`

Nogle mener, at Jesus kun var det instrument, som Gud skabte gennem. Men det er ikke muligt. For det første er Jesus for Paulus Herren, som skabte verden; han var ikke en hjælper. Hebr 1,10 siger, at Jesus er den Herre, som skabte jorden og himlen, og Paulus anvender også om Jesus det, Salme 102,26-28 siger om Herren, Jahve, som skaber. For det andet siger Hebr 2,10, at universet blev skabt ”ved“ Faderen. Det er nøjagtigt det samme udtryk, som bruges om Jesus i Hebr 1,2.10 og Hebr 2,10). Der er fuldkommen harmoni mellem Faderen og Sønnen i hensigt og aktivitet. Dette er en del af treenighedens mysterium. Jesus skabte, og Gud skabte, men der er kun én Skaber, Gud – og det betyder derfor, at Jesus er Gud.

Imidlertid viser Hebr 4,13, at Jesus også er dommer. Hans autoritet til at herske og dømme udspringer i det faktum, at Gud skabte alt og opretholder universet (Es 44,24-28).

Hebr 1,3 og Kol 1,17 fastslår, at Jesus også opretholder universet. Denne opretholdelse indbefatter formentlig tanken om ledelse eller styring. Det græske ord pherō (opretholde, bære) bruges til at beskrive, hvordan vinden fører en båd fremad (ApG 27,15.17), eller hvordan Gud ledte profeterne (2 Pet 1,21). I virkeligheden har Jesus ikke alene skabt os; han opretholder os også. Ved hvert åndedrag, hvert hjerteslag, hvert øjeblik af vores tilværelse er vi afhængige af Jesus, som er kilden til alt det skabtes eksistens.

`Til eftertanke. Læs ApG 17,28. Hvad siges der om Jesus og hans magt? Tænk over, at denne samme Jesus døde på korset for vores synder. Hvad fortæller det om vor Herres selvfornægtende karakter?`