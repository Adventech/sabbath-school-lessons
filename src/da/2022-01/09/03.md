---
title:  Forskellige slags ofre
date:  21/02/2022
---

Jesu død skaffede tilgivelse eller forløsning for vores synder. Men forløsningen af vores synder involverer meget mere end annulleringen af straffen for vores overtrædelser. Det indbefatter andre elementer, der er ligeså vigtige. Derfor havde det israelitiske offersystem fem forskellige slags ofre. De var alle nødvendige for at udtrykke, hvor meget Kristi kors betyder.

`Læs Ef 3,14-19. Hvad bad Paulus om på vegne af de troende?`

Brændofferet krævede, at hele dyret blev brændt på alteret (3 Mos 1). Det repræsenterede Jesus, hvis liv blev ofret for os. Forsoning krævede Jesu fuldstændige overgivelse til os. Selv om han var lige med Gud, gav han ”afkald på det, tog en tjeners skikkelse på“ (Fil 2,5-8).

Afgrødeofferet var en taknemmelighedsgave for Guds omsorg og opretholdelse af sit folk (3 Mos 2). Det repræsenterede også Jesus, ”livets brød“ (Joh 6,35.48), gennem hvem Gud giver os evigt liv.

Måltidsofferet eller takofferet indebar et fælles måltid med venner og familie for at fejre, at Gud på alle måder sørgede for deres trivsel (3 Mos 3 og 7). Det repræsenterede Kristus, hvis offer gav os fred (Es 53,5; Rom 5,1; Ef 2,14 – derfor kaldes dette offer også af og til for ”fredsofferet“). Det understreger også, at vi må tage del i Jesu offer ved at spise hans kød og drikke hans blod (Joh 6,51-56).

Syndofferet (3 Mos 4,1-5.13) gav soning for synd. Dette offer understregede dyreblodets rolle – blodet, der repræsenterede livet – i soning fra synd (3 Mos 17,11) og viste frem mod Jesus’ blod, der frelser os fra vores synd (Matt 26,28; Rom 3,25; Hebr 9,14).

Skyldofferet eller sonofferet (3 Mos 5,14-6,7) gav tilgivelse i tilfælde, hvor soning eller genoprettelse var mulig. Det fortæller os, at Guds tilgivelse ikke befrier os fra ansvar til at sørge for genoprettelse eller erstatning til dem, vi har syndet imod, hvis det er muligt.

Helligdommens ofringer lærer os, at frelsens erfaring er mere end kun at tage imod Jesus som vores stedfortræder. Vi har også brug for at ”få næring“ fra ham, dele det, han giver os med andre, og sørge for erstatning til dem, vi har forsyndet os imod.