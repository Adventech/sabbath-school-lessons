---
title:  Hvorfor var ofringer nødvendige?
date:  20/02/2022
---

Hebr 9,15 forklarer, at Jesu død som et offer har til hensigt at skaffe ”forløsning fra overtrædelserne under den første pagt“, så Guds folk ”kan få den evige arv“.

I Mellemøsten i oldtiden var en pagt mellem to personer eller to nationer en alvorlig sag. Det forudsatte en udveksling af løfter under ed. Det indebar den opfattelse, at guderne ville straffe dem, der brød eden. Ofte blev disse pagter ratificeret ved ofringen af et dyr.

Da Gud fx indgik en pagt med Abraham, indeholdt den en ceremoni, hvor dyr blev skåret i to (1 Mos 15,6-21). Pagtens parter ville gå mellem dyrekroppene som en anerkendelse af, at disse dyr repræsenterede den parts skæbne, som brød pagten. Det er sigende, at kun Gud gik mellem dyrene for at kommunikere til Abraham, at han ikke ville bryde sit løfte.

`Læs 1 Mos 15,6-21 Jer 34,8-22. Sammenlign teksterne. Hvad fortæller de om pagten?`

Pagten med Gud gav israelitterne adgang til Det Lovede Land. Den var deres arv. For at blive i pagten skulle de følge et regelsæt, og de skulle stænke blod på alteret. Denne stænkning angav den skæbne, som den, der brød pagten, ville lide. Derfor siger Hebræerbrevet, at ”der finder ingen tilgivelse sted, uden at der udgydes blod“ (Hebr 9,22).

Da Israel brød pagten, stod Gud over for et smertefuldt dilemma. Pagten krævede dødsstraf for overtræderen, men Gud elskede sit folk. Men hvis Gud bare kiggede den anden vej eller nægtede at straffe overtræderne, ville hans bud aldrig kunne håndhæves, og denne verden ville ende i kaos.

Men Guds søn tilbød sig selv som stedfortræder. Han døde i vores sted, så vi ”kan få den evige arv“ (Hebr 9,15.26). Han ville opretholde lovens hellighed og samtidig frelse dem, der brød loven. Og det kunne han kun gøre gennem korset.

`Til eftertanke. Hvad fortæller dagens afsnit om lovens betydning for evange-liets budskab?`