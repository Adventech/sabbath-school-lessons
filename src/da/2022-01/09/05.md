---
title:  Korset og tilgivelsens pris
date:  23/02/2022
---

`Læs Hebr 9,22-28. Hvad siger dette afsnit om Jesu tjeneste i den himmelske helligdom?`

Tanken om, at den himmelske helligdom har brug for renselse, giver mening i lyset af den gammeltestamentlige helligdomstjeneste. Helligdommen er et symbol på Guds herredømme (1 Sam 4,4; 2 Sam 6,2), og den måde, folkets synd behandles, påvirker den offentlige opfattelse af hans retfærdighed (Sl 97,2). Som hersker er Gud sit folks dommer, og han forventes at være retfærdig, skaffe den uskyldige ret og dømme den skyldige. Når Gud tilgiver synderen, bærer han et juridisk ansvar. Helligdommen, som repræsenterer Guds karakter og gerning, er blevet besmittet. Det forklarer, hvorfor Gud bærer vores synder, når han tilgiver (2 Mos 34,7; 4 Mos 14,17-19 – det originale hebraiske udsagnsord brugt i disse vers for ”tilgive“ (nasa’) betyder ”at bære“.

Offersystemet i den israelitiske helligdom illustrerer denne pointe. Når en person søgte tilgivelse, bragte han et dyr som offer på sine vegne, bekendte sin synd over det og slagtede det. Dyrets blod blev smurt på altrets horn eller stænket foran forhænget i templets første afdeling. På den måde blev synden symbolsk overført til helligdommen. Gud påtog sig ansvaret for sit folks synd og bar den selv.

I dette system skete renselse fra eller soning for synd i to faser. I løbet af året bragte angrende syndere ofre til helligdommen, som rensede dem fra deres synd, men overførte den til helligdommen, til Gud selv. Ved årets afslutning, på forsoningsdagen, som var dommens dag, rensede Gud helligdommen, fjernede sit juridiske ansvar ved at overføre synden fra helligdommen til syndebukken, Azazel, som repræsenterede Satan (3 Mos 16,15-22).

De to afdelinger i den jordiske helligdom var et billede af den himmelske helligdom (2 Mos 25,9; Hebr 8,5). Systemet gjorde det muligt for Gud at vise barmhjertighed og retfærdighed på samme tid. Mennesker, som bekendte deres synder i løbet af året, viste deres trofasthed mod Gud ved at holde en højtidelig hvile og ”spæge“ sig på forsoningsdagen (3 Mos 16,29-31). De, som ikke viste troskab, ville blive ”udryddet“ (3 Mos 23,27-32).

`Til eftertanke. Tænk over, hvad du ville møde, hvis du skulle bære den retfærdige straf for dine synder. Hvordan hjælper det dig til at forstå, hvad Kristus har gjort for dig?`