---
title:  Jesus, det fuldkomne offer
date:  19/02/2022
---

> <p>Ugens vers</p>
> ”For ved ét eneste offer har han for altid ført dem, han helliger, til målet“ (Hebr 10,14).

**Introduktion**

Tanken om, at en mand, der var fundet skyldig og henrettet på et kors, skulle tilbedes som Gud, var frastødende for datidens mennesker. Henvisningerne til kors i romersk litteratur viser deres afsky for tanken. For jøderne sagde loven, at en, der var hængt på et træ, var en Guds forbandelse (5 Mos 21,23).

Derfor var de første motiver, man finder i kristne malerier i katakomberne, påfuglen (som skulle symbolisere udødelighed), duen, idrætsmandens sejrspalme og fisken. Senere kom der andre temaer: Noas ark, Abrahams ofring af bukken i stedet for Isak, Daniel i løvekulen, Jonas, som spyttes ud af fiskens mund, en hyrde, som bærer et lam, eller billeder af mirakler som fx helbredelsen af den lamme og opvækkelsen af Lazarus. Dette var symboler på frelse, sejr og omsorg. Men korset gav indtryk af en form for nederlag og skam. Men det var korset, der blev kristendommens kendemærke. Faktisk kaldte Paulus ganske enkelt evangeliet for ”ordet om korset“ (1 Kor 1,18).

I denne uge skal vi se på korset i Hebræerbrevet.

**Ugens tekster**

- Hebr 9,15
- 1 Mos 15,6-21
- Jer 34,8-22
- Ef 3,14-19
- Hebr 7,27
- Hebr 10,10
- Hebr 9,22-28