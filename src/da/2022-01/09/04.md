---
title:  Jesu fuldkomne offer
date:  22/02/2022
---

`Til eftertanke. Hvordan beskrives Jesu offer i disse vers?`

De levitiske præster var ”flere efter hinanden, fordi døden hindrede dem i at fortsætte“ (Hebr 7,23). De beskrives på denne måde som en modsætning til Jesus, der er til for evigt og har et uforgængeligt præstedømme (Hebr 7,24-25). Levitiske præster frembar ”hver dag“ (Hebr 7,27) og ”hvert år“ (Hebr 9,25) gaver og ofre, ”som, hvad samvittigheden angår, ikke kan føre den, som dyrker Gud, til målet“ (Hebr 9,9; Hebr 10,1-4).

Men Jesus ofrede sig selv ”én gang for alle“. Han er ”ét eneste offer“ (Hebr 10,10.12-14), som renser vores samvittighed (Hebr 9,14; Hebr 10,1-10) og udsletter synden (Hebr 9,26). Jesu offer er langt bedre end dyreofrene, for Jesus var Guds søn (Hebr 7,26-28), ”som for evigt er nået til målet“ (Hebr 10,5-10).

Beskrivelsen af, at Jesu offer skete ”én gang for alle“ har flere vigtige betydninger.

For det første er Jesu offer fuldkomment effektivt og kan aldrig overgås. De levitiske præsters ofre blev gentaget, fordi de ikke var effektive. ”Ville man ellers ikke være hørt op med at frembære ofre, når de, der dyrker Gud, ikke er sig nogen synd bevidst, eftersom de én gang er blevet renset?“ (Hebr 10,2).

For det andet fandt alle Det Gamle Testamentes forskellige ofringer deres opfyldelse på korset. Jesus renser os altså ikke kun for synd (Hebr 9,14); han helliger os også (Hebr 10,10-14) ved at ”udslette synden i vores liv“ (Hebr 9,26). Inden præsterne kunne nærme sig Gud i helligdommen og gøre tjeneste på vegne af deres medmennesker, skulle de renses og helliges (3 Mos 8 og 9). Jesu offer renser og helliger os (Hebr 10,10-14), så vi med frimodighed kan komme frem for Gud (Hebr 10,19-23) og tjene ham som et ”kongeligt præsteskab“ (Hebr 9,14; 1 Pet 2,9).

Til sidst giver Jesu offer os næring for vores åndelige liv. Det giver os et eksempel, som vi skal studere og følge. Hebræerbrevet inviterer os til at se hen til Jesus og især overveje, hvad han gjorde på korset, og følge hans ledelse (Hebr 12,1-4; Hebr 13,12-13).

`Korset er grundlaget for alt det, Gud giver os. Det giver renselse fra synd, helliger os til at tjene og giver os næring til at vokse. Hvordan kan vi bedre erfare, hvad vi er blevet givet i Jesus?`