---
title:  Dom og Guds karakter
date:  24/02/2022
---

`Læs Rom 3,21-26 Rom 1,16-17 Rom 5,8. Ved korset har vi forløsning til ”syndernes forladelse“. Hvad fortæller dette om Gud?`

Jesu død på korset danner grundlag for hans tjeneste som præst i himlens helligdom. Han vandt retten til at tilgive, da han bar synden på korset (1 Pet 2,24; ApG 2,38; 5,31). Han oprettede en ny pagt, som ved Helligånden skriver Guds lov i de troendes hjerter (Hebr 8,10-12; Ez 36,25-27).

Jesu tjeneste i den himmelske helligdom handler om bøn og om dom. I Det Hellige tager Jesus sig af vores bønner, illustreret ved røgelsesalteret. Han sørger for sit folks daglige behov, illustreret ved skuebrødene. Og lysestagen illustrerer Helligånden, som oplyser os om Guds kærlighed og nåde.

Den anden del af Jesu tjeneste handler om dommen før genkomsten. Den var endnu fremtid for Hebræerbrevets læsere (Hebr 2,1-4; 6,2; 9,27-28; 10,25). Dommen begynder med Guds folk og beskrives i Dan 7,9-27; Matt 22,1-14; Åb 14,7. Hensigten er at vise, at Gud er retfærdig, når han tilgiver sit folk. Optegnelserne over deres liv vil være åbne for universet, så alle kan se, hvad der skete i deres hjerter, hvordan de tog imod Jesus som deres frelser og fik Helligånden i deres liv.

Ellen White skriver: ”Et menneske kan ikke selv modstå disse anklager. I klæder plettet af synd står han for Gud og bekender sin skyld. Men som vores talsmand appellerer Jesus virkningsfuldt som forsvarer for alle, der ved anger og tro har overgivet deres sjæl til ham. Han forsvarer deres sag og sejrer over deres anklager ved hjælp af Golgatas mægtige argument. Hans fuldkomne lydighed mod Guds lov, lige til døden på korset, har givet ham al magt i himmel og på jord, og han gør krav på barmhjertighed og forsoning fra Faderen for det skyldige menneske … Vi bør indse vores syndige tilstand, men vi skal stole på Kristus som vores retfærdighed, vores helligelse og vores forsoning. Vi kan ikke afvise Satans anklager imod os. Kun Kristus evner at fremføre en virkningsfuld appel på vores vegne. Han er i stand til at gøre anklageren tavs med argumenter, som ikke bygger på vores fortjeneste, men på hans egne“ (Ellen White, Testimonies for the Church, 5. bd., s. 471-472; Vejledning for Menigheden, 2. bd., s. 146).

`Til eftertanke. Hvorfor kan korset og Jesu tjeneste på vores vegne få os til at se frem til dommen med frimodighed, men også med ydmyghed og anger?`