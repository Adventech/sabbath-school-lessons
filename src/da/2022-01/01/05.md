---
title:  Hold ud
date:  29/12/2021
---

Hvad rådede apostlen sine læsere til at gøre i lyset af deres situation? Hvad kan vi lære fra Hebræerbrevet, som kan gavne os? Lad os analysere, hvordan Gud hjalp Elias til at komme sig efter sin skuffelse.

`Læs 1 Kong 19,5-18. Hvad gjorde Gud for at genoprette sin tjener Elias’ tro?`

Beretningen om, hvad Gud gjorde for Elias efter Karmel, er fascinerende, for den viser os Guds ømme omsorg og visdom mod dem, som er i en vanskelig situation og kæmper for at genvinde troen. Gud gjorde flere ting for Elias. Først sørgede han for Elias’ fysiske behov. Han gav ham mad og lod ham hvile. Så irettesatte han ham mildt, mens han befandt sig i en hule: ”Hvad vil du her, Elias?“ og hjalp ham til at få en dybere forståelse af, hvordan Gud arbejder og opnår sin hensigt. Gud var ikke i stormen, jordskælvet eller ilden, men i den sagte susen. Og så gav Gud Elias en opgave at udføre og opmuntrede ham.

`Læs Hebr 2,1; 3,12-14; 5,11-6,3; 10,19-25. Hvad foreslog Paulus, at de troende skulle gøre?`

I Hebræerbrevet finder vi flere steder vejledninger, som apostlen gav læserne for at hjælpe dem til at genfinde deres oprindelige styrke og tro. Han lægger bl.a. vægt på at tage vare på de andre troendes fysiske behov. Han foreslår de kristne at praktisere gæstfrihed og besøge mennesker i fængsel. Apostlen formaner læserne til at være gavmilde og huske, at Gud ikke vil svigte dem (Hebr 13,1-6). Paulus irettesætter dem også og opmuntrer dem. Han advarer dem mod gradvist at ”glide bort“ (Hebr 2,1) og til ikke at have ”et ondt, vantro hjerte“ (Hebr 3,12), og han opmuntrer dem til at vokse i deres forståelse af troen (Hebr 5,11-6,3). Han taler også om vigtigheden af regelmæssigt at deltage i menighedens møder (Hebr 10,25). Kort sagt formaner han dem til at stå sammen og holde ud, opmuntre hinanden og opildne hinanden til kærlighed og gode gerninger. Men han fremhævede også Jesus og hans tjeneste for dem i den himmelske helligdom (Hebr 8,1-2; Hebr 12,1-4).