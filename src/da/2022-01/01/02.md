---
title:  En strålende begyndelse
date:  26/12/2021
---

For at kunne forstå prædikenen og anvende dens budskab på os selv, må vi forstå forsamlingens historie og den situation, de var i, da de modtog brevet fra apostlen.

`Læs Hebr 2,3-4. Hvad havde Hebræerbrevets læsere oplevet, da de blev omvendt?`

Dette afsnit i brevet antyder, at læserne ikke selv havde hørt Jesus tale. De havde i stedet fået evangeliet fra andre evangelister, som havde forkyndt ”en frelse så stor“.

Paulus siger også, at evangelisterne havde ”stadfæstet“ budskabet for dem, og at Gud selv havde ”føjet sit vidnesbyrd til ved tegn og undere“. Det betyder, at Gud havde sørget for en usædvanlig bekræftelse af evangeliet gennem tegn og andre mægtige gerninger – deriblandt ”tildeling af Helligånden“. Det Nye Testamente fortæller, at tegn som mirakuløse helbredelser, uddrivelsen af onde ånder og udgydelsen af åndelige gaver ofte fulgte med forkyndelsen af evangeliet på nye steder.

I begyndelsen af den kristne kirkes historie udgød Gud sin Ånd over apostlene i Jerusalem, så de blev i stand til at forkynde evangeliet på sprog, som de ikke på forhånd kendte, og til at udføre mirakler (ApG 2-3). Filip udførte lignende mirakler i Samaria (ApG 8), Peter i Joppe og Cæsarea (ApG 9-10) og Paulus under hele sit arbejde i Lilleasien og Europa (ApG 13-28). Disse mægtige gerninger var erfaringsmæssige beviser, som bekræftede budskabet om ”frelse“ – oprettelsen af Guds rige, frelse fra fordømmelse og befrielse fra onde magter (Hebr 12,25-29).

Ånden gav de tidlige kristne overbevisning om, at deres synder var tilgivet. Derfor var de ikke bange for dommen. Derfor var deres bønner fulde af frimodighed og tillid, og deres religiøse erfaring var fyldt med glæde (ApG 2,37-47). Helligånden befriede også dem, som var slaver af onde magter. Disse tegn overbeviste de kristne om, at Guds magt var langt større end det onde, og de åbenbarede, at Guds rige var blevet oprettet i deres liv.

`Til eftertanke. Hvordan er din omvendelseshistorie? Hvordan er du blevet bekræftet i din tro og tillid til Jesus Kristus som din frelser og herre? Hvorfor er det godt af og til at mindes, hvordan Gud til at begynde med arbejdede i dit liv for at lede dig til ham?`