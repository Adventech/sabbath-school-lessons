---
title:  Kampen
date:  27/12/2021
---

Når de troende bekendte deres tro på Kristus og tilsluttede sig menigheden, trak de en grænselinje, som adskilte dem fra resten af samfundet. Desværre blev det en kilde til strid, for det fældede indirekte en negativ dom over samfundet og dets værdier.

`Læs Hebr 10,32-34 Hebr 13,3. Hvilken erfaring havde læserne af Hebræerbrevet haft efter deres omvendelse?`

Det er ret sandsynligt, at Hebræerbrevets læsere havde lidt både verbal og fysisk overlast fra folkeskarer, som blev opildnet af de kristnes modstandere (fx ApG 16,19-22; ApG 17,1-9). De blev også sat i fængsel og givetvis også slået, da embedsmænd havde magt og autoritet til at påbyde straf og indespærring, ofte uden at følge de normale juridiske normer, mens de indhentede beviser (fx ApG 16,22-23).

`Læs Hebr 11,24-26 1 Pet 4,14.16. Hvordan viser Moses’ erfaringer og de erfaringer, læserne af Første Petersbrev var udsat for, hvorfor de kristne blev forfulgt?`

At ”regne Kristi forhånelse“ betyder ganske enkelt at identificere sig med Kristus og udholde den skam og forfølgelse, som denne forbindelse medførte. Offentligt fjendskab mod de kristne var resultatet af deres karakteristiske, religiøse overgivelse. Folk kan blive stødt over religiøse handlinger, som de ikke forstår, eller over mennesker, hvis livsstil og moral kan få dem til at føle sig skyldige eller skamfulde. I midten af det første århundrede e.Kr. betragtede Tacitus de kristne som skyldige i ”had mod menneskeheden“. Alfred J. Church and William J. Brodribb, trans., The Complete Works of Tacitus, (New York: The Modern Library, 1942) Annals 15.44.1. Uanset, hvad den nøjagtige begrundelse var for en sådan beskyldning, led mange kristne som fx dem, Paulus havde skrevet dette brev til, på grund af deres tro.

`Til eftertanke. Alle, både kristne og ikke-kristne, lider. Hvad betyder det at lide for Kristi skyld? Hvor meget af den lidelse, vi udsættes for, er for Kristi skyld? Og hvor meget skyldes vores egne valg?`