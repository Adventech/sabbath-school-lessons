---
title:  Nu ved dagenes ende
date:  30/12/2021
---

`Læs Hebr 1,2; 9,26-28; 10,25.36-38; 12,25-28. Hvilken pointe lægger Paulus vægt på, især med hensyn til tid?`

Paulus fremhæver et meget vigtigt element, som gør hans tale endnu mere indtrængende: læserne lever ”ved dagenes ende“ (Hebr 1,2), og løfterne er ved at gå i opfyldelse (Hebr 10,36-38). Det er interessant, at Paulus i sit dokument sammenligner sine læsere med den generation i Israel, som efter ørkenvandringen stod ved grænsen til Kana’an og var parate til at gå ind i Det Lovede Land. Han minder dem om, at ”nu varer det kun en ganske kort tid, så kommer han, som skal komme, og han udebliver ikke“ (Hebr 10,37). Og så opmuntrer han dem: ”vi hører ikke til dem, der viger tilbage, så vi fortabes, men til dem, der tror, så vore sjæle frelses“ (Hebr 10,39). Denne sidste formaning minder læserne og os om de farer, som Guds folk ned igennem historien ofte har oplevet, lige før Guds løfter gik i opfyldelse.

Netop det taler Fjerde Mosebog om. Den bibelske genfortælling siger, at to gange, lige før de gik ind i Det Lovede Land, led Israel store og vigtige nederlag. Første gang gengives i 4 Mos 13 og 14 og fortæller om den tvivl, som flere af lederne udbredte blandt folket, og som fik Israels tro til at svigte. Resultatet var, at forsamlingen besluttede sig for at udnævne en ny leder og vende tilbage til Egypten på det tidspunkt, hvor de skulle til at gå ind i Kana’an.

Anden gang blev israelitterne viklet ind i sanselighed og falsk tilbedelse ved Ba’al-Peor (4 Mos 24-25). Da Bileam ikke var i stand til at bringe en forbandelse over Israel, benyttede Satan seksuelle fristelser til at lede israelitterne til falsk tilbedelse og synd og nedkalde Guds vrede over dem.

Apostlen advarer læserne af Hebræerbrevet imod begge disse farer. Først formaner han dem til at holde fast ved deres bekendelse og holde sig Kristus for øje (Hebr 4,14; Hebr 10,23; Hebr 12,1-4). Dernæst advarer han dem imod umoral, begærlighed og misundelse (Hebr 13,4-6). Til sidst formaner han dem til at følge og adlyde deres ledere (Hebr 13,7.17).

`Til eftertanke. Når vi tager vores tro på de dødes tilstand i betragtning – at det næste vi vil opleve, efter at vi har lukket vores øjne i dødens søvn, er Jesu genkomst – kan vi egentlig sige, at vi alle lever ”ved dagenes ende“.`