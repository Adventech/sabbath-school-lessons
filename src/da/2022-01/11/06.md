---
title:  Jesus, troens banebryder og fuldender
date:  10/03/2022
---

`Læs Hebr 12,1-3. Hvad beder disse vers os om at gøre?`

Klimaks i gennemgangen af tro når egentlig sin afslutning med Jesus i Hebr 12. Paulus begyndte sit brev med Jesus, som ”han, som kommer“ og som ikke udebliver (Hebr 10,37), og han afslutter det med Jesus, ”troens fuldender“ (Hebr 12,2). Jesus er ”troens banebryder og fuldender“. Det betyder, at Jesus er den, der gør tro mulig, og han er det eksempel, som fuldkomment viser, hvad et liv i tro handler om. I Jesus er troen blevet fuldkomment levendegjort.

Jesus er ”banebryder“ for vores tro på adskillige måder.

For det første er han den eneste, som i dybeste forstand har fuldført løbet. De andre, som blev omtalt i det foregående kapitel, har endnu ikke nået målet (Hebr 11,39-40). Men Jesus er indgået til Guds hvile i himlen og sidder ved Faderens højre side. Vi vil sammen med de andre regere sammen med Jesus i himlen (Åb 20,4).

For det andet er det faktisk Jesu fuldkomne liv, som gjorde det muligt for alle andre at løbe løbet (Hebr 10,5-14). Hvis Jesus ikke var kommet, var alle andres løb forgæves.

Og for det tredje er Jesus begrundelsen og inspirationen for vores tro. Som et med Faderen udtrykte han Guds trofasthed mod os. Gud gav aldrig op i sine anstrengelser for at frelse os, og derfor vil vi til sidst nå målet, hvis vi ikke giver op. Jesus løb med tålmodighed, og han forblev trofast, selv når vi var troløse (2 Tim 2,13). Vores tro er kun et svar på hans trofasthed.

Og endelig er Jesus troens ”fuldender“, fordi han fuldkomment viser, hvordan troens løb skal løbes. Hvordan løb han? Han gav afkald på alt for os (Fil 2,5-8). Han syndede aldrig. Jesus havde sit blik fast rettet mod lønnen, den glæde, der ventede ham, nemlig at menneskeheden bliver forløst ved hans nåde. Han udholdt misforståelse og mishandling; han udholdt korset uden at ænse dets skam (Hebr 12,2-3).

Nu er det vores tur til at løbe. Selv om vi aldrig i egen kraft kan udrette det, Jesus gjorde, har vi i ham et fuldkomment eksempel, så vi i tro på ham og ved at have vores blik rettet mod ham kan gå fremad i tro ligesom andre før os og stole på hans løfter om en stor løn.