---
title:  "Moses: tro på den usynlige"
date:  08/03/2022
---

`Læs Hebr 11,20-28. Hvad gjorde disse troshelte? Hvordan hænger deres handlinger sammen med håb og det, der ikke ses?`

Moses er det andet store eksempel i dette kapitel om tro. Moses’ liv introduceres og afsluttes med to trodsige handlinger over for kongen. Hans forældre skjulte Moses, da han var født, fordi ”de lod sig ikke skræmme af kongens befaling“ (Hebr 11,23). Og Moses forlod Egypten ”uden at frygte kongens vrede“ (Hebr 11,27). Moses’ mest betydningsfulde handling var, at han ”nægtede … da han var blevet voksen, at lade sig kalde søn af Faraos datter“ (Hebr 11,24). Hen visningen til ”Faraos datter“ antyder, at han var udset til at blive den næste farao. Men Moses var villig til at give afkald på muligheden for at blive hersker i datidens mægtigste rige og i stedet blive leder for en stor gruppe nyligt befriede slaver/flygtninge.

`Læs Hebr 11,24-27 Hebr 10,31-35. Sammenlign teksterne. Hvilke ligheder var der mellem Hebræerbrevets første læseres situation og Moses’ erfaring?`

Moses’ storhed var, at han var i stand til at se ud over Egyptens konges løfter og se hen til det usynlige, nemlig Guds løfter. Hebræerbrevet siger, at nøglen lå i, at Moses havde ”lønnen for øje“, ikke Egyptens skatte. Denne løn er den samme løn, som omtales i Hebr 10,35, som Gud har lovet til alle, som tror på ham.

Paulus’ ord om Moses’ beslutning må have genlydt tydeligt i de oprindelige læseres hjerter. De havde udstået spot og mishandling på grund af deres tro på Kristus. De havde også været udsat for lidelser og havde mistet deres ejendom (Hebr 10,32-34). Nogle af dem var i fængsel (Hebr 13,3). På samme måde havde Moses valgt at lide ondt sammen med Guds folk og byttede Egyptens skatte med at bære Kristi forhånelse, fordi han troede, at Kristi løn var større end det, Egypten kunne tilbyde.

`Til eftertanke. Hvilke kampe har du mødt på grund af din tro? Hvad har du været nødt til at opgive? Hvorfor er belønningen det værd, selv om du ikke kan se det lige nu?`