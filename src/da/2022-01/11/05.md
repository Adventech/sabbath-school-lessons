---
title:  I tro … Rahab og resten
date:  09/03/2022
---

`Læs Hebr 11,31 Jos 2,9-11. Hvorfor blev Rahab, en hedensk prostitueret, inkluderet i denne tekst om hellige bibelske personer?`

Rahab er formentlig den mest overraskende person i Hebr 11. Hun er en af to kvinder, der nævnes ved navn. De første ti på listen er Israels forfædre og patriarker, som hver især blev betragtet som retfærdige. Når vi kommer til Rahab, opdager vi, at hun ikke alene er kvinde, men også en hedensk prostitueret.

Det overrasker også, at hun er det tematiske centrum og klimaks i kapitlet. Listen er opbygget på en særlig måde. Hver optegnelse begynder med at gentage udtrykket ”i tro“. Det grundlæggende mønster er: ”I tro gjorde den eller den sådan eller sådan“ eller ”I tro skete dette eller hint for den eller den.“ Dette mønster opbygger en forventning hos læseren om et klimaks med forsikringen om, at ”i tro førte Josva folket ind i Det Lovede Land“.

Men det er ikke, hvad teksten siger. Josva springes over, og den prostituerede Rahab tager hans plads. Efter omtalen af Rahab ender det gentagne mønster brat med: ”Men hvorfor sige mere?“ (Hebr 11,32). Herefter opremses hastigt nogle navne og begivenheder, som der ikke gåes i detaljer med.

Rahabs trosgerning var, at hun hørte, troede og adlød, selv om hun ikke så. Hun så ikke Egyptens plager, befrielsen ved Det Røde Hav, vandet fra klippen eller mannaen fra himlen. Hun var et godt eksempel for læserne af Hebræerbrevet, som ikke havde hørt Jesus prædike eller set ham udføre mirakler. Hun er også et godt eksempel for os, som heller ikke har set og oplevet disse ting.

”Rahab var en prostitueret, som boede på Jerikos mur. Hun skjulte de to israelitiske spejdere, som var sendt ud for at undersøge byens forsvarsværker. På grund af hendes venlighed mod dem og hendes bekendelse af tro på Gud lovede spejderne, at Rahabs og hendes families liv ville blive skånet, når angrebet på Jeriko kom“ (Introduktion om Rahab fra Daughters of God, s. 35).

Brevet fortsætter (v. 35-38) med en liste over vanskeligheder, som mange blev udsat for. Udtrykket ”afviste at lade sig købe fri“ (Hebr 11,35) antyder, at de kunne have undsluppet, men valgte ikke at gøre det, fordi deres blik var rettet mod Gud.

`Til eftertanke. Hvilke gode grunde har vi til at tro, selv om vi ikke har set hverken skabelsen på seks dage, udgangen af Egypten eller Kristi kors?`