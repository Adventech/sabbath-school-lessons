---
title:  Den retfærdige skal leve af tro
date:  06/03/2022
---

`Læs Hebr 10,35-39. Hvad siger Gud til os i disse vers?`

Udholdenhed er et kendetegn på Guds folk i de sidste tider. Uden udholdenhed vil de ikke blive i stand til at modtage løfterne (Åb 13,10; Åb 14,12). Men for at kunne holde ud, er de troende nødt til at ”holde fast“ ved deres tro (Hebr 10,23; Hebr 4,14). Paulus har vist, at ørkengenerationen ikke var i stand til at modtage løftet, fordi de manglede tro (Hebr 3,19). Hebræerbrevet beskriver, hvordan de troende også står på tærsklen til opfyldelsen af løfter (Hebr 9,28; 10,25.36-39) og har brug for at udvise tro, hvis de ønsker at se løfterne opfyldt (Hebr 10,39).

Paulus indleder sin udlæggelse af tro med et citat fra Hab 2,2-4. Habakkuk havde spurgt Gud, hvorfor han tolererede de forræderiske mennesker, som undertrykte de retfærdige (Hab 1,12-17). Profeten og hans folk led. Derfor ønskede de, at Gud skulle gribe ind. Men Gud svarede, at der var et bestemt tidspunkt for opfyldelsen af hans løfter, og de var nødt til at vente (Hab 2,2-4). Habakkuk og hans folk levede, ligesom vi, i tiden mellem løftet og dets opfyldelse. Guds budskab fortsætter i Hebræerbrevet: ”For nu varer det kun en ganske kort tid, så kommer han, som skal komme, og han udebliver ikke“ (Hebr 10,37; se også Hab 2,3).

Budskabet henviser til Jesus. Han er den retfærdige, troen legemliggjort, som behager Gud og giver liv (Hebr 10,5-10).

Hvorfor skulle han så ”udeblive“? Det gør han ikke. Han er allerede kommet for at dø for os (Hebr 9,15-26), og han vil også komme igen, når tiden er inde (Hebr 9,27-28; 10,25).

Guds budskab fortsatte: ”min retfærdige skal leve af tro“ (Hebr 10,38). Paulus siger det samme i Rom 1,17 og Gal 3,11. Især Rom 1,16-17 er informativ, for her forklarer Paulus, at Guds retfærdighed åbenbares ”af tro til tro“. Det, Paulus mener, er, at Guds trofasthed mod sine løfter kommer først, og hans trofasthed fører som et resultat til vores tro og/eller trofasthed.

Så fordi Gud forbliver trofast mod sine løfter (2 Tim 2,13), vil den retfærdige som svar på Guds trofasthed også forblive trofast.

`Til eftertanke. Hvorfor er det vigtigt for os at indse, at vores tro kommer af og næres ved Guds trofasthed? Hvordan kan vi lære at have større tillid til hans trofasthed mod os og til hans løfter?`