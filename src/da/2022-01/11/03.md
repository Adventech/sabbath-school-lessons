---
title:  I tro … Abraham
date:  07/03/2022
---

Hebræerbrevet definerer tro som ”fast tillid til det, der håbes på, overbevisning om det, der ikke ses“ (Hebr 11,1). Derefter kommer en liste over mennesker fra Israels historie som eksempler på, hvad tro er, og hvilke gerninger denne tro bevirkede.

`Læs Hebr 11,1-19. Hvad gjorde disse ”troshelte“, som viser deres tro? Hvilken sammenhæng er der mellem deres handlinger og håbet om det, der ikke ses?`

Abraham er formentlig den vigtigste person i dette kapitel. Hans sidste troshandling viser på en særlig måde troens sande natur.

Hebræerbrevet bemærker, at Guds befaling til Abraham om at ofre Isak synes at antyde, at Gud modsagde sig selv (Hebr 11,17-18). Isak var ikke Abrahams eneste søn. Ismael var Abrahams førstefødte, men Gud havde sagt til Abraham, at det var i orden for ham at følge Saras krav og bortvise Ismael og hans mor, for Gud ville tage sig af dem, og også fordi Abrahams efterkommere skulle komme gennem Isak (1 Mos 21,12-13). Men i det næste kapitel beder Gud Abraham om at ofre Isak som et brændoffer. Guds befaling i 1 Mos 22 syntes direkte at modsige Guds løfte i 1 Mos 12-21.

Hebræerbrevet konkluderer, at Abraham på forunderlig vis løste gåden ved at komme til den slutning, at Gud ville opvække Isak, efter at han havde ofret ham. Dette er forbløffende, for ingen var på det tidspunkt blevet opvakt fra de døde. Men det ser ud til, at Abrahams tidligere erfaring med Gud fik ham til at drage den konklusion. Hebr 11,12 siger, at Isak blev undfanget ved Guds kraft af en mand, ”der havde mistet sin livskraft“. Paulus siger også, at på trods af, at Abraham ”havde mistet sin livskraft“ og Sara var ”ufrugtbar“, troede Abraham ”med håb imod håb, at han skulle blive fader til en mængde folkeslag“, fordi han troede, at ”Gud gør de døde levende og kalder på det, der ikke er til, så det bliver til“ (Rom 4,17-20). Abraham har altså gået ud fra, at hvis Gud i en forstand allerede havde givet Isak liv gennem dem, som ingen livskraft havde, kunne han gøre det igen. Gennem Guds ledelse i fortiden kunne Abraham se en antydning af, hvad han kunne gøre i fremtiden.

`Til eftertanke. Hvorfor er det en vigtig del af opretholdelsen af vores tro og tillid til Gud, at vi mediterer over, hvordan han har ledet os i fortiden?`