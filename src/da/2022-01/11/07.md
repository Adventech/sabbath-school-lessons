---
title:  Til videre studium
date:  11/03/2022
---

”Ved tro kom du til at tilhøre Kristus, og ved tro skal du vokse i ham – ved at give og tage. Du må give alt – dit hjerte, din vilje, din tjeneste – i lydighed mod alt det, han kræver af dig. Du må tage imod alt – Kristus, al velsignelses fylde, så han kan bo i dit hjerte og være din styrke, din retfærdighed, din evige hjælper – for at du kan få kraft til at vandre i lydighed“ (Ellen White, Vejen til Kristus, s. 76-77).

”Gud beder os aldrig om at tro uden at give tilstrækkelige beviser, som vi kan basere vores tro på. Hans eksistens, hans karakter og sandheden i hans ord er alt sammen understøttet ved vidnesbyrd, som appellerer til vores fornuft, og dem er der rigelig af. Alligevel har Gud aldrig fjernet muligheden for tvivl. Vores tro må bygge på vidneudsagn og ikke på bevisførelse. De, som ønsker at tvivle, vil have mulighed for det, mens de, som virkelig ønsker at kende sandheden, vil finde rigeligt af beviser, de kan bygge deres tro på.

Det er umuligt for begrænsede mennesker til fulde at forstå den ubegrænsede og uendelige Guds karakter eller gerninger. Selv for den skarpeste intelligens og den højest uddannede forstand, vil Gud som helligt væsen altid forblive et mysterium: ‘Kan du finde frem til det dybeste i Gud? Kan du finde ind til det inderste i den Almægtige? Det er højere end himlen – hvad kan du udrette? Det er dybere end dødsriget – hvad kan du forstå?’ (Job 11,7-8)“ (Ibid., s. 117-118).

**Spørgsmål til drøftelse**:

`1. En tidlig kristen lærd skrev engang på latin: Credo ut intelligam, som betyder ”Jeg tror for at forstå“. Hebr 11,3 siger, at ”i tro fatter vi“. Hvilken forbindelse er der mellem tro og forståelse? Hvorfor kommer tro ofte før forståelse? Hvorfor må vi nogle gange række ud i tro til noget, vi til at begynde med ikke forstår, men hvor større forståelse senere vil komme?`

`2.	Det græske ord pistis betyder både tro og trofasthed. Hvorfor er begge betydninger vigtige, når vi skal forstå, hvad det betyder at leve ”ved tro“? Hvordan viste personerne i Hebr 11 ved deres trofasthed, at deres tro var virkelig? Hvordan kan vi gøre det samme?`

`3.	Vi opfatter tro som en Guds gave (Rom 12,3), men hvilken rolle spiller vi eventuelt i modtagelsen og vedligeholdelsen af denne gave?`