---
title:  En fredløs flygtning
date:  01/07/2021
---

`Læs 1 Mos 4,1-12. Hvad gjorde Kain til ”en fredløs og flygtning“ på jorden?`

Bibelteksten siger ikke direkte, hvorfor Gud tog imod Abels offergave, men ikke Kains (1 Mos 4,4-5). Men vi ved hvorfor. ”Kain kom frem for Gud med vrede og vantro i hjertet. Han troede ikke på det lovede offer og på nødvendigheden af ofringerne. Hans offergave udtrykte ingen anger over synd. Han følte, som mange gør det nu, at det ville være et tegn på svaghed at følge den plan, som Gud havde givet, og lade troen på sin frelse afhænge fuldt og helt af den lovede frelsers soning. Han valgte at stole på sig selv. Han ville komme med sine egne fortjenester“ (Ellen White, Patriarker og profeter, s. 37).

Da Gud sagde, at Kain skulle være en fredløs og flygtning på jorden, var det ikke, fordi Gud gjorde ham til det. Det skyldtes i stedet resultatet af hans syndige handlinger og ulydighed. Kain fandt ingen hvile i Herren og opdagede, at han ikke kunne finde det på nogen anden måde, i hvert fald ikke sand hvile.

Det hebraiske ord, som i 1 Mos 4,4 oversættes med ”tog imod“, kan også betyde ”så nærmere på, overvejede grundigt“. Guds fokus, når han ”ser nærmere på“, er ikke om offeret, men holdningen hos den, der bringer offeret. Guds afvisning af Kains offer af jordens afgrøde er ikke en fordømmende reaktion fra en uberegnelig Guds side. I stedet beskriver det en proces, hvor den ofrendes karakter, holdninger og motivation nøje betragtes og vejes. Det er et godt eksempel på en undersøgende dom.

`Læs 1 Mos 4,13-17. Beskriv Kains reaktion på Guds dom.`

Når vi forsøger at flygte fra Guds nærvær, bliver vi hvileløse. Vi forsøger at fylde længslen efter guddommelig nåde med ting, menneskelige relationer eller et alt for travlt liv. Kain begyndte at opbygge et dynasti og en by. Begge dele er store præstationer og tyder på beslutsomhed og energi, men hvis det er et gudløst dynasti og en oprørsk by, vil det ikke føre til noget.

`Til eftertanke. Selv om vi kommer til at bære følgerne af vores synd, hvad vi jo ofte må, hvordan kan vi så lære at tage imod den tilgivelse for vores synder, som tilbydes os gennem Jesu død på korset?`