---
title:  Hvile defineret i Det Gamle Testamente
date:  29/06/2021
---

Selv om Gud skabte os til at være aktive, har vi brug for, at vores aktivitet afbrydes af hvile. Beskrivelsen af Guds hvile på den nyskabte syvende dag i 1 Mos 2,2-3 bruger udsagnsordet shabbat, ”at ophøre med arbejde, at hvile, at holde fri“. Det er udsagnsformen af navneordet ”sabbat“. Det samme udsagnsord bruges i 2 Mos 5,5 i en kausativ form og oversættes med ”skaffe dem fri“ fra deres arbejde (grammatisk kausativ: nogen får andre til at gøre noget). Den vrede farao beskylder Moses for at ville ”skaffe dem fri“ fra deres tvangsarbejde.

Henvisningen i det fjerde bud til Guds hvile på den syvende dag udtrykkes på hebraisk med udsagnsformen af ordet nuakh (2 Mos 20,11; 5 Mos 5,14). Udsagnsordet oversættes med ”hvile“ i Job 3,13 eller i mere overført betydning i 4 Mos 10,36, hvor det siges om pagtens ark, at den ”standsede“. 2 Kong 2,15 siger, at ”Elias’ ånd er kommet over Elisa“, altså, at den nu hviler over Elisa. Det er det samme hebraiske ord, der bruges på forskellige måder.

Et andet vigtigt udsagnsord er shaqat, at hvile, at være stille, at give befrielse. Det bruges i Jos 11,23, hvor det beskriver, at landet var ”fri for krig“ efter Josvas indledende erobring. Udtrykket bruges ofte i Josvas Bog og Dommerbogen til at betegne ”fred“.

Udsagnsordet raga’ bruges også til at betegne hvile. I advarslerne mod ulydighed i Femte Mosebog siger Gud til Israel, at de ikke vil finde hvile i landflygtighed (5 Mos 28,65). Det samme ord beskriver i kausativ form i Jer 50,34, hvordan Gud vil skaffe landet ro.

`Læs 5 Mos 31,16 2 Sam 7,12. Hvilken form for hvile taler disse tekster om?`

Begge tekster bruger idiomatiske udtryk (faste vendinger) fra ordet shakab, som bogstaveligt betyder ”at ligge ned, at sove“. I Guds pagt med David lover han den fremtidige Israels konge, at ”når dine dage er omme, og du har lagt dig til hvile hos dine fædre, vil jeg lade en af dine efterkommere, dit eget kød og blod, efterfølge dig“ (2 Sam 7,12).

Denne lange og ufuldstændige liste over forskellige hebraiske udsagnsord, som betegner hvile, hjælper os til at forstå, at det teologiske begreb ”hvile“ ikke er knyttet til kun et eller to bestemte ord. Vi hviler både individuelt og kollektivt. Hvile påvirker os fysisk, socialt og emotionelt og er ikke begrænset kun til sabbatten.

`Til eftertanke. Døden er uden tvivl en fjende og vil en dag blive udryddet. Vi sørger over og savner vores afdøde kære. Hvorfor er det en trøst at vide, at de nu hviler, indtil Jesus kommer?`