---
title:  Træt og udmattet
date:  27/06/2021
---

`Læs 2 Mos 2,1-3. Hvorfor skabte Gud en hviledag, før nogen var træt?`

Selv før menneskeheden skyndte sig af sted i sin selvskabte, stressede tilværelse, oprettede Gud en markør, en levende måde at hjælpe os til at huske. Denne dag skulle være en tid til at standse op og bevidst nyde livet, en dag til at være, ikke at gøre, en dag til i særlig grad at fejre Guds gaver i form af græs, luft, dyr, vand, mennesker og mest af alt Gud, som har skabt alt godt.

Dette var ikke en engangsindbydelse, som udløb, da de blev bortvist fra Edens have. Gud ønskede at sikre sig, at indbydelsen ville modstå tidens tand. Derfor indbefattede han lige fra begyndelsen sabbatshvilen i selve tidsmålingen. Der ville altid være en indbydelse, uge efter uge, hver syvende dag, til en afslappende fejring af skabelsen.

Med alle de arbejdsbesparende indretninger, vi har i dag, skulle man tro, at vi ville være mindre fysisk trætte, end folk var for to hundrede år siden. Men hvile ser faktisk ud til at være i stort underskud i vore dage. Selv de tider, vi ikke tilbringer med at arbejde, bliver brugt i travl aktivitet. Det virker, som om vi hele tiden er bagefter med noget. Uanset hvor meget vi får gjort, er der altid mere, der skal gøres.

Forskning viser også, at vi får mindre søvn, og mange er blevet dybt afhængige af koffein for at blive ved. Vi har hurtigere telefoner, hurtigere computere, hurtigere internetforbindelse, men vi har tilsyneladende alligevel ikke nok tid.

`Læs Mark 6,31 Sl 4,9 2 Mos 23,12 5 Mos 5,14 Matt 11,28. Hvad siger disse bibeltekster om, hvorfor hvile er så vigtig for os?`

Den Gud, som skabte os, vidste, at vi havde brug for fysisk hvile. Han oprettede tidscyklusser med nat og sabbat for at give os en mulighed for fysisk hvile. Når vi anerkender, at Jesus er herre over vores liv, betyder det også, at vi tager vores ansvar om at hvile alvorligt. Sabbatsbuddet er trods alt ikke kun et forslag, det er en befaling!

`Til eftertanke. Hvordan er dit eget travle liv? Hvad kan vi gøre for bedre at opleve både den fysiske og åndelige hvile, som Gud ønsker, at vi skal have?`