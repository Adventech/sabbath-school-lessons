---
title:  Total udmattelse
date:  28/06/2021
---

Søvnmangel og udmattelse på grund af fysisk overanstrengelse er et alvorligt problem. Men det er et endnu større problem, når vi føler, at vi følelsesmæssigt er helt udkørt. Og når mangel på søvn lægges til vores emotionelle prøvelser, kan vi blive dybt modløse.

Baruk, Jeremias’ sekretær, må ofte have følt det sådan i de sidste turbulente år i Jerusalem lige inden det kaos, den lidelse og ødelæggelse, som fulgte efter babyloniernes ødelæggelse af byen.

`Læs Jer 45,1-5. Skriv en kort diagnose af Baruks emotionelle sundhed.`

Kan du forestille dig, hvordan det ville være, hvis Gud sendte et specialfremstillet budskab til dig personligt? Baruk fik et budskab direkte fra Guds tronsal (Jer 45,2). Vi får at vide, at dette skete ”i Josijas søn kong Jojakim af Judas fjerde regeringsår,“ dvs. ca. år 605 eller 604 f.Kr. Jer 45,3 er et godt sammendrag af, hvordan folk har det, når de er helt udmattede.

Ud fra, hvad vi fra Bibelen ved om denne periode, er det tydeligt, at Baruks klage ikke var overfladisk jammer. Han havde god grund til at føle sig modløs og følelsesmæssigt udmattet. Der skete meget ondt, og der skulle komme mere.

`Læs Jer 45,4-5. Hvordan reagerer Gud på Baruks smerte?`

Guds reaktion på Baruks smerte minder os om den kendsgerning, at Guds smerte eksponentielt må have været langt større end Baruks. Han havde opbygget Jerusalem. Nu stod han overfor at jævne den med jorden. Han havde plantet Israel som en vingård (Es 5,1-7). Nu skulle han rykke den op med rode og føre folket i landflygtighed. Det var ikke, hvad Gud havde ønsket for sit folk, men det var, hvor det var endt på grund af deres oprør imod ham.

Men der var lys for enden af tunnelen for Baruk. Gud ville bevare hans liv midt i ødelæggelse, landflygtighed og nederlag.

`Til eftertanke. Læs Guds ord til Baruk igen. Hvilket generelt budskab finder vi, som også er til os? Hvad siger det om, at Gud er med os, uanset hvilken situation vi befinder os i?`