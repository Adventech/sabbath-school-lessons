---
title:  Hvile i Det Nye Testamente
date:  30/06/2021
---

Anapauō er et græsk udsagnsord for hvile, som ofte findes i Det Nye Testamente. Det betyder hvilke, slappe af, forfriske. Det bruges i en af Jesu mest kendte udtalelser om hvile i Matt 11,28: ”Kom til mig, alle I, som slider jer trætte og bærer tunge byrder, og jeg vil give jer hvile.“ Det kan henvise til fysisk hvile (Matt 26,45). I sin sidste hilsen til korintherne udtrykker Paulus sin glæde over de venner, der er kommet og har ”beroliget“ ham (1 Kor 16,18).

Et andet udsagnsord, som beskriver hvile, er hēsychazō. Det beskriver disciplenes sabbatshvile, mens Jesus lå i graven (Luk 23,56). Men det bruges også til at beskrive et stilfærdigt liv (1 Thess 4,11) og kan antyde, at man ikke har nogen indvendinger og derfor tier stille (ApG 11,18).

Når Hebr 4,4 beskriver Guds hvile på den syvende dag ved skabelsen, anvendes det græske udsagnsord katapauō, som betyder ”få til at standse, bringe i ro, hvile“. Dette er en genklang af brugen af ordet i Septuaginta, den græske oversættelse af Det Gamle Testa-mente. Det er fascinerende, at de fleste gange, dette græske ord forekommer i Det Nye Testamente, er i Hebræerbrevet kapitel 4.

`Læs Mark 6,30-32. Hvorfor sagde Jesus til sine disciple, at de skulle komme til et øde sted og hvile sig, når der var så mange missionsmuligheder? Se på den større sammenhæng hele kapitlet, når du tænker over dette.`

Jesus udtalelse i Mark 6,31 er ikke dette bare en invitation. Det er udtrykt i imperativ, som er en ordre eller en befaling. Jesus er bekymret for sine disciple og deres fysiske og emotionelle vel. De var netop vendt tilbage, efter Jesus havde sendt dem ud to og to (Mark 6,7). Mark 6,30 beskriver deres glade tilbagekomst. De ønskede at dele deres sejre og nederlag med Jesus. Alligevel standser Jesus dem ved først at kalde dem til at hvile. Markus indskyder en forklarende note: ”For der var mange, som kom og gik, så de ikke engang havde tid til at spise“ (Mark 6,31). Det var en stor udfordring også for disciplene at blive overvældet og have alt for travlt i Guds gerning. Jesus minder os om, at vi må tage vare på vores sundhed og følelsesmæssige velfærd ved at indbefatte hviletid i vores skema.

`Til eftertanke. Hvordan kan du hjælpe og aflaste din lokale menighedspræst eller leder eller andre, som du kender, som måske har en tendens til at slide sig op i Herrens gerning? Hvad kan du gøre for at udtrykke din taknemlighed og hjælpe denne person til at finde hvile?`