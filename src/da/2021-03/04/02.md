---
title:  Træt og udslidt
date:  18/07/2021
---

En mild forårsaften gik kong David hvileløst omkring på taget af sit palads. Han skulle have været sammen med sin hær på den anden side af Jordanfloden. Han skulle have ført Guds folk til sejr over ammonitterne og skaffet endelig fred til sit rige.

`Læs 2 Sam 11,1-5. Fordi han ikke befandt sig der, hvor han burde have været, åbnede døren for fristelser sig for David. Læs beretningen. Hvad skete, og hvilken stor synd begik David?`

David så en ”meget smuk“ kvinde, som var ved at tage bad. Hans syndige impulser overmandede ham den aften, og han lå med Batseba, som var gift med en af hans loyale hærførere. Som alle konger på den tid havde David absolut magt. Som konge behøvede han ikke at følge de regler, der styrede alle andre. Men den smertefulde beretning om Davids familie efter dette skelsættende øjeblik, minder os om det faktum, at selv som konge stod han ikke over Guds lov.

Loven er en beskyttelse, et værn, og da selv kongen bevægede sig uden for den, fik det frygtelige konsekvenser. Lige så snart David var trådt uden for Guds lovs grænser, begyndte han på alle områder at sit liv at mærke følgerne deraf. David troede, at hans lidenskabelige sidespring ikke var blevet opdaget. Men nu var Batseba gravid, og hendes mand var langt væk.

`Læs 2 Sam 11,6-27. Hvordan forsøgte David at dække over sin synd?`

Selv Davids mest udspekulerede planer om at få Urias hjem til sin kone Batseba mislykkedes. Urias var en mand med et uplettet omdømme, og han svarede på Davids slet skjulte antydninger: ”Både arken og israelitterne og judæerne bor i grenhytter, og min herre Joab og dine mænd, herre konge, har slået lejr på den bare jord. Skulle jeg så tage hjem, spise og drikke og ligge med min kone?“ (2 Sam 11,11). Til sidst tyr David i sin desperation til en arrangeret henrettelse for at dække over sin synd.

`Til eftertanke. Det er svært at forestille sig, at David, som Gud havde givet så meget, kunne falde så dybt. Hvilken advarsel indeholder denne beretning for os alle, uanset hvem vi er?`