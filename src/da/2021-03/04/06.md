---
title:  At genspejle Guds lys
date:  22/07/2021
---

Efter at have arbejdet os igennem et skamfuldt nederlag og oplevet tilgivelse, er det sandsynligvis mest naturligt for os at forsøge at glemme det hele. Minder om nederlag kan gøre ondt.

`Læs Sl 51,15-19. Hvad ønsker David at gøre med sit smertefulde nederlag?`

Når en skål eller en værdifuld vase falder og knuses, vil vi oftest sukke og smide stykkerne ud. I Japan er der en traditionel kunstart, som kaldes kintsugi. Den specialiserer sig i at genskabe ituslået porcelæn. Ædelmetal som smeltet guld eller sølv benyttes til at lime de brudte stykker sammen og genskabe det, der var ødelagt, så det atter bliver smukt og værdifuldt.

Hver gang Gud tilgiver vores overtrædelser og genskaber os, sker der ændringer. Guds dyrebare tilgivelse limer vores brudte liv sammen igen, og de synlige brud kan henlede opmærksomheden på Guds nåde. Vi kan blive Guds højttalere. ”Min tunge kan juble over din retfærdighed“ (Sl 51,16). Vi kan ikke forsøge at reparere os selv. Vores nedbrudte ånd og vores sønderknuste hjerte er lovpris nok for Gud. De bliver lysstråler, som verden kan se omgive os. Vores erfaring i at blive tilgivet tiltrækker andre, som leder efter tilgivelse.

`Læs Sl 51 1 Joh 1,9. Hvilken forbindelse er der mellem de to tekster?`

1 Joh 1,9 er et kort sammendrag af Salme 51. David ved, at ”et sønderbrudt og sønderknust hjerte afviser du ikke, Gud“ (Sl 51,19), og Johannes forsikrer os om, at ”hvis vi bekender vore synder, er han trofast og retfærdig, så han tilgiver os vore synder og renser os for al uretfærdighed.“ Vi kan stole på Gud og det, han lover.

David kunne ikke gøre den frygtelige ødelæggelse, han havde påført sin familie ved sine handlinger og sit eksempel, god igen. Han bar følgerne af sine valg og sine handlinger. Men David vidste, at han var tilgivet. Han vidste, at han var nødt til i tro at have tillid til, at en dag, ville Guds sande lam komme og stå i hans sted.

`Til eftertanke. Hvordan kan du her og nu benytte løftet i 1 Joh 1,9 på din egen situation og dit eget liv? Løftet gælder også for dig. Hvilke følelser vækker det i dig?`