---
title:  Fornyelse
date:  21/07/2021
---

`Læs Sl 51,9-14. Efter at David har bekendt sin synd uden at forsøge at undskylde den eller dække over den, går han videre med en anmodning til Gud. Hvad beder han om?`

Da David udtrykker ønsket om at blive renset med isop, bruger han et udtryk, der var velkendt for hver eneste israelit, som havde besøgt helligdommen. Han henviser til den rituelle renselseshandling, som beskrives i Moseloven (3 Mos 14,4) og anerkender dermed offerets kraft – det offer, som en dag i fremtiden skulle bære verdens synd.

David beder også om fryd og glæde. Er det ikke lidt dristigt, når man tænker på, hvor alvorlig hans synd var?

Måske kan denne omskrivning hjælpe: ”Fortæl mig, at jeg er tilgivet, så jeg igen kan gå ind i helligdommen, hvor jeg kan høre fryden og glæden fra dem, der tilbeder der.“

`Læs Sl 51,13-14. Da Adam og Eva syndede, gemte de sig for Gud (1 Mos 3,8). Hvorfor tror du, at Davids bøn er så anderledes, selv efter at han havde syndet?`

David ønsker ikke at miste bevidstheden om at leve i Guds nærvær. Han indser, at uden Helligånden er han magtesløs. Han ved, at ligeså let som han faldt i synd mht. Batseba, kan han komme til at synde igen. Hans selvtillid er knust.

David forstår, at fremtidig sejr ikke kommer fra ham selv. Den kan kun komme fra Gud, når han stoler helt og fuldt på ham.

Det sejrende kristenliv handler ikke om os selv. Det handler kun om Jesus. Vi længes efter hans nærhed, tørster efter hans Ånd og ønsker hans glæde og frelse. Vi har brug for hans hvile, som er en guddommelige nyskabelse. Skabelsens hvile ligger ikke langt fra tilgivelse. Sætningen ”skab et rent hjerte i mig, Gud, giv mig på ny en fast ånd“ (Sl 51,12) bruger udtryk fra skabelsen. I Det Gamle Testamente er det kun Gud, der kan ”skabe“ (bara’), og når vi er blevet genskabt, kan vi hvile.

`Til eftertanke. Hvis du ikke har erfaret den glæde og fryd, som befrielse fra en skyldbetynget samvittighed giver, hvad holder dig tilbage? Hvad kan beretningen om David lære os, hvis det er vores skyld, der holder os tilbage?`