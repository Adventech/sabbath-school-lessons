---
title:  En advarsel
date:  19/07/2021
---

Midt i et af de mørkeste øjeblikke i Davids liv er der gode nyheder: Gud sender sin profet. Natan og David kendte hinanden godt. Tidligere havde Natan rådgivet kong David med hensyn til hans planer om at bygge et tempel (2 Sam 7). Men nu kommer profeten med en helt anden opgave for kongen.

`Læs 2 Sam 12,1-14. Hvorfor tror du, at Natan vælger at fortælle en historie i stedet for med det samme at udpege Davids synd og skam?`

Natan vidste, hvad han skulle sige, og han sagde det på en måde, som David ville forstå. Han fortalte en historie, som David, den tidligere hyrde, kunne relatere til. Han kendte godt Davids stærke opfattelse af ret og ærlighed. Man kan sige, at Natan på en måde lagde en fælde for kongen, og David gik lige ind i den.

Da David uden at vide det udtalte sin egen dødsdom, sagde Natan til ham: ”Du er manden!“ (2 Sam 12,7). Man kan råbe det ud, og man kan anklage og pege en finger lige op i den andens ansigt, eller man kan udtrykke bekymring og omsorg. Natans ord må have været fulde af nåde. I det øjeblik følte David den smerte, som synd ofte medfører. Der gik et lys op for ham. Hans hjerte blev ramt.

`Læs 2 Sam 12,13 Sl 51,6. Hvorfor siger David: ”Jeg har syndet mod Herren“ i stedet for: ”Jeg har syndet mod Batseba“ eller: ”Jeg er en morder“?`

David indså, at synd, som gør vores hjerte uroligt, først og fremmest er en krænkelse af Gud, Skaberen og Frelseren. Vi skader os selv, og vi skader andre. Vi påfører vores familie og menighed skam. Men i sidste ende skader vi Gud og slår endnu et søm ind i Golgatas hårde træ.

”Profetens irettesættelse greb Davids hjerte. Hans samvittighed blev vakt, og han så sin skyld i al dens hæslighed. Han angrede dybt for Gud. Med skælvende læber sagde han: ‘Jeg har syndet mod Herren!’ Alt det forkerte, som vi gør mod andre, falder tilbage på Gud. David havde begået en frygtelig synd mod både Urias og Batseba, og det pinte ham, men han havde syndet langt mere imod Gud“ (Ellen White, Patriarker og profeter, s. 376).