---
title:  Tilgivet og glemt?
date:  20/07/2021
---

Efter at David uden at vide det havde dømt sig selv (2 Sam 12,5-6), konfronterer Natan ham med, hvor alvorlig hans synd er. David blev sønderknust, og han bekender sin synd. Med det samme forsikrer Natan ham om, at ”så tilgiver Herren din synd“ (2 Sam 12,13). Der er ingen ventetid, når det gælder Guds tilgivelse. David behøver ikke at bevise, at han virkelige mener det, før tilgivelsen gives.

Men Natan, som allerede i 2 Sam 12,10-12 har forudsagt følgerne af Davids synd, fortsætter med at sige, at det barn, som skal fødes, kommer til at dø.

`Læs 2 Sam 12,10-23. Hvad vil det sige, at Gud fjernede Davids synd? Viskede han bare tavlen ren? Har alle glemt, hvad der skete?`

David må også have stillet de samme spørgsmål, når han så, hvordan hans verden faldt sammen. Babyen døde, hans familie er i totalt kaos (beretningerne om Amnon og Absalom er to gode eksempler på store familieproblemer), hans fremtid er uvis. Men på trods af følgerne af sin synd og dens store konsekvenser for uskyldige mennesker som fx Urias og den nyfødte baby begyndte David også at forstå, at Guds nåde vil dække over synden, og at alle syndens følger en dag vil blive udslettet. I mellemtiden kan han i Guds nåde finde hvile for sin plagede samvittighed.

`Læs Sl 51,1-8. Hvad føler David, at han virkelig har brug for? Hvad længes han efter?`

Salme 51 er et offentligt udtryk for, at David åbner sit hjerte og bekender sin synd. Davids råb om nåde appellerer til Guds trofaste kærlighed og hans store barmhjertighed. Han længes efter fornyelse.

Når vi tænker over, hvad prisen er for hvile i Kristus, må vi først erkende, at vi har brug for hjælp udefra. Vi er syndere og har brug for en frelser. Vi erkender vores synd og råber til ham, som er den eneste, der kan vaske os, rense os og forny os. Når vi gør det, kan vi fatte mod. I David møder vi en ægteskabsbryder, en manipulator, en morder, en person, som overtrådte mindst fem af De Ti Bud. Han råber om hjælp og griber fat i løftet om Guds tilgivelse.

`Til eftertanke. Hvis Gud tilgav David for det, han gjorde, hvilket håb er der da for dig?`