---
title:  ”Tag mit åg på jer“
date:  26/07/2021
---

`Læs Matt 11,29-30. Hvorfor beder Jesus os om at tage hans åg på os lige efter, at han har inviteret os til at overgive vores byrder til ham og finde sand hvile?`

Efter den første bydeform ”kom“ i Matt 11,28, er der to mere i Matt 11,29. ”Tag“ og ”lær“ fokuserer lytternes og læsernes opmærksomhed på Jesus. Vi skal tage hans åg på os og lære af ham.

Det nære forhold i guddommen mellem Faderen og Sønnen er allerede beskrevet i Matt 11,25-27. Denne stærke beskrivelse hjælper med at forklare, hvorfor Jesus bruger billedet med et åg i disse vers. Faderen og Sønnen arbejder sammen om at frelse menneskene. Selv om et åg symboliserer underkastelse (se Jer 27), er det også et billede på fælles hensigt. Vi underkaster os hans åg og accepterer den opgave, han giver os for at velsigne andre omkring os. Vi bærer ikke hans åg: vi er forbundet med ham i hans åg, for hans åg ”er godt“, og hans ”byrde er let“ (Matt 11,30).

Det andet imperativ, ”lær af mig“, gentager denne tanke. På græsk er der en forbindelse mellem udsagnsordet ”lær“ og navneordet ”discipel“. Når vi lærer af Jesus, er vi virkelig hans disciple. Lydighed og overgivelse er kendetegn på discipelskab.

`Læs Matt 11,28 Matt 11,29. Hvilken forskel er der mellem at ”bære tunge byrder“ og at tage Jesu åg på os?`

Et åg er i jødedommen en almindelig metafor for loven. ApG 15,10 bruger det i forbindelse med loven om omskærelse. Gal 5,1 fremhæver kontrasten mellem den frihed, Jesus tilbyder, og et trælleåg, som henviser til loven som et middel til frelse. At være forbundet med Jesus i hans åg understreger lydighed og overgivelse: vi følger i hans fodspor og tager del i hans mission. Vi kan ikke lægge noget til den frelse, som Jesus vandt for os på korset, men vi kan blive ambassadører for ham og dele det glade budskab med dem, vi møder. Jesu fortolkning af loven, som den kommer til udtryk i Bjergprædikenen (Matt 5-7) er langt mere radikal end farisæernes opfattelse af den. Den kræver en hjertetransplantation, som forvandler vores motiver. Og hans åg er godt, og hans byrde er let (Matt 11,30).

`Til eftertanke. ”Hvile for jeres sjæle“ – hvilket løfte! Har du erfaret en sådan hvile? Hvordan er den? Ved at fokusere på Jesus og det, han til-byder os, kan vi begynde at opleve den hvile, han giver.`