---
title:  ”Og jeg vil give jer hvile“
date:  25/07/2021
---

`Læs Matt 11,20-28. Læs versene, hvor Jesus siger: ”Kom til mig, alle I, som slider jer trætte og bærer tunge byrder, og jeg vil give jer hvile.“ I hvilken sammenhæng siger han det? På hvilken måde giver Jesus os hvile?`

Jesus talte aldrig, uden at det var i en bestemt sammenhæng. For at forstå budkabet er vi nødt til at fange den specifikke sammenhæng.

Matthæus 11 markerer et vendepunkt i Matthæusevangeliet. Veråbene over forskellige vigtige byer i Galilæa er hans hidtil hårdeste udtalelser. Jesus forsøgte ikke at indynde sig. Han satte fingeren på det ømmeste punkt. Han omgås de ”forkerte“ mennesker (9,9-13). Hans påstand om at kunne tilgive synder er skandaløs (9,1-8).

Jesus kommer med nogle stærkt fordømmende ord til folket og sammenligner dem med Sodoma, som blev opfattet som et sted med kompromisløs ondskab. ”Derfor siger jeg jer: Det skal gå Sodomas land tåleligere på dommens dag end dig“ (Matt 11,24).

Det spændte forhold intensiveres. Men midt i alt dette skifter Jesus gear og tilbyder sand hvile. Det kan han gøre, fordi ”alt har min fader overgivet mig, og ingen kender Sønnen undtagen Faderen“ (Matt 11,27). Jesu evne til at give hvile er baseret på hans guddommelighed og enhed med Faderen.

Før vi kan komme og lægge vores byrder fra os, må vi forstå, at vi ikke kan bære dem alene. De fleste af os vil faktisk ikke komme, med mindre vi har indset vores sande tilstand. Jesu indbydelse er baseret på behov.

Hans udtalelse i Matt 11,28 begynder med en bydeform i det græske originalmanuskript. ”Kom“ er ikke et valg. ”Kom“ udtrykker betingelsen for at finde hvile. ”Kom“ betyder, at vi må overgive kontrollen. I en tid, hvor vi med lethed kan kontrollere meget i vores liv via vores mobiltelefon, er det ikke naturligt for os at komme til Jesus. For de fleste mennesker er overgivelsen faktisk det vanskeligste i det kristne liv.

Vi elsker at tale om alt det, som Gud gør for os i Kristus, og hvordan vi ikke kan frelse os selv. Og det er rigtigt. Men til syvende og sidst er vi nødt til bevidst at vælge at ”komme“ til Jesus. Det betyder at overgive os til ham. Det er her, den frie vilje til at vælge bliver det afgørende i det kristne liv.

`Til eftertanke. Hvilke byrder bærer du? Hvordan kan du lære at give dem til Jesus og opleve den hvile, han tilbyder, og som kostede ham så meget?`