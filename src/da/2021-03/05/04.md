---
title:  ”Jeg er sagtmodig og ydmyg af hjertet“
date:  27/07/2021
---

Sagtmodighed eller mildhed er en undervurderet egenskab i vores tid. Ydmyghed bliver latterliggjort. De sociale medier har lært os at blive opmærksom på det højtrungende, det larmende, det mærkelige og vilde, det prangende. Denne verdens normer er i høj grad det modsatte af, hvad Gud anser som vigtigt og værdifuldt.

”Kundskaben om sandheden afhænger ikke så meget af gode forstandsevner som af ærlige hensigter og en enfoldig, oprigtig tro. Guds engle drager nær til dem, der af et ydmygt hjerte søger guddommelig vejledning. Helligånden bliver givet dem, for at den kan åbenbare sandhedens rige skatte for dem“ Ellen White, Lys over hverdagen, 1. bd., s. 45).

`Læs Matt 5,5 1 Pet 3,4 Es 57,15.. Hvordan vil du ud fra disse tekster definere sagtmodighed og ydmyghed?`

Paulus henviser til ”Kristi mildhed og sagtmodighed“ i 2 Kor 10,1. Mildhed og sagtmodighed er ikke en beskrivelse af et let offer eller en person, som ikke har en mening selv. Jesus selv opsøgte ikke konfrontationer og undgik dem ofte, fordi hans mission endnu ikke var opfyldt (Joh 4,1-3). Men når han blev udsat for konfrontationer, mødte han dem modigt. Men han talte samtidig mildt og venligt. Hans klagesang over Jerusalem lige før korsfæstelsen var fx ikke forbandelser, men tårefyldte billeder af en frygtelig fremtid (Luk 19,41-44).

I Det Nye Testamente bliver Jesus ofte beskrevet som den anden Moses. Han taler fra et bjerg, når han fremlægger sit riges principper (Matt 5,1). Han giver store skarer mad på mirakuløs vis (Matt 14,13-21). 4 Mos 12,3 beskriver Moses som ”sagtmodig“. Ordet bliver brugt om Jesus i Matt 11,29. Da folket oplevede bespisningen af de 5.000, udbrød de: ”Han er sandelig Profeten, som skal komme til verden“ (Joh 6,14) – en henvisning til 5 Mos 18,15 og Moses’ rolle.

Det er tydeligt, at Jesus overgår Moses i sagtmodighed og ydmyghed, også selv om Moses tilbød at give sit liv for at frelse Israels folk (2 Mos 32,32). Moses’ død ville ikke have gavnet hele menneskeheden. Vi kan lære af Moses og hans liv, men vi kan aldrig finde frelse i ham. Vi brug for en frelser, som kan være vores stedfortræder og gå i forbøn for os. Det er kun Gud på korset, som kan frelse os fra de juridiske konsekvenser, som synden med rette påfører os. Det er grunden til, at hvor stort et eksempel Jesus end var for os, ville det ikke have gavnet noget uden korset og opstandelsen.