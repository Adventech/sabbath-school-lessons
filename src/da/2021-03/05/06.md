---
title:  ”Min byrde er let“
date:  29/07/2021
---

Jesu sidste udtalelse i Matt 11,30 bruger billedet med at bære en byrde. ”For mit åg er godt, og min byrde er let.“

`Læs 2 Mos 18,13-22. Moses blev glad for at se sin svigerfar Jetro, efter at israelitterne havde forladt Egypten og krydset havet. Hvordan viser det sig i denne beretning, at man bærer en andens byrde?`

Folk opsøgte Moses fra morgen til aften, for at han skulle holde rettergang. Moses’ svigerfar tryglede sin svigersøn om at oprette et system, som tillod ham at fokusere på mere overordnede ting og overlade til andre at tage sig af de mindre sager. Bibelen fortæller, at Moses lyttede til Jetro og indførte disse vigtige ændringer.

Da Jesus fortalte os, at hans byrde er let, ønskede han at minde os om, at vi kan stole på ham, som er den ultimative byrdebærer. Ligesom Moses må vi lære, at vi har brug for at dele vores byrder. I 1 Kor 12,12-26 benytter Paulus billedet om menigheden som Kristi legeme. Det er en god illustration på, hvad det kan betyde at dele byrder. Vi har brug for et fungerende legeme for at være i stand til at bære byrder. Vi har brug for både ben, arme, skuldre, muskler og sener for at kunne bære noget som helst.

`Læs Gal 6,2. Hvordan er det med til at opfylde Kristi lov, at vi bærer hinandens byrder?`

I det foregående vers (Gal 6,1) siger Paulus, at hvis en bror eller søster falder for en fristelse, skal vi hjælpe vedkommende til rette med mildhed. Det minder om Jesu udtalelse om hans sagtmodighed i Matt 11,29. At bære hinandens byrder betyder, at man hjælper nogen, som er faret vild, så vedkommende igen kan opleve Guds nåde. Men det indebærer også, at vi hjælper hinanden, når vi eller de møder vanskeligheder. Det græske ord for ”byrde“ kan henvise til noget tungt som fx en sten. Det minder os om, at vi alle bærer byrder, og at vi alle har brug for nogen, der kan hjælpe os med at bære dem. At bære hinandens byrder er en gudgiven menighedsaktivitet, som kræver mildhed og sagtmodighed og fører til medfølelse.

`Til eftertanke. Tænk over, hvornår du sidst hjalp nogen med at bære en byrde, de kæmpede med? Hvorfor betød det noget for dig? Hvis byrde kan du hjælpe med at bære nu?`