---
title:  ”For mit åg er godt“
date:  28/07/2021
---

Vi har allerede set, hvordan Matthæus’ brug af ”åg“ i dette afsnit minder om jødedommens brug af udtrykket, og at andre nytestamentlige tekster bruger det til at henvise til en forkert forståelse af loven.

`Det græske ord, der oversættes med ”godt“, kan også betyde let, behageligt, nyttigt. Mange mennesker opfatter Guds lov som tung, vanskelig at holde og til tider irrelevant. Hvordan kan vi hjælpe dem til at opdage lovens skønhed og inspirere til kærlighed til lovgiveren?`

Forældre husker næsten altid det øjeblik, deres barn tog sit første skridt. Det usikre første skridt efterfølges af det næste tøvende skridt, dernæst et tredje. Og så sker det næsten helt sikkert, at barnet snubler og falder. Måske kommer der tårer og til og med blå mærker, men når barnet først har oplevet bevægelsesfriheden, vil det rejse sig igen og forsøge på ny. Gå, falde, rejse sig, gå falde, rejse sig. Rækkefølgen gentager sig mange gange, inden barnet kan gå sikkert. Alligevel er der midt i al den snublen og de mange fald et stolt lille ansigt, der glædestrålende udtrykker: Mor, far, se! Jeg kan gå!

At gå sammen med Jesus er ikke altid let, men det er altid godt og det rigtige at gøre. Måske snubler vi; måske falder vi også. Men vi kan rejse os igen og fortsætte med at gå med ham ved vores side.

`Læs Gal 5,1. ”Til den frihed har Kristus befriet os. Stå derfor fast, og lad jer ikke atter tvinge under trælleåg!“ Hvad betyder denne tekst? Hvordan har Kristus befriet os? Hvad er forskellen på det åg, han beder os om at bære, og det ”trælleåg“, som Paulus advarer imod?`

Vi kan være sikre på, at uanset hvad Paulus helt nøjagtigt mente med ”trælleåg“, så var det ikke lydighed mod Guds lov, De Ti Bud. Tværtimod! Vi kan kun finde sand hvile og frihed gennem lydighed, ved tro og i forståelsen af, at vores frelse er sikret ikke gennem loven, men ved Kristi retfærdighed, som dækker os.

`Til eftertanke. Hvorfor giver et liv i lydighed mod Guds lov større hvile end et liv, hvor vi er ulydige mod hans lov?`