---
title:  Optakt til hvile
date:  22/08/2021
---

Gud var i begyndelsen. Gud Herren talte, og det stod der. Lys adskilles fra mørke; hvælving, himmel og hav bliver på Guds befaling til på den anden dag. Det tørre land og planter følger på den tredje dag. Gud danner de grundlæggende rammer for tid og geografi, og så fylder han det i løbet af de næste tre dage. Lys hersker på himlen både dag og nat. I modsætning til historier fra de fleste oldtidskulturer gør den bibelske skabelsesberetning det meget klart, at solen, månen og stjernerne ikke er guder. De blev kun en del af billedet på den fjerde dag og er underlagt Skaberens ord.

Moses’ beskrivelse af den 5. og den 6. dag (1 Mos 1,20-31) er fyldt med liv og skønhed. Fugle, fisk, landdyr fylder alle sammen det rum, som Gud havde forberedt.

`Læs 1 Mos 1,1-31. Hvad indikerer Guds evaluering om skabelsen?`

Gud har ikke skabt et tilfældigt sted. Det er fuldkomment. Jorden myldrer af liv. Og som et fængende omkvæd med en iørefaldende melodi bliver Gud efter hver dag ved med at sige, at det var godt.

`Læs 1 Mos 1,26-27 1 Mos 2,7.21-24. Hvad er anderledes ved menneskets skabelse i forhold til resten af den skabte verden?`

Gud bøjer sig ned og begynder at forme mudder. At mennesket blev skabt i Guds billede så de skulle ligne Gud er en anskuelsesundervisning i intimitet og nærhed. Gud bøjer sig ned og puster liv ind i Adams næsebor, og så er der et levende væsen. Evas specielle skabelse af et af Adams ribben tilføjer endnu et vigtigt element til skabelsesugen. Ægteskabet er en del af Guds oprindelige plan for menneskene, en hellig pagt af enhed mellem ’ish og ’ishah, ”mand“ og ”kvinde“.

Da Gud denne gang så på alt det, han havde skabt på den sjette dag, lyder omkvædet en smule anderledes: han så, at det var virkelig godt (1 Mos 1,31, Bibelen 2020).

`Til eftertanke. Tænk over, hvor radikalt forskellig den bibelske skabelsesberetning er fra det, mennesker, uden Guds Ords ledelse, lærer. Tænk over, hvor afhængige vi er af Guds Ord for at forstå sandhed.`