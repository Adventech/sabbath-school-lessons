---
title:  Nye forhold
date:  24/08/2021
---

Efter i 40 år at have vandret omkring i ørkenen er en ny generation vokset op, som kun har et svagt minde om Egypten, om noget i det hele taget. Deres livserfaring var meget anderledes end deres forældres. Denne nye generation havde oplevet deres forældres gentagne mangel på tro, og som en følge deraf var de også nødt til at vandre om i ørkenen, mens deres forældres generation døde.

De var privilegeret ved at have helligdommen midt i deres lejr, og de kunne se skyen, der indikerede Guds nærvær, svæve over tabernaklet. Denne sky, som gav dem skygge om dagen og lys og varme om natten, var en konstant påmindelse om Guds kærlighed og omsorg for dem.

`Læs 2 Mos 16,14-31. Hvilken personlig påmindelse om sabbatshvilen havde de?`

I modsætning til populær teologi viser disse vers, at sabbatten på den syvende dag eksisterede før lovgivningen på Sinaj.

Den særlige mad, som Gud gav dem, var en daglig påmindelse om, at Skaberen opretholdt sine skabninger. På en meget konkret måde sørgede Gud for deres behov. Hver dag skete det mirakel, at der var mad, som forsvandt, når solen stod op. Hver gang nogen forsøgte at gemme manna til næste dag, rådnede det og begyndte at lugte. Men hver fredag var der nok til en dobbelt portion, og det, der blev gemt til sabbatten, holdt sig ved et mirakel frisk og velduftende.

Nu havde Israel helligdomstjenesten og alle de love og regler, der er nedskrevet i 3. og 4. Mosebog. Alligevel sammenkalder den aldrende Moses alle og gentager deres historie og gennemgår igen de love, som Gud havde givet dem (se 5 Mos 5,6-22).

Den nye generation var endelig klar til at gå ind i det lovede land. Folket stod over for at få ny ledelse, og den aldrende Moses ønskede at sikre sig, at denne generation skulle huske, hvem de var, og hvad deres opgave bestod i. Han ønskede ikke, at de skulle gentage deres forældres fejltagelser. Derfor gentog han Guds love. De Ti Bud blev gentaget, så denne generation, som var lige ved at indtage Kana’an, ikke skulle glemme.

`Til eftertanke. I vores personlige erfaring er Jesu genkomst aldrig længere væk end et øjeblik efter vores død. Hans genkomst er derfor altid nær, måske nærmere end vi forestiller os. Hvordan er sabbatshelligholdelse med til ikke bare at minde os om, hvad Gud har gjort for os, men også om, hvad han vil gøre for os, når Jesus kommer igen?`