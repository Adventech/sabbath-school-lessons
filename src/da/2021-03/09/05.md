---
title:  Endnu en grund til at hvile
date:  25/08/2021
---

Israels lejr befinder sig på den østlige side af Jordan. De havde indtaget kongen af Bashans og to amoritterkongers landområder. På dette vigtige tidspunkt sammenkalder Moses endnu engang hele Israels folk og minder dem om, at den pagt, de indgik ved Sinaj, ikke kun gjaldt for deres forældre, men også for dem. Og så fortsætter han med at gentage De Ti Bud, så de igen kan blive mindet om dem.

`Læs 2 Mos 20,8-11 5 Mos 5,12-15. Hvilken forskel er der i sabbatsbuddet i de to gengivelser?`

I 2 Mos 20,8 begynder buddet med ordet ”Husk“. 5 Mos 5,12 begynder med ”Giv agt på“. Ordet ”husk“ kommer lidt senere i buddet (5 Mos 5,15). I det vers bliver de bedt om at huske, at de var slaver i Egypten. Selv om hele denne generation var vokset op som frie, ville de alle sammen have været slaver, hvis ikke de mirakuløst var blevet befriet. Sabbatsbuddet skulle minde dem om, at den samme Gud, som var aktiv i skabelsesberetningen, også var aktiv i deres befrielse: ”Herren din Gud førte dig ud derfra med stærk hånd og løftet arm“ (5 Mos 5,15).

Denne sandhed passer med den situation, som israelitterne befandt sig i, da de for anden gang stod ved grænsen til det lovede land fyrre år efter den første generation, som havde fejlet så stort. De var lige så hjælpeløse i at indtage landet, som deres forfædre havde været i at flygte fra Egypten. De havde brug for Gud, som handler ”med stærk hånd og løftet arm.“

Sabbatten er ved at få en yderligere dimension. Israel skal fejre sabbatten (5 Mos 5,15), fordi Gud er befrielsens Gud.

Skabelsen er selvfølgelig ikke langt borte fra sabbatsbuddet, heller ikke i Femte Mosebog, selv om der gives en anden motivation. På en måde er Israels befrielse fra Egypten begyndelsen på en ny skabelse, der ligner skabelsesberetningen i Første Mosebog. Israel som et befriet folk er Guds nye skabning (se fx også Es 43,15).

Og fordi udgangen af Egypten ses som et symbol på frihed fra synd, altså genløsning, kan vi i sabbatten finde et symbol både på skabelsen og frelsen. Sabbatten peger tydeligt hen til Jesus, vores skaber og frelser.

`Til eftertanke. Læs Joh 1,1-3. Hvad lærer disse vers os om Jesus som vores skaber og frelser?`