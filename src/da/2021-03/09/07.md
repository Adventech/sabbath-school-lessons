---
title:  Til videre studium
date:  27/08/2021
---

”Gud gav menneskene mindet om sin skaberkraft, for at de skulle kunne lære ham at kende gennem hans hænders værk. Sabbatten byder os at se Skaberens herlighed i alt det, han har skabt, og det var, fordi Jesus ønskede, at vi skulle gøre dette, at han forbandt sine dyrebare lærdomme med de skønne ting i naturen … Efter som vi kommer nær til naturen, vil Kristus gøre sin nærværelse virkelig for os og tale til vort hjerte om sin fred og kærlighed“ (Ellen White, Lys over hverdagen, 1. bd., s. 13-14).

”En af de vigtigste grunde til, at Herren befriede Israel fra Egyptens slaveri, var, at de så kunne holde hans sabbat hellig … Moses og Aron fornyede tydeligvis læren om sabbattens hellighed, for Farao klagede til dem: ‘I vil skaffe dem fri for deres tvangsarbejde’ (2 Mos 5,5). Dette tyder på, at Moses og Aron begyndte en sabbatsreform i Egypten.

Men sabbatshelligholdelsen skulle ikke være et minde om deres slaveri i Egypten. Dens helligholdelse til minde om skabelsen skulle inkludere et lykkeligt minde om den befrielse fra religiøs undertrykkelse i Egypten, der gjorde sabbatshelligholdelse vanskelig. På samme måde skulle deres befrielse fra slaveriet i al fremtid fremkalde øm omsorg for de fattige og undertrykte, de faderløse og enkerne i deres hjerter“ (Appendix note, Ellen White, From Eternity Past, s. 549).

**Spørgsmål til drøftelse**:

`1.	Nogle kristne anser teistisk evolution som en acceptabel forklaring på skabelsen. Er teistisk evolution forenelig med Syvende Dags Adventistkirkens tro og lære? Hvilken begrundelse er der for at holde den syvende dag hellig, hvis jorden ikke blev skabt på en uge, men i virkeligheden på milliarder af år?`

`2.	Hvad siger du til argumentet om, at det ikke betyder noget, hvilken dag vi holder, så længe vi har en ugentlig hviledag? Eller hvordan svarer vi på påstanden om, at Jesus er vores sabbatshvile, så derfor behøver vi ikke at holde hviledag?`

`3.	Hvordan kan sabbatshelligholdelse minde os om frihed og befrielse?`

`4.	Nogle påstår, at sabbatshelligholdelse er et forsøg på at nå himlen ved egne gerninger. Kan en hviledag være et udtryk for gerninger?`