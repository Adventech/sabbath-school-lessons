---
title:  Buddet om at hvile
date:  23/08/2021
---

Det kan godt være, at skabelsen er ”virkelig god“, men den er endnu ikke fuldendt. Skabelsen fuldendes med Guds hvile og en særlig velsignelse over den syvende dag, sabbatten. ”På den syvende dag var Gud færdig med det arbejde, han havde udført, og på den syvende dag hvilede han efter alt det arbejde, han havde udført“ (1 Mos 2,3).

Sabbatten er en uadskillelig del af Guds skaberværk. Den er faktisk skabelsens højdepunkt. Gud skaber hvile og plads til samvær, hvor menneskeheden, som i begyndelsen kun bestod af Adam og Evas kernefamilie, kunne standse deres daglige aktiviteter og hvile sammen med deres Skaber.

Desværre kom synden ind i verden og ændrede alt. Ikke længere noget direkte samvær med Gud. I stedet kom der smertefulde fødsler, hårdt arbejde, skrøbelige og dårligt fungerende personforhold, osv. osv. – den klagesang, som vi alle kender så godt i livet i en syndig verden. Men selv i alt det forbliver sabbatten. Den er et evigt symbol på vores skabelse, og den er et tegn på vores håb og på Guds løfte om genskabelse. Hvis de havde brug for sabbatshvile før, havde de endnu mere brug for den efter synden.

Mange år senere, da Gud befriede sine børn fra slaveriet i Egypten, mindede han dem igen om denne særlige dag.

`Læs 2 Mos 20,8-11. Hvad lærer denne tekst os om sabbattens betydning i forhold til skabelsen?`

Med dette bud kalder Gud os til at huske vores oprindelse. I modsætning til, hvad så mange tror, er vi ikke et resultat af kolde, ukærlige og blinde kræfter. Tværtimod! Vi er væsener skabt i Guds billede. Vi er skabt til at have fællesskab med Gud. Det betød ikke noget, at israelitterne var blevet behandlet som slaver med ringe værdi. Hver sabbat blev de på en særlig måde kaldet til at huske, hvem de virkelig var: væsener skabt i Guds eget billede.

”Og fordi Sabbatten er et mindesmærke for skaberværket, er den et tegn på Kristi kærlighed og magt“ (Ellen White, Jesu liv, s. 195).

`Til eftertanke. Tænk over, hvor vigtig læresætningen om en skabelsesuge på seks dage er. Den er så vigtig, at Gud for at minde os om det har befalet os uden undtagelse at sætte en syvendedel af vores tid til side hver uge. Det siger også noget om, hvor vigtigt det er, at vi husker vores sande oprindelse, som den gengives i Første Mosebog.`