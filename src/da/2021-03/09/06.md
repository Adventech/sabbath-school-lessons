---
title:  Sabbatshelligholdelse
date:  26/08/2021
---

Gud befalede sit folk at holde sabbatsdagen hellig. Sammen med buddene om ikke at begå drab eller stjæle finder vi buddet om at huske sabbatten, selv om Bibelen ikke giver os nogen detaljer om, hvordan vi skal holde den.

`Læs Sl 92 Es 58,13. Hvilken slags atmosfære bør vi skabe og fremhæve på sabbatten?`

Sabbatshelligholdelse betyder, at vi fejrer skabelsen og forløsningen. Dens atmosfære bør derfor være fyldt med fryd og glæde i Herren, ikke tung dysterhed.

At huske sabbatten begynder ikke på den syvende dag. Den første sabbat var højdepunktet på skabelsesugen. På samme måde skulle vi ”huske sabbatsdagen“ hele ugen og på forhånd planlægge, så vi kan sætte vores ugentlige arbejde til side og på den måde ”holde sabbatten hellig“, når den kommer. Det er en god ide bevidst at forberede sabbatten gennem hele ugen og især på ”forberedelsesdagen“ (Mark 15,42) eller fredagen. Det forøger vores glæde, når forventningen opbygges for denne helt specielle dag.

`Læs 3 Mos 19,3. Hvilken vigtig side ved sabbatshelligholdelse fremhæves her?`

Sabbatshelligholdelse betyder også at styrke vores forhold til familie og venner. Gud giver os tid til at fokusere på samvær med hele familien, og det indbefatter hvile også for tjenere og familiens dyr (se 2 Mos 20,8-11). Sabbat og familie hører sammen.

Hvile og familiesamvær er vigtige principper, men sabbatshelligholdelse betyder også deltagelse i fælles, fokuseret tilbedelse af Gud sammen med vores menighedsfamilie. Jesus deltog i og ledte gudstjenesten, mens han var her på jorden (se 3 Mos 23,3; Luk 4,16; Hebr 10,25).

Selv om vores ugentlige rutiner og rytme er travl, er der dybt i vores hjerter en længsel efter ægte sabbatshvile, ægte fællesskab med vores skaber. Når vi husker at standse alt vores arbejde og planlægger at tilbringe tid sammen med Gud og styrke vores personforhold, kan vi få del i sabbattens rytme og hvile.

`Til eftertanke. Hvordan har din erfaring været med hensyn til sabbatten og de velsignelser, der kan komme af at holde sabbat? Hvad kan du evt. også gøre for at gøre den til den hellige tid, den er ment at være?`