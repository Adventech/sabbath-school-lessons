---
title:  En dobbelt hensigt
date:  16/09/2021
---

Det virker, som om Jonas er mere til besvær end gavn. Nineve var en farlig by, men i historien om Jonas er det ikke Nineves indbyggere, der er problemet. De forstår budskabet og er hurtige til at angre. Jonas, missionæren, synes at være det svage led i beretningen.

I fortællingen bliver Gud ved med at holde fast i Jonas, for han ved, at Jonas lige så meget har brug for denne rejse til Nineve, som indbyggerne i Nineve har brug for at høre missionærens budskab.

`Læs Judasbrevet. Hvordan kan vi ”bevare [os] selv i Guds kærlighed“ (Jud 21). Hvad vil det sige?`

I sin korte, nytestamentlige bog opfordrer Judas os i vers 21 til at bevare os selv i Guds kærlighed, mens vi ”venter på, at vor Herre Jesu Kristi barmhjertighed fører jer til evigt liv.“

Personligt at erfare Guds kærlighed og nåde er ikke en engangsbegivenhed. En sikker måde at bevares ”i Guds kærlighed“ er at række ud til andre. I det næste vers opfordrer Judas os til at ”være barmhjertige“ og ”frelse“ andre ”ved at rive dem ud af ilden.“

`Læs Jud 20-23. Hvad siges der her, som har forbindelse til beretningen om Jonas? Hvad siges der også til os?`

Gud kaldte Jonas til at gå til Nineve, fordi Jonas formentlig ikke havde tænkt ret meget over sit forhold til assyrerne før dette bestemte kald. Han var sikkert klar over, at han ikke brød sig om dem, men han havde ingen ide om, hvor meget han hadede dem, eller de yderligheder, han ville gå til for at undgå dem, selv efter Guds kald til ham. Jonas var ikke rede til at have en af Nineves indbyggere som sine nærmeste naboer i Himlen. Jonas havde ikke lært at elske, som Gud elsker. Gud kaldte Jonas til at gå til Nineve, fordi Gud elsker ninevitterne og ønsker dem i sit rige. Men Gud kaldte også Jonas, fordi han elsker Jonas. Han ønskede, at Jonas skulle vokse og blive mere lig ham, mens de arbejdede sammen. Gud ønskede, at Jonas skulle finde den sande hvile, som kun kommer ved et frelsende forhold til Gud og ved at gøre hans vilje. Det indbefatter at række ud til andre og lede dem til den tro og det håb, vi har.

`Til eftertanke. Hvor meget tid bruger du på at arbejde for andres frelse? Hvordan leder denne form for arbejde os til i åndelig forstand at finde sand hvile i Jesus?`