---
title:  På flugt
date:  12/09/2021
---

Jonas var en missionær med fantastiske resultater. Men han var også en meget modvillig missionær til at begynde med. Vi ved ikke, hvad Jonas var i gang med, da Gud meget dramatisk brød ind i hans tilværelse. I stedet for at tage kaldet til sig og opdage, at Guds byrde er let (Matt 11,30), besluttede Jonas sig for at finde sin egen ”hvile“ ved at flygte i modsat retning af, hvad Gud havde kaldet ham til.

`Læs Jonas 1. Hvor håbede Jonas at vinde fred og hvile fra Guds kald? Hvor effektivt var det?`

Jonas begiver sig af sted i modsat retning af Guds vej. Han tager sig ikke tid til at drøfte det med Gud, som flere andre profeter havde gjort, da de blev kaldt til at være Guds budbringere (se fx 2 Mos 4,13).

Det er interessant, at dette ikke var første gang, Jonas var blevet kaldt til at tale for Gud (se 2 Kong 14,25). Ved den anledning ser det ud til, at han gjorde, hvad Herren bad ham om. Men hvorfor ikke denne gang?

Historiske og arkæologiske kilder beskriver de ny-assyriske herskeres grusomhed. De dominerede Mellemøsten i det ottende århundrede f.Kr., da Jonas var profet i Israel. Ca. 75 år senere angreb den assyriske konge Sankerib Juda. Israel og Samaria var allerede faldet ca. 25 år tidligere, og kong Hizkija havde tilsyneladende indgået i en lokal anti-assyrisk koalition.

Nu var tiden kommet for opgøret med assyrerne. Bibelen (2 Kong 18; Es 36) og historiske assyriske dokumenter samt reliefferne på murene i Sankeribs palads i Nineve fortæller alle den grusomme historie om Lakish’s fald. Lakish var en af Hizkijas vigtigste og bedst befæstede sydlige grænsebyer. I en af inskriptionerne hævder Sankerib at have taget over to hundrede tusind til fange fra 46 befæstede byer, som han påstår at have ødelagt. Da assyrerkongen indtog Lakish, blev hundredvis eller tusindvis af fanger spiddet. Kong Hizkijas kernestøtter blev flået levende, mens resten blev sendt til Assyrien som billige slaver.

Assyrerne kunne være ufatteligt grusomme, selv efter den tids målestok. Og Gud sendte Jonas direkte ind i dette imperiums midte.

Er det egentlig mærkeligt, at Jonas ikke ønskede at gå til Nineve?

`Til eftertanke. Har du nogensinde forsøgt at flygte fra Gud? Hvis du har, hvor godt lykkedes det?`