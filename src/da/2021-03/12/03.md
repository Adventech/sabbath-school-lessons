---
title:  Tre dage med hvile
date:  13/09/2021
---

Jonas’ flugt fra Gud var ikke uden problemer. Hans kortvarige ”hvile“ blev forstyrret, da Gud på mirakuløs vis greb ind med en storm. Jonas blev af Gud frelst fra at drukne, da Gud befalede en fisk til at redde ham.

Men det er først, da Jonas befinder sig i en tvungen tre dages hvile i bugen af den store fisk, at han indser, hvor afhængig af Gud han er. Nogle gange er det nødvendigt for os at blive bragt dertil, hvor vi ikke kan støtte os til noget af det, denne verden kan tilbyde os, så vi kan indse, at det er Jesus, vi virkelig har brug for.

`Læs Jon 2,3-10. I disse vers finder vi Jonas’ bøn i fiskens bug. Hvad bad han om?`

Selv om Jonas var i dybet og i en meget farlig situation, tænker han i sin bøn på Guds helligdom. Han ønsker at se Guds ”hellige tempel“. Hvad handler det om?

Templet er i fokus i Jonas’ bøn, som det generelt burde være i al bøn. Der er kun et sted i Det Gamle Testamente, hvor Gud kan findes. Han er i sin helligdom (se 2 Mos 15,17; 2 Mos 25,8). Helligdommen er det centrale sted for bøn og kommunikation med Gud.

Men Jonas henviser ikke til templet i Jerusalem. Han taler om den himmelske helligdom (Jon 2,8). Det er der, hans håb findes, for det er derfra, at Gud og den frelse, han tilbyder, kommer.

Endelig forstår Jonas denne vigtige sandhed. Han har erfaret Guds nåde. Han er blevet reddet. Og da den store fisk spytter ham op på land, forstår han af egen erfaring Guds kærlighed til ham, en profet på flugt. Han har lært via et par omveje, at den eneste sikre vej for enhver troende er at følge Guds vilje.

Så nu beslutter han sig for at gøre sin pligt og følge Guds befalinger. Han giver sig endelig på vej til Nineve. Han gør det i tro, for han er på vej til en ualmindelig ond by, hvis indbyggere givetvis ikke vil bryde sig om, at en fremmed profet fortæller dem, hvor onde de er.

`Til eftertanke. Nogle gange har vi måske brug for at komme lidt væk for at se det hele i et nyt perspektiv. Historien om Jonas, som ved et mirakel overlevede i fiskens bug, er et ret ekstremt eksempel. Men hvordan kan det at bevæge sig bort fra vores normale omgivelser gøre det muligt for os at se det hele i et nyt og måske tiltrængt perspektiv?`