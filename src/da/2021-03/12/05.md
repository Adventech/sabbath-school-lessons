---
title:  En vred og hvileløs missionær
date:  15/09/2021
---

Desværre slutter beretningen om Jonas ikke med kapitel 3.

`Læs Jon 4,1-11. Hvad er Jonas’ problem? Hvad kan vi lære af hans temmeligt mangelfulde karakter?`

Jon 4 begynder med Jonas, der var vred på Gud, fordi hans missionsfremstød havde så stor succes. Jonas var bange for at virke tåbelig. Vi ser, at Gud tager sig tid til at tale med og forklare situationen for profeten, som opfører sig som et lille barn med et raserianfald.

Vi ser her bevis for, at Guds sande efterfølgere – til og med profeter – har brug for at lære.

”Jonas burde have været den første til at glæde sig over Guds ufattelige nåde, da han blev klar over, at Gud ville skåne denne by, som trods sin ondskab havde angret i sæk og aske. Men i stedet for at glæde sig fik han den tanke, at han måske ville blive anset for at være en falsk profet. Han ville værne om sit rygte og glemte fuldstændigt at tage i betragtning, at menneskene i den onde by betød langt mere“ (Ellen White, Profeter og Konger, s. 132).

Guds overbærenhed med sin profet er utrolig. Han virkede opsat på at bruge Jonas, og da Jonas flygtede, sendte Gud en storm og en stor fisk for at få den flygtende tilbage på ret vej. Og igen nu, hvor Jonas er tvær, forsøger Gud at tale ham til fornuft og få ham til at ændre sin dårlige indstilling. Han siger til ham: ”Har du ret til at være vred?“ (Jon 4,4).

`Læs Luk 9,51-56. Hvilken parallel er der mellem denne beretning og det, der sker i historien om Jonas?`

”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv“ (Joh 3,16), eller som Gud siger det i Jon 4,11: ”Skulle jeg så ikke have ondt af den store by Nineve, hvor der er mere end hundrede og tyve tusind mennesker, som ikke kan kende forskel på højre og venstre, foruden en mængde dyr?“ Vi bør være meget taknemlige over, at det er Gud, ikke os, der til sidst skal dømme vores hjerter, sind og motiver.

`Til eftertanke. Hvordan kan vi lære at have den samme medfølelse og tålmodighed over for andre, som Gud har, eller i det mindste lære at genspejle noget af hans medfølelse og tålmodighed?`