---
title:  Opgaven udført
date:  14/09/2021
---

Sammenlignet med en hvilken som helst by eller landsby i Israel var Nineve kæmpestor. ”Nineve var en stor by for Gud, tre dagsrejser stor“ (Jon 3,3).

`Læs Jon 3,1-10. Hvordan er reaktionen i denne onde by? Hvad kan vi lære fra denne historie mht. vores forsøg på at vidne for andre?`

Mens Jonas gik igennem byen, forkyndte han Guds budskab: ”Om fyrre dage bliver Nineve ødelagt!“ (Jon 3,4). Budskabet var kort og direkte. Vi får ingen detaljer, men det er tydeligt, at budskabet blev positivt modtaget, og Ninives indbyggere troede (kollektivt!) Jonas’ advarsel.

På en typisk mellemøstlig måde bliver der udstedt et dekret af kongen i Nineve for at udtrykke omvendelse. Alle, også dyrene, skulle faste og sørge. (Teksten siger ikke noget om, hvordan dyr sørger.) Kongen rejste sig fra sin trone og satte sig i støvet på jorden. Dette var en meget vigtig symbolsk handling.

`Læs Jon 3,6-9. Sammenlign teksten med Jer 25,5; Ez 14,6 og Åb 2,5. Hvilke elementer indgik i kongens tale, som viser, at han forstod, hvad sand anger og omvendelse indebærer?`

Talen var kort og direkte, men fuld af korrekt teologi mht. sand omvendelse. Mens Jonas havde prædiket, må Helligånden have haft travlt med at påvirke Nineves indbyggeres hjerter.

Folket havde ikke fordelen af alle de beretninger om Guds omsorgsfulde ledelse, som israelitterne havde. Alligevel reagerede de positivt på hans budskab. I virkeligheden sagde de: ”Lad os overgive os til Guds barmhjertighed, ikke vores egne gerninger. Lad os stole helt og fuldt på Guds godhed og nåde.“

Men Jonas, som selv personligt havde oplevet Guds nåde og barmhjertighed, lader til at mene, at Guds nåde er så speciel, at kun nogle få skal tilbydes muligheden for at hvile i den.

`Til eftertanke. Hvorfor er anger en så vigtig del af den kristne erfaring? Hvad betyder det oprigtigt at angre vores synder, især de synder, som vi begår igen og igen?`