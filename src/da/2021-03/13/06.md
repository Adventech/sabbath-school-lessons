---
title:  Glæd jer altid i Herren
date:  23/09/2021
---

En af de mest benyttede apps til mobiltelefon er Google Maps. De fleste af os kan ikke huske, hvad vi gjorde, før GPS-baserede kort fandtes på vores telefoner. Måske er vi en smule nervøse for at tage fra sted til sted, hvor vi aldrig har været før, men med Google Maps på telefonen kan vi tillidsfuldt tage af sted og finde vej i en hvilken som helst fremmed storby. Kan denne tillid være et billede på den form for hvile, som Gud ønsker at give os med sin profetiske tidslinje?

Det kan være, vi af og til indtaster den forkerte adresse i vores app, eller vi beslutter os for ikke at følge instrukserne, fordi vi tror, at vi kender en smutvej. I begge tilfælde kan vi komme til at havne et sted, vi ikke ønskede at være, og i den situation har vi ingen hvile og ro.

`Læs Fil 4,4-6. Hvad siger Paulus her til os om, hvordan vi opnår sand hvile og sand fred også midt i en forjaget verden fuld af smerte?`

I dette skriftsted siger Paulus: ”Glæd jer altid i Herren!“ Uanset hvordan vores nuværende situation er, uanset hvilke prøvelser vi står over for, kan vi glæde os i Herren og finde fred for vores trætte sjæle, hvis vi dvæler ved Gud, hans godhed, hans kærlighed og hans offer for os på korset.

Selve tonen i teksten antyder hvile, fred og et altoverskridende håb om noget, der ikke er af denne verden.

Forestil dig den hvile for vores sjæle, som vi ville have, hvis vi kunne lade være med at være ”bekymrede for noget“. Det virker ikke særlig realistisk for nogen i denne verden, og Paulus selv havde mange bekymringer. Men visheden om, at en kærlig Gud har kontrol med det hele og vil frelse os ind i sit rige, kan hjælpe os til at sætte de ting, vi bekymrer os over, i det rette perspektiv.

”Herren er nær.“ Det vil sige, at han altid er os nær. Så snart vi lukker vores øjne og hviler i dødens søvn, vil det næste, vi oplever, være Jesu genkomst.

Der er ingen tvivl om, at livet er fuld af gnidninger, prøvelser og kampe. Ingen af os undgår dem. Det gjorde apostlen Paulus heller ikke (se 2 Kor 11). Men han ønsker at sige til os, at selv med alt det, vi må udholde nu, kan vi glæde os i det, vi er blevet givet i Kristus, og vi kan også i dag virkelig finde hvile for vores sjæle.

`Til eftertanke. Læs igen Fil 4,4-6. Hvordan kan du anvende disse opmuntrende ord i din egen situation i de vanskeligheder, du udsættes for?`