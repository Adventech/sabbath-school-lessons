---
title:  Hvil i fred
date:  22/09/2021
---

I mange lange århundreder har de kristne nu ventet på Jesu genkomst. Den er virkelig kulminationen af alle vores håb, og ikke kun vores, men det håb, alle Guds trofaste børn har haft ned igennem historien.

`Læs Hebr 11,13-16. Hvilket stort løfte gives ikke kun til mennesker i fortiden, men også til os?`

På mange måder giver disse vers ingen mening, hvis den almindelige og populære opfattelse af døden var rigtig. Hvad taler disse vers om? Disse mennesker, som ikke havde ”fået løfterne opfyldt“. Men mange lærer, at de døde allerede nu er oppe i himlen sammen med Jesus, hvor de nyder deres store belønning. Da for eksempel Billy Graham døde, hørte vi igen og igen, at han nu var i himlen sammen med Jesus.

Den opfattelse er også ret ironisk, for ofte, når nogen dør, siges der: ”Må han (eller hun) hvile i fred.“ Hvad foregår der? Hviler disse mennesker i fred, eller er de i himlen, hvor de foretager sig det, de efter sigende skal, som fx at se alt det, der foregår hernede på jorden?

`Læs Joh 11,11. Hvordan beskriver Jesus døden?`

Faktisk er ideen om, at de døde ”hviler i fred“ lige netop det, der sker, når man dør. De døde er virkelig i hvile. ”For den troende er døden kun en lille sag. Kristus taler om den, som om den er af ringe betydning. ‘Den, der holder fast ved mit ord, skal aldrig i evighed se døden’ (Joh 8,51). For den kristne er døden kun en søvn, et øjebliks stilhed og mørke. Livet er skjult med Kristus i Gud, og ‘når Kristus, jeres liv, bliver åbenbaret, da skal også I blive åbenbaret sammen med ham i herlighed’ (Kol 3,4)“ (Ellen White, Jesu Liv, s. 572).

Jesus sammenligner et menneskes tilstand mellem døden og opstandelsens morgen med en ubevidst søvn (Joh 11,11.14), men han understreger også, at både de frelste og de fortabte vil få deres løn efter opstandelsen (Joh 5,28-29). Han fremhævede nødvendigheden af at være forberedt på døden, uanset hvornår den indtræffer.

`Til eftertanke. Hvilken trøst finder du i at vide, at dine kære, som er døde, nu virkelig har fundet hvile?`