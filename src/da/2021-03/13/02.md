---
title:  Et syn om verdens ende
date:  19/09/2021
---

Den længst levende discipel, som havde været sammen med Jesus mens han var på jorden, sad som fange på en klippeø langt fra alt, der var ham nært og kært. Hvad mon der foregik i Johannes’ sind, mens han var på denne øde ø? Hvordan og hvorfor var han havnet der som fange? Han havde trods alt set Jesus fare op til himlen, og han havde hørt de to engle sige: ”Hvorfor står I og ser op mod himlen, galilæere? Den Jesus, som er blevet taget fra jer op til himlen, skal komme igen på samme måde, som I har set ham fare op til himlen“ (ApG 1,11).

Men det var mange, mange år siden, og Jesus var endnu ikke kommet tilbage. I mellemtiden var alle de andre disciple, som var til stede den dag, døde. De fleste af dem var døde som martyrer for deres vidnesbyrd om Jesus. Den unge menighed havde gennemgået et generationsskifte og stod nu over for frygtelige forfølgelser udefra og mærkelige vranglærebevægelser indefra. Johannes må have følt sig alene, træt og uden ro. Men så fik han pludselig et syn.

`Læs Åb 1,9-19. Hvilken trøst kan du forestille dig, at Johannes fik fra dette syn?`

Jesus havde sagt: ”Se, jeg er med jer alle dage indtil verdens ende“ (Matt 28,20). Disse ord må have opmuntret Johannes i hans ensomhed. ”Åbenbaringen“ af Jesus, må også have været til stor trøst. Jesus, ”Alfa og Omega, den første og den sidste“, viste sig nu på en særlig måde for den landflygtige apostel.

De efterfølgende vers beskriver syner om denne verdens fremtid. Et imponerende panorama af den kristne kirkes historie bliver fremstillet for ham. For Johannes var det alt sammen fremtid. Midt i alle de prøvelser og vanskeligheder, der ville komme, fik Johannes lov til at se, hvordan det hele ville ende. ”Og jeg så en ny himmel og en ny jord. For den første himmel og den første jord forsvandt, og havet findes ikke mere. Og den hellige by, det ny Jerusalem, så jeg komme ned fra himlen fra Gud, rede som en brud, der er smykket for sin brudgom“ (Åb 21,1-2).

Det store apokalyptiske syn, som Johannes har nedskrevet i Johannes’ Åbenbaring, hjalp ham til at hvile tillidsfuldt i Guds omsorg og på hans løfter.

`Til eftertanke. Tilværelsen her kan være vanskelig og nogle gange skræmmende. Men vi kan finde trøst i visheden om, at Gud kender fremtiden, og at den fremtid på lang sigt er god.`