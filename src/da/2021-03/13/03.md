---
title:  Nedtællingen
date:  20/09/2021
---

På Oliebjerget fremstillede Jesus historien i store penselstrøg, da han besvarede disciplenes spørgsmål: ”Sig os, hvornår dette skal ske, og hvad der er tegnet på dit komme og verdens ende?“ (Matt 24,3).

Jesu berømte tale, som er gengivet i Matt 24, dækker den ubrudte historiske tidslinje fra hans tid indtil hans genkomst.

Jesus ønskede at give sine disciple til alle tider en bred skitse af den guddommelige, profetiske plan ned til endens tid, så de, der lever i denne tid, kan være forberedt på den afgørende begivenhed. Han ønskede, at vi kan være i stand til at hvile i tillid til hans kærlighed, selv når alt omkring os går i opløsning.

Adventister kender godt Daniels beskrivelse af ”en trængselstid, som der ikke har været magen til, så længe folkeslag har været til“ (Dan 12,1). Jesus ønsker, at vi skal være forberedt på den begivenhed, som går lige forud for hans genkomst.

`Læs Matt 24,4-8.23-31. Hvordan bliver Jesu genkomst? Hvordan kan vi undgå at blive bedraget?`

Jesu genkomst er en bogstavelig begivenhed ved tidernes ende. Når vi ser, hvilken stor plads Jesu genkomst har i profetierne og i Jesu taler, forstår vi, at det er vigtigt.

Sidst en sådan verdensomspændende begivenhed indtraf, var kun otte mennesker i hele verden rede for den. Jesus sammenligner det uventede ved sin genkomst med syndfloden (Matt 24,37-39). Men selv om ingen kender dagen eller timen for hans genkomst (Matt 24,36), har Gud givet os en profetisk oversigt over begivenheder, som vi kan se ske i verden omkring os.

`Læs Matt 24,9-14. Vi har fået en rolle at spille i dette profetiske drama. Hvori består den?`

I denne kosmiske konflikt er vi mere end blot tilskuere. Vi skal være aktive deltagere i at udbrede evangeliet til hele verden, og det betyder, at også vi kan komme til at møde forfølgelse.

`Til eftertanke. Hvad betyder det at ”holde ud til enden“? Hvordan gør vi det? Hvilke valg må vi foretage hver dag for ikke at falde fra, som så mange har gjort, og mange vil gøre?`