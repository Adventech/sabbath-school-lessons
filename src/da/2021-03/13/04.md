---
title:  Marchordre
date:  21/09/2021
---

Det profetiske store billede af historien tillader os ikke bare at læne os tilbage og gøre ingenting, mens der indtræffer begivenheder, som vi ikke kan kontrollere. Ofte kan holdningen være: ”De sidste begivenheder kommer til at ske som forudsagt, så hvad kan vi gøre ud over at følge med? Hvad kan jeg som enkeltperson udrette?“

Men det er ikke på den måde, vi som kristne skal forholde os til verden, især ikke i forhold til de afsluttende begivenheder. Åb 14 fortæller os, at vores opgave på denne tid i historien er at fortælle andre om Guds komme og hjælpe dem til at forberede sig til det.

`Læs Åb 14,6-12. Hvad siges der i denne tekst om, hvad vi skal forkynde for verden? Hvorfor haster dette budskab så meget?`

Som adventister tror vi, at den ”nærværende sandhed“ specielt findes i disse vers, som vi omtaler som ”de tre englebudskaber“. Her finder vi kernen i vores kald for denne periode af jordens historie.

Læg mærke til, at det begynder med ”et evigt evangelium“, den gode nyhed om Jesu død og opstandelse, som vores eneste håb om frelse hviler på. Dertil kommer budskabet om, at ”timen er kommet, da han dømmer“ (Åb 14,7), som tydeligt peger på verdens ende. Og i englenes råb lyder også kaldet til at ”tilbede ham, som har skabt himmel og jord og hav og kilder.“ Denne opfordring står i modsætning til den skræmmende advarsel til dem, der forbliver i Babylon og tilbeder ”dyret og dets billede“. Til sidst er der en beskrivelse af Guds folk i endens tid: ”Her kræves der udholdenhed af de hellige, dem, som holder fast ved Guds bud og troen på Jesus.“

`Læs Åb 14,11. Hvad siges der om den manglende hvile hos dem, der tilbeder dyret og dets billede?`

Ingen hvile, hverken dag eller nat, for dem, der tilbeder dyret og dets billede? Der findes forskellige ideer om, hvad dette egentlig betyder, men alle er enige om, at disse mennesker ikke oplever den form for hvile, som Gud tilbyder dem, der er tro imod ham.

`Til eftertanke. Hvorfor tror du, at den første del af de tre englebudskaber er ”et evigt evangelium“? Hvorfor må denne fantastiske sandhed altid være central, når vi forkynder disse budskaber for verden? På hvilken måde er forståelsen af evangeliet central for tanken om hvile?`