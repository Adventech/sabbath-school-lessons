---
title:  Hykleri
date:  14/07/2021
---

En hykler er en, der lader, som om han/hun er noget andet, end de i virkeligheden er. Ordet bruges syv gange i Matt 23 i en samtale, hvor Jesus offentligt irettesætter de skriftkloge og farisæerne (v. 13.14.15.23.25.27.29). Evangelierne beskriver, hvordan Jesus tilbyder nåde og tilgivelse til ægteskabsbrydere, toldere, prostituerede og til og med mordere, men han har meget lidt til overs for hyklere. Se flere eksempæer i Matt 6,2.5.16; Matt 7,5; Matt 15,7-9; Matt 22,18,

`Læs Matt 23,1-13. Lav en liste over fire væsentlige karaktertræk hos en hykler, som Jesus omtaler.`

Jesus forbinder fire egenskaber med de skriftkloge og farisæerne. I jødedommen i det første århundrede e.Kr. repræsenterede farisæerne den konservative religiøse højrefløj. De var interesseret i den skrevne og den mundtligt overleverede lov og lagde stor vægt på rituel renhed. På den modsatte side stod saddukæerne, en gruppe af for det meste rige ledere, som ofte blev sammenkædet med præsteskabets elite. De var i høj grad helleniserede, dvs. de talte græsk og følte sig hjemme i græsk filosofi, og de troede ikke på en dom eller et liv efter døden. Vi ville betegne dem som liberale. Begge disse grupper var skyldige i hykleri.

Ifølge Jesus er vi hyklere, hvis vi ikke gør, hvad vi siger, når vi gør tilværelsen vanskelig for andre uden selv at følge de samme normer, og når vi kræver ære og anerkendelse, som kun tilkommer vores himmelske far.

Uanset hvor skarp og direkte Jesu ord var til dem, han omtalte som hyklere, behandlede han dem med kærlighed og omsorg.

”En guddommelig medlidenhed viste sig i Guds Søns ansigtsudtryk, da han kastede et langt blik på templet og derefter på sine tilhørere. Med en stemme, der var påvirket af smerte og bitre tårer, udbrød han: ‘Jerusalem, Jerusalem! du, som slår profeterne ihjel og stener dem, der er sendt til dig. Hvor ofte ville jeg ikke samle dine børn, som en høne samler sine kyllinger under vingerne, men I ville ikke’“ (Ellen White, Jesu liv, s. 449).

`Til eftertanke. Hvorfor er det ikke kun religiøse ledere, der kan være den slags hyklere, som Jesus så tydeligt fordømmer? Hvordan kan vi lære at opdage hykleri i os selv, hvis det er der, og hvordan kan vi komme af med det?`