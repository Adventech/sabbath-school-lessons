---
title:  At fjerne uro med roden
date:  15/07/2021
---

`Læs Joh 14,1-6. Hvad kan vi gøre midt i vores egen uro, så vores hjerte ikke må forfærdes? Hvad er nøglen til at slippe af med selviskhed, ambitioner og hykleri, og virkelig finde hvile?`

At sejre over hvileløshed begynder altid med Jesus. Han er vejen, sandheden og livet. Han kender den rette vej, når vi stærkt præget af medierne går omkring uden mål i vores egen verdens ørken. Som den guddommelige lovgiver er han selv sandheden personificeret, og hans ånd vil lede os i hele sandheden (Joh 16,13). Når vi er kede af det, trætte, udmattede, syge eller modløse, er han livet – ikke kun et hvilket som helst liv, men liv i overflod (Joh 10,10). Dette liv indbefatter vores evige hjem, men også et liv af en helt anden kvalitet her og nu. Skaberen er villig og i stand til at give i overflod også i dag.

”Jeres hjerte må ikke forfærdes“ er en indbydelse til at leve i forventning. Når vi føler os langt nede, er han i stand til at løfte os op på et højere plan. Når vi kæmper med mørke og synd, er han ikke alene den, som begyndte den gode gerning i os: han vil også fuldføre den (Fil 1,6).

Uanset, hvor slemt det kan komme til at gå – og det kan være slemt! – se da på de løfter, vi har fået i Jesus. Han er ved at gøre en plads rede for os, en plads, hvor vores smerte, hvileløshed og lidelse for altid er forsvundet. Det er det håb, vi har fået i Jesus Kristus, og det tilbydes os alle, uanset hvem vi er, uanset hvilken baggrund vi har, uanset hvor frygtelige vores liv har været eller er nu.

Nøglen er, at vi i vores svaghed, smerte, fortvivlelse og generelle syndighed kommer til Gud i forvisningen om, at han alligevel tager imod os. Det er, hvad nåde handler om. Derfor må vi tro, at vi modtager nåden, når vi i tro søger den.

`Læs Jer 3,22. Hvad beder Gud os om at gøre, og hvad vil han til gengæld gøre for os?`

`Til eftertanke. Jesus sagde: Så ”kommer jeg igen og tager jer til mig, for at også I skal være, hvor jeg er“ (Joh 14,3). Hvilke sider ved løftet om Jesu genkomst og opstandelsen fra de døde taler særlig stærkt til dig?`