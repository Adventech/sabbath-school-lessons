---
title:  Ambitioner
date:  13/07/2021
---

Det er altid en kilde til opmuntring og inspiration at studere den sidste uge af Jesu gerning inden korsfæstelsen. Det viser samtidig, hvordan rastløshed og ambitioner kan få mennesker til at handle uklogt.

`Læs Luk 22,14-30. Tænk over Jesu følelser, da han under det højtidelige måltid hørte sine disciple skændes om, hvem af dem der var den største (Luk 22,24). Hvorfor blev disciplenes opmærksomhed vendt fra alvoren ved denne betydningsfulde begivenhed til i stedet at fokusere på menneskelig storhed?`

Vi diskuterer ikke så tit, hvem der er den største i menigheden, familien eller på arbejdspladsen. Men ligger spørgsmålet i vores tanker?

Det var ikke første gang, at dette blev diskuteret blandt Jesu disciple. Matt 18,1 beskriver, hvordan de forsøger at stille spørgsmålet på en mere abstrakt måde ved at sige: ”Hvem er den største i Himmeriget?“ Jesus svarer med en lignelse. Efter at have kaldt et lille barn hen til sig stiller han det midt iblandt dem. Alle gør store øjne. Mange løfter øjenbrynene. Jesu handling kræver en forklaring, og i Matt 18,3 giver Mesteren den: ”Sandelig siger jeg jer: Hvis I ikke vender om og bliver som børn, kommer I slet ikke ind i Himmeriget.“

Omvendelse er grundlæggende for at finde hvile i Jesus. Vi indser, at vi har brug for hjælp udefra. Det går det op for os, at vi ikke kan stole på os selv, men på Jesus. Vi oplever en forvandling af vores værdinormer og ambitioner. Jesus siger til sine disciple: Stol på mig og hav tillid til mig som dette lille barn. Ægte storhed er at opgive dine rettigheder og gøre Guds riges værdier til dine egne.

Desværre ser det ikke ud til, at disciplene havde lært denne lektie, da Jesus spiste den sidste nadver sammen med dem. Deres skænderier og indbyrdes kampe ødelagde et øjeblik med fuldkomment fællesskab, som de aldrig ville få igen.

Hvordan kunne dette ske for disciplene, efter de havde været sammen med Jesus i flere år? Hvilket trist eksempel på, hvor ødelagt et menneskes hjerte er! Men i en mere positiv retning, tænk over, at Gud altid er nær med sin nåde, som gjorde, at Jesus ikke opgav disciplene, på trods af deres ynkelige, indbyrdes diskussion og forhold.

`Til eftertanke. Ved at fokusere på Jesus som korsfæstet, kan vi finde stor hjælp til ikke at falde for ønsket om selvophøjelse, som vi ligesom alle syndige mennesker har så let ved at give efter for.`