---
title:  Til videre studium
date:  16/07/2021
---

”Den, der er optaget af sig selv, kan ikke vokse og bære frugt. Hvis du har taget imod Kristus som din personlige frelser, må du glemme dig selv og prøve at hjælpe andre. Tal om Kristi kærlighed og fortæl andre om, hvor god han er. Udfør enhver gerning, som du bliver stillet over for. Hav en byrde for andre mennesker i dit hjerte, og gør alt, hvad der står i din magt, for at søge at frelse sjæle. Eftersom du tager imod Kristi Ånd, – den ånd, der viser sig i uegennyttig kærlighed og tjeneste for andre – vil du vokse og bære frugt. Åndens frugter vil modnes i dit liv. Din tro vil vokse, din overbevisning blive dybere og din kærlighed fuldkommen. Kristi billede vil genspejles mere og mere i dig i alt, hvad der er rent, ædelt og smukt“ (Ellen White, Lys over hverdagen, 1. bd., s. 54).

I forbindelse med en strid mellem nogle menighedsmedlemmer kommenterede Ellen White engang, at ”samtalen mellem de involverede parter er nu blevet trukket ud i mange timer, og ikke alene er tid blevet spildt, men Guds tjenere er blevet tvunget til at lytte til dem, når begge sider i sagen er upåvirket af Guds nåde. Hvis stolthed og selviskhed blev sat til side, ville fem minutter være nok til at fjerne de fleste problemer“ (Ellen White, Early Writings, s. 119).

**Spørgsmål til drøftelse**:

`1.	Tal sammen i klassen om, hvordan man rent praktisk kan sejre over selviskhed. Hvordan kan disse forslag blive til virkelighed?`

`2.	Ambitioner er ikke i sig selv dårlige. Hvordan kan vi forvente og forestille os store ting fra Gud uden at blive opslugt af selviske ambitioner?`

`3.	De fleste af os viser ikke ambitioner, hykleri, selviskhed eller misundelse udadtil. Vi er gode til at vise en venlig facade. Men ligesom det enorme rodnet hos aspetræet lurer disse negative egenskaber lige under overfladen. Hvordan viser Åndens karakterforvandling sig? Hvordan kan vi sejre over roden til hvileløshed og uro og finde sand hvile i Jesus?`

`4.	Tænk igen over spørgsmålet i torsdagsafsnittet om betydningen af Jesu genkomst. Er der noget håb uden løftet om, at Jesus kommer igen? Hvad ville Jesu første komme betyde, hvis han ikke kommer igen? Og hvad ville der ske med alle de døde, som sover indtil Jesu genkomst, hvis han ikke kommer igen?`