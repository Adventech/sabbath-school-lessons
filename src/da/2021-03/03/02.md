---
title:  Jesus skaber splid
date:  11/07/2021
---

Meget få mennesker bryder sig om konflikter. Vi elsker harmoni og fred. Der afholdes til og med seminarer i vores kirker og institutioner, hvor der undervises i fredsstiftelse og konfliktløsning.

`Læs Matt 10,34-39. Hvad mente Jesus, da han sagde, at han ikke var kommet for at bringe fred på jorden, men sværd? Hvad betyder det? Er Jesus ikke Fredsfyrsten (Es 9,5)?`

Jesu udtalelse i Matt 10,34-39 er chokerende, fordi det går imod det, vi umiddelbart forventer. Frelseren kom som en hjælpeløs baby, ikke som en mægtig konge omgivet af livvagter. Han forkyndte kærlighed både til næsten og fjenden og siger nu til sine efterfølgere, at han bringer strid og splid. Hans disciple og hans tilhørerskare må have undret sig, ligesom vi måske gør det i dag. Hvad mener han?

Matt 10,35-39 handler i virkeligheden om troskab og loyalitet. Jesus citerer fra Mika 7,6 og udfordrer sine tilhørere til at foretage valg, der har evighedsværdi. En søn skal elske og ære sine forældre. Det var et af lovens krav, som Moses havde modtaget på Sinaj. Det var en del at Guds foreskrevne måde at leve på. Men hvis den kærlighed forhindrede lytterens overgivelse til Jesus, krævedes der en vanskelig beslutning. En far og en mor bør elske og have omsorg for sine børn. Men hvis den kærlighed overgår forældrenes kærlighed til Jesus, kræves der en vanskelig beslutning. Jesus minder os i dette afsnit om at sætte det vigtigste først.

Jesus udtrykker dette valg ved at formulere tre sætninger, som hver især bruger ordet ”værd“. Værd bygger ikke på en høj etisk standard eller på at sejre over synd. Værd bygger på ens forhold til Jesus. Vi er ”værd“ eller har værdi, når vi vælger ham frem for alt andet, mor, far og børn indbefattet. Vi vælger korsets lidelse og følger Jesus.

”Jeg har intet højere ønske end at se vores unge fyldt med den sande religions ånd. Den vil lede dem til at tage korset op og følge Jesus. Gå fremad, I unge Jesu disciple, styret af principper, iklædt renhedens og retfærdighedens kappe. Jeres frelser vil lede jer til den stilling, der bedst passer til jeres talenter, og hvor I kan være til størst nytte“ (Ellen White, Testimonies for the Church, 5. bd., s. 87).

`Til eftertanke. Nogle gange tvinges vi til at bære et kors, som vi ikke selv har valgt, og nogle gange bærer vi et kors frivilligt. Hvori ligger nøglen til trofast at bære dette kors, uanset hvad det er?`