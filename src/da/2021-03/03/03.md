---
title:  Selviskhed
date:  12/07/2021
---

Sammenlignet med aspetræernes rodsystem er selviskhed en del af det store, underjordiske system, som kaldes synd og forhindrer os i at finde sand hvile i Jesus. Af alle udtryk for synd i vores liv synes selviskhed at være den, der er lettest at påvise. For de fleste af os er selviskhed lige så naturligt som at trække vejret.

`Læs Luk 12,13-21. Beskriv det problem, som understreges i Jesu lignelse. Er det selvisk at lægge planer for fremtiden? Udtrykker det ligegyldig-hed over for Guds rige? Hvis ikke, eller i det mindste hvis ikke nødvendigvis, hvad er det så, Jesus advarer imod?`

Denne lignelse findes kun i Lukasevangeliet og bliver fortalt som svar på et anonymt spørgsmål fra en person i skaren. Jesus blev stillet et spørgsmål med hensyn til arv, men han nægter at påtage sig rollen som mægler mellem brødre. I stedet vælger han at pege på det større og underliggende problem, nemlig selviskhed. Han går dybere for at pege på det rodnet, der ligger under alle vores individuelle handlinger.

`Læs Fil 2,5-8. Tænk over, hvordan selviskhed kommer til udtryk i dit eget liv? Hvordan påvirker selviskhed dit forhold til Gud, til din ægtefælle og familie, til menigheden, til dine venner og kollegaer? Hvilken nøgle finder vi i teksten?`

Ved kun at fokusere på sine egne behov og ambitioner glemte den rige mand i Jesu lignelse at regne med den usynlige himmelske virkelighed. Større, bedre og mere er ikke grundlæggende principper i Guds rige. Paulus giver os et glimt af, hvad der motiverede Jesus, da han besluttede sig for at blive vores stedfortræder.

Fil 2,5-8 er idealbeskrivelsen af uselviskhed, ydmyghed og kærlighed. Hvis kærlighed til Gud og andre mennesker ikke styrer vores valg og det, vi prioriterer, vil vi blive ved med at bygge flere lader for os selv her og samle færre skatte i himlen (Matt 6,20).

`Til eftertanke. Hvorfor er det så let at blive grebet af ønsket om rigdom og materielle goder? Vi har alle brug for en vis portion penge for at overleve, men hvorfor virker det, som om vi altid ønsker mere, uanset hvor meget vi har?`