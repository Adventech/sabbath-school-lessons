---
title:  Omsæt det i praksis
date:  11/08/2021
---

For at kunne tilgive, er jeg nødt til at indrømme, at jeg er blevet såret. Det kan være svært, for mange gange har vi en tendens til at forsøge at begrave vores følelser frem for at bearbejde dem. Det er i orden at bringe vores følelse af forurettelse og vrede til Gud. Vi ser det ofte udtrykt i Salmerne. Jeg kan føle mig fri til at fortælle Gud, at jeg ikke brød mig om, hvad der skete, eller hvordan jeg blev behandlet, og at det gør mig ked af det eller vred eller begge dele.

I historien om Josef ser vi, at han græd, da han så sine brødre igen og genoplever nogle af de følelser, han havde haft i fortiden.

`Læs Luk 23,34. Jesus udtrykte sin villighed til at tilgive, inden nogen havde bedt om tilgivelse. Hvornår tilgiver vi?`

Jesus ventede ikke på, at vi skulle bede om tilgivelse. Vi behøver ikke vente på, at den, der har forsyndet sig imod os, beder om tilgivelse. Vi kan tilgive andre, uden at de tager imod vores tilgivelse.

`Læs Luk 6,28 Matt 5,44. Hvad viser disse tekster om, hvordan vi skal forholde os til dem, der forsynder sig imod os?`

Ligesom kærlighed begynder tilgivelse med et valg i stedet for en følelse. Vi kan vælge at tilgive, selv om vores følelser ikke stemmer overens med vores valg. Gud ved, at i vores egen kraft er et sådant valg umuligt, men ”alting er muligt for Gud“ (Mark 10,27). Det er grunden til, at vi bliver opfordret til at bede for dem, der gør os ondt. I nogle tilfælde er personen måske allerede død, men vi kan alligevel bede om evnen til at tilgive ham eller hende.

Der er ingen tvivl om, at tilgivelse ikke altid er let. Den smerte og ødelæggelse, vi har været udsat for, kan være knusende og efterlade os sårede, lammede og ødelagte. Men heling vil komme, hvis vi tillader det. Heling vil være meget vanskelig, måske til og med umulig, hvis vi holder fast i bitterhed, vrede og had.

Korset er det bedste eksempel på, hvad det kostede Gud at tilgive os. Hvis Jesus kunne gå igennem det for os, selv når han vidste, at mange mennesker alligevel ville afvise ham, kan vi vel også lære at tilgive.

`Til eftertanke. Hvem har du brug for at tilgive – hvis ikke for vedkommendes skyld, så måske for din egen?`