---
title:  Skuepladsen gøres klar
date:  09/08/2021
---

Josef har tilgivet sine brødre. Måske havde han gjort det længe før, de dukkede op. Josef ville sandsynligvis ikke have haft så stor fremgang i Egypten, hvis han ikke havde tilgivet dem, for vrede og bitterhed ville i så fald have tæret på hans sjæl og ødelagt hans forhold til Gud.

Adskillige studier af mennesker, der har overlevet store traumer påført af andre, peger på, at tilgivelse er nøglen til at finde helbredelse og få mod på tilværelsen igen. Uden tilgivelse bliver vi ved med at være ofre. Tilgivelse har ikke kun betydning for de personer, som har øvet uret imod os; den betyder rigtig meget for os selv.

Selv om Josef har tilgivet sine brødre, er han ikke villig til at genoptage familieforholdet, hvor han forlod det ved den tørre brønd i Dotan. Han vil at finde ud af, om der er sket en forandring.

`Læs 1 Mos 42,21-24. Hvad overhører Josef? Hvad fortæller det ham om hans brødre?`

Al kommunikation er foregået gennem en tolk, så Josefs brødre er ikke klar over, at han forstår dem. Josef hører sine brødres bekendelse. Brødrene havde troet, at de kunne undgå, at Josef sladrede til deres far ved at skille sig af med ham. De troede, at de kunne slippe for hans drømme eller for at se ham nyde rollen som deres fars yndlingssøn. Men i stedet for at finde hvile havde de i alle disse år været plaget af dårlig samvittighed. Deres handling havde ført til hvileløshed og en lammende frygt for Guds hævn. Josef har faktisk medlidenhed med dem. Han græder over dem.

Josef ved, at hungersnøden vil vare flere år endnu, så han insisterer på, at de skal bringe Benjamin med, næste gang de kommer for at købe korn, og han beholder Simeon som gidsel.

Efter at have oplevet at Benjamin endnu er i live, holder han en fest, hvor han tydeligt favoriserer Benjamin (1 Mos 43,34) for at se, om den gamle misundelse stadigvæk dominerer brødrene. Brødrene viser ingen tegn på, at de er misundelige, men Josef ved, hvor snedige hans brødre kan være. De havde trods alt snydt en hel by (1 Mos 34,13), og han har regnet ud, at de har løjet om hans egen skæbne over for deres far (1 Mos 37,31-34). Så han opstiller endnu en prøve for dem (se 1 Mos 44).

`Til eftertanke. Læs 1 Mos 45,1-15. Hvad fortæller det om, hvad Josef følte over for sine brødre, og om den tilgivelse, han havde givet dem? Hvad kan vi lære af denne historie?`