---
title:  Tilgive og glemme?
date:  10/08/2021
---

Tilgivelse er blevet defineret som villigheden til at afstå fra ens ret til bitterhed, fordømmelse og hævn over dem, der har handlet uretfærdigt mod en. Dr. Marilyn Armour, en familieterapeut, som arbejdede med overlevende fra Holocaust for at finde ud af, hvad disse overlevende havde gjort for at finde mening i det, de havde været udsat for, skriver: ”Hele ideen med tilgivelse er en bevidst handling fra offerets side. Det er ikke noget, der bare sker automatisk.“

Tilgivelse betyder ikke, at der ikke vil være konsekvenser. Tilgivelse betyder ikke, at en person, der udsætter andre for misbrug, får lov til at fortsætte med det. Tilgivelse betyder, at vi overgiver vores vrede og ønske om hævn til Gud. Hvis vi ikke gør det, vil vores vrede, bitterhed, forurettelse og had føre til, at det, personen gjorde imod os, bliver endnu værre.

`Læs Matt 18,21-35. Hvad gør det ved os selv, når vi tilgiver andre?`

Der er ingen tvivl om, at noget af det vigtigste ved at lære at tilgive er at forstå, at vi selv er blevet tilgivet i Kristus. Vi har alle syndet, ikke kun mod andre mennesker, men også mod Gud.

Enhver synd er faktisk en synd mod vores Herre og Skaber. Men i Jesus kan vi få fuld tilgivelse for alle vores synder, selv om vi ikke fortjener det. Vi får den kun på grund af Guds nåde mod os. Når vi fatter dette store under, når vi forstår at tage imod Guds tilgivelse, når vi selv erfarer virkeligheden i Guds tilgivelse, da kan vi begynde at give slip og tilgive andre. Vi tilgiver ikke, fordi andre fortjener det, men fordi vi selv har fået tilgivelse fra Gud og selv har brug for det.

Josef gav sin familie en ny chance. Han bar intet nag. Han trak ikke fortidens ugerninger frem igen.

Det er næsten umuligt at begynde på en frisk i en familie, hvor alle er blevet eksperter i at såre de andre. Men det var ikke sådan, Josef tænkte. Han ønskede at lade fortiden ligge og fremover leve med brødrene i kærlighed og accept. Hvis Josef havde haft en anden holdning, ville historien have fået en anden og ikke nær så lykkelig afslutning.

`Til eftertanke. ”Lykkelige de, hvis overtrædelser er tilgivet, og hvis synder er blevet skjult; lykkeligt det menneske, som Herren ikke tilregner synd“ (Rom 4,7-8). Tænk over, hvordan dette løfte om Guds tilgivelse bør påvirke vores holdning over for dem, der har syndet imod os.`