---
title:  At finde hvile efter tilgivelse
date:  12/08/2021
---

Josefs familie ankom endelig til Egypten. De mørke familiehemmeligheder er blevet afsløret. Hans brødre må have indrømmet, at de solgte Josef, da de forklarede for deres far, at den søn, han troede var blevet dræbt, nu var statsminister i Egypten.

Det er måske ikke altid muligt eller klogt at genoprette personforhold, men det betyder ikke, at vi ikke kan tilgive. Vi bliver måske ikke i stand til at omfavne og græde sammen med den skyldige, men vi ønsker måske at udtrykke vores tilgivelse enten mundtligt eller gennem et brev. Og så er det tid til at give slip på smerten, så vidt det er muligt. Måske vil noget af den altid være til stede, men vi kan i det mindste være på vej mod at hele sårene.

`Læs 1 Mos 50,15-21. Hvad bekymrer Josefs brødre, og hvorfor? Hvad siger deres frygt om dem selv?`

I sytten år havde Josefs brødre boet i Egypten (1 Mos 47,28), men da Jakob døde, var de alligevel bange for, at Josef ville tage hævn. Igen gik det op for dem, hvor meget de havde såret Josef. Nu efter deres far død forsikrer han dem igen om sin tilgivelse. Denne genopfriskning var måske gavnlig både for Josef og hans brødre.

Hvis såret er dybt, kan der være brug for tilgivelse mange gange. Når mindet om den begåede uret dukker op, har vi brug for med det samme at gå til Gud i bøn og igen tage beslutningen om at tilgive.

`Læs 1 Mos 50,20. Hvordan er dette vers med til delvist at forklare Josefs villighed til at tilgive sine brødre deres synd imod ham?`

Josef var fuldt overbevist om, at hans liv var en del af Guds store plan for at frelse den dakendte verden fra hungersnød og dernæst at hjælpe sin familie med at opfylde Guds løfte om at blive et stort folk. Det gjorde det lettere for Josef at tilgive sine brødre, at han vidste, at Gud havde underkendt brødrenes onde planer for at tilvejebringe noget godt.

`Til eftertanke. Josefs historie havde en lykkelig afslutning. Hvordan reagerer vi, når afslutningen ikke er så lykkelig? Kan vi sige, at med afslutningen på al synd og den store strid, når alle problemer er løst, vil det være en lykkelig afslutning for os alle? Kan det håb hjælpe os til at udholde mindre lykkelige afslutninger her og nu?`