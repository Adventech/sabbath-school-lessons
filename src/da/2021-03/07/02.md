---
title:  Ansigt til ansigt med fortiden
date:  08/08/2021
---

Endelig gik det den rigtige vej for Josef, og det i ganske høj grad. Ikke alene kom han ud af fængsel, men han blev udnævnt til statsminister i Egypten efter at have tydet faraos drømme (1 Mos 41). Han er nu gift og har to børn (1 Mos 41,50-52). Egyptens kornlagre er fulde, og den forudsagte hungersnød er begyndt. Og så en dag kommer Josefs brødre til Egypten.

`Læs 1 Mos 42,7-20. Læs om mødet mellem Josef og hans brødre. Hvorfor opfandt han et så indviklet plot? Hvad forsøgte Josef at finde ud af ved dette første møde?`

Josef havde magten og kunne have hævnet sig på sine brødre uden at skulle retfærdiggøre sig. Men i stedet for hævn var Josef optaget af sine familiemedlemmer derhjemme. Han var bekymret for sin far. Var han stadigvæk i live? Eller var den dårligt fungerende familie blevet en familie uden en patriark? Og hvad med hans bror Benjamin? Som sin fars glæde og trøst befandt Benjamin sig nu i den samme situation, hvori Josef selv havde været. Havde hans brødre overført deres farlige jalousi på Benjamin? Josef var nu i en stilling, hvor han kunne tage sig af disse sårbare medlemmer af sin familie. Og det er netop, hvad han gør.

At følge bibelske principper i vores relationer vil aldrig betyde, at vi nogen sinde kan eller skal acceptere at blive misbrugt. Enhver af os er værdifuld i Guds øjne. Jesus betalte på korset den ultimative pris for hver eneste af os.

`Læs Matt 25,41-46. Hvorfor tager Jesus misbrug eller vanrøgt af andre så personligt?`

Vi er alle købt med Jesu blod, og juridisk tilhører vi allesammen ham. Enhver, som er brutal eller misbruger andre, angriber Jesu ejendom.

Seksuelt misbrug og følelsesmæssig eller fysisk vold må aldrig være en del af familielivet. Det er ikke kun en privatsag, der skal løses internt i familien. Der er brug for hjælp og indgriben udefra. Hvis du eller nogen i din familie bliver udsat for misbrug, skal du hurtigst muligt søge professionel hjælp hos nogen, du stoler på.

`Til eftertanke. Hvilke bibelske principper skal du anvende i enhver vanskelig familiesituation, du oplever?`