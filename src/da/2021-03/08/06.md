---
title:  Hvile og mere til
date:  19/08/2021
---

Gud vidste, at Elias var blevet træt af at løbe så langt og så længe. Gud vidste, at han var mere end fysisk træt. Han var også følelsesmæssig udmattet og bar en enorm byrde af skyld. Men ligesom Jesus mange år senere gjorde for den lamme i Kapernaum, tørrede Gud tavlen ren og gav Elias hvile. Endelig kunne han virkelig sove og blive udhvilet og frisk.

Vi ville måske forvente, at det var afslutningen på historien, men det er det ikke. Guds hvile er ikke en engangsbegivenhed. At få del i Guds hvile indebærer helbredelse, at vi langsomt ændrer negative tankemønstre og ødelæggende vaner. Gud jager ikke med helbredelse.

`Læs 1 Kong 19,5-8. Hvor er Elias nu på vej hen, og hvorfor?`

Efter sin hvile er Elias igen på vej. Men denne gang styrer Gud hans flugt. Gud forstår, at livet i denne syndige verden kan og vil give depressioner. Han forstår vores indskydelse til at flygte, men han ønsker at styre vores flugt. I stedet for alle de selvødelæggende overlevelsesmekanismer, vi forsøger os med, ønsker Gud, at vi flygter til ham. Og når vi begynder at løbe hen til ham, ønsker han at lære os at lytte til den ”sagte susen“ (1 Kong 19,12), som vil give os hvile.

Elias havde ikke kræfter til at løfte sig selv op og foretage rejsen for at møde Gud. Gud giver kræfter til at møde ham, og Gud lover en bedre dag i morgen.

Mens Elias lå under sin gyvelbusk og ønskede at dø, troede han, at hans bedste dage var forbi.

`Læs 1 Kong 19,15-16 2 Kong 2,11. Hvad var der endnu i vente for Elias?`

Gud vidste, at der var bedre dage i vente for Elias. Helbredelse ville komme til profeten, når han lærte at regulere sit liv efter Guds rytmer og acceptere Guds hvile. Der var stadigvæg konger, der skulle salves og en efterfølger, der skulle udvælges. Gud kendte allerede Elisa, som skulle blive næsten som en søn for Elias. Gud vidste, at i tro ville Elias igen nedkalde ild fra himlen (2 kong 1,10). Der skulle ikke være en desperat død under gyvelbusken for Elias. I stedet skulle han opleve en tur i en ildvogn til himmelsk hvile.

`Til eftertanke. Hvad kan vi fra beretningen om Elias lære om, hvorfor vi med Guds kraft må forsøge ikke at opgive, uanset hvor dårligt vi har det?`