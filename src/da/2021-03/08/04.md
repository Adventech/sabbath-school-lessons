---
title:  På flugt
date:  17/08/2021
---

Data fra verdenssundhedsorganisationen WHO viser, at den mest almindelige sygdom i verden, der rammer mere end tre hundrede millioner mennesker hvert år, ikke altid har tydelige symptomer. Depression forårsager invaliditet hos mange og bidrager dermed til den globale sygdomsbyrde.

Desværre taler man ikke meget om depression i kristne kredse, for det kan blive betragtet som et tegn på manglende tro. Skal de kristne trods alt ikke altid være fulde af glæde og lykke? Er depression ikke et tegn på, at der er noget galt med vores forhold til Gud?

De fleste ved, at dette ikke er sandt. Selv trofaste kristne kan til tider kæmpe med depression, især efter en traumatisk begivenhed, og det er ikke et tegn på manglende tro eller tillid til Gud. Vi kan læse Salmernes Bog og se den smerte, lidelse og kval, som Guds trofaste folk oplevede.

En depression kan komme langsomt og stille, og vi opdager det først, når den strammer grebet. Andre gange rammer den hurtigt som fx efter en særlig udmattende følelsesmæssig eller fysisk hændelse. Guds trofaste profet Elias var fuldstændig udmattet både følelsesmæssigt og fysisk efter begivenhederne på Karmels bjerg.

`Læs 1 Kong 19,1-5. Elias netop oplevet Guds mirakel, hvor ild kom ned fra himlen. Der var kommet regn som svar på hans bøn efter tre og et halvt års tørke. Hvorfor reagerede Elias på Jezabels trusler ved at flygte?`

Det havde været et udmattende døgn for Elias. Sammen med den brutale opvågnen og dødstruslen satte oplevelsen på bjerget en depression i gang hos Elias. Han havde også været til stede, da omkring 850 Ba’al-profeter blev slagtet. Måske havde han selv været med til at gøre det (1 Kong 18,40).

Så Elias begyndte at løbe for at komme væk. Nogle gange løber vi til køleskabet og forsøger at spise os glade igen. Andre gange forsøger vi at sove vores følelsesmæssige udmattelse væk. Nogle gange leder vi efter et nyt parforhold, et nyt job eller et nyt sted at bo i vores forsøg på at flygte. Og andre gange begraver vi os i endnu mere arbejde, flere tidsfrister og aftaler, idet vi forsøger stadig mere ivrigt at flygte fra det navnløse problem, som tapper os for al glæde og hvile. Mange bruger forskellige former for medicin i deres forsøg på at dulme smerten. I sidste ende skjuler de kun symptomerne. De løser ikke problemet, og ofte kan det gøre situationen værre.