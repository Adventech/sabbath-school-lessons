---
title:  Lægende hvile
date:  15/08/2021
---

Der er næppe noget værre tidspunkt, hvor vi har brug for hvile, end når vi er syge. Vi har brug for fysisk hvile, så vores krop kan styrke vores immunforsvar.

Ofte har vi også brug for mental hvile. Nogle gange handler det om noget så almindeligt som forkølelse eller migræne. Vi ligger der og forsøger ikke at tænke på alt det, vi burde gøre, men slet ikke har kræfter til. Andre gange, hvis det måske drejer sig om en livstruende situation, ligger vi vågne og bekymrer os over, hvad de medicinske prøver vil vise. Og ofte begynder vi at spekulere over, hvorfor. Har min usunde livsstil endelig indhentet mig? Var det de narkotiske stoffer, jeg tog for 20 år siden? Skyldes det de ekstra kilo, jeg har båret på de seneste år? Straffer Gud mig for den hemmelige synd, som ingen andre kender til?

`Læs Mark 2,1-4. Hvad sker der her?`

For den lamme i denne beretning var årsagen oplagt. I Ellen Whites Jesu liv (s. 183-186) får vi baggrunden. Den lamme havde gjort visse ting, som han ikke var særlig stolt over. Hans syndige liv var årsag til hans sygdom, og de åndelige eksperter trak en lige linje fra årsag til virkning. Han var selv skyld i sygdommen på grund af sin synd, og der var ingen helbredelse.

Vi kan ofte være grebet af tanker om, hvem der er skyldig. Hvis der er begået en forbrydelse, skal nogen bøde for det. Hvis der sker en ulykke, bør nogen straffes. Men at give en syg skylden for sin tilstand bringer ikke helbredelse eller sundhed til den syge.

Guds oprindelige plan indbefattede ikke smerte og lidelse. Sygdom kom til vores klode sammen med synden. Derfor har Gud givet os vejledning om sund levevis, så vi kan opnå en bedre livskvalitet her og nu. Men så længe vi befinder os i denne verden, er der ingen garanti for sundhed, uanset hvor nøje vi følger sundhedsprincipperne.

Den gode nyhed er, at Gud kan give os hvile, enten vi er syge eller sunde, uanset om vores sygdom er en følge af vores egne handlinger eller andre menneskers forsømmelse, vores gener eller en følge af at leve i denne syndige verden.

`Til eftertanke. At give nogen skylden for sygdom fremmer ikke helbredelse. Men hvorfor kan det i nogle tilfælde være et vigtigt skridt på vejen til helbredelse, at man forstår årsagen til ens sygdom?`