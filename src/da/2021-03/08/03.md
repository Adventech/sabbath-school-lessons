---
title:  Rodbehandling
date:  16/08/2021
---

Den lamme var blevet firet ned foran Jesus. Alles øjne var rettet mod Jesus. Ville han vælge at helbrede en person, der tydeligt var en synder? Ville han komme med en irettesættelse for sygdommen?

`Læs Mark 2,5-12. Hvordan helbreder Jesus den lamme mand? Hvad er det første, han gør for ham?`

Fordi vi ofte er uvidende om en sygdom, indtil vi ser symptomerne, har vi en tendens til at betragte sygdommen kun som symptomerne. Vi tror, at vi bliver raske ved at komme af med symptomerne. Jesu holdning til sygdom er anderledes. Han ved, hvad der er roden til al lidelse og sygdom, og han ønsker først at behandle den.

I tilfældet med den lamme gik Jesus direkte til roden af det, der plagede den lamme mest i stedet for at helbrede ham med det samme. Den lamme var tynget af sin skyld og adskillelse fra Gud mere, end han følte sygdommen. En person, som hviler i Gud, er i stand til at udholde enhver fysisk lidelse, der rammer i denne syndige verden. Så Jesus gik direkte til roden og tilbød først tilgivelse.

De religiøse ledere var chokerede, da de hørte Jesus udtale tilgivelse. Jesus vidste, hvad de tænkte og stillede dem et spørgsmål.

`Læs Mark 2,8-9. Hvilken udfordring giver Jesus de skriftkloge? Hvad handler hans spørgsmål egentlig om?`

Tale er ofte værdiløs, men ikke når Gud taler. Alt blev i begyndelsen skabt ved Guds mægtige ord (1 Mos 1). Og selv om tilgivelse ikke er noget, vi kan se, koster den meget. Tilgivelse kostede Guds søns liv på korset. Alt andet er underordnet. Og for at vise tilgivelsens kraft og virkelighed vælger Jesus at helbrede den lamme.

Gud ønsker at helbrede vores indre først. Og nogle gange vælger han derefter at give umiddelbar fysisk helbredelse også, ligesom med den lamme. Men nogle gange er vi nødt til at vente til opstandelsens morgen for at opleve fysisk helbredelse. Uanset, så ønsker vores frelser, at vi skal blive i stand til at hvile i forvisningen om hans kærlighed og nåde og tilgivelse her og nu, selv midt i al lidelse.

`Til eftertanke. Hvordan kan vi finde hvile og fred, også når vores bønner ikke bliver besvaret, i hvert fald ikke nu?`