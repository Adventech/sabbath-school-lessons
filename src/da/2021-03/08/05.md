---
title:  For træt til at løbe
date:  18/08/2021
---

Elias var blevet for træt til at løbe videre. Så han bad igen. Denne bøn var meget anderledes end den trosfyldte bøn, som Gud besvarede på Karmels bjerg (1 Kong 18,36-37) foran alle Ba’als-præsterne og profeterne, kongens hof og almindelige mennesker. Denne gang var det en enkel, kort og desperat bøn.

`Læs 1 Kong 19,4. Elias siger, at han ikke er mere værd end sine fædre. Hvad mener han med det?`

Da Elias endelig var faldet til ro, blev han overvældet af skyldfølelse. Han indså, at hans flugt ødelagde det, der kunne have været en gylden anledning til reformation i Israel. Han indså, at han havde skuffet dem, der havde brug for ham. Og han var ikke i stand til at gøre noget ved det. I et smertefuldt øjeblik af selvransagelse og med kendskab til sit folks historie så han sig selv som det, han virkelig var.

Det kan være en smertefuld erfaring for os alle, når vi indser, hvordan vi virkelig er. Men vi kan være taknemmelige for løftet om, at Gud vil se os, som han ser Jesus, uanset hvor syndigt vores liv er. I tro kan vi modtage Kristi retfærdighed (se Fil 3,9).

Depression har en tendens til at suge os ned i en mørk strømhvirvel af selvforagt. Og nogle gange tænker vi, at døden er den eneste udvej. Sådan var det for Elias. Det var for meget for ham. Han sagde: ”Det er nok, Herre! Tag mit liv, for jeg er ikke mere værd end mine fædre“ (1 Kong 19,4).

Den gode nyhed er, at Den Store Læge ikke fordømmer Elias. Gud forstår bedre os, hvad vi står over for, når vi kæmper med depression.

”Måske har vi ikke på det tidspunkt noget overvældende bevis for, at Frelserens ansigt er bøjet over os i medfølelse og kærlighed, men det er faktisk tilfældet. Vi mærker måske ikke hans synlige berøring, men hans hånd hviler på os i kærlighed og medfølende ømhed“ (Ellen White, Vejen til Kristus, s. 107).

Gud ved og forstår, at ”vejen bliver for lang“ (1 Kong 19,7) for os, men nogle gange bliver han nødt til at vente, til vi holder op med at flygte. Så kan han gribe ind.

`Til eftertanke. Hvilket håb og hvilken trøst kan du finde i følgende bibeltekster: Sl 34,18; Matt 5,1-3; Sl 73,26; Es 53,4-6?`