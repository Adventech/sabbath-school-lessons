---
title:  At tjene andre ærer Guds sabbat
date:  01/09/2021
---

I den nytestamentlige verden havde de religiøse ledere udviklet sabbatshelligholdelse til en kunstart. Der var opstillet hundredvis af forbud og regler som en hjælp til at holde sabbatten hellig.

Dette indbefattede et forbud mod at binde eller løse noget, dele to tråde, slukke en ild, transportere noget fra et privat hus til et offentligt sted, eller offentligt at transportere noget ud over en bestemt afstand.

`Læs Joh 5,7-16. Hvad bliver Jesus beskyldt for i denne tekst?`

Lederne ignorerede fuldstændigt det fantastiske mirakel, som Jesus havde udført, og den frihed fra sygdom, som han havde givet denne mand. De var besat af, at den helbredte mand bar sin båre i det offentlige rum på sabbatten. I stedet for at se, hvordan han, som er ”Herre også over sabbatten“ (Mark 2,28), benyttede denne særlige dag, var lederne opsat på at fastholde deres egne love og regler. Vi må være forsigtige, så vi ikke på vores egen måde i vores sammenhæng i dag begår de samme fejl.

`Læs Es 58,13-14. Hvordan opstiller Esajas i disse vers Guds program for sabbats-helligholdelse?`

Gud ønsker ikke tom tilbedelse eller dydig stilhed. Han ønsker at se sit folk engageret med andre mennesker, især de svage og undertrykte.

Esajas gør det meget tydeligt i Es 58,13-14: ”Hvis du tager dig i vare på sabbatten og ikke driver handel på min hellige dag, hvis du kalder sabbatten frydefuld og Herrens hellige dag ærværdig, hvis du ærer den ved ikke at gøre, som du plejer, drive handel og træffe aftaler, så skal du glæde dig over lykken hos Herren. Jeg vil føre dig frem over landets høje og lade dig nyde godt af din fader Jakobs ejendom. Herren selv har talt.“

At ”gøre, som vi plejer“ er det samme som at overtræde sabbatsbuddet. Menneskenes dagsorden er ikke en del af Guds ideal for sabbatten. I stedet inviteres vi til at hjælpe dem, der har det svært, som er fanger, som er sultne og nøgne, som vandrer i mørke, og hvis navn ingen lader til at huske. Mere end nogen anden dag i ugen bør sabbatten bringe os ud af vores selviskhed og få os til at tænke mere på andre og deres behov end på os selv og vores behov.