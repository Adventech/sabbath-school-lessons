---
title:  Den fremmede i dine byer
date:  31/08/2021
---

`Læs 2 Mos 19,6. Hvad siger denne tekst om det gamle Israels status? Se også 1 Pet 2,9.`

Israel var blevet kaldt ud af Egypten for at være Guds pagtsfolk, den nation, som hvis de var forblevet tro mod Gud, skulle have forkyndt evangeliet til hele verden. Der er ingen tvivl om, at Gud havde særlig omsorg for dem og viste dem ekstra opmærksomhed. De havde enestående privilegier og samtidigt et specielt ansvar.

`Læs 2 Mos 23,12 TIl eftertanke. Hvad sker der ellers i dette vers? Hvad fortæller dette vers om, hvordan Gud betragtede andre folk end israelitterne?`

Sabbattens universelle karakter bliver ofte overset. Den mest almindelige fejl er at påstå, at den kun gjaldt for jøderne. Det er en fejl, som tilbagevises i de første to kapitler i Første Mosebog. Gud skabte trods alt alle mennesker. Alle mennesker bør derfor huske sabbatsdagen.

Vi bør altid huske, hvad sabbatten repræsenterer for os. Men vi bør også huske, hvad den bør fortælle os om andre mennesker. Vores hvile og forhold til vores skaber og frelser vil på en måde automatisk få os til at betragte andre med nye øjne og se dem som væsener, der er skabt af den samme Gud som os, elsket af den samme Gud, som elsker alle og døde både for dem og for os. Som vi har set (2 Mos 20,10; 5 Mos 5,14), skulle både tjenerne, de fremmede og til og med dyrene hvile på sabbatten.

At selv den fremmede i deres byer skulle nyde godt af sabbattens hvile, er sigende. De var mennesker, som endnu ikke havde del i de pagtsløfter, som var givet til Israel. Hverken mennesker eller dyr skal nogen sinde udnyttes eller misbruges. Hver uge skulle jødefolket og vi i dag mindes om, hvor meget vi har tilfælles med andre mennesker. Og selv om vi nyder velsignelser og privilegier, som andre ikke gør, må vi huske, at vi stadigvæk er medlemmer af den samme menneskelige familie og skal derfor behandle andre med respekt og værdighed.

`Hvordan kan din egen sabbatshelligholdelse måske blive en vel-signelse for dem, der ikke holder sabbat? Hvordan kan du bruge sabbatten som et vidnesbyrd for andre?`