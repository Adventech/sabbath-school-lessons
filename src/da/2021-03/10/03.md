---
title:  Frihedsfejring
date:  30/08/2021
---

Som vi tidligere så, peger sabbatten på mere end kun skabelsesdagene. Den anden gang De Ti Bud forkyndes, gennemgår Moses Israels 40 år i ørkenen. Den sætning, som denne gang introducerer begrundelsen for at holde sabbatten hellig, henviser ikke til skabelsen, men til befrielsen fra slaveri og fangenskab i Egypten (5 Mos 5,12-15).

Og selv om vi i dag ikke er slaver i Egypten, kan vi stå over for en anden slags slaveri, som på nogle måder er lige så undertrykkende.

`Læs 1 Mos 4,7 Hebr 12,1 2 Pet 2,19. Hvilke andre former for slaveri står vi over for i dag?`

Sabbatten er en fejring af frihed fra alt det, der holder os fanget. På sabbatten bliver vi mindet om, at vi ejer frihed fra synd, ikke i vores egen kraft, men ved Guds kraft, som tilbydes os gennem tro. Vi bliver også mindet om, at det er en frihed, som vi ikke har gjort os fortjent til. De førstefødte blandt Israels børn blev frelst ved, at lammets blod blev smurt på dørstolperne aftenen inden udgangen af Egypten (2 Mos 12). Vi er også blevet frelst ved lammets blod og kan nu vandre i den frihed, der er vores i Jesus Kristus.

`Læs Rom 6,1-7. Hvad siger Paulus, som kan kædes sammen med det, vi har fået gennem sabbatten?`

I selve ordlyden i 5 Mos 5,15 – ”Husk, at du selv var træl i Egypten, og at Herren din Gud førte dig ud derfra med stærk hånd og løftet arm“ – blev israelitterne igen mindet om, at det var Guds gerning og kraft, der frelste dem. Vi som kristne bør endnu mere erkende, at det kun er Kristi kraft og gerning for os, der har frelst os fra synd.

Det fjerde bud beder os om at hvile i den frelse, som Gud har tilvejebragt for os gennem sin stærke hånd. Vi befries fra vores egne forsøg på retfærdighed, når vi husker, at Gud er skaberen, og at vi kan stole på, at han også kan og vil genskabe os og også befri os her og nu fra syndens slaveri, hvis vi er villige til at lade ham arbejde i os.

`Til eftertanke. Har du selv erfaret syndens slaveri? Hvordan kan vi lære at sætte pris på de løfter, vi har fået i Jesus om frihed fra syndens slaveri?`