---
title:  Tegnet på, at vi tilhører Gud
date:  02/09/2021
---

Under Anden Verdenskrig forventede England et nært forestående angreb fra den tyske hær. Man gjorde store forberedelser for at beskytte sit hjemland så godt, det lod sig gøre. Langs strandene blev der bygget ekstra forstærkninger. Veje ville selvfølgelig give fjenden den hurtigste adgang til sit mål. Derfor blev der opstillet blokader på strategiske steder. Og så gjorde de engelske myndigheder noget mærkeligt. For at sagtne fjendens fart og forvirre dem, blev alle jernbane- og vejskilte fjernet. Indhuggede tegn på sten og bygninger kunne ikke fjernes, men de blev dækket med cement.

Tegn er vigtige. De bruges som mærker og vejvisere. I tiden før GPS havde vi alle kort og kiggede efter vejskilte.

`Læs 2 Mos 31,13.16-17. Hvad er sabbatten er tegn på? Hvordan kan vi, som tror på Guds lovs evige gyldighed, anvende dette på os selv?`

Disse ord blev specifikt talt til det gamle Israel. Men vi, som er kristne, er ”Abrahams afkom, arvinger i kraft af Guds løfte“ (Gal 3,29), og sabbatten er stadigvæk et tegn mellem Gud og hans folk. Anden Mosebog 31 understreger, at sabbatten er et tegn på Guds eviggyldige pagt (2 Mos 31,16-17). Dette tegn hjælper os til at kende ham, som er vores skaber, vores frelser, og som helliger os. Det er som et flag, der hejses hver syvende dag og har til hensigt at hjælpe os til at huske, for vi har så let ved at glemme.

Guds sabbat er en konstant påmindelse om vores oprindelse, vores befrielse, vores fremtid og vores ansvar over for de udstødte og svage. Sabbatten er faktisk så vigtig, at i stedet for, at vi kommer til den, kommer den til os hver uge uden undtagelse som en uophørlig påmindelse om, hvem vi er, hvem der skabte os, hvad han gør for os, og hvad han i fremtiden vil gøre for os, når han skaber nye himle og en ny jord.

En hellig Gud inviterer sine menneskelige pagtsfæller til at tænke over den rytme, som styrer det, der virkeligt tæller – det frelsende fællesskab mellem skaberen og frelseren og hans fortabte skabninger. Hver uge og med den kraft og autoritet, som kommer fra Gud, bliver vi påbudt at gå ind i den hvile, som vi gratis tilbydes i Kristus Jesus, ”troens banebryder og fuldender, som for den glædes skyld, der ventede ham, udholdt korset“ (Hebr 12,2).

`Til eftertanke. Hvordan kan vi lære at få en dybere erfaring med Gud på sabbatten?`