---
title:  Sabbat og skabelse
date:  29/08/2021
---

Af alle De Ti Bud begynder kun det fjerde med ordet ”husk“. Der siges ikke ”Husk ikke at stjæle“ eller ”Husk ikke at begære“. Men der står ”Husk sabbatsdagen…“

Tanken om at huske forudsætter en forhistorie. Der skete noget i fortiden, som vi har brug for at huske. Når vi husker, forbindes vi med fortiden, og befalingen ”Husk sabbatsdagen og hold den hellig” markerer en lige linje tilbage til selve skabelsen.

`Læs 1 Mos 1,26-27 1 Mos 9,6. Hvad siger disse vers om, hvor specielle vi mennesker er, og hvor radikalt anderledes vi er fra resten af Guds skaberværk på jorden? Hvorfor er det vigtigt, at vi forstår denne forskel?`

Når vi husker skabelsen, husker vi, at vi er skabt i Guds billede. Dette siges ikke om noget andet, der omtales i skabelsesberetningen. Det er indlysende, at vi mennesker er helt anderledes end nogen anden skabning på vores planet, uanset hvor meget DNA vi har tilfælles med nogle dyr. Og i modsætning til populær mytologi er vi ikke kun en bedre udviklet udgave af en fortidsabe. Som mennesker skabt i Guds billede er vi enestående blandt alt det, Gud skabte i vores verden.

`Læs 1 Mos 2,15.19. Hvordan minder skabelsesberetningen os om vores forhold til skabelsen?`

Når vi indser, at Gud også skabte vores verden, minder det os om vores ansvar over for skaberværket. Vi skal herske over det (1 Mos 1,28). Men at herske over betyder ikke, at vi skal udnytte skaberværket. Vi skal herske over det som Guds forvaltere. Vi skal forholde os til skaberværket, som Gud ville gøre det.

Synd har ødelagt og lavet uorden i alt, men vores jord er stadigvæk Guds skaberværk, og intet giver os ret til at udnytte den, især ikke på bekostning af andre mennesker, selv om det desværre alt for ofte sker.

`Til eftertanke. Hvordan kan sabbatten udover at minde os om Gud som skaber hjælpe os til at blive mere bevidst om, hvor vigtigt det er, at vi passer godt på miljøet?`