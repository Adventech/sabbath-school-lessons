---
title:  Rastløse i ørkenen
date:  04/07/2021
---

Israel må have følt sig hvileløse og ulykkelige, da de forlod Sinaj på vej til Kana’an. Mere end et år var passeret, siden de forlod Egypten (4 Mos 1,1). De var parate til at gå ind i det lovede land. De var blevet talt og organiseret. De havde været vidne til ufattelige udtryk for guddommelig velvilje og tydelige tegn på Guds nærvær. Men det første sted, de kom til efter deres opbrud fra Sinaj, begyndte de at klage.

`Læs 4 Mos 11,1-15. Hvad klagede israelitterne over?`

Israelitterne savnede kødet, agurkerne, vandmelonerne, porrerne, løgene og hvidløgene, som de havde haft i Egypten. ”Bare vi kunne få kød at spise! Vi husker de fisk, vi frit kunne spise i Egypten, og agurkerne, vandmelonerne, porrerne, løgene og hvidløgene. Men vi har mistet appetitten, for vi ser ikke andet end manna!“ (4 Mos 11,4-6). De har også lidt af selektivt hukommelsestab, når de huskede maden, men glemte slaveriet og de frygtelige tilstande, de oplevede i Egypten (sml. med 2 Mos 1).

I over et år havde de spist af Guds manna. Alligevel følte de sig urolige og ønskede noget andet at spise. Selv Moses blev påvirket. Det er ikke let at forsøge at lede et folk, der er utålmodig. Men Moses ved, hvem han skal henvende sig til. ”Hvorfor handler du ondt mod din tjener? Hvorfor har jeg ikke fundet nåde for dine øjne? Du har jo besværet mig med hele dette folk!“ (4 Mos 11,11).

`Læs 4 Mos 11,16-33. Hvordan reagerer Gud på klagerne?`

Gud er ikke døv over for vores behov, når vi er rastløse. I Israels tilfælde gav han dem vagtler for at tilfredsstille deres længsel efter kød. Men det var i virkeligheden ikke kød, Israel ønskede. Når vi er ulykkelige, rastløse og vrede, er det, vi er vrede over, ofte kun gnisten, ikke selve årsagen til, at striden går i gang. Vi kæmper, fordi noget langt dybere er galt og påvirker vores underliggende relationer. Israel gjorde oprør mod Guds ledelse. Er der risiko for, at vi gør det samme?

`Til eftertanke. Hvorfor er det altid lettere at huske fortiden som bedre, end den egentlig var?`