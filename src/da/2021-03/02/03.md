---
title:  De smitter
date:  05/07/2021
---

`Læs 4 Mos 12,1-3. Hvad var Miriam og Aron ulykkelige over?`

Tilsyneladende var Miriam og Aron utilfredse med Moses’ nubiske hustru. Sippora var udlænding, og hun kom fra Midjan (se 2 Mos 3,1). Selv blandt Israels ”elite“ kom menneskenes syndige natur til syne, og det er aldrig smukt!

Den bibelske tekst viser tydeligt, at dette var et påskud. Det, de egentlig var utilfredse over, var profetiens gave. I det foregående kapitel havde Gud bedt Moses om at udvælge 70 af Israels ældste, som skulle hjælpe Moses med at bære hans administrative byrde (4 Mos 11,16-17. 24-25). Aron og Miriam havde også haft store administrative roller (2 Mos 4,13-15; Mika 6,4), men nu følte de sig truet på grund af den nye udvikling i ledelsen og sagde: ”Har Herren kun talt til Moses? Har han ikke også talt til os?“ (4 Mos 12,2).

`Læs 4 Mos 12,4-13. Reagerer Gud på denne klage? Hvorfor tror du, at Gud gav et så tydeligt svar?`

Guds svar kommer øjeblikkeligt og giver ingen plads til fortolkning. Den profetiske gave er ikke et våben, der skal bruges til at få mere magt. Moses var meget velegnet til at lede, for han havde lært, hvor totalt afhængig af Gud han var.

Når Miriam nævnes før Aron i vers 1, antyder det, at det kan have været hende, der tog initiativ til angrebet på Moses. På dette tidspunkt gjorde Aron allerede tjeneste som Israels ypperstepræst. Hvis han var blevet ramt af spedalskhed, ville han ikke have været i stand til at gå ind i tabernaklet og udføre sin tjeneste på folkets vegne. Guds straf med midlertidig spedalskhed til Miriam viste meget tydeligt hans utilfredshed med dem begge og var med til at fremkalde den holdningsændring, som denne familie havde brug for. Arons bøn for hende viser, at han også havde kritiseret Moses (4 Mos 12,11). Men nu er hans holdning ændret, og i stedet for at komme med rastløs kritik går han nu i forbøn for sin søster, ligesom Moses også beder for hende (4 Mos 12,11-13). Det er en sådan uselvisk holdning, Gud ønsker at se hos sit folk. Han hører, og han helbreder Miriam.

`Til eftertanke. Det er altid let at kritisere kirkens ledelse på alle niveauer. Men tænk over, hvor meget bedre det ville være både for menigheden og vores eget åndelige liv, hvis vi i stedet for at kritisere gik i forbøn for vores ledere, også når vi er uenige med dem.`