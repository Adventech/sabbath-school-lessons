---
title:  Rastløshed fører til oprør
date:  06/07/2021
---

Historien begynder meget positivt. Israelitterne var endelig nået til Kana’ans grænse, og 12 spioner var blevet sendt af sted for at udforske landet. Deres rapport er bemærkelsesværdig.

`Læs 4 Mos 13,27-33. Læs spionernes rapport. Hvornår bliver israelitternes håb knust?`

På trods af Kalebs indgriben overdøver tvivlernes og skeptikernes stemmer hans råd. Israel går ikke i gang med at indtage det, Gud havde lovet dem. Med uro i hjertet vælger de tårer og klage frem for fremrykning og sejrsråb.

Når vi har uro i hjertet, har vi svært ved at gå frem i tro. Men uro påvirker ikke kun vores følelser. Videnskaben fortæller os, at en direkte linje fører fra årsag til virkning, med for lidt hvile eller søvnmangel og dårlige valg, som kan føre til overvægt, afhængighed og endnu mere uro og utilfredshed.

`Læs 4 Mos 14,1-10. Hvad var det næste, der skete?`

Det udvikler sig fra værre til værst. Kalebs desperate bøn: ”Gør ikke oprør mod Herren!“ (4 Mos 14,9) ignoreres, og hele forsamlingen gør sig klar til at stene deres ledere. Rastløshed fører til oprør, og oprør fører i sidste ende til død.

”De troløse spejdere fordømte på det kraftigste Kaleb og Josva, og der blev råbt, at de skulle stenes. Den rasende menneskemængde tog sten op for at dræbe de trofaste mænd. De stormede allerede hen imod dem med rasende hyl, men pludselig faldt stenene ud af hænderne på dem. Der blev dødsstille, og de rystede af skræk. Gud havde grebet ind for at krydse deres mordplan. Hans herlighed belyste tabernaklet som et flammeskær. Hele folket så tegnet fra Herren. De stod over for en, der var mægtigere end dem selv, og ingen af dem vovede længere at gøre modstand. De spejdere, der havde aflagt den dårlige rapport, blev grebet af rædsel og gik med tilbageholdt åndedræt tilbage til deres telte“ (Ellen White, Patriarker og Profeter, s. 197).

Læg mærke til det tidspunkt, hvor Herrens herlighed viser sig offentligt. Når vi læser beretningen i Fjerde Mosebog 14, virker det, som om hele scenen er fastfrosset, og vi bliver vidner til en samtale mellem Gud og Moses. Gud ved, at selv om stenene var tiltænkt Moses, Kaleb og Josva, er oprøret i sidste ende rettet mod Gud selv.