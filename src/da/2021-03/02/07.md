---
title:  Til videre studium
date:  09/07/2021
---

”Nu så det ud til, at de oprigtigt angrede deres syndige opførsel, men de sørgede mere over følgerne af deres ondskab end over deres utaknemmelighed og ulydighed. Da de blev klar over, at Herren ikke ville ændre sin beslutning, blev de igen stædige og sagde, at de ikke ville vende tilbage til ørkenen. Da Herren befalede dem at marchere bort fra deres fjenders land, stillede han deres tilsyneladende villighed til at underkaste sig på prøve, og det blev bevist, at den ikke var ægte. De var klar over, at de have begået en stor synd ved at lade deres heftige følelser løbe af med dem og ved at prøve på at dræbe de spejdere, som havde opfordret dem til at adlyde Gud, men de blev grebet af rædsel, da de indså, at de havde begået en frygtelig fejltagelse, hvis følger ville blive skæbnesvangre for dem. Deres hjerte var ikke blevet forandret, og når der bød sig en anledning, ville de bære sig ad på akkurat samme måde. Det skete, da Moses på Guds befaling bød dem at drage tilbage til ørkenen“ (Ellen White, Patriarker og profeter, s. 197).

”Men tro er på ingen måde forbundet med tvivl. Kun den, som har den rette tro, er sikret mod at tvivle. For tvivl er Satans modstykke til tro. Troen holder fast ved Guds løfter og bærer frugt i lydighed. Tvivlen gør også krav på løfterne, men anvender dem på samme måde, som Satan gjorde: som undskyldning for overtrædelse. Troen kunne have fået vore første forældre til at stole på Guds kærlighed og at adlyde hans befalinger. Tvivlen fik dem til at overtræde hans lov, fordi de troede, at hans store kærlighed ville redde dem fra konsekvensen af deres synd. Det er ikke tro at kræve Himmelens gunst uden at rette sig efter betingelserne for at få barmhjertighed. Ægte tro bygger på Skriftens løfter og forholdsregler“ (Ellen White, Jesu liv, s. 80).

**Spørgsmål til drøftelse**:

`1.	Drøft forskellen mellem tro og formastelse. Hvorfor kunne erobringen af Kana’an først ses som en troshandling, men senere, da israelitterne angreb, som formastelse? På hvilken måde spiller motiv og omstændigheder en stor rolle i forskellen mellem tro og formastelse?`

`2.	Tænk over, at selv om vi får tilgivelse for vores synder, må vi leve med de følger, de har for os selv og vores nærmeste. Hvad skal der til, for at vi i en sådan situation kan finde hvile?`