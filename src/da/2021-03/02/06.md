---
title:  Tro versus formastelse
date:  08/07/2021
---

`Læs 1 Kor 10,1-11. Hvilke ligheder er der i denne situation under Israels ørkenvandring og Guds folks udfordring lige før Jesu genkomst?`

Ned igennem historien er Guds folk flakket om i ørkenen, mens de ledte efter det lovede land. Denne ørken har mange ansigter. Lige nu ligner den et endeløst medieangreb, en konstant lyd fra indkomne beskeder, et dybt brøl fra uendelig underholdning. Den forsøger at sælge pornografi som kærlighed og materialisme som løsningen på alle vores problemer. Hvis bare vi var lidt sundere, lidt yngre, lidt rigere, lidt mere sexede, ville det løse alle vores problemer.

Ligesom israelitterne er vi rastløse i vores søgen efter fred, og vi leder tit de helt forkerte steder.

`Læs 4 Mos 14,39-45. Hvordan reagerede israelitterne på Guds dom?`

Israels reaktion på den guddommelige dom er typisk. ”Vi har syndet,“ sagde de. ”Men nu vil vi drage op til det sted, Herren talte om“ (4 Mos 14,40).

Halvhjertet overgivelse er som en dårligt givet vaccine: den virker ikke. I dag anbefaler læger en vaccine mod Hepatitis B inden for 24 timer efter fødslen. Det er en god begyndelse. Men efter det første stik er der slet ingen beskyttelse mod Hepatitis B, hvis det ikke opfølges med to eller tre mere, der gives på de rigtige tidspunkter og i den rigtige mængde.

Israels oprørske kovending, som beskrives i de sidste vers i 4 Mos 14, resulterede i død og skuffelse, fordi folket nægtede at følge Guds nye retningslinjer og stædigt gik til angreb på Kana’an uden pagtens ark eller Moses’ ledelse.

Formastelse koster dyrt. Formastelse fører til død. Meget ofte er drivkraften i formastelse frygt. Fordi vi er bange, tager vi beslutninger, som vi senere fortryder.

`Til eftertanke. Tænk over en situation, hvor du handlede i tro, og en anden, hvor du handlede i formastelse. Hvori består den afgørende forskel?`