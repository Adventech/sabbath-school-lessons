---
title:  En person, der går i forbøn
date:  07/07/2021
---

`Læs 4 Mos 14,11-12. Hvilket tilbud giver Gud til Moses midt under oprøret?`

Gud tilbyder at tilintetgøre israelitterne og skabe et helt nyt folk med Moses som deres stamfar.

`Læs 4 Mos 14,13-19. Hvordan reagerer Moses på oprøret ikke kun mod ham, men mod Gud?`

Her ser vi en ægte Guds mand. Moses’ svar, som er indefrosset i tid, viser frem til den mellemmand, som over 1400 år senere bad for sine disciple i deres vanskeligheder (Joh 17). Mange teologer og bibelforskere har i Moses’ handling set et eksempel på, hvad Kristus gør for os. Der er ingen tvivl om deres skyld eller om vores skyld. Alligevel bønfalder Moses og siger: ”Tilgiv dog i din store troskab dette folk dets skyld“ (4 Mos 14,19). Og ligesom Herren gjorde dengang, fordi Moses gik i forbøn for dem, sådan gør han for os på grund af Jesus, på grund af hans død og opstandelse og forbøn for os.

Moses beder: ”Tilgiv dog i din store troskab dette folk dets skyld, sådan som du har båret over med dette folk lige fra Egypten til nu!“ (4 Mos 14,19). Nåde vinder over oprør og uro i vores allerinderste. Tilgivelse tilbyder en ny begyndelse.

Men der er omkostninger. Nåden kan aldrig være billig. Selv om folket er blevet tilgivet, er de nødt til at bære følgerne af deres oprør, og denne generation skulle aldrig komme ind i det lovede land (4 Mos 14,20-23).

Det er rigtigt, at Gud vil sørge for dem i endnu 38 år i ørkenen. Han vil give dem mad. Han vil tale til dem fra helligdommen. Han vil være ved deres side i ørkenen. Men så vil de dø, og en ny generation skal tage imod udfordringen og finde fred i det lovede land.

Det lyder som en straf, men det er i virkeligheden nåde. Hvordan skulle denne generation blive i stand til at indtage Kana’ans mægtige bystater, når de endnu ikke havde lært at stole på Gud? Hvordan kunne de være et lys for folkene, når de selv famlede omkring i mørket?

`Til eftertanke. Hvilke vanskelige lektier har du lært om følgerne af tilgivet synd?`