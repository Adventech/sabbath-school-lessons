---
title:  Vælg en ny retning
date:  02/08/2021
---

Josef medbringer smerte, komplicerede familieforhold og frygt på vejen til Egypten, hvor han skulle sælges som slave.

”Da karavanen rejste mod syd og nærmede sig Kana’ans grænser, kunne drengen i det fjerne se de høje, hvorimellem hans faders telte lå. Han græd bittert ved tanken om sin kære fader, der sad tilbage i ensomhed og sorg. Han kom atter til at tænke på det, der skete i Dotan. Han så sine vrede brødre og følte deres hævnfulde blikke rettet imod sig. De bidende, fornærmende ord, hvormed de besvarede hans indtrængende bønner, ringede i hans øren. Med skælvende hjerte så han fremtiden i møde. Hvor var alting forandret – før var han den højt elskede søn, nu var han en foragtet, hjælpeløs slave! Hvad ville blive en ensom, venneløs ung mands lod i det fremmede land, han var på vej til? En tid var Josef fuldstændig overvældet af sorg og rædsel …

Så gik hans tanker til hans faders Gud. I barndommen havde han lært at elske og frygte ham. Ofte havde han i faderens telt lyttet til beretningen om det syn, Jakob så, da han drog hjemmefra som landflygtig. Han havde hørt om Herrens løfter til Jakob og om, hvordan de var blevet opfyldt, om hvordan Guds engle kom i nødens time for at undervise, trøste og beskytte ham. Og han havde hørt om, hvordan Gud havde vist sin kærlighed ved at skaffe menneskene en forløser. Nu stod alle disse dyrebare lærdomme klart for ham. Josef troede på, at hans fædres Gud ville være hans Gud. Han overgav sig straks helt og fuldt til Herren og bad om, at han, som bevarer Israel, ville være med ham i landflygtigheden“ (Ellen White, Patriarker og Profeter, s. 108).

I nogle kulturer understreges fællesskabets rolle frem for individets, mens andre kulturer understreger den enkeltes rolle frem for fællesskabets. I Bibelen er et tydeligt kald til både personlig og fælles overgivelse til Gud. Josef oplever først hvile i sine relationer, da han selv tager beslutning om at følge Gud.

`Læs 5 Mos 4,29 Jos 24,15 1 Krøn 16,11 Sl 14,2 Es 55,6 Ordsp 8,10. Hvad siger disse bibeltekster om personlig overgivelse?`

For at finde hvile må vi tage en personlig beslutning om at følge Gud. Vores forfædres tro og åndelige liv bliver ikke videregivet gennem vores gener.

`Til eftertanke. Hvorfor er det vigtigt at overgive sig til Gud hver dag, hele tiden?`