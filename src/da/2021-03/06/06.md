---
title:  Den store strid tæt på og personligt
date:  05/08/2021
---

Vi ved fra vores læsning af historien om Josef (1 Mos 39,11-20, at han kommer til at lide på grund af sin principfaste beslutning. Han kastes i fængsel. Som Potifars ejendom kunne han være blevet dræbt på stedet uden nogen forklaring. Potifar troede åbenbart ikke på sin kone, men han var nødt til at gribe ind for at bevare sit ry. På trods af de frygtelige omstændigheder siger Bibelen: ”Men Herren var med Josef“ (1 Mos 39,21).

Tilværelsen på vores planet er ikke retfærdig. Det gode bliver ikke altid belønnet, og ondskab bliver ikke altid øjeblikkeligt straffet. Men der er gode nyheder. Josef kunne finde hvile, selv i fængslet, for Gud var med ham. I fængslet kunne han have klaget over, hvor uretfærdig hans situation var, trukket sig ind i sig selv og til og med opgivet Gud.

`Læs 1 Mos 39,21-40,22. Hvad gør Josef, mens han er i fængsel? Hvordan forholder han sig til dem, han er sammen med?`

I fængslet beskæftiger Josef sig med det virkelige, ikke det ideelle. Han oparbejder relationer, og hjælper andre, selv om forholdene var langt fra det ideal, han kunne have ønsket. Og han er heller ikke bange for at bede om hjælp og gøre sig selv sårbar. Han beder om hjælp fra hofmundskænken, da han tyder hans drøm.

`Læs Ef 6,1-13. Hvilket større perspektiv med hensyn til relationer ligger bag det billede, Paulus viser os i denne tekst?`

Vores relationer genspejler i miniature den store strid mellem Gud og Satan, som har foregået ned igennem menneskehedens historie. Det betyder, at der ikke findes nogen fuldkomne personforhold. Ethvert forhold må vokse, og Satan har stor interesse i at bruge alle vores relationer, især dem, der betyder mest for os, til sin egen fordel for at skade og modarbejde Guds vilje for vores liv. Vi kan være taknemlige for, at det ikke er overladt til os selv at kæmpe denne kamp. Guds ord giver os principper for vores medmenneskelige forhold. Hans løfte om at give os visdom (Jak 1,5) indbefatter også vores relationer. Og på samme måde, som han var med Josef, lover han at være med os, når vores relationer bliver vanskelige.

`Til eftertanke. Tænk over Guds løfte i Jak 1,5 og tag et øjeblik til at bede om visdom i dine personforhold. Hvordan kan du blive åben for Helligåndens påvirkning i dit forhold til disse mennesker?`