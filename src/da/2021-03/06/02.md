---
title:  Et dårligt fungerende hjem
date:  01/08/2021
---

Josef kendte godt til dårligt fungerende familier. Det var allerede begyndt med hans oldeforældre Abraham og Sara. Da Sara blev klar over, at hun ikke kunne få børn, havde hun overtalt Abraham til at gå til hendes tjenestepige Hagar. Ligeså snart Hagar var blevet gravid, begyndte rivaliseringen. Ismael og Isak, som voksede op i en sådan atmosfære, bragte spændingerne videre til deres egne familier. Isak favoriserede Esau, og Jakob forsøgte hele sit liv at gøre sig fortjent til sin fars kærlighed og respekt. Senere blev Jakob snydt til at gifte sig med to søstre, som ikke kunne med hinanden, og som kappedes om at få børn. De gik endda så langt, at de inddrog deres tjenestepiger i kapløbet om at give Jakob børn.

`Læs 1 Mos 34. Hvad foregår i dette kapitel? Hvilke følelsesmæssige og relationelle følger ville alle disse hændelser have på hele familien og også på den unge Josef?`

Rivaliseringen mellem mødrene gik i arv til børnene, som altid var parat til en slåskamp, mens de voksede op. I en ret ung alder udførte Josefs brødre en massakre på alle mændene i byen Sikem. Den ældste søn, Ruben, var dominerende og viste foragt over for sin gamle far ved at ligge med Bilha, Rakels tjenestepige og mor til adskillige af Jakobs børn (1 Mos 35,22). I mellemtiden forvekslede Josefs bror Juda sin svigerdatter, som var blevet enke, med en prostitueret og endte med at få tvillinger med hende (1 Mos 38).

Jakob gjorde ondt værre i familiestriden ved sin tydelige forkærlighed for Josef, som han viste ved at give ham en kostbar lang kjortel (1 Mos 37,3). I en konkurrence om den dårligst fungerende familie kunne patriarkens familie have vundet førstepræmien.

`Læs Hebr 11,17-22. Hvorfor tror du, at både Abraham, Isak og Jakob er med på listen over troshelte, når vi ser på deres rodede familieforhold?`

Guds troshelte kom ofte til kort både i forhold til deres egne og Guds forventninger. Disse mænd er ikke med på listen i Hebr 11 på grund af deres familieforhold, men på trods af dem. De lærte om tro, kærlighed og tillid til Gud, mens de kæmpede med deres problemer.

`Til eftertanke. Lever du med nedarvede problemer? Kan du ved at overgive dig til Herrens veje finde hjælp til at bryde mønsteret, nu eller senere?`