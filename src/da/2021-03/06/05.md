---
title:  Relationer på Guds måde
date:  04/08/2021
---

Til at begynde med ser det positivt ud for Josef i Egypten. Han havde overgivet sig til Gud, og Gud velsignede ham, så han steg i graderne i Potifars husholdning og nåede et niveau, han ikke havde kunnet forestille sig.

`Læs 1 Mos 39,1-6. Hvordan viste Guds velsignelser sig rent praktisk i Josefs liv? Hvordan var Josefs forhold til andre?`

Det ser ud til, at Josef klarer sig godt både med Potifar og i sit forhold til de andre ansatte i huset og på marken. Men der er problemer på vej. Der er en i huset, der ikke har ro.

`Læs 1 Mos 39,7-10. Hvilket problem står Josef overfor? Hvordan vælger han at styre det?`

Josef har et problem med Potifars hustru. Måske skulle vi omskrive det. Potifars hustru har et problem. Hun betragter andre som ’ting’, der kan manipuleres og bruges. Hun ønsker at ’bruge’ Josef. Bibelen siger om Josef, at han ”var smuk og så godt ud“ (1 Mos 39,6). Det er sjældent, at Bibelen nævner folks udseende, for ”mennesker ser på det, de har for deres øjne, men Herren ser på hjertet“ (1 Sam 16,7). I dette tilfælde virker det, som om Josefs smukke udseende mere er en hindring end en hjælp i hans søgen efter renhed og trofasthed mod Guds principper.

På trods af denne onde kvindes insisteren, gør Josef noget, der synes at virke imod hensigten. Han anvender bibelske principper i alle sine personforhold, i dette tilfælde over for Potifars hustru. Bibelske principper for personforhold er ikke gammeldags. Det kan enhver, der har måttet bære følgerne af synd, bekræfte.

Bibelens beretning siger, at dette ikke var en engangs-fristelse. Potifars hustru forfulgte ham igen og igen (1 Mos 39,10). Josef forsøgte at forklare motivationen for sin beslutning (1 Mos 39,8-9), men det lod ikke til at virke.

Josef indså, at man ikke kan kontrollere andre menneskers valg. Men han beslutter sig for at leve, elske og behandle alle omkring ham på en måde, der vil ære Gud. Josef havde lært at leve i Guds nærhed. Den kundskab hjalp ham til at modstå fristelser.

`Til eftertanke. Har du forsøgt at anvende Bibelens principper på alle dine relationer, også dem, hvor andre ikke spiller ærligt spil? Lykkes det? Læs Matt 5,43-48. Hvorfor er det vigtigt at leve på den måde?`