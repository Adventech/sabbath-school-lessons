---
title:  Find ægte selvværd
date:  03/08/2021
---

Hvis Josef havde haft et håb om at flygte og finde hjem igen, blev det knust, da han ankom til Egypten og blev solgt til en fremtrædende familie. 1 Mos 39,1 fortæller os, at han blev ”solgt til Faraos hofmand, egypteren Potifar, chefen for livvagten.“ Den unge mand blev pludseligt kastet ud i en ny og fremmed kultur med et fremmed sprog.

Vores familier og nære relationer er afgørende i udviklingen af vores selvagtelse. Josef var opvokset med overbevisningen om, at han var noget særligt – den ældste søn af Jakobs yndlingshustru (1 Mos 29,18). Han var uden tvivl sin fars yndlingssøn og den eneste med en lang kostbar kjortel (1 Mos 37,3-4).

Men hvem var han nu? En slave, som kunne købes og sælges, når hans ejer havde lyst til det. Forestil dig, hvor hurtigt hans situation var blevet ændret og hele tilværelsen syntes at have vendt sig imod ham.

Josef lærte den lektie, som vi alle har brug for at lære. Hvis vi er afhængige af, at andre skal fortælle os, hvad vi er værd, bliver vores tilværelse vanskelig og totalt forvirret, for ikke alle vil sætte pris på, hvem vi er, eller hvordan vi er. Vi har derimod brug for at finde vores selvværd i det, Gud mener om os. Vi må lære at forstå, hvordan Gud betragter os.

`Læs Es 43,1 Mal 3,17 Joh 1,12 Joh 15,15 Rom 8,14 1 Joh 3,1-2. Hvilken holdning har Gud til hver enkelt af os?`

Gud ser hver enkelt af os gennem nådens brilleglas. Han ser potentiale, skønhed og talenter, som vi ikke engang selv kan forestille os. Han var villig til at dø for os, så vi kunne få mulighed for at blive alt det, vi blev skabt til. Korset viser os vores syndighed og den store pris, det kostede at genløse os fra synden, men det viser os også, hvilken stor værdi vi har i Guds øjne. Uanset, hvad andre mener om os, eller hvad vi selv synes, elsker Gud os og ønsker at løse os ikke alene fra syndens magt, men også fra dens resultat, den evige død.

Det afgørende spørgsmål er derfor altid det samme: Hvordan reagerer vi på Guds kærlighed, som vi ser den åbenbaret i Jesus Kristus?

`Til eftertanke. Mange enkeltpersoner og grupper fortæller os, at vi skal elske os selv, som vi er, og ukritisk acceptere os selv. Hvorfor er det i virkelig-heden selvbedrag? Hvorfor er det vigtigt, at vores værdi kommer udefra, fra ham, som skabte os og kender vores virkelige potentiale?`