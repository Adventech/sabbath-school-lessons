---
title:  Til videre studium
date:  06/08/2021
---

I forbindelse med, hvad der skete for Josef i forhold til Potifars hustru, skrev Ellen White: ”Her er et eksempel for alle kommende generationer på jorden … Gud er altid at finde som hjælp i trængsler, og hans Ånd er et skjold (jf. Sl 18,3). Selv om de er omgivet af de hårdeste fristelser, findes der en kraftkilde, de kan henvende sig til, som hjælp til at modstå dem. Josefs moral blev angrebet på det hårdeste. Angrebet kom fra en person med indflydelse. Det gjorde det lettere at falde. Alligevel var hans afvisning øjeblikkelig og fast … Han havde lagt sit ry og sin skæbne i Guds hænder. Selv om han for en tid måtte lide og derved blive forberedt til en vigtig opgave, bevarede Gud hans ry. Det var blevet tilsølet af en ond anklager, men senere, til Guds egen tid, kom hans ry til at skinne. Gud brugte endda fængslet som et trin i hans ophøjelse. Dyd vil med tiden bringe sin egen belønning. Det skjold, som beskyttede Josefs hjerte, var den gudsfrygt, der fik ham til at være tro og ærlig over for sin herre, og tro mod Gud. Han fandt det afskyeligt at være utaknemlig og misbruge sin herres tillid, også selv om hans herre måske aldrig blev klar over det“ (Ellen White, The Spirit of Prophecy, 1. bd., s. 132).

**Spørgsmål til drøftelse**:

`1.	At være kristen af navn eller opvokset i en adventistkultur hjælper os ikke til at finde hvile i vores personforhold. Hvad er forskellen på at være en ”kultur-adventist“ og en sand troende?`

`2.	En nyomvendt kvinde har netop tilsluttet sig menigheden. Hun er gift med en ikke-troende. Hun elsker sin mand, men han bryder sig ikke om de forandringer, der sker med hende. Hvordan vil du ud fra bibelske principper råde din nye trossøster?`

`3.	Den russiske forfatter Leo Tolstoj skrev: ”Alle lykkelige familier er ens; enhver ulykkelig familie er ulykkelig på sin egen måde.“ Alle familier oplever perioder, hvor det hele ikke fungerer optimalt. Hvordan kan vi alle med Guds hjælp bedre følge de bibelske principper for at elske, tilgive og bære hinandens byrder osv. for til en vis grad at helbrede vores familierelationer?`

`4.	Nogle mennesker oplever, at alt går godt for dem, og så rammer tragedien pludselig og uventet. Hvordan kan troen og Guds løfter hjælpe i sådanne situationer? Er det muligt, mens alt går godt at forberede sig åndeligt på at kunne klare vanskelige tider?`