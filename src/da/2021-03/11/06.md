---
title:  Indtagelsen af en himmelsk by
date:  09/09/2021
---

Den logiske udvikling af hovedtankerne i Hebræerbrevet 4 kommer tydeligt frem, når vi læser Hebr 4,8-11. Josva gav ikke Israel hvile. Og da Gud ikke er en løgner, må der altså være en anden ”hvile“, som venter Guds folk. Denne gruppe mennesker består ikke udelukkende af jødiske troende. Den indbefatter alle, som har taget imod Jesus som deres personlige frelser.

`Læs Gal 3,26-29. Læs versene og bemærk, hvad der kendetegner Guds pagtsfolk efter korset. Hvad betyder det i den sammenhæng, som Paulus skriver i, at der hverken er jøde eller græker, hverken træl eller fri, hverken mand eller kvinde?`

Nogle gange er Hebr 4 blevet brugt til at understrege helligholdelsen af en syvende dag som sabbat, mens andre har brugt det til at stille spørgsmålstegn ved helligholdelsen af denne hviledag i lyset af, at der genstår en anden hvile i fremtiden. Ingen af disse synspunkter anvender bibelteksten godt. I stedet antyder teksten, at endetidens fokus på Guds særlige hvile har været til stede siden skabelsen, og at fejringen af sabbattens hvile giver en lille ugentlig forsmag på endetidens hvile. Blandt jøderne er sabbatten faktisk blevet opfattet som en lille forsmag på ’olam haba’ – ”den kommende verden“.

Den sabbatslignende hvile, der genstår for Guds folk, og som er en genklang af Guds hvile på den første sabbat i jordens historie, betyder, at vi kan ophøre med vores egne gerninger og stole på, at han vil opfylde sit løfte om at frelse os.

I modsætning til nogle fortolkeres argumenter understøtter sammenhængen ikke påstanden om, at sabbatsbuddet blev opfyldt i den frelseshvile, som Kristus bragte, og at det derfor ikke er nødvendigt for kristne at overholde buddet. Den ultimative hvile, som vi bliver lovet gennem det, Jesus har gjort for os, erstatter ikke den bibelske syvende dags sabbat. Tværtimod, den fremhæver den.

I en verden, som sætter selfmade mennesker, hårdt arbejdende og slidere højt, strider hvile i Jesus og tillid til, at hans nåde er nok til at frelse og forvandle os, mod vores normale opfattelse.

`Til eftertanke. Hvordan kan du hjælpe andre til at finde hvile, når de tror, at deres synd har været så alvorlig, at deres hjerte ikke kan forvandles, og at deres sag er helt håbløs? Hvilke bibelske henvisninger vil du dele med dem?`