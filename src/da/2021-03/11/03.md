---
title:  Ritualer og ofringer
date:  06/09/2021
---

Det gammeltestamentliges system med ritualer og ofringer, som vi finder i Tredje Mosebog, giver os flere eksempler på det, vi så på i gårsdagens afsnit. Her finder vi gammeltestamentlige symboler, der peger frem til nytestamentlige sandheder. Mange springer over disse ritualer i deres læsning, men de indeholder mange vigtige åndelige lærdomme, som kan havde stor værdi for dem, der studerer dem.

`Læs 3 Mos 4,32-35. Læs om instrukserne for en almindelig israelit om syndofferet. Hvad kan vi lære fra dette ritual, selv om vi ikke har en helligdom eller et tempel med et alter, hvor vi kan frembære et offer for vores synder? Sammenkæd dette ritual med Joh 1,29 og 1 Pet 1,18-21.`

Et ritual er eminent til at formidle vigtige værdier og oplysninger, og det skal forstås i dets sammenhæng. Et ritual forudsætter i reglen et bestemt tidspunkt, et bestemt sted og en forud bestemt rækkefølge af handlinger for at være virkningsfuldt. Når vi læser Det Gamle Testamentes påbud om ofringer, er det tydeligt, at Gud gav meget detaljerede oplysninger om, hvad, hvornår og hvor der kunne ofres, og hvilket ritual eller fremgangsmåde man skulle følge.

Centralt i mange af ritualerne var selvfølgelig blod og udgydelse og stænkning af det. Det er ikke smukt, og det var heller ikke meningen, for det drejer sig om det mest forfærdelige i universet, nemlig synd.

Hvad var blodets præcise rolle, og hvorfor skulle det stryges på altrets horn? De fleste af ritualerne i forbindelse med helligdommen er givet i en beskrivende form, dvs. de giver instrukser om, hvordan man skulle udføre dem. Men de inkluderer ikke altid forklaringer. Måske skyldes det, at folket allerede forstod, hvad det betød. Folk i Israel forstod trods alt betydningen af blod (3 Mos 17,11).

Eksemplet fra 3 Mos 4,32-35 indeholder imidlertid en vigtig forklaring: ”På den måde skaffer præsten ham soning for den synd, han har begået, så han får tilgivelse“ (3 Mos 4,35). Blodet var det afgørende i hele forsoningsprocessen. Det er det middel, hvormed syndere kan blive forsonet med en hellig Gud. I disse ofre ser vi en type, en model af Kristi død og gerning for os.

`Tænk over, hvor frygtelig synd må være, når det krævede det offer, at den ene person i guddommen ofrede sig selv for at sone den. Dette fortæller os, at vi er ganske afhængige af nåde og ikke frelses af vores egne gerninger. For hvad kan vi vel tilføje til det, Kristus allerede har gjort for os?`