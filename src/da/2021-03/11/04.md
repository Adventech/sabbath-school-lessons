---
title:  Hvilens eksempel
date:  07/09/2021
---

Ud over de eksempler, vi allerede har set, kan begreberne typer og symboler også anvendes om det bibelske princip om hvile. For at forstå det tydeligere vil vi gå til Hebræerbrevet i Det Nye Testamente.

`Læs Hebr 4,1-11. Hvad menes der med den sabbatshvile, der endnu ”venter Guds folk“? Hvordan kan Israels ørkenvandring give os større forståelse af tanken om at komme ind til Guds hvile?`

Temaer som udholdenhed og trofasthed er meget vigtige i denne sammenhæng. Selv om disse vers taler om sabbatten på den syvende dag, er kernen i disse og de foregående vers (Hebr 3,7-9) et kald til Guds folk om at være udholdende i tro, det vil sige at forblive tro mod Herren og evangeliet.

Disse afsnit minder læseren om at tage alvorligt ved lære af, hvordan Gud har ledt i fortiden, ”for at ingen skal falde på grund af en tilsvarende ulydighed“ (Hebr 4,11). Vær opmærksom! Her er en anledning! Israel hørte evangeliet, siger teksten, men ordet gavnede dem ikke. I stedet for, at deres tro blev styrket gennem tillid og lydighed, valgte de oprør (sml. med Hebr 3,7-15). De oplevede derfor aldrig den hvile, som Gud ønskede for dem.

Hebr 4,3 peger på den nære forbindelse mellem tro og hvile. Vi kan kun komme ind i Guds hvile, når vi tror på og har tillid til ham, som lovede hvile, og som kan opfylde sit løfte. Og det er selvfølgelig Jesus Kristus.

`Læs Hebr 4,3. Læs teksten igen. Hvad var hovedproblemet med det folk, der henvises til? Hvad kan vi, som har ”fået det glædelige budskab forkyndt ligesom de“ (Hebr 4,2), lære af det?`

De første kristne accepterede Guds tidligere åbenbaring, altså det, vi kalder Det Gamle Testamente. De troede, at Jesu Kristus var Guds lam, offeret for deres synder. Og i tro på det offer kunne de opleve frelsen i Jesus og den hvile, som vi tilbydes i ham.

`Til eftertanke. Hvordan kan en forståelse af, hvad det vil sige at blive frelst ved Jesu blod hjælpe os til at få del i den hvile, vi kan have i Jesus?`