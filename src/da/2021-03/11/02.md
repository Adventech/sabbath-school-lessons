---
title:  Vi blev alle døbt til Moses
date:  05/09/2021
---

`Læs 1 Kor 10,1-11. Hvad ønskede Paulus at kommunikere til sine læsere i Korinth, når han henviste til ”eksempler“?`

Det græske udtryk i 1 Kor 10,6 (og 10,11), som oversættes med ’eksempler’, er typos. Et eksempel er aldrig originalen, men en slags symbol eller fremstilling af originalen. Det er en model af noget andet.

Hebr 8,5 giver os et godt eksempel på dette forhold: ”De [præsterne i Det Gamle Testamente] tjener ved en helligdom, der kun er en efterligning og en skygge af den himmelske, fremstillet efter de anvisninger, Gud gav Moses, da han skulle rejse Åbenbaringsteltet. Han sagde: ‘Sørg for at lave alt efter det forbillede, du fik at se på bjerget.’“

Dette afsnit i Hebræerbrevet understreger den direkte forbindelse mellem den himmelske og den jordiske virkelighed. Derpå citeres 2 Mos 25,9, hvor Gud befalede Moses at bygge helligdommen i ørkenen ”efter det forbillede“, han havde set på bjerget. Pointen er, at den jordiske helligdom med alle dens ritualer og handlinger var ”eksempler“, symboler, modeller af, hvad der sker i himlen med Jesus som vores ypperstepræst i den himmelske helligdom.

Med det i tankerne kan vi bedre forstå, hvad Paulus taler om i 1 Kor 10. I disse vers gennemgår Paulus nogle af nøglebegivenhederne i Guds folks historie i ørkenen på vej til det lovede land. Udtrykket ”vore fædre“ henviser til de jødiske forfædre, som forlod Egypten, var under skyen, gik gennem havet, hvorved alle på en måde blev døbt til et nyt liv i frihed fra slaveriet.

Paulus betragter disse vigtige stationer i ørkenvandringen som en model eller et eksempel på individuel dåb. I Paulus’ logik må henvisningen til ”åndelig mad“ betyde manna (sml. med 2 Mos 16,31-35). Israel drak fra klippen, som Paulus identificerer som Kristus (1 Kor 10,4). Når man fx tænker på Jesus som ”livets brød“ (Joh 6,48) og som ”levende vand“ (Joh 4,10), giver det god mening. Vi ser altså her, at Paulus benytter gammeltestamentlig historie som et eksempel på åbenbaringen af åndelige sandheder, som kan anvendes på kristne enkeltpersoner i dag.

`Til eftertanke. Tænk over israelitternes erfaringer i forbindelse med udgangen af Egypten. Hvilke åndelige lærdomme kan vi drage fra deres ”eksempler“, både de gode og de dårlige?`