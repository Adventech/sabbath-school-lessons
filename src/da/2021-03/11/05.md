---
title:  Gør ikke jeres hjerter hårde
date:  08/09/2021
---

`Læs Hebr 4,4-7 Sl 95,8-11. Hvilken advarsel gives både i Hebræerbrevet og i Salmernes Bog, og hvad kan det sige os i dag?`

Hebr 4,4-7 citerer både fra skabelsesberetningen og Sl 95,11 i forbindelse med omtalen af israelitternes troløshed. Som en følge deraf nåede de ikke frem til den hvile, som Gud havde tiltænkt dem. Sl 95,8-11 forbinder Israels ørkenvandring med Guds hvile og indbefatter den guddommelige ed om, at det troløse Israel ikke skulle komme ind til hans hvile. Denne ed var oprindeligt forbundet med det lovede land.

Israel kom selvfølgelig ind i det lovede land. En ny generation krydsede grænsen, og med Guds hjælp indtog de landet og bosatte sig der.

Men de kom ikke ind til Guds hvile, dvs., at mange af dem erfarede ikke virkeligheden af frelsen i Jesus, fordi deres mangel på tro viste sig i åbenlys ulydighed. Og selv om hvile var forbundet med landet, indbefattede det mere end kun folkets fysiske bosted.

`Læs Hebr 4,6. Teksten antyder, at de, som havde hørt de guddommelige løfter om sand hvile, ikke kom ind i landet på grund af ulydighed. Hvilken forbindelse er der mellem ulydighed og ikke at få del i Guds hvile?`

”I dag“ (Hebr 4,7) udtrykker noget presserende. ”I dag“ betyder, at der ikke er mere tid at spilde. ”I dag“ kræver et svar og en beslutning her og nu.

Paulus griber fat i ordet sēmeron, ”i dag“ og understreger, hvor vigtigt ordet var i forbindelse med hvile. Sl 95,7-8 er en advarsel og en appel til Guds folk om ikke at gentage deres forfædres fejl og ikke nå ind til den sande hvile, som kun findes i den frelse, som Gud tilbyder.

`Til eftertanke. Hvad bør det betyde for os, når vi hører ordene: ”Om I dog i dag ville lytte til ham! Gør ikke jeres hjerter hårde“? Hvorfor er udtrykket ”i dag“ så vigtigt? Salmerne brugte det trods alt for flere tusinde år siden. Hvorfor bør det være ligeså vigtigt for os ”i dag“, som det var for dem, der hørte det dengang?`