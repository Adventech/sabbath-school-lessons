---
title:  En tjeneste i himlen
date:  10/06/2021
---

**Hebr 9,24.**

Studer verset i dets sammenhæng, hvor Hebræerbrevet forklarer Kristi tjeneste i himlen til gavn for os efter hans død i vores sted. Der kan siges meget, men vi vælger at fokusere på et enkelt punkt, nemlig udtrykket sidst i verset, som siger, at Kristus nu træder ”frem for Guds ansigt til gavn for os.“

Tænk over, hvad det betyder. Vi er syndige, faldne mennesker og ville blive fortæret af Guds herligheds glans, hvis vi så den nu. Men uanset hvor onde, vi har været, eller hvor åbenlyst vi har overtrådt Guds hellige lov, har vi en repræsentant, som træder frem for Guds ansigt for os. Han står foran Faderen på vore vegne. Tænk over, hvor kærlig, tilgivende og accepterende Kristus var, mens han var her på jorden. Denne samme Kristus er nu vores talsmand i himlen.

Det er den anden del af de gode nyheder. Ikke alene betalte Jesus straffen for vores synder ved selv at bære dem på sit legeme op på korset (1 Pet 2,24); men han står nu for Guds ansigt som mellemmand mellem himmel og jord, mellem menneskeheden og Guddommen.

Dette giver fuldkommen mening. Jesus, både Gud og menneske – et syndfrit, fuldkomment menneske – er den eneste, som kan bygge bro over den afgrund, synden har oprettet mellem mennesker og Gud. Det er afgørende i alt dette at huske, at et menneske, som forstår alle vores prøvelser, smerte og fristelser (Hebr 4,14-15), nu står som vores repræsentant for Faderens ansigt.

`Læs 1 Tim 2,5-6. Hvilke to roller tilskrives Jesus i denne bibeltekst, og hvordan blev disse roller udtrykt i den jordiske helligdomstjeneste?`

Den store nyhed i den nye pagt er, at angrende syndere, takket være Jesus, nu har en repræsentant i himlen over for Faderen. Han opnåede for dem, hvad de aldrig selv kunne opnå: fuldkommen retfærdighed, som er den eneste form for retfærdighed, der kan bestå i Guds nærvær. Jesus har denne fuldkomne retfærdighed, han blev ført til målet gennem lidelser (Hebr 2,10) og står for Guds ansigt, hvor han skaffer os tilgivelse for synd og magt over synd. Uden det ville vi ikke have noget håb her og nu og slet ikke i dommen.

`Til eftertanke. Bed og mediter over tanken om, at et menneske, som selv har været udsat for fristelser, står for Guds ansigt i himlen. Hvad betyder det for dig personligt? Hvilket håb og hvilken opmuntring giver det dig?`