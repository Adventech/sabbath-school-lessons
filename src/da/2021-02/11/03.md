---
title:  Synd, offer og anerkendelse
date:  07/06/2021
---

**Hebr 9,22.**

I Det Gamle Testamente havde Gud fastsat, at syndere kunne fjerne deres synd og skyld ved at ofre dyr. Israelitternes blodige ofringer er detaljeret beskrevet i 3 Mos 1-7. Man skulle nøje følge forskrifterne for brugen af og bortskaffelsen af blodet i de forskellige slags ofre. Blodets rolle i offerritualerne er faktisk et af de grundlæggende særtræk ved Israels offersystem.

Den person, som havde syndet og dermed havde brudt pagtsforholdet og loven, som pagten byggede på, kunne blive helt og fuldt genindsat i fællesskabet med Gud og mennesker ved at bringe et dyreoffer som en erstatning. Ofringerne og de tilhørende ritualer var oprettet af Gud som et middel til at blive renset for synd og skyld. De var indstiftet for (1) at rense synderen, (2) overføre individuel synd og skyld til helligdommen, ved at blodet blev stænket på altret, (3) genoprette pagtsfællesskabet og et fuldt tilhørsforhold for den angrende synder med den personlige Gud, som er Herren, frelseren.

Hvordan hjælper disse formål os til at forstå spørgsmålene sidst i søndagsafsnittet?

`Læs Es 53,4-12 Hebr 10,4. Hvilken profetisk betydning lå der i dyreofringerne?`

Ofringen af dyr i Det Gamle Testamente var den guddommeligt bestemte forordning til at fjerne synderes synd og skyld. Den ændrede synderens status, fra at være skyldig og værdig til døden, til at være tilgivet og genindsat i pagtsfællesskabet mellem Gud og mennesker. Men dyreofringerne var på en måde også profetiske. Intet dyr var i sig selv en tilstrækkelig erstatning som soning for menneskenes synd og skyld. Hebræerbrevets forfatter siger det på denne måde: ”Blod af tyre og bukke kan umuligt tage synder bort“ (Hebr 10,4). Et dyreoffer skulle derfor pege fremad mod Guds på én gang guddommelige og menneskelige tjener, som skulle dø en stedfortrædende død for verdens synd. Gennem denne proces bliver synderen tilgivet og accepteret af Gud, og grundlaget for pagtsforholdet stadfæstes.

`Til eftertanke. Forestil dig, at du levede på Det Gamle Testamentes tid, hvor de ofrede dyr i helligdommen. Tænk også over, hvilken vigtig rolle dyrene spillede for deres økonomi, kultur og hele deres livsstil. Hvad skulle ofringen af dyr lære dem i forhold til syndens pris?`