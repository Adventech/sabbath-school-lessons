---
title:  Relation
date:  06/06/2021
---

**”Jeg vil opslå min bolig iblandt jer, og jeg vil ikke vrage jer. Jeg vil vandre midt iblandt jer, og jeg vil være jeres Gud, og I skal være mit folk“ (3 Mos 26,11-12).**

Én ting bør nu stå klart: enten det gælder den gamle eller den nye pagt, ønsker Gud et nært kærlighedsforhold til sit folk. Pagterne danner grundlæggende ”reglerne“ (i mangel af et bedre ord) for dette forhold.

Relation er til alle tider og i alle sammenhænge afgørende for pagten. Men for at en relation kan eksistere, må der være samspil, kommunikation og kontakt, især når syndige, fejlende og tvivlende mennesker er involveret. Det ved Gud selvfølgelig, og han tog derfor initiativ for at sikre sig, at han åbenbarer sig for os på en sådan måde, at vi inden for vores syndige menneskeheds begrænsninger kan relatere til ham på en meningsfyldt måde.

`Læs 2 Mos 25,8. Hvilke begrundelser giver Gud for, at han ønsker, at isaelitterne skal bygge helligdommen?`

Svaret på det rejser selvfølgelig et andet spørgsmål, nemlig ”Hvorfor?“ Hvorfor ønsker Gud at bo midt iblandt sit folk?

Svaret kan måske findes i de to vers øverst på siden (3 Mos 26,11-12). Læg mærke til, at Herren vil ”opslå sin bolig“ iblandt dem. Og så siger han, at han ikke vil ”vrage“ dem. Han vil vandre midt iblandt dem, og vil være deres Gud. Og de skal være hans folk. Se på de forskellige dele af denne tekst. Personforholdet kommer meget tydeligt frem.

`Læs 3 Mos 26,11-12 2 Mos 25,8. Brug et par minutter på at gennemgå teksterne. Skriv de forskellige elementer ned, som viser, at Gud ønsker en relation til sit folk.`

Fokuser især på det udtryk, hvor Herren siger: ”jeg vil ikke vrage jer.“ Hvad ved selve helligdommen giver mulighed for syndige mennesker at blive accepteret af Gud, og hvorfor er det så vigtigt for processen med at oprette en pagt?