---
title:  Den nye pagts ypperstepræst
date:  09/06/2021
---

Centrum i den jordiske helligdom, hvor Gud valgte at tage bolig blandt sit folk, var ofringen af dyrene. Men tjenesten var ikke afsluttet med disse dyrs død. Præsten formidlede blodet i helligdommen på vegne af synderen. efter at offeret var slagtet.

Hele denne tjeneste var kun en skygge, et symbol på, hvad Kristus skulle gøre for verden. På samme måde som symbolerne (helligdomstjenesten) ikke var afsluttet med dyrenes død, var Kristi gerning for os ikke afsluttet med hans død på korset.

`Læs Hebr 8,1-6. Læs teksten grundigt. Bed Gud om at hjælpe dig til at forstå, hvad der siges i disse vers, og hvorfor det er vigtigt for os at vide, hvad der står. Skriv med dine egne ord, hvad du tror, Guds budskab er til os i disse vers. Hvordan hjælper disse vers dig til at forstå den nye pagt?`

På samme måde som der var en jordisk helligdom, et præsteskab og en tjeneste under den gamle pagt, er der en himmelsk helligdom, et himmelsk præsteskab og en tjeneste i den himmelske helligdom under den nye pagt. Det, der kun var symboler og billeder, en skygge (Hebr 8,5) i den gamle pagt, blev en virkelighed i den nye.

I stedet for et dyr, der ikke har noget etisk ansvar, har vi som vores stedfortræder den syndfri Jesus; i stedet for blod fra et dyr, har vi Kristi blod; i stedet for en helligdom, der er rejst af mennesker, har vi det ”sande Åbenbaringstelt, som Herren selv og ikke noget menneske har rejst“ (Hebr 8,2); og i stedet for en syndig, fejlende præst, har vi Jesus som vores ypperstepræst, der gør tjeneste for os. Med alt dette i tanke, tænk over Paulus’ ord: ”Hvordan skal vi da kunne gå fri, hvis vi lader hånt om en frelse så stor?“ (Hebr 2,3).

`Til eftertanke. Jesus levede et syndfrit liv for dig, døde for dig, og er nu i himlen, hvor han gør tjeneste i helligdommen for dig. Alt dette for at frelse dig fra syndens frygtelige og uigenkaldelige følger. Læg planer om i de næste par dage at tale med nogen, du mener har brug for at høre det, om denne fantastiske nyhed. Gennemgå på forhånd, baseret på studiet i dag, hvad du vil sige.`