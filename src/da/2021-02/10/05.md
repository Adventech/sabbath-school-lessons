---
title:  ”En bedre pagt“
date:  02/06/2021
---

I går så vi, at med hensyn til de grundlæggende elementer var der ingen forskel på den gamle og den nye pagt. Det afgørende punkt er frelse af tro på en Gud, som vil tilgive vores synd, ikke på grund af noget i os, der fortjener det, men kun på grund af hans nåde. Som et resultat af den tilgivelse, indgår vi i et forhold til ham, hvor vi overgiver os til ham i tro og lydighed.

Men Hebræerbrevet kalder alligevel den nye pagt for ”en bedre pagt“. Hvordan skal vi forstå det? Hvordan er en pagt bedre end en anden?

`Læs Hebr 8,7-8. Hvori bestod fejlen, så den gamle pagt kunne ”dadles“?`

Problemet med den gamle pagt lå ikke i selve pagten, men i, at folket ikke greb den i tro (Hebr 4,2). Det, der gør den nye pagt bedre end den gamle er, at Jesus i stedet for kun at blive åbenbaret gennem offerdyrene, som i den gamle pagt, nu åbenbares i virkeligheden gennem sin offerdød og ypperstepræstelige tjeneste. Den frelse, som blev tilbudt i den gamle pagt er med andre ord den samme, som i den nye. Men i den nye pagt får vi en mere fuldstændig åbenbaring af pagtens Gud, og den kærlighed, han har til den syndige menneskehed, er blevet åbenbaret. Den er bedre, fordi alt det, der var blevet undervist om i symboler og typer i Det Gamle Testamente, er blevet opfyldt i Jesus, hvis syndfrie liv, død og ypperstepræstelige tjeneste var symboliseret gennem tjenesten i den jordiske helligdom (Hebr 9,8-14).

Nu har vi i stedet for symboler, typer og eksempler Jesus selv, ikke kun som det slagtede lam, som udgød sit blod for vores synder (Hebr 9,12), men som vores ypperstepræst i himlen, hvor han gør tjeneste på vores vegne (Hebr 7,25).

`Læs Hebr 8,5; 10,1. Hvilket ord bruger forfatteren til at beskrive den gamle pagts helligdomstjeneste? Hvordan får brugen af det ord os til bedre at forstå den nye pagts overlegenhed?`

`Til eftertanke. Hvorfor giver det os en bedre forståelse af Gud, at vi kender til Kristi liv, død og ypperstepræstelige tjeneste for os, end hvis vi kun kendte ham gennem den jordiske helligdomstjeneste med dens offerritualer?`