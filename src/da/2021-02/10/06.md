---
title:  Den nye pagts præst
date:  03/06/2021
---

Hebræerbrevet lægger stor vægt på Jesus som vores ypperstepræst i den himmelske helligdom. Den tydeligste fremstilling i Det Nye Testamente af den nye pagt finder vi faktisk i Hebræerbrevet med dets eftertryk på Kristus som ypperstepræst. Det er ikke nogen tilfældighed. Kristi himmelske tjeneste er på en indviklet måde forenet med den nye pagts løfter.

Helligdomstjenesten i Det Gamle Testamente var det redskab, hvormed den gamle pagts sandheder blev fremstillet. Den centrerede sig om ofringer og formidling. Dyr blev slagtet, og deres blod blev formidlet af præsterne. Alt dette var selvfølgelig symboler på den frelse, som alene findes i Jesus. Ofringerne indeholdt i sig selv ingen frelse.

`Læs Hebr 10,4. Hvorfor er der ingen frelse i offerdyrenes blod? Hvorfor er et dyrs død ikke nok til at skaffe os frelse?`

Alle ofringerne og den præstelige formidling af dem fik deres opfyldelse i Jesus Kristus. Jesus blev det offer, på hvis blod den nye pagt er grundlagt. Kristi blod stadfæstede den nye pagt og annullerede pagten ved Sinaj og dens ”gamle“ ofringer. Det sande offer var blevet bragt én gang for alle (Hebr 9,26). Efter Kristi død var der ikke længere brug for, at et dyr skulle ofres. Den jordiske helligdomstjeneste havde opfyldt sin funktion.

`Læs Matt 27,51. Hvordan kan denne begivenhed være med til at forklare, hvorfor den jordiske helligdom var blevet afskaffet?`

Nært knyttet til ofringen af dyrene var selvfølgelig præstetjenesten, som blev udført af de levitter, som frembar og formidlede ofrene i den jordiske helligdom på folkets vegne. Da ofringerne ophørte, endte også behovet for deres tjeneste. Alt var blevet opfyldt i Jesus, som nu frembærer sit eget blod i helligdommen i Himlen (se Hebr 8,1-5). Hebræerbrevet lægger vægt på Kristus som ypperstepræst i Himlen, hvor han er gået ind ved at udgyde sit eget blod (Hebr 9,12) og går i forbøn for os. Det danner grundlaget for det håb og løfte, vi har i den nye pagt.

`Til eftertanke. Hvad føler du, når det går op for dig, at Jesus lige nu frembærer sit eget blod i himlen for dig? Hvor stor tillid og forsikring giver det dig med hensyn til frelse?`