---
title:  Til videre studium
date:  04/06/2021
---

”Ved sammen med sine disciple at spise af brødet og drikke af vinen forpligtede Kristus sig selv som deres Frelser. Han overgav dem den nye pagt, ved hvilken alle, der tager imod ham, bliver Guds børn og Kristi medarvinger. Ved denne pagt modtog de enhver velsignelse, som Himmelen kunne skænke for dette og det kommende liv. Pagtshandlingen skulle stadfæstes ved Kristi blod, og forvaltningen af sakramentet skulle til stadighed minde disciplene om det grænseløse offer, der blev bragt for hver enkelt af dem, som var en del af hele den fortabte menneskehed“ (Ellen White, Jesu liv, s. 480).

”Den mest slående egenskab ved denne fredspagt er den overvældende rigdom af tilgivende barmhjertighed, som vises synderen, hvis han angrer og vender sig bort fra sin synd. Helligånden siger om evangeliet, at frelsen skyldes vores Guds store barmhjertighed. ‘Jeg tilgiver deres uret,’ siger Herren om dem, der omvender sig, ‘og husker ikke længere på deres synd’ (Hebr 8,12). Vender Gud sig bort fra retfærdighed ved at vise synderen barmhjertighed? Nej; Gud kan ikke vanære sin lov ved at lade overtrædelse gå ustraffet hen. Under den nye pagt er fuldkommen lydighed betingelsen for liv. Hvis synderen angrer og bekender sin synd, vil han få tilgivelse. Gennem Kristi offer i synderes sted er tilgivelse sikret for dem. Kristus har opfyldt lovens krav for enhver angrende og troende synder“ (Ellen White, God’s Amazing Grace, s. 138).

**Spørgsmål til drøftelse**:

`1.	Hvilken fordel er der ved at have loven skrevet i hjertet frem for på stentavler?`

`2.	Lige siden menneskene faldt i synd, har frelse kun været mulig gennem Jesus, selv om den sandhed er blevet udtrykt på forskellig måde ned igennem historien. Hvorfor er pagterne udtrykt forskelligt, hvis de indeholder den samme sandhed?`

`3.	Se på det andet citat fra Ellen White i dagens afsnit. Hvad mener hun med, at ”fuldkommen lydighed“ er betingelsen for et pagtsforhold? Hvem er den eneste, som har haft ”fuldkommen lydighed“? Hvordan opfylder den lydighed lovens krav for os?`

Den nye pagt er en større, mere fuldendt og bedre åbenbaring af frelsesplanen. Vi, som får del i den, får det gennem tro; en tro, som vil vise sig gennem lydighed til en lov, der er skrevet i vores hjerter.