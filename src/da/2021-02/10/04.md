---
title:  Gamle og nye pagter
date:  01/06/2021
---

**”Og de fremmede, der har sluttet sig til Herren for at tjene ham og elske hans navn og være hans tjenere, alle, der holder sabbatten og ikke vanhelliger den, men holder fast ved min pagt, dem fører jeg til mit hellige bjerg, og jeg giver dem glæde i mit bedehus; deres brændofre og slagtofre tager jeg imod på mit alter. For mit hus skal kaldes et bedehus for alle folkeslagene“ (Es 56,6-7).**

Jeremias siger, at den nye pagt skal oprettes med ”Israels hus“ (Jer 31,33). Betyder det, at kun Abrahams bogstavelige efterkommere, jøder af blod og fødsel, indbefattes i den nye pagts løfter?

Nej! Det var ikke engang tilfældet på Det Gamle Testamentes tid. Det er rigtigt, at jødefolket som et hele havde fået pagtsløfterne. Men det var ikke på bekostning af alle andre. Tvært imod, alle, både jøder og hedninger, blev indbudt til at få del i løfterne; men de skulle gå med til at blive en del af pagten. Og det er ikke anderledes i dag.

`Læs Es 56,6-7. Hvilke betingelser stilles der til dem, der ønsker at tjene Herren? Er der egentlig nogen forskel på det, Gud krævede af dem den gang, og det, han kræver af os i dag? Uddyb dit svar.`

Selv om den nye pagt kaldes ”bedre“, er der egentlig ikke nogen forskel på de grundlæggende elementer i den gamle og den nye pagt. Den samme Gud tilbyder frelse på samme måde ved nåde (2 Mos 34,6; Rom 3,24); den samme Gud ønsker et folk, som i tro vil modtage hans løfter om tilgivelse (Jer 31,34; Hebr 8,12); den samme Gud ønsker at skrive sin lov i de menneskers hjerter, som vil følge ham i et personligt trosforhold (Jer 31,33; Hebr 8,10), enten de er jøder eller hedninger.

I Det Nye Testamente modtog de jøder, som var positive over for nådens kald, Jesus Kristus og hans evangelium. For en tid udgjorde de kernen i kirken, den rest, som var tilbage, og som var ”udvalgt af nåde“ (Rom 11,5) i modsætning til dem, der blev ”forhærdet“ (Rom 11,7). Samtidigt tog hedningerne, som tidligere ikke havde troet, imod evangeliet og blev podet ind i Guds sande folk, som består af dem, der tror, uanset hvilket folk eller race de tilhører (Rom 11,13-24). Hedningerne, som engang ”var adskilt fra Kristus, udelukket fra borgerret i Israel og fremmede for forjættelsens pagter“ (Ef 2,12), var ”ved Kristi blod kommet nær“ (Ef 2,13). Kristus er formidler af en ”ny pagt“ (Hebr 9,15) for alle, som tror, uanset hvilken nationalitet eller race de tilhører.