---
title:  Et nyt hjerte
date:  31/05/2021
---

**På det tidspunkt, da det sydlige rige, Juda, var ved at gå til grunde og folket blev ført i landflygtighed i Babylon, forkyndte Gud gennem profeten Jeremias den ”nye pagt“. Det er første gang, dette begreb udtrykkes i Bibelen. Men da de ti stammer i nordriget Israel var ved at blive ødelagt ca. 150 år før Jeremias’ tid, blev tanken om en anden pagt omtalt igen, denne gang af profeten Hoseas (Hos 2,18-20).**

`Læs Hos 2,18-20. Bemærk parallellen mellem det, Herren sagde til sit folk her, og det, han sagde i Jer 31,31-34. Hvilke lignende billeder bruges, og hvad siger det om pagtens grundlæggende betydning og natur?`

På tidspunkter i historien, hvor Guds plan for sit pagtsfolk blev hæmmet af deres oprør og vantro, sendte han profeter til at forkynde, at pagtshistorien med ham ikke var afsluttet. Uanset, hvor troløse folket måtte have været, uanset deres frafald, oprør og ulydighed, erklærer Herren stadigvæk sin villighed til at opretholde et pagtsfællesskab med alle dem, der er villige til at omvende sig, adlyde og tage hans løfter til sig.

**Læs følgende tekster. Hvilke elementer finder du, der genspejler principperne bag den nye pagt, selv om de ikke specifikt nævner en ny pagt?**

`Ez 11,19`

`Ez 18,31`

`Ez 36,26`

Herren vil give dem ”et hjerte, så de kan kende mig og forstå, at jeg er Herren“ (Jer 24,7). Han ”fjerner stenhjertet fra deres krop og giver dem et hjerte af kød“ (Ez 11,19) og vil give ”et nyt hjerte og en ny ånd“ (Ez 36,26). Han siger også: ”Jeg giver jer min ånd i jeres indre“ (Ez 36,27). Det, Gud gør, er den grundvold, den nye pagt bygger på.

`Til eftertanke. Hvad ville du sige til en person, som sagde til dig: ”Jeg ønsker et nyt hjerte. Jeg ønsker, at Guds lov skal være skrevet i mit hjerte. Jeg ønsker et hjerte, der kender Herren; men jeg ved ikke, hvordan jeg får det.“`