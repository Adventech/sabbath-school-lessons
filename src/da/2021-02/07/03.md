---
title:  Frelsens mønster
date:  10/05/2021
---

`Læs 2 Mos 6,6-7. Hvilket princip ser vi også i disse vers mht. Guds rolle over for menneskeheden i pagtsforholdet? Læg mærke til, hvor ofte ordet ”Jeg“ forekommer i disse vers.`

Befrielsen af Israel fra slaveriet i Egypten og befrielsen af Noa og hans familie fra syndfloden er de to fremtrædende frelsesbegivenheder i Mosebøgerne. Begge giver os et indblik i frelsens opbygning. Men især udgangen af Egypten giver os det grundlæggende mønster.

Når Gud gennem Moses siger til Israel: ”Jeg vil udfri jer“ (2 Mos 6,6), siger han bogstaveligt: ”Jeg vil være jeres ‘forløser-slægtning’“ eller på hebraisk go’el.

”Ordet forløse (udfri) i vers 6 [i 2 Mos 6] henviser til et familiemedlem, som tilbagekøber eller giver løsepenge for et andet familiemedlem, især hvis det familiemedlem var blevet slave, eller var ved at blive det på grund af gæld. Israel havde tilsyneladende ingen jordiske familiemedlemmer, der kunne løskøbe hende; men Gud var nu Israels slægtning, hendes forløser-slægtning“ (Bernard L. Ramm, His Way Out (Glendale, CA: Regal Books Division, G/L Publications, 1974), s. 50).

`Læs Mark 10,45 1 Tim 2,6 Åb 5,9. Hvordan opfatter du tanken om, at Gud ”forløser“ eller køber sit folk tilbage fra slaveri? Hvilken pris betalte han? Hvad fortæller det om vores værdi?`

I 2 Mos 3,8 siger Gud, at han er ”kommet ned“ for at befri Israel. Dette er oversat fra et almindeligt hebraisk udsagnsord for Guds kontakt med menneskeheden. Gud er i himlen, og vi er på jorden, og kun ved at Gud ”kommer ned“ til jorden kan han løskøbe os. Ifølge denne tanke kan vi kun blive forløst/frelst ved, at Jesus kom ned, levede, led, døde og opstod for os. ”Og Ordet blev kød og tog bolig iblandt os“ (Joh 1,14) er en anden måde at sige, at Gud kom ned for at frelse os.