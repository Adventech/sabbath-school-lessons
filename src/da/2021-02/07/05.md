---
title:  Gud og Israel
date:  12/05/2021
---

**”Hvis I adlyder mig og holder min pagt, skal I være min ejendom, ene af alle folkene, for hele jorden tilhører mig. I skal være et kongerige af præster og et helligt folk for mig. Dette er, hvad du skal sige til israelitterne“ (2 Mos 19,5-6).**

I disse vers tilbyder Herren en pagt med Israels børn. Selv om Gud i en forstand har kaldt dem, bliver dette kald ikke automatisk givet, uden at de har et valg. Det krævede, at de samarbejdede. Selv deres befrielse fra Egypten krævede samarbejde. Hvis de ikke gjorde, hvad Herren sagde, som fx at smøre blod på dørstolperne, ville de ikke være blevet befriet. Så enkelt var det.

Ved Sinaj siger Herren ikke til dem: ”Enten I synes om det eller ej, så skal I være mit særlige ejendomsfolk og et kongerige af præster.“ Det er ikke sådan, det fungerer, og det er ikke, hvad teksten siger.

`Læs 2 Mos 19,5-6 Rom 3,19-24 Rom 6,1-2 Rom 7,7 Åb 14,12. Læs teksten fra Anden Mosebog. Hvordan forstår du, hvad Herren siger i lyset af læren om frelse ved tro? Afskaffer befalingen om, at de skal adlyde Herren, ideen om frelse af nåde? Læs teksterne fra Det Nye Testamente for at forstå svaret.`

”Vi kan ikke fortjene frelsen ved at være lydige, for frelse er en gratis gave fra Gud, som vi modtager ved tro. Men lydighed er troens frugt“ (Ellen White, Vejen til Kristus, s. 67).

Tænk over, hvad Herren var villig til at gøre for Israels folk. Ikke alene befriede han dem på mirakuløs vis fra slaveriet i Egypten; men han ønskede også at gøre dem til sin egen særlige ejendom, et kongerige af præster. Gud tilbød dem en midlertidig frelse ved at befri dem fra slaveriet i Egypten, men tilbød dem også evigt liv. Hvis de baserede deres forhold til ham på den frelse, Gud tilbød dem, ville Gud løfte dem op på et åndeligt, intellektuelt og moralsk niveau, som ville gøre dem til et under for datidens verden. Hensigten var, at de skulle forkynde evangeliet for hele verden. Det eneste, de skulle gøre til gengæld, var at adlyde.

`Til eftertanke. Hvordan bør vores personlige erfaring med Gud genspejle det samme princip, som vi har set på i dagens studium?`