---
title:  Pagten ved Sinaj
date:  11/05/2021
---

Anden Mosebog fokuserer på tre hovedbegivenheder. Som tre bjergtoppe rejser selve udvandringen af Egypten, oprettelsen af pagten og fremstillingen af tabernaklet/helligdommen sig over de mindre begivenheder. Oprettelsen af pagten, som beskrives i 2 Mos 19-24, er som Mount Everest af de tre toppe. En kort oversigt over 2 Mos 19-24 viser os rækkefølgen og forholdet mellem begivenhederne.

1.	Israels ankomst til Sinaj efter udfrielsen af Egypten (2 Mos 19,1-2).
2.	Guds tilbud om en pagt med Israel (2 Mos 19,3-6).
3.	Israels svar, hvori de anerkender pagten (2 Mos 19,7-8).
4.	Forberedelse til den formelle modtagelse af pagten (2 Mos 19,9-25).
5.	De Ti Bud forkyndes (2 Mos 20,1-17).
6.	Moses fungerer som formidler af pagten (2 Mos 20,18-21).
7.	Pagtens principper forklares tydeligt (2 Mos 20,22-23,22).
8.	Pagten stadfæstes (2 Mos 24,1-18).

Denne pagt spiller en afgørende rolle i frelsesplanen. Det er den fjerde pagt omtalt i Bibelen (efter pagterne med Adam, Noa og Abraham), og i denne pagt åbenbarer Guds sig mere end tidligere, især i den helligdomstjeneste, som oprettes. Helligdommen bliver det redskab, som Gud benytter for at vise folket frelsesplanen.

Selv om Gud havde befriet Israel fra slavetilværelsen i Egypten, ønskede han, at de skulle forstå, at deres befrielse havde en større og vigtigere betydning end den fysiske udfrielse. Han ønskede at befri dem fra synd, det ultimative slaveri, hvilket kun kunne ske gennem Messias’ offer, som det blev fremstillet symbolsk i helligdomstjenesten. Det er derfor ikke underligt, at israelitterne kort tid efter modtagelsen af loven ved Sinaj fik befaling om at bygge helligdommen. I helligdomstjenesten åbenbarede Gud frelsesplanen for dem, og det er pagtens sande betydning og hensigt. Pagten er intet værd, hvis den ikke er en pagt om den frelse, som Herren tilbyder den faldne menneskeslægt. Det er, hvad den gik ud på i Edens have, og det er, hvad den gik ud på ved Sinaj.

`Til eftertanke. Hvorfor var det nødvendigt med en pagt mellem Gud og Israels folk? Se 5 Mos 29,10-13 og læg igen mærke til, hvilken rolle den personlige relation mellem Gud og folket spiller i pagten.`