---
title:  Den nye pagt
date:  08/04/2021
---

**Jer 31,31-33.**

I disse vers omtaler Det Gamle Testamente for første gang det, der betegnes som ”den nye pagt“. Det sker i forbindelse med Israels hjemkomst fra fangenskab, og der tales om de velsignelser, folket vil modtage fra Gud. Dom i andre situationer er det Gud, som tager initiativet til pagten, og det er Gud, som ved sin nåde vil opfylde den.

Læg også mærke til sprogbrugen i disse vers. Gud omtaler sig selv som en ægtemand for dem; han taler om at skrive sin lov i deres hjerte. Ved at benytte ord fra pagten med Abraham siger han, at han vil være deres Gud, og de skal være hans folk. Som tidligere er pagten altså ikke kun en bindende lovmæssig overenskomst, som i vore dages retssystem. Den handler om meget mere.

`Læs Jer 31,33. Sammenlign med 2 Mos 6,7, som giver detaljer om pagten med Israel. Hvad er de vigtigste elementer, der fremhæves? Hvad ønsker Gud for sit folk?`

`Læs Jer 31,34. Sammenlign det, der siges her, med Joh 17,3. Hvad er den ene ting, Gud gør, som danner grundlaget for dette forhold?`

I Jer 31,31-34 kan vi ligesom i de tidligere pagter se elementer af både nåde og lydighed. Gud vil tilgive deres synd; Gud vil oprette et personligt forhold til dem; og Gud vil vise dem nåde. Som en følge deraf vil folk ganske enkelt adlyde ham; ikke som noget, de har lært udenad, noget mekanisk, men ganske enkelt, fordi de kender ham og elsker ham, og fordi de ønsker at tjene ham. Dette beskriver selve kernen i det pagtsforhold, som Gud ønsker at have med sit folk.

`Til eftertanke. Hvordan forstår du tanken om, at loven skal skrives i vores hjerter? Betyder det, at loven bliver subjektiv og personlig og kan fortolkes og anvendes efter den enkeltes hjertes overbevisning? Eller betyder det noget andet? Hvad betyder det i så fald?`