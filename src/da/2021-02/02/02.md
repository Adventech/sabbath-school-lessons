---
title:  Det elementære ved en pagt
date:  04/04/2021
---

**1 Mos 17,2.**

”Det hebraiske ord, som oversættes med ‘pagt’ er berith og findes ca. 287 gange i Det Gamle Testamente. Det kan også oversættes med ‘testamente’ eller ‘sidste vilje’. Dets oprindelse er ikke kendt, men det er kommet til at betyde ’det, der bandt to parter sammen.’ Det blev brugt i forbindelse med mange forskellige forbindelser både mennesker imellem, og mellem mand og Gud. Det har en almindelig anvendelse, hvor begge parter var mennesker, men også en decideret religiøs brug, hvor pagten blev oprettet mellem Gud og mennesker. Den religiøse anvendelse var i virkeligheden en metafor, som var baseret på den almindelige brug, men havde en dybere betydning“ (J. Arthur Thompson ”Covenant (OT)”, The International Standard Bible Encyclopedia, revised edition, vol. 1, s. 790).

Ligesom en ægteskabspagt indeholder den bibelske pagt både en relation og en aftale. Som aftale indeholder den bibelske pagt følgende grundlæggende elementer:

1.	Gud bekræftede pagtens løfter med en ed (Gal 3,16; Hebr 6,13.17).

2.	Pagtens forpligtelser var lydighed mod Guds vilje, som den udtrykkes i De Ti Bud (5 Mos 4,13).

3.	Den måde, hvorpå forpligtelserne i Guds pagt i sidste ende opfyldes, er gennem Kristus og frelsesplanen (Es 42,1.6).

`Se på de tre elementer i listen ovenfor – Guds løfter, vores lydighed og frelsesplanen. Hvordan er disse faktorer virksomme i din egen vandring med Gud? Lav en kort beskrivelse..`

I Det Gamle Testamente gav offersystemet med dets typologi folket oplæring i hele frelsesplanen. Gennem dets symboler lærte patriarkerne og Israel at tro på den kommende frelser. Gennem dets ritualer kunne den angrende synder finde tilgivelse for synd og befrielse fra skyld. Pagtens velsignelser kunne dermed opretholdes, og åndelig vækst – genoprettelsen af Guds billede i ens liv – kunne dermed fortsætte, selv når mennesker ikke overholdt deres del af aftalen.

`Til eftertanke. Selv om der findes pagter, der er indgået mellem mennesker, handler den vigtigste brug af ordet berith i den hebraiske bibel om forholdet mellem Gud og menneskeheden. Hvilken type forhold ville en sådan pagt beskrive, når vi tænker over, hvem Gud er, og hvem vi er, sammenlignet med ham?`