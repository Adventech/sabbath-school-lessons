---
title:  Pagten med Abram
date:  06/04/2021
---

**”Jeg vil velsigne dem, der velsigner dig, og den, der forbander dig, vil jeg forbande. I dig skal alle jordens slægter velsignes“ (1 Mos 12,3).**

`Læs 1 Mos 12,1-3. Lav en liste over de specifikke løfter, Gud gav Abram.`

`Læs Gal 3,6-9 Gal 3,29. Læg mærke til, at blandt disse løfter siger Gud til Abram, at ”i dig skal alle jordens slægter velsignes.“ Hvad betyder det? På hvilken måde blev alle jordens slægter velsignet i Abram? Hvordan kan du i dette tidlige løfte se løftet om Jesus, Messias?`

I denne først omtalte guddommelige åbenbaring til Abram lovede Gud at indgå i et tæt og varigt forhold med ham, selv før han talte om at oprette en pagt. Direkte henvisninger til den pagt, som Gud ville oprette, kom senere (1 Mos 15,4-21; 1 Mos 17,19-14). Men på dette tidspunkt tilbød Gud et guddommeligt-menneskeligt forhold af stor betydning. Guds gentagne ”Jeg vil“ i 1 Mos 12,1-3 gav en antydning af dybden og storheden i Guds tilbud og løfte.

I tillæg fik Abram en enkel befaling, som satte ham på prøve: ”Drag af sted.“ I tro adlød han (Hebr 11,8), men ikke for at opnå de lovede velsignelser. Hans lydighed var følgen af hans tro på det kærlighedsforhold, som Gud ønskede at oprette med ham. Abram troede med andre ord allerede på Gud, stolede på ham, og havde tillid til hans løfter. Det er indlysende; ellers ville han aldrig fra begyndelsen have forladt sin familie og sit fædreland og rejst ind i det ukendte. Hans lydighed åbenbarede hans tro, både over for mennesker og engle.

Selv så langt tilbage i tiden viste Abram den vigtige forbindelse, der er mellem tro og gerninger. Vi frelses af tro; en tro, som fører til lydighedshandlinger. Løftet om frelse kommer først; dernæst følger gerningerne. Selv om der ikke kan være noget pagtsforhold og ingen velsignelser uden lydighed, er lydigheden troens svar på det, Gud allerede har gjort. En sådan tro illustrerer det princip, vi finder i 1 Joh 4,19: ”Vi elsker, fordi han elskede os først.“

`Til eftertanke. Læs 1 Mos 15,6. Hvordan viser denne tekst, hvad grundlaget er for alle pagtsløfter? Hvorfor er denne velsignelse den mest dyrebare af alle?`