---
title:  Pagten med Noa
date:  05/04/2021
---

**1 Mos 6,18.**

I dette vers optræder ordet pagt for første gang i Bibelen. I denne sammenhæng har Gud netop fortalt Noa om sin beslutning om at ødelægge jorden, fordi den var fordærvet og fyldt med synd. Men selv om ødelæggelsen ville komme i form af en verdensomspændende vandflod, ville Gud ikke lade den verden, han har skabt, i stikken. Han blev ved med at tilbyde det pagtsforhold, som først blev sat i værk efter syndefaldet. Det guddommelige ”jeg“, som tilbyder pagten, var grundlaget for Noas sikkerhed. Som den Gud, der overholder pagten, lovede Herren at beskytte de familiemedlemmer, som var villige til at leve i et bindende forhold til ham. Det ville resultere i lydighed.

`Tanken med en pagt indebærer mere end en part. Var der en side ved pagten, som Noa skulle opfylde? Hvilke lærdomme er der for os i svaret på disse spørgsmål?`

Gud fortalte Noa, at der ville komme en oversvømmelse, og at verden ville blive ødelagt. Men Gud indgik en aftale med ham, hvor han lovede at redde Noa og hans familie. Risikoen var altså ret stor; for hvis Gud ikke holdt sin del af løftet, ville Noa blive udryddet sammen med resten af verden uanset, hvad han gjorde.

Gud sagde, at han ville oprette en ”pagt“ med Noa. I sig selv antyder ordet, at man har i sinde at holde det, man lover. Det er ikke kun en tilfældig udtalelse. Ordet er i sig selv stærkt forbundet med forpligtelse. Tænk nu, hvis Gud havde sagt til Noa: ”Hør, verden kommer til at gå under i en stor oversvømmelse, og det kan være, at jeg vil redde dig; men det kan også være, at jeg ikke gør det. I mellemtiden skal du gøre dette og hint, og så kan vi se, hvad der vil ske, men jeg giver dig ingen garantier.“ En sådan udtalelse kan næppe siges at indeholde den forsikring og det løfte, som vi finder i selve pagten.

`Til eftertanke. Nogle mennesker påstår, at Noas vandflod ikke var verdensomspændende, men kun en lokal oversvømmelse. Hvis det er tilfældet, bliver det, Gud lover i 1 Mos 9,15 brudt hver gang, der sker en anden lokal oversvømmelse. Og dem sker der mange af. Men den kendsgerning, at der ikke har været nogen anden verdensomspændende oversvømmelse bekræfter sandheden i Guds pagtsløfte. Hvad siger det om, at vi kan stole på Guds løfter?`