---
title:  Et pagtstegn
date:  25/05/2021
---

**”Israelitterne skal holde sabbatten, så de fejrer sabbat slægt efter slægt som en eviggyldig pagt. Den er et tegn mellem mig og israelitterne til evig tid; for på seks dage skabte Herren himlen og jorden, men på den syvende dag hvilede han og pustede ud“ (2 Mos 31,16-17).**

Læs 2 Mos 31,13.17 Ez 20,12.20. Fire gange i Bibelen omtales sabbatten som ”et tegn“. I Bibelen fungerer sabbatten som et tegn i den betydning, at det er et ydre mærke eller objekt eller en tilstand, som skulle udtrykke et meget bestemt budskab. Sabbatten var et pagtstegn ”mellem mig og israelitterne til evig tid“ (2 Mos 31,13). Det var den, fordi Gud sagde det.

`Læs 1 Mos 2,3 Hebr 4,1-4. Hvorfor valgte Gud at bruge sabbatten som et pagtstegn? Hvad er der ved sabbatten, som gør den til et passende symbol på det frelsende forhold, vi kan have med Gud? Husk, at en afgørende side ved pagten er, at vi bliver frelst af nåde, at vores gerninger ikke kan frelse os. Hvad er der ved sabbatten, som gør den til et passende symbol på et sådant forhold?`

Det fascinerende ved sabbatten som et tegn på nådespagten er, at i århundreder har jøderne opfattet sabbatten som tegnet på den messianske genløsning. I sabbatten så de en forsmag på frelsen i Messias. Når vi forstår, at frelse kun opnås ved nåde, og når vi opfatter pagten som en nådespagt, bliver forbindelsen mellem sabbatten og frelsen meget tydelig (5 Mos 5,13-15). I modsætning til den almindelige opfattelse er sabbatten et tegn på Guds frelsende nåde; den er ikke et tegn på frelse ved gerninger.

`Til eftertanke. Hvordan opfatter du, hvad det betyder at hvile på sabbatten? Hvad gør du, der er anderledes på den dag, som gør den til ”et tegn“? Ville nogen, der kender dig, se på dit liv og opdage, at sabbatten virkelig er en særlig dag for dig?`