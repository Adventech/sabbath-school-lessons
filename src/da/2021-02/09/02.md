---
title:  Oprindelser
date:  23/05/2021
---

Ofte hører vi udtrykket: den gamle jødiske sabbat. Men Skriften er tydelig; sabbatten eksisterede længe, før der var et jødefolk. Dens oprindelse findes i selve skabelsesugen.

`Læs 1 Mos 2,2-3 2 Mos 20,11. Hvor placerer disse tekster tydeligt og utvetydigt sabbattens oprindelse?`

Selv om 1 Mos 2,2-3 ikke identificerer ”den syvende dag“ som sabbatten (det kommer først i 2 Mos 16,26.29), er det klart antydet i udtrykket ”på den syvende dag hvilede han“ (1 Mos 2,2). Ordet ”hvilede“ (shabat på hebraisk) er beslægtet med navneordet ”sabbat“ (shabbat på hebraisk). ”Ordet ’sabbat’ anvendes ikke [i 1 Mos 2,2], men det er helt sikkert, at det var forfatterens hensigt at fastslå, at Gud velsignede og helligede den syvende dag som sabbat“ (G.F. Waterman, 5. bd. s. 183). 1 Mos 2,2 lærer tydeligt sabbattens guddommelige oprindelse og dens oprettelse som en dag med velsignelser for hele menneskeheden.

`Læs Mark 2,27. Jesus siger, at sabbatten blev til for menneskene. Det indbefatter menneskeheden som et hele, ikke kun jøderne. Hvorfor hvilede Gud selv på den syvende dag? Havde han brug for det? Hvilken anden hensigt kan hans hvile have haft?`

Nogle kommentatorer har antydet, at Gud havde brug for fysisk hvile efter at have skabt. Men den sande hensigt med Guds hvile var at give et guddommeligt forbillede til menneskeheden. Menneskene skal også arbejde i seks dage og derefter hvile på den syvende dag, sabbatten. Teologen Karl Barth foreslog, at Guds hvile ved afslutningen af skabelsen var en del af ”nådens pagt“, hvor menneskeheden blev indbudt til ”at hvile sammen med ham … at få del i [Guds] hvile“ (Church Dogmatics, 3. bd. 1. del, s. 98).

I sin kærlighed kaldte Gud dagen efter deres skabelse mand og kvinde til at have fællesskab i hvilen. Han ønskede, at de skulle opnå et intimt samfund med ham, i hvis billede de var blevet skabt. Det fællesskab skulle vare evigt. Efter menneskenes syndefald har sabbatten tilbudt et ugentligt højdepunkt i livet med Frelseren.

`Til eftertanke. Hvad ville du svare, hvis nogen spurgte dig: Hvordan har sabbatshelligholdelse styrket dit forhold til Gud?`