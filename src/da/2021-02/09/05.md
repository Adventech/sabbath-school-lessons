---
title:  Et tegn på helligelse
date:  26/05/2021
---

**2 Mos 31,12-17.**

Denne tekst er et usædvanligt rigt sabbatsafsnit. Det følger umiddelbart efter Guds instruktioner om helligdommens opførelse og dens tjenester (2 Mos 25,1 til 2 Mos 31,11).

Ideen om sabbatten som et tegn, et synligt, ydre og evigt tegn mellem Gud og hans folk, udtrykkes for første gang i dette tekstafsnit. Teksten indeholder nogle fascinerende begreber, som er værd at studere. To nye tanker sammenkædes i teksten:

1.	Sabbatten er et tegn på kundskab.

2.	Sabbatten er et tegn på helligelse.

Tænk over ideen om et tegn i forbindelse med kundskab. Den hebraiske opfattelse af kundskab indbefatter intellektuelle, relationelle og emotionelle sider. ”At vide“ betød ikke kun, at man kendte til fakta, især hvis det involverede en person. Det betød også at have et meningsfuldt personforhold med den person, man kendte. At kende Herren betød at være i det rette personlige forhold til ham – at ”tjene“ ham (1 Krøn 28,9), at ”frygte“ ham (Es 11,2), at ”tro“ ham (Es 43,10), at ”stole på“ ham og ”søge“ ham (Sl 9,10) og at ”påkalde hans navn“ (Jer 10,25).

`Læs alle de tekster, der henvises til i afsnittet ovenover. De vil hjælpe dig til bedre at forstå, hvad det vil sige at ”kende“ Herren.`

I tillæg har sabbatten betydning som et tegn på helligelse. Den betyder, at Herren ”helliger“ sit folk (se 3 Mos 20,8) ved at gøre dem ”hellige“ (5 Mos 7,6).

Helligelsesprocessen skyldes lige så meget Guds forløsende kærlighed som hans frelse og forsoning. Både retfærdiggørelse og helliggørelse er Guds gerning: ”Det er mig, Herren, der helliger jer“ (3 Mos 20,8). Sabbatten er altså et tegn, der giver os kundskab om, at Gud er den, der helliger. ”Sabbatten, som blev givet til verden som et tegn på Gud som Skaberen, er også tegnet på ham som den, der helliger.“ (Ellen White, Testimonies for the Church, 6. bd. s. 350).

`Til eftertanke. Tænk over sabbatsdagen og helligelsesprocessen, dvs. det at blive helliget til Gud. Hvilken rolle spiller sabbatten i den proces? Hvordan kan Gud bruge vores erfaring med at helligholde sabbatten i hans proces med at hellige os?`