---
title:  Husk sabbatsdagen
date:  27/05/2021
---

**”Husk sabbatsdagen og hold den hellig“ (2 Mos 20,8).**

Sabbatten var og er et tegn, som mennesket skal huske. Ordet at huske kan have flere funktioner. For det første betyder at huske noget, at man ser tilbage, ser på fortiden. I dette tilfælde peger det hen til skabelsen ved Guds ord, som nåede sit klimaks ved indstiftelsen af sabbatten som en ugentlig dag til hvile og særligt samvær med Gud.

Formaningen om at huske har dernæst også betydning for nutiden. Vi skal ikke kun ”huske“ sabbatten (2 Mos 20,8); vi skal også ”give agt“ på den og ”holde“ den hellig (se 5 Mos 5,12). Sabbatten har derfor også betydning for os her og nu.

Til sidst peger formaningen om at huske også fremad. Den, der husker at holde sabbatten, har en lovende, rig og meningsfyldt fremtid sammen med sabbattens herre. Han eller hun forbliver i pagtsfællesskabet; for han eller hun forbliver i Herren. Når vi opfatter pagten som en relation mellem Gud og mennesker, får sabbatten, som i høj grad kan være med til at styrke den relation, særlig stor betydning.

Ved at huske skabelsen og Skaberen, husker Guds folk også Guds nåde og frelse. Se 5 Mos 5,14, hvor sabbatten i den sammenhæng ses som et tegn på befrielsen fra slaveriet i Egypten, som er et symbol på den ultimative frelse, vi finder i Gud. Skabelse og genskabelse hører sammen. Det første gør det andet muligt. Sabbatten er et tegn, der fortæller, at Gud både er skaber af denne verden og skaber af vores frelse.

**”Ved at holde sabbatten hellig skal vi vise, at vi er hans folk. Hans ord siger, at sabbatten er et tegn, som skal kendetegne hans lovlydige folk … De, som holder Guds lov, vil være et med ham i den store strid, som begyndte i himlen mellem Satan og Gud“ (Ellen White, Selected Messages, 2. bd. s. 160).**

`Til eftertanke. Hvilken betydning tillægger Ellen White sabbatten i dette citat?`