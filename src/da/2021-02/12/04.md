---
title:  Abrahams tro, 1. del
date:  15/06/2021
---

**”Abram troede Herren, og han regnede ham det til retfærdighed“ (1 Mos 15,6).**

Dette vers er en af de mest dybsindige udtalelser i hele Bibelen. Det er med til at understrege den bibelske religions vigtigste sandhed: retfærdiggørelse af tro alene, og det siges århundreder før Paulus skrev om det i Romerbrevet. Det er med til at bevise, at lige fra Edens have opnås frelse altid på samme måde.

Versets umiddelbare sammenhæng hjælper os til at forstå, hvor stor Abrams tro var. Han troede Guds løfte om en søn på trods af alle de fysiske beviser, der så ud til at gøre Guds løfte umuligt. Det er den slags tro, som indser sin egen totale hjælpeløshed, en tro, som kræver en fuldstændig overgivelse af selvet, en tro, som kræver total overgivelse til Herren, en tro, som fører til lydighed. Sådan var Abrams tro, og den blev regnet ham ”til retfærdighed.“

`Hvorfor siger Bibelen, at den blev ”regnet“ ham til retfærdighed? Var Abram ”retfærdig“ i Guds forstand?`

`Læs 1 Mos 16,1-4. Hvad gjorde han kort tid, efter at Gud havde erklæret ham retfærdig? Hvordan hjælper det os til at forstå, at retfærdigheden blev tilregnet ham i tro, og at det ikke var hans egen retfærdighed?`

Selv om Abrams liv var et liv i tro og lydighed, var det ikke et liv i fuldkommen tro og fuldkommen lydighed. Til tider udviste han svagheder på begge områder. Minder det om os?

Det fører os til det afgørende punkt: den retfærdighed, som frelser os, er en retfærdighed, som tilregnes eller tilskrives os. Det betyder, at vi erklæres retfærdige i Guds øjne på trods af vores fejl. Det betyder, at himlens Gud ser os som retfærdige, selv om vi ikke er det. Det er, hvad han gjorde med Abram, og det er, hvad han vil gøre med alle, som kommer til ham i Abrahams tro (Rom 4,16).

`Til eftertanke. Læs Rom 4,1-7. Se på den sammenhæng, hvor Paulus bruger 1 Mos 15,6. Bed over disse vers og nedskriv med dine egne ord, hvad du tror, de siger til dig.`