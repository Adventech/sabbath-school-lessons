---
title:  Genskin fra Golgata
date:  13/06/2021
---

Det Gamle Testamentes frelsesmetode under den mosaiske pagt er ikke anderledes end Det Nye Testamentes frelsesmetode under den nye pagt. Enten det er under den gamle eller den nye pagt, frelses vi ved tro alene.

”Når mænd og kvinder i større grad fatter storheden i det store offer, som himlens majestæt bragte ved at dø i menneskenes sted, vil frelsesplanen blive forstørret, og genskin fra Golgata vil vække ømme, hellige og levende følelser i de kristnes hjerter. Pris til Gud og Lammet vil fylde deres hjerte og deres læber. Stolthed og selvfølelse kan ikke trives hos dem, som holder scenerne fra Golgata friskt i minde … Selv alle verdens rigdomme er ikke tilstrækkelige til at genløse en enkelt sjæl. Hvem kan måle den kærlighed, som Kristus følte for en fortabt verden, da han hang på korset og led for skyldige menneskers synd? Den var umålelig og grænseløs.

Kristus har vist, at hans kærlighed var stærkere end døden. Han skaffede menneskene frelse; og selv om han kæmpede den frygteligste strid med mørkets magter, blev hans kærlighed stærkere og stærkere midt i kampen. Han udholdt, at Faderen skjulte sit ansigt, indtil han blev ledt til med sin sjæls bitterhed at udbryde: ’Min Gud, min Gud! Hvorfor har du forladt mig?’ Hans arm bragte os frelse. Prisen blev betalt for at købe menneskenes frelse, da han i sin sjæls sidste kamp udtalte de velsignede ord, som syntes at give genklang i hele skaberværket: ’Det er fuldbragt.’

Scenerne fra Golgata vil appellere til vores dybeste følelser. Du vil blive undskyldt, hvis dette emne fremkalder stor entusiasme i dig. Vores tanker og forestillingsevne vil aldrig helt kunne forstå, at Kristus, så strålende og uskyldig, skulle lide en så smertefuld død og bære vægten af verdens synd. Vi kan ikke fatte længden, bredden, højden og dybden af en så ufattelig kærlighed. Meditation over de enestående dybder af Frelserens kærlighed bør fylde vores sind, røre ved og smelte vores sjæl, forædle og forstærke vores hengivenhed og fuldstændigt forvandle hele vores karakter“ (Ellen White, Testimonies for the Church, 2. bd. s. 212).

`Til eftertanke. Bed, når du læser citatet fra Ellen White herover. Læs også Gal 6,14 og spørg dig selv: Hvordan kan jeg vise stolthed over Jesu Kristi kors?`