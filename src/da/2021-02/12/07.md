---
title:  Til videre studium
date:  18/06/2021
---

”Den eneste måde, hvorved han [synderen] kan opnå retfærdighed, er ved tro. Ved tro kan han bringe Kristi fortjeneste frem for Gud, og Herren indsætter sin søns lydighed på synderens konto. Kristi retfærdighed godtages i stedet for menneskets synd, og Gud tager imod, tilgiver og retfærdiggør den angrende, troende sjæl og behandler mennesket, som om det var retfærdigt og elsker det, som han elsker sin egen søn. Sådan bliver troen regnet os til retfærdighed“ (Ellen White, Selected Messages, 1. bd. s. 367).

”Når vi ved anger og tro tager imod Kristus som vores frelser, tilgiver Herren vores synder og betaler straffen, som kræves for overtrædelse af loven. Så står synderen over for Gud som retfærdig, modtager himlens gunst og har gennem Ånden fællesskab med Faderen og Sønnen. Dernæst er der endnu et arbejde, der skal gennemføres, og det er en gradvis proces. Sjælen skal helliges gennem sandheden. Også dette opnås af tro. For det er kun ved Kristi nåde, som vi modtager i tro, at karakteren kan forvandles“ (Ellen White, Selected Messages, 3. bd. s. 191).

**Spørgsmål til drøftelse**:

`1.	Hvordan skelnes der mellem en levende og en død tro? Jak 2,17-18. Hvordan beskriver Paulus en levende tro? Rom 16,26. Hvad er nøgleordet, som hjælper os til at se, hvad tro indebærer?`

`2.	Hvordan svarer du på det til en vis grad logiske argument, at hvis vi kun frelses, fordi retfærdigheden tilregnes os, ikke på grund af en retfærdighed, der er i os selv, så er det vel ligegyldigt, hvad vi gør?`

`3.	”Vores accept hos Gud er kun sikret gennem hans elskede søn, og gode gerninger er ikke andet end følgerne af hans syndstilgivende kærlighed. De giver os ingen fortjeneste, og der tilregnes os intet for vores gode gerninger, som vi kan bruge til at påberåbe os del i vores sjæls frelse … Han [den troende] kan ikke fremvise sine gode gerninger som en bøn om sin sjæls frelse“ (Ellen White, Selected Messages, 3. bd. s. 199). Kan du med dette citat i tankerne alligevel begrunde, hvorfor gode gerninger er en så vigtig del af den kristne erfaring.`

Gammel pagt, ny pagt: Jesus betalte den gæld, loven krævede, så vi kan stå retfærdige over for Gud.