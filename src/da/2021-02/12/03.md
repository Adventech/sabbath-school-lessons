---
title:  Pagten og offeret
date:  14/06/2021
---

**”I ved jo, at det ikke var med forgængelige ting som sølv eller guld, I blev løskøbt fra det tomme liv, I havde overtaget fra jeres fædre, men med Kristi dyrebare blod som af et lam uden plet og lyde“ (1 Pet 1,18-19).**

`Hvad mener Peter her, når han siger, at vi blev løskøbt?`

Når Peter taler om Jesu forsonende død på korset, får tanken om ”løskøbelse“ eller pris os til at tænke på den gamle skik, hvor en slave kunne befries fra trældom, når en pris var blevet betalt, ofte af en slægtning. Kristus løskøbte os fra syndens slaveri og dens endelige konsekvens, nemlig død. Men han gjorde det med sit eget ”dyrebare blod“, hans stedfortrædende og frivillige død på Golgatas kors. Dette er grundlaget for alle pagterne. Uden dette offer er pagten ugyldig, for da kunne Gud ikke på retfærdig vis opfylde sin side af aftalen, nemlig at give evigt liv til alle, som tror.

`Læs Rom 6,23 1 Joh 5,11-13. Hvilket budskab er fælles for disse vers?`

Vi har løftet om evigt liv, fordi Jesus var den eneste, som kunne reparere det brud, der oprindeligt gjorde, at vi mistede det. Hvorfor? Fordi kun Skaberens retfærdighed og evige værdi kunne udslette den gæld, vi skyldte den lov, vi havde brudt. Så vid og bred var den kløft, der opstod på grund af synd. For hvad ville det sige om Guds evige morallovs betydning, hvis et eller andet dødeligt skabt væsen kunne betale prisen for at overtræde den? Kun en, der er lige med Gud selv, i hvem der var evigt liv, et liv, der ikke var lånt eller afledt fra en anden, kunne betale den løsesum, der krævedes for at fri os fra vores gæld til loven. På den måde opfyldes alle pagtsløfterne; på den måde har vi selv nu løftet om evigt liv; på den måde er vi blevet løskøbt fra synd og død.

`Til eftertanke. Forestil dig, at et barn i et kunstmuseum kaster en ballon fyldt med blæk mod et Rembrandt-maleri og fuldstændigt ødelægger det. Maleriet er værd millioner, og selv om forældrene solgte alt, de ejede, ville de ikke være i nærheden af at kunne betale det, de skyldte. Denne illustration kan måske hjælpe os til at forstå, hvilken alvorlig overtrædelse, synden har forårsaget, og hvor umuligt det er for os at rette op på det, og hvorfor Herren selv var den eneste, som kunne betale gælden.`