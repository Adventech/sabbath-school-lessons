---
title:  Abrahams tro, 2. del
date:  16/06/2021
---

Når det gælder teksten i 1 Mos 15,6, har forskellige oversættelser brugt forskellige udtryk for det hebraiske ord khashab: ”regnede“ eller ”tilskrev“.

Det samme udtryk bruges i andre tekster i Mosebøgerne. En person eller ting ”regnes“ eller ”betragtes“ som noget, personen eller tingen ikke er. I 1 Mos 31,15 bekræfter fx Rakel og Lea, at deres far har ”regnet“ dem som fremmede, selv om de var hans døtre. Den tiende, som levitterne skulle betale, skulle ”regnes“ eller ”gælde“, som om den var korn, selv om det er tydeligt, at den ikke var det (4 Mos 18,27.30).

`Læs 3 Mos 7,18 3 Mos 17,1-4. Hvordan kommer denne tanke om at regnes til udtryk i forbindelse med ofringerne?`

Hvis et bestemt offer (”takoffer“) ikke er blevet spist inden den tredje dag, går dets værdi tabt, og det skal ikke ”regnes“ (khashab på hebraisk) ham til gode, som har bragt offeret. 3 Mos 7,18 taler om en situation, hvor offeret ”regnes“ synderen til gode (sml. 3 Mos 17,1-4), og som derefter står som retfærdig over for Gud. Gud regner synderen som retfærdig, selv om han egentlig er uretfærdig.

`Brug lidt tid på at tænke over det fantastiske ved, at vi på trods af vores fejl kan regnes som retfærdige i Guds øjne. Skriv med dine egne ord, hvad det betyder for dig.`

Den store sandhed, at vi bliver regnet eller erklæret retfærdige, ikke på grund af noget, vi selv kan gøre, men kun på grund af tro på, hvad Kristus har gjort for os, er essensen af udtrykket ”retfærdiggørelse af tro“. Men det er ikke vores tro, der gør os retfærdige; troen er det redskab, hvor igennem vi får retfærdighedens gave. Dette er i virkeligheden kristendommens skønhed, hemmelighed og herlighed. Alt det, vi tror som kristne, som Kristi efterfølgere, har sin rod i denne fantastiske tanke. Af tro regnes vi som retfærdige i Guds øjne. Alt andet, som følger efter: lydighed, helligelse, hellighed, karakterudvikling, kærlighed, bør udspringe af denne afgørende sandhed.

`Til eftertanke. Hvad vil du sige til en, som ønsker at være kristen, men som siger: ”Jeg føler mig ikke særlig retfærdig“?`