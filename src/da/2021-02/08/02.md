---
title:  Israels udvælgelse
date:  16/05/2021
---

**5 Mos 7,7.**

Jødisk tradition har lært, at Gud kun indgik pagten med Israel, fordi andre nationer først havde afvist den. Der er ikke noget bibelsk grundlag for en sådan påstand; men den er med til at understrege, at uanset, hvad Guds begrundelse var for at vælge jødefolket, så var det ikke, fordi de fortjente den store ære og de mange privilegier, som Herren gav dem. I sig selv havde de ikke nogen fortjeneste, som gjorde dem værdige til Guds kærlighed og til, at han udvalgte dem til at være sit folk. De var et lille folk, en gruppe stammer, der var slaver og politisk og militært svage. Og når det handlede om kultur og religion, var de forvirrede, uinteressante og uden indflydelse. Den eneste begrundelse for Israels udvælgelse findes derfor i Guds kærligheds og nådes mysterium.

Men vi må også være forsigtige, når vi ser på tanken om udvælgelse; for der er mulighed for mange teologiske misforståelser. Hvorfor udvalgte Gud Israel? Var det, for at de skulle frelses, mens alle andre var udvalgt til at blive afvist og fortabt? Eller var de udvalgt til at være et redskab, som skulle tilbyde hele verden det, de selv var blevet tilbudt?

`Læs 2 Mos 19,6 Es 56,7 Hebr 2,9. Læs versene og læg mærke til, hvordan de besvarer ovenstående spørgsmål.`

Som syvendedags adventister betragter vi os selv som et moderne modstykke til Israel. Vi er ikke kaldt af Gud til at være de eneste, som bliver frelst, men til at forkynde frelsens budskab til verden i forbindelse med de tre englebudskaber. Kort sagt mener vi, at vi har noget at sige, som ingen andre siger. Det var grundlæggende også det gamle Israels situation. Hensigten med Israels udvælgelse var ikke at gøre det jødiske folk til en form for en eksklusiv klub, som skulle beholde løftet om frelse og befrielse for sig selv. Tvært imod, hvis vi tror, at Kristus døde for alle mennesker (Hebr 2,9), var den frelse, som Gud tilbød Israel, også et tilbud til hele verden. Israel skulle være det redskab, som gjorde frelsen kendt. Vores kirke er kaldt til at være det samme.

`Til eftertanke. Tænk over din rolle i menigheden. Hvad kan du gøre for at fremme det arbejde, vi er blevet kaldt til at gøre? Husk, at hvis du ikke aktivt hjælper til, er det meget sandsynligt, at du i en eller anden grad står i vejen.`