---
title:  Loven i pagten
date:  18/05/2021
---

**5 Mos 10,12-13**

Hvad er din første tanke, når du hører ordet lov? Politi, fartbøder, dommere og arrest? Eller tænker du på begrænsninger, regler, strenge forældre og straf? Eller tænker du måske på orden, harmoni, stabilitet? Eller til og med … kærlighed?

Det hebraiske ord tora, som oversættes med ”lov“ i Bibelen, betyder ”belæring“ eller ”undervisning“. Udtrykket kan bruges som en henvisning til alle Guds belæringer, enten det drejer sig om moralske, civile, sociale eller religiøse belæringer. Det indbefatter alle de vise råd, som Gud i sin nåde har givet sit folk, så de kan erfare et liv i overflod både i fysisk og åndelig forstand. Det er ingen overraskelse, at salmisten kunne kalde det menneske lykkeligt, som ”har sin glæde ved Herrens lov og grunder på hans lov dag og nat“ (Sl 1,1-2).

Når vi læser loven eller toraen, som er den undervisning og de love, som er nedskrevet i Mosebøgerne, og som blev en del af Israels pagt, imponeres vi over, hvor omfattende de er. De berører alle dele af Israels liv: landbrug, civil regering, sociale relationer og tilbedelse.

`Læs 5 Mos 10,13. Hvad tror du grunden var til, at Gud gav Israel så meget undervisning? På hvilken måde var undervisningen til deres eget ”bedste“?`

”Lovens“ opgave som en del af pagten var at give retningslinjer for det nye liv for den menneskelige partner i pagten. Loven introducerer Guds vilje for pagtens medlemmer, og de kommer til at kende ham allerbedst ved lydighed i tro mod hans bud og andre tilkendegivelser af hans vilje.

Lovens rolle i den daglige virkelighed i pagtsforholdet viste, at Israel ikke kunne følge andre nationers livsstil. De kunne ikke kun leve efter naturlove, menneskelige behov, ønsker og begær, ikke engang sociale, politiske og økonomiske nødvendigheder. De kunne kun forblive Guds hellige folk, et kongerige af præster og hans ejendomsfolk ved total lydighed mod Gud, som havde oprettet pagten, altså lydighed mod hans åbenbarede vilje på alle livets områder.

`Til eftertanke. Ligesom det gamle Israel har syvendedags adventister modtaget en lang række råd med hensyn til hver eneste side af det kristne liv. Det er sket gennem en moderne manifestation af den profetiske gave. Hvorfor bør vi betragte de råd som en gave fra Gud i stedet for en hæmsko for selvstændig tanke og handling? Men er det muligt, at vi også kommer til at misbruge denne gave ved at bruge den legalistisk, ligesom israelitterne gjorde med deres gaver? Se Rom 9,23.`