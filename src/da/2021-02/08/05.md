---
title:  Guds lovs uforanderlighed
date:  19/05/2021
---

`Læs Mal 3,6 Jak 1,17. Hvad lærer Guds lovs tilstedeværelse i pagten om hans grund-læggende natur?`

Guds lov er et mundtligt eller skriftligt udtryk for hans vilje (se Sl 40,9). Loven er en gengivelse af hans karakter, og dens tilstedeværelse i pagten forsikrer os om Guds uforanderlighed: han er til at stole på. Selv om vi ikke altid er i stand til at forstå hans forsyns handlinger, ved vi, at han er pålidelig. Hans univers styres af uforanderlige moralske og fysiske love. Den kendsgerning giver os ægte frihed og sikkerhed.

”Visheden om, at Gud er til at stole på, ligger i den sandhed, at han er en lovens Gud. Hans vilje og hans lov er et. Gud siger, at ret er ret, fordi det beskriver de bedst mulige relationer. Derfor er Guds lov aldrig vilkårlig eller underlagt pludselige indskydelser eller nykker. Den er det mest stabile i hele universet“ (Walter R. Beach, Dimensions in Salvation (Washington, D.C.: Review and Herald Publishing Association, 1963), s. 143).

`Læs Amos 3,3. Hvis Guds lov ikke kan frelse et menneske fra synd, hvorfor gjorde Gud den så til en del af pagten?`

Et personforhold kræver enighed og harmoni. Gud er ikke kun verdens skaber, men også dens moralske hersker. For deres lykkes skyld er det nødvendigt med en lov, så hans skabte intelligente væsener kan leve i harmoni med ham. Hans lov, som er hans udtrykte vilje, er derfor hans herredømmes grundlov. Den indgår naturligt som normen eller forpligtelsen i pagtslutningen og pagtsforholdet. Lovens hensigt er ikke at frelse, men at definere vores forpligtelse over for Gud (1.-4. bud) og vores forpligtelser over for vores medmennesker (5.-10- bud). Den beskriver med andre ord det liv, som er Guds plan for hans pagts-børn, for deres egen lykkes og velværes skyld. Den forhindrede Israel i at overtage en anden filosofi og livsstil. Det var og er pagtsforholdets hensigt gennem Guds forvandlende nåde at lede den troende til at være i harmoni med Guds vilje og karakter.

`Til eftertanke. Se dig omkring. Kan du se de ødelæggende følger af lovløshed? Kan du også i dit eget liv se ødelæggelse, som kommer af, at du har brudt Guds lov? Den virkelighed bekræfter Guds lovs godhed, og hvorfor loven bør være en afgørende del af vores forhold til Gud.`