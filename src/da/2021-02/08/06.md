---
title:  Hvis …
date:  20/05/2021
---

**Læs følgende bibeltekster. Hvad er den ene ting, de har fælles, og hvad lærer det os om pagtens natur?**

`1 Mos 18,19`

`1 Mos 26,4-5`

`2 Mos 19,5`

`3 Mos 26,3`

Gud anerkender åbent Abrahams trofaste lydighed mod ”mine bud, mine befalinger, mine lovbud og mine love“ (1 Mos 26,5). Det er underforstået, at Gud forventede en sådan livsstil fra sin menneskelige partner i pagten. Den komplette udtalelse om den bibelske pagt ved Sinaj gør det helt tydeligt, at betingelserne om lydighed er en af de grundlæggende sider ved pagten.

2 Mos 19,5 siger tydeligt: ”Hvis I adlyder …“ Pagtens betingelser er ubestridelige. Selv om pagtens løfter blev givet af nåde, selv om de altså var ufortjente og en gave fra Gud, var de ikke uden betingelser. Folket kunne afvise gaven, fornægte nåden og vende sig bort fra løfterne. Ligesom frelsen selv ophæver pagten aldrig den frie vilje. Gud tvinger ingen ind i et frelsende forhold til ham. Han påtvinger ingen sin pagt. Han tilbyder den gratis til alle; alle inviteres til at tage imod. Når vi gør det, medfører det forpligtelser, ikke som et middel til at fortjene pagtens velsignelser, men som en ydre tilkendegivelse af, at man har modtaget pagtens velsignelser. Israel skulle adlyde, ikke for at fortjene løfterne, men så løfterne kunne opfyldes gennem dem. Deres lydighed var et udtryk for, hvordan det er at blive velsignet af Herren. Lydighed gør os ikke fortjent til velsignelser; i stedet skaber lydigheden omgivelser, hvor troens velsignelser kan komme til udtryk.

**Til eftertanke. ”I skal vandre ad den vej, Herren jeres Gud har befalet jer, for at I må leve, og det må gå jer godt, og I må få et langt liv i det land, som I skal tage i besiddelse“ (5 Mos 5,33).**

**Vurder forskellen på følgende to måder at tænke på:**

`Gud siger til Israel, at hvis de adlyder, fortjener de at få velsignelserne. Velsignelserne er derfor noget, som folket har krav på!`

`Gud siger, at velsignelserne kan blive deres, fordi lydighed gør det muligt for Gud at give dem disse velsignelser.`