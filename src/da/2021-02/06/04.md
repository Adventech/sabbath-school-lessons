---
title:  Israel og pagten
date:  04/05/2021
---

**Jer 11,8**

I teksten fra Jeremias siger Herren, at han vil lade ”alle pagtens ord gå i opfyldelse.“ Men han taler om noget dårligt! Vi har en tendens til at mene, at pagten tilbyder os noget, der kun er godt, men der findes også en bagside. Dette ses tydeligt i beretningen om Noa. Gud tilbød Noa noget fantastisk: frelse fra ødelæggelse. Men Noa skulle adlyde for at modtage Guds nådes velsignelser. Hvis han ikke gjorde det, ville den anden side af pagten træde i kraft.

`Læs Jer 11,8 1 Mos 6,5. Sammenlign de to vers mht. verdens tilstand før syndfloden. Hvilke paralleller er der? Hvad siger disse vers om betydningen af vores tanker og motiver? Hvordan kan vores tanker kontrolleres, så de stemmer overens med Guds vilje?`

Desværre var Israels historie som nation stort set et gentaget mønster af frafald fulgt af guddommelig straf, dernæst anger efterfulgt af en periode med lydighed. Kun en kort periode under David og Salomo havde de kontrol med hele det lovede land.

Se på følgende tekst fra Jeremias mht. Israels frafald: ”Når en mand sender sin kone bort, og hun forlader ham og bliver gift med en anden, kan han så tage hende tilbage? Mon ikke dette land ville blive vanhelliget derved? Og du, som horede med mange elskere, vil tilbage til mig! siger Herren … Men som en kvinde er troløs mod sin elskede, var I troløse mod mig, Israels hus, siger Herren“ (Jer 3,1.20).

Dette omtaler noget, vi berørte tidligere: den pagt, som Gud ønsker med os, er ikke kun en kold juridisk aftale mellem forretningsfolk, som ønsker at opnå den bedste aftale for sig selv. Pagtsforholdet er en forpligtelse, som er lige så hellig som ægteskabet. Derfor bruger Gud det billede, han gør.

Pointen er, at Israels frafald ikke var baseret på ulydighed, men på et brudt personligt forhold til Herren. Det var et brud, som førte til ulydighed og til sidst bragte straf over dem.

`Til eftertanke. Hvorfor er det personlige gudsforhold så vigtigt i det kristne liv? Hvis vores forhold til Gud ikke er i orden, hvorfor har vi så let ved at falde i synd og ulydighed? Hvad vil du svare den, der spørger: Hvordan kan jeg udvikle et dybt og kærlighedsfuldt forhold til Gud?`