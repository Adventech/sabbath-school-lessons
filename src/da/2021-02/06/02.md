---
title:  ”Udvalgt af alle folk…“
date:  02/05/2021
---

**Læs 5 Mos 7,6.**

Der er ingen tvivl. Herren havde specielt udvalgt det jødiske folk til at være hans særlige repræsentanter på jorden. Det ord, som oversættes med ”ejendomsfolk“ (segulah) i verset ovenover, kan betyde ”værdsat ejendom“ eller ”kært eje“. Det er vigtigt at huske, at denne udvælgelse helt og alene var Guds initiativ og et udtryk for hans nåde. Intet i folket selv gjorde, at de fortjente den nåde. Det kunne der ikke være, for nåde er altid ufortjent.

`Læs Ez 16,8. Hvordan er dette vers med til at kaste lys over, hvorfor Herren valgte Israel?`

”Hvorfor blev Israel valgt af Gud? Det var uudgrundeligt. Det var en lille folkegruppe uden en stor kultur og uden prestige. Det havde ingen personlige egenskaber, som retfærdiggjorde et sådant valg. Udvælgelsen var helt og alene Guds handling … Den ultimative begrundelse for udvælgelsen findes i den guddommelige kærligheds mysterium. Men kendsgerningen er, at Gud elskede Israel, og han udvalgte hende. Dermed opfyldte han sit løfte til forfædrene … Hun var blevet valgt på grund af Jahves kærlighed til hende. Hun var blevet befriet fra slaveriet i Egypten, og derved viste Gud sin magt. Hvis folket … forstod disse vigtige kendsgerninger, ville det indse, at det virkelig var helligt og særligt udvalgt. Enhver tendens fra folkets side til at opgive en så ædel status ville være ekstremt forkastelig“ (J.A. Thompson, Deuteronomy (London: Inter-Varsity Press, 1974), s. 130-131).

Ifølge den guddommelige plan skulle Israel være både et kongeligt og et præsteligt folk. I en ond verden skulle de være konger, moralsk og åndeligt, i den forstand, at de skulle sejre over syndens herredømme (Åb 20,6). Som præster skulle de have samfund med Gud gennem bøn, lovprisning og ofringer. Som mellemmænd mellem Gud og hedningerne skulle de tjene som lærere, forkyndere og profeter, og de skulle være eksempler på hellig livsførelse. De skulle være Himlens repræsentanter for sand religion.

`Til eftertanke. Se på dagens vers, hvor Herren siger, at israelitterne skulle være ”udvalgt af alle folk på jorden“. Set i lyset af, hvad Guds Ord lærer om ydmyghed og farerne ved stolthed, hvad tror du så, at dette vers betyder? På hvilken måde var de blevet udvalgt frem for andre folk? Kan vi anvende den tanke om os som en kirke? I så fald, hvordan?`