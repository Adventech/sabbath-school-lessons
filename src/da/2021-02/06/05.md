---
title:  Resten
date:  05/05/2021
---

**Hvilket håb finder vi i følgende bibeltekster på trods af Israels gentagne cyklus af frafald, guddommelig straf og dernæst anger?**

`Es 4,3`

`Mika 4,6-7`

`Sef 3,12-13`

Selv om Guds plan med det gamle Israel blev ødelagt af ulydighed, var den aldrig helt tilintetgjort. Blandt ukrudtet voksede der stadig nogle få blomster. Mange af de gammeltestamentlige profeter taler om en trofast rest, som Gud ville samle til sig selv som en smuk buket.

Guds hensigt med at skabe og bevare en trofast rest var den samme, som den hele tiden havde været for hele Israel. Han ville bruge dem som sit guddommeligt udvalgte redskab til at ”fortælle folkene om min herlighed“ (Es 66,19). På den måde ville andre tilslutte sig de trofaste for at ”tilbede kongen, Hærskarers Herre“ (Zak 14,16). Uanset, hvor slemt det står til, har Gud altså altid nogle trofaste, som på trods af frafald blandt Guds udvalgte folk opretholdt deres eget kald og udvælgelse (2 Pet 1,10). På trods af nationens frafald som et hele, var der altså stadigvæk nogle, som efter bedste evne forsøgte at holde deres side af pagten (se fx 1 Kong 19,14-18). Og selv om de måske led sammen med folket som et hele (som fx bortførelse fra deres land), vil det sidste og ultimative pagtsløfte, løftet om evigt liv, gælde dem.

`Læs Joh 10,27-28. Hvad siger Jesus i disse vers? Anvend hans ord og løftet i dem på situationen med frafald i det gamle Israel. Hvordan er disse ord med til at forklare, at der findes en trofast rest?`

For nogle år siden opgav en ung kvinde helt sin kristne tro. Hun gjorde det hovedsagelig, fordi hun var skuffet over den synd, det frafald og hykleri, hun så i sin lokale menighed. ”De mennesker var ikke rigtigt kristne,“ sagde hun og brugte det som en undskyldning for at opgive alt. Hvorfor er hendes undskyldning tam? Begrund dit svar med de principper, vi har studeret i dagens afsnit.