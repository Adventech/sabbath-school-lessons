---
title:  En land-aftale
date:  03/05/2021
---
1 Mos 35,12.
Løftet om, at landet ville blive givet til Guds folk, Israel, blev første gang givet til Abraham og senere gentaget til Isak og Jakob. På Josefs dødsleje blev løftet gentaget (1 Mos 50,24). Men Gud havde fortalt Abraham, at der ville gå ”fire hundrede år“, før Abrahams efterkommere skulle tage landet i eje (1Mos 15,13.16). Løftet begyndte at gå i opfyldelse i Moses’ og Josvas dage. Moses gentog den guddommelige befaling: ”Se, jeg lægger landet åbent foran jer. Ryk ind og tag det land i besiddelse, som Herren lovede jeres fædre Abraham, Isak og Jakob at give dem og deres efterkommere“ (5 Mos 1,8).

`Læs 5 Mos 28,1.15. Kort fortalt siger disse vers, at landet gives til dem som en del af pagten. Hvilke forpligtelser fulgte med i pagten?`

Den første del af 5 Mos 28 fremstiller de velsignelser, som Israel ville modtage, hvis de fulgte Herrens vilje. Anden del af kapitlet handler om de forbandelser, som ville ramme dem, hvis de ikke gjorde det. Disse forbandelser ”skyldtes i stor grad, men ikke kun, at synden fik lov til at påføre sine egne onde følger … ‘Den, der sår i kødet, skal høste fordærv af sit kød’ (Gal 6,8). Ligesom vand, der ikke kontrolleres, vil stige, indtil det har nået sit niveau; ligesom et ur, der overlades til sig selv, ikke vil holde op med at gå, før urværket går helt i stå; ligesom et træ, der får lov til at vokse uhæmmet, ikke kan frembringe god frugt; sådan har synden et niveau, der skal nås, en tid, der skal fuldbyrdes, en frugt, der skal modnes, og ‘det ender … med død’ (Rom 6,21)“ (The Pulpit Commentary: Deuteronomy, H.D.M. Spence and Joseph S. Exell, eds., 3. bd. s. 439.

På trods af mængden af løfter om land, var disse løfter ikke ubetingede. De var en del af en pagt. Israel skulle opfylde sin del af aftalen; hvis ikke, kunne løfterne annulleres. Adskillige gange gjorde Herren det meget klart, at hvis de var ulydige, ville landet blive taget fra dem. Læs 3 Mos 26,27-33. Det er svært at forestille sig, hvor meget mere tydeligt Gud kunne have udtrykt sig.

`Til eftertanke. Som kristne ser vi frem til at modtage og beholde det lovede himmelske land, som vi får på den nye jord. Men forskellen er, at når vi først er kommet dertil, er der ingen chance for, at vi mister det igen (Dan 7,18). Men der er betingelser for, at vi kommer dertil. Hvordan opfatter du, hvad disse betingelser går ud på, specielt i lyset af læren om frelse ved tro alene?`