---
title:  Regnbuens tegn
date:  14/04/2021
---

**1 Mos 9,12-13.**

Ikke mange naturfænomener er så smukke som regnbuen. Hvem kan ikke mindes barndommens fascination og forundring over de fantastiske farvebuer, der bøjede sig henover himlen som en slags mystisk port, der kaldte på os fra himlen? Eller måske var det kun et klovnebælte? Selv som voksne kan vi næsten miste pusten ved synet af de fantastiske farver på himlen. Det er ikke så mærkeligt, at regnbuen også i dag bruges som et symbol på mange forskellige ting, lige fra politiske organisationer til kulter, rockorkestre eller rejsebureauer. Prøv at søge på Internettet på ordet regnbue eller det engelske ”rain-bow“. Disse smukke farvebånd rører stadigvæk ved vores hjerter og sind. Selvfølgelig gør de det! Det var hele Guds pointe.

`Læs 1 Mos 9,12-17. Hvad sagde Gud, at regnbuen skulle symbolisere?`

Herren sagde, at han ville bruge regnbuen som et tegn på ”min pagt“ (1 Mos 9,15). Det er interessant, at han bruger ordet ”pagt“; for i dette tilfælde adskiller pagten sig fra, hvordan det bliver brugt andre steder. I modsætning til pagten ved Sinaj er der ikke stipuleret nogen forpligtelse for de mennesker, som skulle nyde fordel af pagten (ikke engang Noa). Guds ord i denne situation gælder alle mennesker, ”alle levende væsener, alt levende“ (1 Mos 9,15), og det er ”en evig pagt“ (1 Mos 9,12). Guds løfte er til hele verden; det omfatter alle, uanset om de vælger at adlyde Herren eller ej. I den forstand er begrebet pagt ikke her brugt på samme måde, som når Bibelen ellers taler om forholdet mellem Gud og mennesker.

`Til eftertanke. På hvilken måde åbenbarer denne pagt også Guds nåde? Hvem tog initiativ til at oprette pagten? Hvem har grundlæggende fordel af pagten?`

Guds del af pagten er i dette tilfælde selvfølgelig, at han aldrig vil ødelægge verden ved en oversvømmelse. Men selv om pagten altså ikke her indbefatter specifikke krav til os, kan vores kundskab om, hvad regnbuen symboliserer alligevel få indflydelse på, hvordan vi lever i lydighed mod Herren? Er der nogle underforståede forpligtelser for os, når vi ser op på himlen og ser regnbuen? Tænk over hele den sammenhæng, hvori regnbuen kom, og de lærdomme, vi kan udlede af denne beretning.