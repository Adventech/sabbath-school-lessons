---
title:  ”Kun Noa blev tilbage“
date:  15/04/2021
---

**1 Mos 7,23.**

I denne tekst finder vi den første omtale i Skriften af begrebet ”en rest“ eller ”resten“. Det ord, der oversættes med ”blev tilbage“, kommer fra et andet ord, hvis grundstamme benyttes mange gange i Det Gamle Testamente, når tanken om en rest udtrykkes.

”Men Gud sendte mig i forvejen for at holde jer i live som en rest i landet og lade jer overleve i stort antal“ (1 Mos 45,7).

”De, der er til rest i Zion, de, der bliver tilbage i Jerusalem, skal kaldes hellige, alle i Jerusalem, der er indskrevet til livet“ (Es 4,3).

”På den dag løfter Herren atter sin hånd for at genvinde den rest af sit folk, der er tilbage i Assyrien og Egypten, Patros, Nubien og Elam, Sinear, Hamat og havets fjerne øer“ (Es 11,11).

I alle disse tekster er de fremhævede ord forbundet med de tilsvarende ord ”blev tilbage“, som vi finder i 1 Mos 7,23.

`Se på 1 Mos 7,23 og de andre eksempler. Hvordan opfatter du her begrebet ”rest“? Hvilke ydre omstændigheder førte til, at de var en rest? Hvordan hænger pagten sammen med tanken om en rest?`

I syndflodens dage blev verdens skaber verdens dommer. Den kommende verdensomspændende dom rejste spørgsmål om, hvorvidt alt liv på jorden, også menneskers, ville blive udslettet. Hvis ikke, hvem ville så overleve? Hvem skulle udgøre den rest, der blev tilbage?

I dette tilfælde var det Noa og hans familie. Men Noas overlevelse var kædet sammen med Guds pagt med ham (1 Mos 6,18), en pagt, som havde sin oprindelse hos og blev iværksat af en barmhjertig og nådig Gud. De overlevede kun på grund af det, Gud gjorde for dem, på trods af betydningen af deres samarbejdsvillighed. Hvad Noas pagsforpligtelser end må have været, og uanset, hvor trofast han fulgte dem, var hans eneste håb Guds barmhjertighed.

`Til eftertanke. I lyset af vores opfattelse af de sidste tiders begivenheder, som indbefatter en tid, hvor Gud vil have en rest (se Åb 12,17), hvilke paralleller kan vi se og lære af i beretningen om Noa, så vi kan forberede os på at blive en del af den rest? Hvordan er de beslutninger og valg, vi foretager hver dag, med til at afgøre, hvilken side vi vil stå på til den tid?`