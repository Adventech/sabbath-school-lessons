---
title:  Syndens princip
date:  11/04/2021
---

**1 Mos 6,5.**

Efter skabelsen tilkendegav Gud, at han mente, at alt var godt (1 Mos 1,31). Men så kom synden ind i verden, og hele paradigmet blev ændret. Alt var ikke længere godt. Guds fuldkomne skaberværk blev skæmmet af synden og alle dens frygtelige følger. På Noas tid havde oprøret mod Gud nået forfærdelige dimensioner, og det onde havde opslugt hele menneskeheden. Selv om Bibelen ikke giver mange detaljer (se Ellen White, Patriarker og profeter, s. 47-48, for en udvidet beskrivelse), var synden og oprøret tydeligvis noget, som en kærlig, tålmodig og tilgivende Gud ikke længere kunne tolerere.

Hvordan kunne det gå så galt på så kort tid? Måske er svaret ikke så svært at finde. Hvor mange har ikke i dag stillet det samme spørgsmål, når de så på deres egen synd. Hvordan kunne det udvikle sig så forkert på så kort tid?

**Læs følgende bibeltekster og nedskriv, hvad de fortæller. Læg mærke til, hvordan synden bliver stadigt værre.**

`1 Mos 3,6`

`1 Mos 3,11-13`

`1 Mos 4,5`

`1 Mos 4,8`

`1 Mos 4,19`

`1 Mos 4,23`

`1 Mos 6,2`

`1 Mos 6,5.11`

1 Mos 6,5 og 11 skete ikke i et tomrum. Der gik en historie forud for dette. Det frygtelige resultat havde en årsag. Synden blev gradvist værre. Det har den en tendens til at blive. Synd er ikke som et sår med en automatisk indbygget helbredelsesproces. Tværtimod, hvis synden ikke bliver standset, vil den vokse og formere sig og aldrig være tilfreds, før det ender med ødelæggelse og død. Vi behøver ikke at forestille os tilværelsen før syndfloden for at se det princip i virksomhed. Det findes over alt omkring os også i dag.

Det er ikke så mærkeligt, at Gud hader synd. Det er ikke så mærkeligt, at synden før eller senere vil blive udslettet. En retfærdig og kærlig Gud kan ikke gøre andet med den.

Den gode nyhed er selvfølgelig, at selv om Gud ønsker at fjerne synden, ønsker han også at frelse syndere. Det er, hvad pagten handler om.