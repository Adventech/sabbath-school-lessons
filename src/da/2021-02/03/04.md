---
title:  Pagten med Noa
date:  13/04/2021
---

**1 Mos 6,18.**

I dette ene vers finder vi det grundlæggende i den pagt, som Gud vil oprette med menneskeheden: Gud og menneskeheden indgår en aftale. Ganske enkelt.

Men der er flere elementer involveret, end vi først ser. For det første er der lydighed på menneskenes side. Gud siger til Noa, at han og hans familie skal gå ind i arken. Der er noget, de skal gøre, og hvis de ikke gør det, brydes pagten. Og hvis pagten brydes, er det menneskene, der er tabere; for til syvende og sidst er det kun dem, der nyder godt af pagten. Hvad ville følgerne have været for Noa og hans familie, hvis Noa sagde nej til Gud, og ikke ønskede at overholde pagten, eller hvis han sagde ja, men derefter ændrede mening?

`Gud siger, at det er ”min pagt“. Hvad siger det om pagtens grundlæggende væsen? Hvilken forskel ville det gøre for vores opfattelse af pagten, hvis Gud havde omtalt den som ”vores pagt“?`

Selv om dette er en helt særlig situation, så ser vi alligevel det grundlæggende forhold mellem Gud og mennesker i denne pagt. Ved at oprette ”min pagt“ med Noa, viser Gud igen sin nåde. Han viser, at han er villig til at tage initiativet for at frelse menneskene fra følgerne af deres synd. Denne pagt må med andre ord ikke betragtes som en sammenslutning af ligestillede, hvor hver ”partner“ i pagten er afhængig af den anden. Måske kan vi sige, at Gud har ”fordel“ af pagten, men kun i en helt anderledes forstand end, hvad vi mennesker har. Hans fordel er, at de mennesker, han elsker, vil få evigt liv, og det er ingen lille tilfredsstillelse for Gud (Es 53,11). Men det betyder ikke, at han har fordel på samme måde som os, der er modtagere af pagtens velsignelser.

Tænk over følgende billede: en mand er under en storm faldet over bord fra et skib. Nogen på dækket siger, at de vil kaste en redningskrans i vandet og hejse ham om bord. Men manden i vandet er nødt til at acceptere sin del af ”aftalen“, det vil sige gribe fat og holde fast i det, der blive tildelt ham. Det er på mange måder, hvad pagten mellem Gud og menneskeheden handler om.

`Til eftertanke. Hvordan kan ovenstående billede hjælpe dig til at forstå den nåde, som er indbygget i pagten? Hvordan hjælper det dig til at forstå, hvad dit forhold til Gud også i dag må være bygget på?`