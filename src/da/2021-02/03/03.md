---
title:  Mennesket Noa
date:  12/04/2021
---

**1 Mos 6,8**

I alle de bibeltekster, der handler om ondskaben i verden før syndfloden, fremstår Noa som en kontrast til andre mennesker. Læs 1 Mos 6,9 og de tre specifikke karaktertræk, som Bibelen bruger om ham. Nedskriv, hvad du mener, at hvert af disse punkter betyder:

1.	Han var ”en retfærdig mand“.
2.	Han var ”udadlelig“.
3.	Han ”vandrede med Gud“.

Der er ingen tvivl om, at Noa havde et frelses-forhold til Herren. Han var en person, som Gud kunne samarbejde med, som lyttede til Gud, adlød ham og stolede på ham. Derfor var Gud i stand til at bruge Noa til at gennemføre sin hensigt, og derfor kaldte Peter ham i Det Nye Testamente for ”retfærdighedens forkynder“ (2 Pet 2,5).

`Læs 1 Mos 6,8. Hvordan hjælper denne tekst os til bedre at forstå forholdet mellem Noa og Herren?`

Dette er første gang, ordet nåde optræder i Bibelen. Det er tydeligt, at det har den samme betydning som i anvendelserne i Det Nye Testamente, hvor det beskriver Guds barmhjertige, ufortjente velvilje, som vises over for syndere, der ikke fortjener det. Vi må derfor forstå, at uanset, hvor ”udadlelig“ og ”retfærdig“ Noa var, var han stadigvæk en synder, som havde brug for sin Guds ufortjente nåde. I den forstand er Noa ikke anderledes end hver af os, som oprigtigt ønsker at følge Herren.

`Til eftertanke. Vi har set, at Noa ligesom os og alle andre havde brug for Guds nåde. Spørg dig selv, om det kan siges om dig, at du er ”retfærdig“, ”udadlelig“, og at du ”vandrer med Gud“. Nedskriv dine begrundelser for det svar du giver, og del det evt. med klassen på sabbatten.`