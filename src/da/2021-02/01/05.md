---
title:  Ved træet
date:  31/03/2021
---

”Men Gud Herren gav mennesket den befaling: ‘Du må spise af alle træerne i haven. Men træet til kundskab om godt og ondt må du ikke spise af, for den dag du spiser af det, skal du dø!’“ (1 Mos 2,16-17).

Denne prøve gav Adam og Eva en mulighed for at bruge deres frie vilje. Den udfordrede dem også til at reagere positivt eller negativt på deres forhold til Skaberen. Den viser også, at Gud havde skabt dem som frie moralske væsener. For hvis de ikke havde muligheden for at være ulydige, hvorfor skulle Gud så i det hele taget gøre sig umage med at advare dem imod det?

”Alt det i kapitlet, der går forud, har banet vejen for dette klimaks [1 Mos 2,16-17]. Racens fremtid centreres om dette ene forbud. Mennesket skal ikke forvirres af mange forskellige udfordringer. Kun et guddommeligt påbud skal overholdes. Ved således at begrænse antallet af formaninger til en, giver Jahve dem beviser for sin barmhjertighed. Og for at vise, at dette ene bud ikke var urimeligt, stiller Herren det op imod en bredere tilladelse: ‘Du må spise af alle træerne i haven’“ (H.C. Leupold, Exposition of Genesis, vol. 1, s. 127).

Ved at kalde Adam og Eva til at adlyde sig, sagde Gud: Jeg er jeres skaber, og jeg har skabt jer i mit billede. Jeres liv opretholdes af mig; i mig lever, ånder og eksisterer I. Jeg har sørget for alt til jeres velvære og lykke: føde, et hjem, menneskeligt selskab, og jeg har sat jer som verdens herskere under mig. Hvis I vil bekræfte dette forhold til mig, fordi I elsker mig, så vil jeg være jeres Gud, og I skal være mine børn. I kan bekræfte dette forhold og den tillid, det medfører, ved ganske enkelt at adlyde dette ene påbud.

Til syvende og sidst kan vores forhold til Gud kun være effektivt og varigt, hvis vi frit vælger at acceptere hans vilje. At afvise hans vilje er i virkeligheden at kræve uafhængighed af ham. Det viser, at vi mener, at vi ikke har brug for ham. Det er et valg, som resulterer i kundskab om ondt, og det onde fører til fremmedgørelse, ensomhed, frustrationer og død.

`Til eftertanke. Den prøve, som Gud gav Adam og Eva, handlede om loyalitet og tro. Ville de være loyale mod deres Skaber, som havde givet dem alt det, de havde brug for, i en verden fuld af glæder, eller ville de gå deres egen vej, uafhængige af hans vilje? Ville de have nok tro på ham til at stole på hans ord? Deres loyalitet og tro blev prøvet ved træet til kundskab om godt og ondt. Møder vi lignende prøver? Hvordan fungerer Guds lov som en parallel til kundskabens træ?`