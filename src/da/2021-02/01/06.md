---
title:  Et forhold brydes
date:  01/04/2021
---

`Læs 1 Mos 3,1-6. Vi har en tendens til at tro på mennesker, vi kender og instinktivt mistro dem, vi ikke kender. Eva ville naturligt have mistroet Satan. Og ethvert direkte angreb på Gud ville have sat hende i en forsvarsposition. Hvad gjorde Satan for at omgå Evas naturlige forsvarsmekanismer?`

”Hvor uacceptabel Evas overtrædelse end var, og hvor skæbnesvanger den end blev for hele menneskeheden, involverede hendes valg ikke nødvendigvis hele den menneskelige race i straffen for hendes overtrædelse. Adams valg var fuldt bevidst. Han havde fuld forståelse af Guds tydelige forbud. Det var derfor Adams og ikke bare Evas valg, som endeligt førte til, at synd og død blev menneskehedens lod. Eva blev forført; Adam blev det ikke“ (The SDA Bible Commentary, 1. bd. s. 231).

Som følge af denne åbenlyse overtrædelse af Guds bud blev forholdet mellem Gud og mennesker brudt. Det blev ændret fra et åbent fællesskab med Gud til flugt fra hans nærhed på grund af frygt (1 Mos 3,8-10). Fremmedgørelse og adskillelse erstattede fællesskab og samvær. Synden fik indpas, og alle dens frygtelige resultater fulgte med. Hvis ikke der blev gjort noget, var menneskeheden på vej mod evig ødelæggelse.

`Læs 1 Mos 3,15. Hvilket løfte om håb og trøst finder vi midt i denne tragedie?`

Guds overraskende udtalelse, om profetisk håb, taler om et guddommeligt indstiftet fjendskab mellem slangen og kvinden, mellem hendes afkom og slangens afkom. Klimakset i den strid når sit højdepunkt med kvindens ”afkom“. Som repræsentant for menneskeheden ville han, Messias, sejre og give Satans hoved et knusende slag, mens Satan kun ville være i stand til at bide ham i hælen.

I deres totale hjælpeløshed skulle Adam og Eva finde håb i dette løfte om Messias. Løftet om Messias og den endelige sejr, som på dette tidspunkt kun var svagt antydet, løftede det mørke, som synden havde bragt dem i.

`Til eftertanke. Læs 1 Mos 3,9, hvor Gud siger til Adam og Eva: ”Hvor er du?“ Gud vidste selvfølgelig, hvor de var. Men i stedet for at være fordømmende kaldte han det skyldbetyngede par til sig med ord fulde af håb om nåde og barmhjertighed. Hvordan oplever vi i dag, at Gud nådigt og barmhjertigt kalder os tilbage til ham?`