---
title:  Gud og menneskeheden sammen
date:  30/03/2021
---

Læg mærke til Guds første ord til menneskene, i hvert fald som det gengives i Skriften. Han viser dem deres evne til at formere sig, til at reproducere flere af deres egen art. Han gør dem også opmærksom på jorden selv, på skaberværket, og giver dem opgaven at dyrke den, lægge den under sig og herske over den. Han viser dem også de planter, de kan spise. Kort fortalt handler Guds første ord til manden og kvinden ifølge Bibelen specifikt om deres samspil med og forhold til den fysiske verden.

`Læs 1 Mos 1,28-29. Hvad viser denne tekst om, hvordan Gud ser på den materielle verden? Siger disse vers, at der er noget dårligt ved materielle ting og vores glæde over dem? Hvilke lærdomme kan vi drage fra disse tidlige scener i menneskehedens historie om, hvordan vi skal forholde os til skaberværket?`

Med disse første ord til Adam og Eva tager Gud de første skridt hen imod et personligt forhold til menneskene. Han taler til dem, giver dem befalinger, fortæller dem, hvad de skal gøre. Der ligger også et underforstået ansvar i ordene. Gud har bedt dem om at være herskere over den fantastiske verden, han selv har skabt.

`Vers 28 siger, at Gud velsignede Adam og Eva. Hvad betyder det? Hvilken form for relation antyder det mellem dem og deres Skaber?`

Gud tiltalte Adam og Eva som intelligente væsener, der kunne svare på hans venlighed og indgå i samhørighed og fællesskab med ham. Og som skabnings-børn var Adam og Eva afhængige af deres Skaber-faders velsignelse og omsorg. Han sørgede for alt det, de havde brug for. De gjorde intet for at fortjene det, han gav dem. De var helt og aldeles modtagere af noget, de ikke gjorde sig fortjent til.

`Til eftertanke. Når vi læser om mandens og kvindens skabelse, kan vi før synden se elementer af den type personligt forhold, som Gud ønsker, at vi nu efter synden skal have med ham. Hvilke paralleller kan du finde, som kan hjælpe os til at forså, hvordan vi i vores syndige tilstand kan have et personligt forhold til ham?`