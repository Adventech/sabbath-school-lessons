---
title:  I Skaberens billede
date:  29/03/2021
---

**1 Mos 1,27**

`1.	Bibelen siger, at Gud skabte menneskeheden, mand og kvinde, ”i sit billede“. Hvad betyder det, at Gud skabte os i sit eget billede? På hvilke måder er vi ”i hans billede“?`

`2.	Var der andet end menneskene, der ifølge denne skabelsesberetning blev skabt ”i Guds billede“? Hvilke lærdomme finder vi i forskellen mellem mennesker og resten af skaberværket?`

`3.	Hvad ellers kan vi finde i gengivelsen af menneskenes skabelse, som adskiller mennesket fra alt andet, som Herren skabte? Se 1 Mos 2,7.18-25.`

Selv om vi må tale om Gud med menneskelige udtryk, må vi ikke glemme, at ”Gud er ånd“ (Joh 4,24) med guddommelige egenskaber. Vi kan kun sige, at vi på de fysiske, mentale og åndelige områder til en vis grad genspejler vores guddommelige Skaber. Men der er stadigvæk meget omkring hans karakter, der for os er et mysterium. Dog understreger Bibelen den åndelige og mentale side af vores sind. Vi kan udvikle og forbedre disse sider. Det enestående ved menneskesindet er, at det er muligt at have et personligt forhold til Gud, noget, som ikke ser ud til at være muligt for resten af Guds skaberværk på jorden.

Læg også mærke til den enestående beskrivelse af, hvordan Gud skabte kvinden. Både mand og kvinde deler det ufatteligt store privilegium at være skabt i Guds billede. I deres skabelse er der ingen antydning af, at den ene er mindre værd end den anden. Gud selv skabte dem ud af det samme materiale. Gud skabte fra begyndelsen begge som lige, og placerede dem sammen i et særligt forhold til ham. Begge havde samme mulighed for at udvikle deres gudgivne karakter på en måde, der ville ære ham.

”Gud gav selv Adam en livsledsager. Han skaffede ham en medhjælp, som passede til ham, - en, der var skikket til at være hans lige, og som kunne være et med ham i kærlighed og forståelse. Eva blev skabt af et ribben, der blev taget ud af Adams side. Derved blev det tilkendegivet, at hun ikke skulle herske over ham som hoved og heller ikke trædes under fod som en underordnet, men stå ved hans side som hans lige for at elskes og beskyttes af ham“ (Ellen White, Patriarker og profeter, s. 18).