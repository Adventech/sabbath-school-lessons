---
title:  Messiasløftet, 1. del
date:  26/04/2021
---

**”I dig og i dit afkom skal alle jordens slægter velsignes“ (1 Mos 28,14).**

**”Og hører I Kristus til, er I også Abrahams afkom, arvinger i kraft af Guds løfte“ (Gal 3,29).**

Mere end en gang sagde Gud til Abraham, at i hans afkom skulle alle jordens slægter velsignes (se også 1 Mos 12,3; 18,18 og 22,18). Dette store pagtsløfte gentages, fordi det er det vigtigste, det mest vedvarende, og det, der giver alle de andre løfter mening. I en vis forstand var dette et løfte om det jødiske folks oprettelse. Herigennem ønskede Gud at undervise ”alle jordens slægter“ om den sande Gud og hans frelsesplan. Men løftets endelige opfyldelse skete kun i Jesus Kristus. Han var af Abrahams afkom og den, som på korset betalte for ”alle jordens slægters“ synd.

`Tænk over det pagtsløfte, som blev givet efter syndfloden, hvor Gud lovede ikke igen at ødelægge verden med vand. Hvilken gavn ville det løfte have uden løftet om frelse i Jesus? Hvilken gavn ville alle Guds andre løfter have uden løftet om evigt liv gennem Jesus Kristus?`

`Hvordan skal vi opfatte tanken om, at i Abraham, gennem Jesus, skulle ”alle jordens slægter“ velsignes? Hvad betyder det?`

Der er ingen tvivl om, at pagtsløftet om verdens frelser er det største af alle Guds løfter. Frelseren selv bliver det middel, hvorigennem pagtens forpligtelser opfyldes og alle dens andre løfter virkeliggøres. Alle, både jøder og hedninger, som indgår i en forbindelse med ham, regnes som Abrahams sande familie, og er arvinger til løftet (Gal 3,8-9. 27-29), altså løftet om evigt liv i en syndfri verden, hvor ondskab, smerte og lidelse aldrig igen vil opstå. Der findes intet bedre løfte end det.

`Til eftertanke. Hvorfor er løftet om evigt liv i en verden uden synd og lidelse så tiltrækkende? Kan det tænkes, at vi længes efter det, fordi vi oprindeligt blev skabt dertil, og ved at længes efter det længes vi efter noget, der er grundlæggende for vores natur?`