---
title:  Dit skjold
date:  25/04/2021
---

**”Senere kom Herrens ord til Abram i et syn: ‘Frygt ikke, Abram, jeg er dit skjold! Din løn skal blive meget stor’“ (1 Mos 15,1).**

`Læs 1 Mos 15,1-3. Tænk over den sammenhæng, hvori dette løfte blev givet. Hvorfor var ”Frygt ikke“ det første, Gud sagde til Abram? Hvad havde Abram at frygte?`

Det, der er særligt interessant her, er, at Herren siger til Abram: ”Jeg er dit skjold.“ Benyttelsen af det personlige stedord viser, hvor personligt forholdet var. Gud er med ham på tomandshånd, ligesom han også ønsker at være det med hver eneste af os.

Dette er første gang, at beskrivelsen af Gud som et skjold forekommer i Bibelen, og det er den eneste gang, Gud bruger den for at åbenbare sig, selv om flere bibelforfattere bruger udtrykket om Gud (5 Mos 33,29; Sl 18,31; Sl 84,12; Sl 144,2).

`Hvad betyder det, når Gud kalder sig nogens skjold? Betød det noget for Abram, som det måske ikke betyder for os? Gælder dette løfte også for os? Betyder det, at vi ikke vil blive udsat for nogen fysisk skade? Hvordan er Gud et skjold? Hvordan opfatter du dette billede?`

”Kristus nærer ikke en overfladisk interesse for os, men en interesse, der er stærkere end den, en moder føler for sit barn. … Vor Frelser har købt os med menneskelig lidelse og smerte, gennem krænkelser, skam, mishandling, spot, forkastelse og død. Han våger over dig, du ængstelige Guds barn. Han vil gøre dig tryg ved sin beskyttelse … Vor menneskelige naturs svaghed vil ikke spærre os adgangen til den himmelske Fader, for han, Kristus, døde for at gå i forbøn for os“(Ellen White, Guds sønner og døtre, 11. marts).

`Til eftertanke. En tilsyneladende god kristen dør pludselig. Hvad skete der med løftet om, at Gud er hans skjold? Hvordan skal vi opfatte tanken om Gud som vores skjold? Hvad lover Gud altid at beskytte os imod? Se 1 Kor 10,13.`