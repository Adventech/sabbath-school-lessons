---
title:  Til videre studium
date:  30/04/2021
---

· Ellen White, Patriarker og profeter, ”Abraham i Kana’an“ og ”Trosprøven“, s. 66-77.

”Det var ikke nogen let prøve, Abraham blev sat på, og ikke noget lille offer, der blev krævet af ham … Men han tøvede ikke med at adlyde kaldet … Gud havde talt, og hans tjener måtte adlyde. Det bedste sted på jorden for ham var der, hvor Gud ville have, han skulle være“ (Ellen White, Patriarker og Profeter, s. 63).

Da Abraham gik ind i Kana’an, viste Herren sig for ham og gjorde det klart for ham, at han skulle opholde sig i det land, som senere skulle gives til hans efterkommere (1 Mos 12,7). Gud gentog dette løfte mange gange (1 Mos 13,14-15.17; 1 Mos 15,13.16.18; 1 Mos 17,8; 1 Mos 28,13.15; 1 Mos 35,12). Løftet blev opfyldt omkring fire hundrede år senere (1 Mos 15,13.16), da Herren sagde til Moses, at han ville føre Israel ud af Egypten og ind i et land, der flød med mælk og honning (2 Mos 3,8.17; 2 Mos 6,8). Gud gentog løftet til Josva (Jos 1,3), og på Davids tid var det stort set, men ikke helt, gået i opfyldelse (1 Mos 15,18-21; 2 Sam 8,1-14; 1 Kong 4,21; 1 Krøn 19,1-19).

Læs Hebr 11,9-10.13-16. Disse vers siger klart, at Abraham og de andre trofaste patriarker betragtede Kana’an som et symbol på eller en skygge af Guds frelste folks endelige hjem. Hvor synden hersker, er det ikke muligt at have et evigt hjem. Livet er flygtigt, som ”en tåge, som ses en kort tid og så svinder bort“ (Jak 4,14). Som Abrahams åndelige efterkommere må også vi indse, at ”her har vi ikke en by, der består, men vi søger frem til den, der skal komme“ (Hebr 13,14). Visheden om en fremtidig tilværelse sammen med Kristus giver os sikkerhed i en verden, som præges af forandring og forfald.

**Spørgsmål til drøftelse**:

`1.	Hvilken betydning bør Guds løfte om en ny jord have på vores personlige kristne erfaring? Matt 5,5; 2 Kor 4,17-18; Åb 21,9-10; Åb 22,17.`

`2.	”Sand storhed skulle være følgerne af overholdelse af Guds bud og samarbejde med hans guddommelige hensigt“ (SDA Bible Commentary, 1. bd. s. 293). Drøft, hvad det betyder.`

Løfter! Hvor stor betydning har de for den troende? Kommer de til at gå i opfyldelse? Vores tro svarer: Ja.