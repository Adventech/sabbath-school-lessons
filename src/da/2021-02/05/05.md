---
title:  Et stort og mægtigt folk …
date:  28/04/2021
---

Gud lovede ikke bare Abraham, at i ham skulle alle jordens slægter velsignes, Herren sagde, at han ville gøre ham til ”et stort og mægtigt folk“ (1 Mos 18,18; se også 1 Mos 12,2; 1 Mos 46,3). Det var noget af et løfte til en mand, der var gift med en kvinde, som var for gammel til at få børn. Men da Abraham var uden efterkommere, og altså ikke havde en søn, lovede Gud ham begge dele.

Men dette løfte gik ikke helt i opfyldelse, mens Abraham levede. Heller ikke Isak eller Jakob så opfyldelsen. Gud gentog løftet til Jakob med den yderligere oplysning, at løftet ville gå i opfyldelse i Egypten (1 Mos 46,3), selv om Jakob i virkeligheden ikke så det ske. Men med tiden gik løftet selvfølgelig i opfyldelse.

`Læs 2 Mos 19,5-6 Es 60,1-3 5 Mos 4,6-8. Hvorfor ønskede Gud at skabe et særligt folk ud af Abrahams afkom? Ønskede Gud bare en anden nation med en bestemt etnisk baggrund? Hvilke opgaver skulle dette folk opfylde? Skriv dit svar ned.`

Det synes tydeligt i Skriften, at det var Guds hensigt, at verdens folkeslag skulle drages til Gud gennem Israels vidnesbyrd. Under hans velsignelse skulle de være et lykkeligt, sundt og helligt folk. Et sådant folk ville vise, hvilke velsignelser det medfører at være lydig over for Skaberens vilje. Jordens folkeskarer ville blive draget til at tilbede den sande Gud (Es 56,7). På denne måde ville menneskehedens opmærksomhed blive rettet mod Israel, mod deres Gud og mod Messias, som skulle fremstå midt iblandt dem, han, som er verdens frelser.

”Israel skulle tage hele det område i besiddelse, som Gud viste dem. De folk, der nægtede at tjene og tilbede den sande Gud, skulle fordrives. Men det var Guds hensigt, at menneskene skulle drages til ham ved, at Israel åbenbarede hans karakter for dem. Evangeliets indbydelse skulle gives til hele verden. Gennem offersystemet skulle folkene undervises om Kristus, og alle, der ville se hen til ham, skulle leve“ (Ellen White, Lys over hverdagen, bd. 2, s. 91).

`Til eftertanke. Kan du se ligheder mellem det, Gud ønskede at gøre gennem Israels folk, og det, han ønsker at gøre gennem vores kirke? Hvilke paralleller er der? Se 1 Pet 2,9.`