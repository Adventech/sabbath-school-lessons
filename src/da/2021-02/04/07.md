---
title:  Til videre studium
date:  23/04/2021
---

· Ellen White, Patriarker og profeter, ”Abrahams kald“ s. 62-65; The Acts of the Apostles, ”Jew and Gentile“, s. 188-200.

Regnbuen er et tegn på Guds pagt med Noa. 1 Mos 17,10 fortæller om Guds pagt med Abraham. Omskærelse ”skulle (1) skelne mellem Abrahams afkom og hedningerne (Ef 2,11), (2) forevige mindet om Jahves pagt (1 Mos 17,11), (3) fremme moralsk renhed (5 Mos 10,16), (4) repræsentere retfærdiggørelse ved tro (Rom 4,11), (5) symbolisere hjertets omskærelse (Rom 2,29) og (6) vise frem til den kristne dåb (Kol 2,11-12)“ (The SDA Bible Commentary, vol. 1, s. 322-323).

Regnbuen vil forblive et tegn på Guds løfte indtil verdens ende; men det vil omskærelsens tegn ikke. Omskærelsen blev givet til Abraham som tegn på den retfærdighed, han havde modtaget ved tro på Gud (Rom 4,11). Ned igennem århundrederne kom omskærelsen til at betegne frelse gennem lovlydighed. På Det Nye Testamentes tid havde omskærelse mistet sin oprindelige betydning, I stedet er det vigtigste tro på Jesus Kristus, som fører til lydighed og forvandlet liv.

**Spørgsmål til drøftelse**:

`1.	Drøft forholdet mellem tro og gerninger. Kan det ene findes uden det andet? Hvorfor/hvorfor ikke?`

`2.	”Der er stadig mange, der stilles på prøve ligesom Abraham. De hører ikke Guds stemme tale til dem direkte fra Himmelen; men han kalder dem gennem sit ords undervisning og sit forsyns styrelse. Det forlanges måske af dem, at de skal opgive en karriere med udsigt til rigdom og ære; at de skal afbryde behagelige og indbringende forbindelser med andre mennesker og skilles fra slægtninge for at begive sig ud på, hvad der ser ud til blot at være en selvfornægtelsens, prøvelsernes og opofrelsens vej. Gud har en gerning, de skal gøre; men et liv i magelighed og under venners og slægtninges indflydelse ville hindre udviklingen af netop de karaktertræk, der er af betydning for gerningens udførelse. Gud kalder dem bort fra menneskelig indflydelse og hjælp og lader dem føle behovet for hans hjælp og for at stole udelukkende på ham, så han kan åbenbare sig for dem“ (Ellen White, Patriarker og profeter, s. 63). Kender du eksempler på nogen, som adlød et sådant kald?`

Gud kaldte Abraham til at få et helt særligt forhold til ham, et forhold, som skulle åbenbare frelsesplanen for verden.