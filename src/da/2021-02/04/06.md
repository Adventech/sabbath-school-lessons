---
title:  Pagtens forpligtelser
date:  22/04/2021
---

**1 Mos 18,19.**

Som vi indtil nu har set, er pagten altid en nådespagt, hvor Gud gør for os, hvad vi selv aldrig vil være i stand til at gøre. Og pagten med Abraham er ingen undtagelse.

I sin nåde havde Gud udvalgt Abraham som sit redskab til at hjælpe med forkyndelsen af frelsesplanen for verden. Men opfyldelsen af Guds pagtsløfte var kædet sammen med Abrahams villighed til at øver ret og retfærdighed og i tro adlyde Gud. Uden den lydighed fra Abrahams side kunne Gud ikke bruge ham.

1 Mos 18,19 viser, hvordan nåde og lov hænger sammen. Det begynder med nåde (”Jeg har udvalgt ham“) og efterfølges af den kendsgerning, at Abraham er en, som vil adlyde Gud og også få sin familie til at adlyde. Tro og gerninger viser sig her som nøje forbundet, hvad de også må være. (Se Jak 2,17).

`Læs 1 Mos 18,19. Bemærk ordvalget i dette vers, især den sidste sætning. Hvad siges der om Abrahams lydighed? Selv om lydighed ikke er det, der giver frelse, hvilken betydning tillægges det her? Kunne pagten ifølge denne tekst opfyldes uden lydighed? Begrund dit svar.`

Pagtens velsignelser kunne ikke nydes eller opretholdes, medmindre visse betingelser blev opfyldt af modtagerne. Selv om betingelserne ikke var nødvendige for oprettelsen af pagten, skulle de være kærlighedens, troens og lydighedens svar. De skulle vise, at der var et personligt forhold mellem menneskeheden og Gud. Lydighed var det middel, hvorved Gud kunne opfylde sine pagtsløfter til sit folk.

At bryde pagten gennem ulydighed er at være utro i et personforhold, der allerede er etableret. Når pagten brydes, er det ikke betingelserne for pagtens oprettelse, der brydes, med andre ord, pagten kan stadig bestå. Ved ulydighed bliver derimod betingelserne for dens opfyldelse overtrådt. Det betyder, at man går glip af pagtens velsignelser.

`Til eftertanke. Kan du i dit eget forhold til Herren se, hvorfor lydighed er så vigtig? Kan du komme i tanke om eksempler, enten fra Biblen eller din egen erfaring, hvor ulydighed gør det umuligt for pagtens løfter at blive opfyldt?`