---
title:  ’El Shaddai
date:  19/04/2021
---

**1 Mos 17,1.**

Jahve havde vist sig for Abraham flere gange tidligere (1 Mos 12,1.7; 1 Mos 13,14; 1 Mos 15,1.7.18). I teksten ovenfor viser Jahve sig igen for Abram (”Da … viste Herren sig for ham“), og præsenterer sig som ’El Shaddai, ”den Almægtige“, et navn, som kun forekommer i Første Mosebog og Jobs Bog. Navnet ”Den Almægtige“ består først af ’El, det grundlæggende navn for Gud, som blev brugt af de semitiske folk. Selv om den nøjagtige betydning af Shaddai ikke er helt sikker, synes ”Almægtig“ at være den mest korrekte oversættelse. (Sammenlign Es 13,6 og Joel 1,15). Det vigtigste i anvendelsen af dette navn synes at være en sammenligning mellem Guds storhed og magt og menneskenes svaghed og skrøbelighed.

`Læs 1 Mos 17,1-6. Denne tekst hjælper med at placere situationen i en større sammenhæng. Hvorfor ønskede Gud på dette tidspunkt at understrege sin magt og storhed over for Abram? Hvad sagde Gud, som ville kræve, at Abram stolede på Guds magt og storhed (se især v. 6)?`

En ordret oversættelse af 1 Mos 17,1-6 lyder: ”Jahve viste sig for Abram og sagde: ’Jeg er ’El Shaddai. Du skal vandre for mit ansigt og være fuldkommen. Jeg vil stifte en pagt mellem dig og mig, og jeg vil gøre dig uhyre talrig… Jeg gør dig til fader til en mængde folkeslag.“ Det samme navn optræder i 1 Mos 28,3, hvor Isak siger, at ’El Shaddai vil velsigne Jakob og gøre ham frugtbar og talrig.

Et lignende løfte fra ’El Shaddai findes i 1 Mos 35,11; 1 Mos 43,14; 1 Mos 49,25. Dette er afsnit, som antyder Guds store gavmildhed: ’El, den store og mægtige Gud, og Shaddai, den Gud, som har uudtømmelig rigdom, som han er villig til at give til dem, som søger ham i tro og lydighed.

`Til eftertanke. Det er blevet sagt, at hvis en rose hed noget andet, ville den dufte lige så godt. Tanken er, at navnet ikke betyder noget. Men hvor stor trøst og hvilket håb ville du have, hvis Herrens navn var ”Den svage Gud“, eller ”Den skrøbelige Gud“? Læs indledningsverset til i dag igen. Udskift ”Gud den Almægtige“ med disse to andre navne. Hvilken betydning ville det have for din tro og din tillid til ham, hvis Herren havde præsenteret sig på den måde? Hvordan finder vi trøst i navnet ’El Shaddai?`