---
title:  Jahve og pagten med Abraham
date:  18/04/2021
---

**Læs 1 Mos 15,7.**

Navne kan af og til være ligesom varemærker. I vores sind bliver de så tæt forbundet med visse karakteregenskaber, at vi umiddelbart tænker på disse træk, når vi hører navnet. Hvilke træk kommer du fx til at tænke på, når du hører navne som Albert Einstein, Martin Luther King Jr., Gandhi eller Dorkas? Vi associerer dem alle med visse egenskaber og idealer.

På Bibelens tid lagde folk i Mellemøsten stor vægt på navnes betydning. ”Jøderne opfattede altid et navn som enten et udtryk for et menneskes personlige egenskaber, eller tankerne og følelserne hos den person, der navngav. Det kunne også være et udtryk for omstændigheder omkring det tidspunkt, hvor navnet blev givet“ The SDA Bible Commentary, vol. 1, s. 523).

Da Gud første gang indgik i et pagtsfællesskab med Abram, identificerede han sig over for patriarken med et navn med fire hebraiske bogstaver (konsonanttegn), som vi skriver som JHVH, med vokaler læst som Jahve og oftest oversat som Herren i vores bibeloversættelser. 1 Mos 15,7 siger således: ”Jeg er JHVH, som førte dig ud…“

Men selv om navnet JHVH findes 6.828 gange i Det Gamle Testamente, er det til en vis grad indhyllet i hemmelighed. Det ser ud til at være en form af udsagnsordet hayah, ”at være“, hvor det ville betyde ”Den evige“, ”Den eksisterende“, ”Den selveksisterende“, ”Den, der har livet i sig selv“, ”Den, der lever evigt“. De guddommelige egenskaber, som synes at blive understreget i denne titel, handler om selv-eksistens og trofasthed. De peger på Gud som den levende Gud, livets ophav, i modsætning til hedningernes guder, som ikke havde nogen eksistens bortset fra i de tilbedendes forestilling.

Gud forklarer selv betydningen af Jahve i 2 Mos 3,14: ”Jeg er den, jeg er!“ Denne betydning udtrykker, at Gud eksisterer i sig selv, og det antyder også hans herredømme over fortid, nutid og fremtid.

Jahve er også Guds personlige navn. At Jahve bliver identificeret som den, der førte Abram ud af Ur, henviser til bekendtgørelsen af Guds pagt med ham i 1 Mos 12,1-3. Gud ønsker, at Abram skal kende hans navn; for det navn åbenbarer sider ved hans identitet, hans personlighed og hans karakter. Ud fra denne kundskab kan vi lære at have tillid til hans løfter (Sl 9,11; Sl 91,14).

`Til eftertanke. Hvilke karakteregenskaber tænker du automatisk på, når du hører navnet Jahve? Er det kærlighed, godhed og omsorg eller frygt, hårdhed og straf? Hvilke tanker får du automatisk, når du tænker på navnet Jesus?`