---
title:  En ny pagt og et nyt hjerte
date:  22/06/2021
---

**”At Kristus ved troen må bo i jeres hjerter og I være rodfæstede og grundfæstede i kærlighed, så at I sammen med alle de hellige får styrke til at fatte, hvor stor bredden og længden og højden og dybden er, og til at kende Kristi kærlighed, som overgår al erkendelse, så I fyldes, til hele Guds fylde nås“ (Ef 3,17-19).**

Vi har tidligere set på, at Herren skriver den nye pagt sin lov i vores hjerter (Jer 31,31-33). Men ikke kun loven er i hjertet; men ifølge Ef 3,17 er Jesus der også. Det giver god mening; for Kristus og hans lov er tæt forbundet. Med den tanke, at Kristus selv bor i hjertet, kommer vi frem til endnu en af de store fordele ved pagten – et nyt hjerte.

`Hvorfor har vi brug for et nyt hjerte? Hvilke forandringer vil vise sig hos dem, der har et nyt hjerte?`

Læs dagens tekst igen. Læg mærke til, hvordan Paulus lægger vægt på kærlighed og siger, at vi må være ”rodfæstede og grundfæstede i kærlighed.“ Disse udtryk indebærer stabilitet, fasthed og varighed; kærligheden er en grundvold. Vores tro betyder intet, hvis ikke den er rodfæstet i kærlighed til Gud og kærlighed til andre (Matt 22,37-39; 1 Kor 13). En sådan kærlighed eksisterer ikke i et vakuum. Tvært imod; den opstår, fordi vi får et glimt at Guds kærlighed til os, en kærlighed, der ”overgår al forstand“ og som manifesteres i Jesus. Resultatet er, at vores liv forandres, vores hjerter forandres, og vi bliver nye skabninger med nye tanker, nye ønsker og nye mål. Det er vores reaktion på Guds kærlighed, der forandrer vores hjerter, og skaber kærlighed i os til andre. Måske er det, hvad Paulus i hvert fald delvist mener, når han taler om, at vi skal ”fyldes, til hele Guds fylde nås.“

`Til eftertanke. Læs 1 Joh 4,16. Hvordan hænger denne tekst sammen med det, Paulus skriver i Ef 3,17-19? Se på de tekster, vi har studeret i dag. Hvad kan du gøre, som vil tillade løfterne i disse tekster at gå i opfyldelse i dig? Er der ting, du har brug for at ændre, og som måske forhindrer dig i at erfare ”Guds fylde“ (Ef 3,19)? Lav en liste over de ændringer, du har brug for at foretage i dit liv. Lav den for dig selv, og hvis du føler dig komfortabel med det, kan du lave en liste, som du kan dele med klassen. Hvordan kan vi hjælpe hinanden til at foretage de nødvendige forandringer?`