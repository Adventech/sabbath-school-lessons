---
title:  En ny pagt og mission
date:  24/06/2021
---

**”Gå derfor hen og gør alle folkeslagene til mine disciple, idet I døber dem i Faderens og Sønnens og Helligåndens navn, og idet I lærer dem at holde alt det, som jeg har befalet jer. Og se, jeg er med jer alle dage indtil verdens ende“ (Matt 28,19-20).**

Overalt i verden kæmper mennesker med det, som den sydafrikanske forfatter Laurens Van Der Post kaldte ”meningsløshedens byrde.“ Mennesker har fået livets gave; men de ved ikke, hvad de skal bruge den til, kender ikke formålet med denne gave og ved ikke, hvordan de skal bruge den. Det er som at give nogen et bibliotek fyldt med sjældne bøger, hvor modtageren ikke læser en eneste bog, men i stedet bruger dem til at tænde bål med. Hvilket spild af noget så værdifuldt!

Men for den nye pagts kristne er det ikke noget, de behøver at kæmpe med. Tvært imod. De, som kender og personligt har erfaret de fantastiske nyheder om en korsfæstet og opstanden Frelser, som døde for hvert eneste menneskes synder, så de alle kan få evigt liv, kender til glæde. Når vi tænker på det tydelige kald i Matt 28,19-20, har den troende en mission og en hensigt med livet, nemlig at fortælle verden om den gode sandhed, som han eller hun selv har erfaret i Jesus Kristus. Hvilket privilegium! Det meste at det, vi gør i denne verden, vil ende, når denne verden ender. Men at forkynde evangeliet til andre er en gerning, som vil få følger i evigheden. Det er da en mission og en opgave, der vil noget!

`Analyser dagens tekst i dens forskellige dele. Hvilke specifikke ting siger Jesus, at vi skal gøre, og hvad indebærer hver enkelt af dem? Hvilke løfter har vi, som bør give os tro og mod til at gøre det, Jesus beder os om?`

`Til eftertanke. Som kristne i den nye pagt har vi fået en tydelig opgave af Herren selv. Hvem vi end er, hvad vores stilling i livet end er, og hvilke begrænsninger vi er underkastet, så har vi alle en rolle at udfylde. Har du gjort noget? Kan du gøre mere? Hvad kan jeres sabbatsskoleklasse gøre sammen for at udføre en større rolle i dette arbejde?`