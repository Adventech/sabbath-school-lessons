---
title:  En ny pagt og evigt liv
date:  23/06/2021
---

**”Jesus sagde til hende: ‘Jeg er opstandelsen og livet; den, der tror på mig, skal leve, om han end dør. Og enhver, som lever og tror på mig, skal aldrig i evighed dø’“ (Joh 11,25-26).**

Der er to sider ved evigt liv. Den nuværende side giver den troende en erfaring med liv i overflod her og nu (Joh 10,10) og indbefatter de mange løfter, vi har fået med hensyn til livet på jorden.

Den fremtidige side er selvfølgelig evigt liv – løftet om legemets opstandelse (Joh 5,28-29; Joh 6,39). Selv om dette stadigvæk er fremtid, er det den ene begivenhed, som gør alt andet værd, den ene begivenhed, som fuldender alle de andre håb, vi har som kristne.

`Læs Åb 2,11 Åb 20,6.14 Åb 21,8. Studer dagens bibelvers. Hvad siger Jesus? Hvor findes evigt liv? Hvordan skal vi forstå hans ord om, at de, som lever og tror på ham, skal aldrig dø?`

Vi skal alle dø, men ifølge Jesus er denne død kun en søvn, en midlertidig afbrydelse, som for dem, der tror på ham, vil ende med livets opstandelse. Når Kristus kommer igen, skal de døde i Kristus opstå til udødelighed, og de af Kristi efterfølgere, som lever, når han kommer igen, skal alle forvandles, i ét nu, på et øjeblik, og iklædes udødelighed. Både de døde og de levende vil få det samme opstandelseslegeme. På det tidspunkt begynder udødelighed for Guds folk.

Det er en stor glæde for os at vide, at vores afslutning ikke er graven, men at der ikke er nogen afslutning, og at vi skal få et nyt liv, som varer evigt.

”Kristus blev ét med os i kødet, for at vi skulle kunne blive én ånd med ham. Det er i kraft af denne forening, at vi skal opstå af graven – ikke blot som en tilkendegivelse af Kristi magt, men fordi hans liv ved troen er blevet vort. De, som ser Kristus i hans sande væsen og tager imod ham i deres hjerte, har evigt liv. Det er ved Ånden, at Kristus bor i os, og Guds Ånd, som modtages i hjertet i tro, er begyndelsen til det evige liv“ (Ellen White, Jesu liv, s. 276).

`Til eftertanke. Hvordan kan vi allerede nu nyde fordelene ved evigt liv? Hvad udretter løftet for os her og nu? Nedskriv nogle af de fordele, som løftet om evigt liv giver dig personligt i din daglige tilværelse. Hvordan kan du tage dette håb og løfte og dele det med nogen, som måske kæmper med en af deres kæres død?`