---
title:  Skyldfri
date:  21/06/2021
---

**”Så er der da nu ingen fordømmelse for dem, som er i Kristus Jesus“ (Rom 8,1).**

En ung kvinde var blevet brutalt myrdet, og mordet var uopklaret. I håb om at få nogle spor at gå efter, placerede politiet en skjult mikrofon i hendes grav. En aften, mange måneder senere, kom en ung mand hen til graven, knælede og græd og bad kvinden om tilgivelse. Politiet, som overvågede stedet, hørte hans ord, og anholdt ham for forbrydelsen. Hvad førte manden hen til graven?

Forhåbentlig har ingen af os gjort noget, der er så slemt som det, den unge mand havde gjort. Men vi er alle skyldige; vi har alle gjort noget, vi skammer os over, noget, vi ønsker, at vi kunne lave om på.

Takket være Jesus og den nye pagts blod behøver ingen af os at leve med skyldens skamplet. Ifølge dagens bibeltekst er der ingen fordømmelse for os. Den ultimative dommer regner os som ikke skyldige og betragter os, som om vi ikke har gjort de ting, vi føler skyld for.

`Læs Joh 5,24 Rom 3,24-25 2 Kor 5,21. Hvordan hjælper disse vers os til at forstå Rom 8,1?`

Et af de største løfter, vi har fået, når vi står i et pagtsforhold med Gud er, at vi ikke længere behøver at leve med en byrde af skyld. På grund af pagtens blod kan vi, som vælger at indgå i en pagt med Gud og leve i overensstemmelse med betingelserne, tro, anger og lydighed, få skyldens byrde fjernet. Når Satan forsøger at hviske i vores øre, at vi er onde, at vi er alt for syndige til at blive accepteret at Gud, kan vi gøre det samme, som Jesus gjorde, da Satan fristede ham i ørkenen. Vi kan citere Skriften. Og et af de allerbedste vers at citere er Rom 8,1. Det betyder ikke, at vi fornægter syndens virkelighed i vores liv. Det betyder i stedet, at vi på grund af det pagtsforhold, vi har med Herren, ikke længere lever under syndens fordømmelse. Jesus betalte straffen for os, og han står nu for Guds ansigt og frembærer sit eget blod for os. Hans egen retfærdighed træder ind i stedet for vores synd.

`Til eftertanke. Hvilken forskel gør det i dit liv, at Gud har tilgivet enhver synd, du har begået? Hvordan påvirker det din holdning over for andre, som har syndet imod dig?`