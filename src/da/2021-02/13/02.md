---
title:  Glæde
date:  20/06/2021
---

**”Dette skriver vi, for at vor glæde kan være fuldkommen“ (1 Joh 1,4).**

Med nogle få og enkle ord udtrykker Johannes det, som bør være en af pagtsfolkets store fordele, nemlig løftet om glæde.

Som kristne får vi ofte at vide, at vi ikke skal gå efter vores følelser, at tro ikke er følelser, og at vi skal bevæge os ud over vores følelser. Og det er rigtigt. Men samtidigt ville vi ikke være mennesker, hvis vi ikke havde følelser og humørsvingninger. Vi kan ikke fornægte vores følelser. Hvad vi har brug for, er at forstå dem og så godt som muligt kontrollere dem. Men at fornægte dem er at fornægte, hvad det vil sige at være menneskelig. Det svarer til, at vi siger til en cirkel, at den ikke skal være rund. Dagens bibelvers siger, at vi ikke alene skal have følelser – i dette tilfælde glæde – men at de skal være fuldkomne. Det lyder ikke, som om følelserne skal fornægtes.

`Læs sammenhængen verset ovenover er givet i. Begynd med starten af kap. 4. Hvad skrev Johannes til de tidlige kristne, for at deres glæde ville blive fuldkommen? Og hvorfor skulle de være glade?`

Johannes hørte til de oprindelige tolv. Han var til stede næsten fra begyndelsen af Jesu 3½ år lange arbejde. Han var vidne til nogle af de mest fantastiske hændelser i Jesu liv. Han var med ved korset, i Getsemane og på Forklarelsens bjerg. Som et øjenvidne var han velkvalificeret til at tale om dette emne.

Men læg også mærke til, at han ikke fremhæver sig selv. Hans fokus er på, hvad Jesus havde gjort for disciplene, så de nu kan have fællesskab ikke alene med hinanden, men med Gud selv. Jesus har banet vejen for os, så vi kan få del i dette nære fællesskab med Herren. Og en af følgerne af dette fællesskab, dette personlige forhold, er glæde. Johannes ønsker, at de skal vide, at det, de har hørt om Jesus, er sandt; for han havde hørt, set, betragtet og rørt ved Jesus, og derfor kan de også indgå i et fællesskab fyldt med glæde, et fællesskab med deres himmelske Fader, som elsker dem og gennem sin Søn gav sig selv for dem.

`Til eftertanke. Johannes giver her på en måde sit personlige vidnesbyrd. Hvad er dit vidnesbyrd med hensyn til dit forhold til Jesus? Hvad kan du sige, som kan være med til at gøre andres glæde i Herren større, ligesom Johannes ønskede at gøre?`