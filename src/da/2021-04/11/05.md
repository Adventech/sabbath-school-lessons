---
title:  Hvad Herren kræver af dig
date:  08/12/2021
---

Store dele af profeternes skrifter bestod af appeller om trofasthed. Og ikke kun en generel trofasthed, men specifikt en trofasthed mod israelitternes del af pagten. Pagten var blevet genbekræftet, lige før de gik ind i Det Lovede Land, og det er, hvad Femte Mosebog beskriver. Efter en omvej på 40 år var Herren nu ved at opfylde flere af sine pagtsløfter. Moses formanede folket til også at opfylde deres del. Mange afsnit i profeternes skrifter indeholdt grundlæggende den samme appel til folket om at opfylde deres del af pagten.

`Læs Mika 6,1-8. Hvad siger Herren til folket? Hvilken sammenhæng er der med Femte Mosebog? Se også Amos 5,24 og Hos 6,6.`

Bibelforskere ser i disse vers hos Mika det, man omtaler som en ”pagtsretssag“, hvor Herren sagsøger sit folk for at have brudt pagten. I dette tilfælde siger Mika, at ”Herren fører sag mod sit folk“ (Mika 6,2). Det hebraiske ord rib, som i dette vers er oversat med både ”sag“ og ”anklage“, er en juridisk betegnelse for retssag. Det vil sige, at Herren lagde sag an mod folket. Det fremhæver den juridiske side af pagten. Det bør ikke være en overraskelse, for centralt i pagten stod loven.

Læg også mærke til, hvordan Mika låner sprogbrug direkte fra Femte Mosebog: ”Og nu, Israel, hvad andet kræver Herren din Gud af dig, end at du skal frygte Herren din Gud, vandre ad alle hans veje og elske ham og tjene Herren din Gud af hele dit hjerte og af hele din sjæl, så du holder Herrens befalinger og hans love, som jeg giver dig i dag, til bedste for dig selv“ (5 Mos 10,12-13). Mika understreger, at den troendes liv skal baseres på lovens ånd, ikke bare på lovens bogstav. Det handler først af alt om retfærdighed og kærlighed.

Det fremhæves her, at det ikke er de ydre udtryk for religiøs fromhed (masser af offerdyr, fx ”væddere i tusindtal“), som udgør Israels pagtsforhold til Gud. Hvad gavner al deres ydre fromhed, hvis de fx ”begærer marker og røver dem, de begærer huse og tager dem; de undertrykker en mand og hans husstand, en mand og hans ejendom“ (Mika 2,2)? Det var meningen, at Israel skulle være et lys for verden, et folk, om hvem de andre med undren ville sige: ”Hvor dette store folk dog er et klogt og forstandigt folk!“ (5 Mos 4,6). De skulle handle med visdom og forstand, og det indbefattede at behandle andre med retfærdighed og kærlighed.