---
title:  Daniels bøn
date:  09/12/2021
---

En af de mest berømte bønner i hele Det Gamle Testamente findes i Dan 9. Efter at have studeret profeten Jeremias havde Daniel fundet ud af, at den tid, hvor Israel skulle ligge ”i ruiner“ (Dan 9,2), halvfjerds år, snart var omme, og han begyndte at bede inderligt.

Og hvilken bøn. En gribende og tårefuld indtrængende tryglen, hvor han bekender sine og sit folks synder samtidig med, at han anerkender Guds retfærdighed midt i den ulykke, som havde ramt dem.

`Læs Dan 9,1-19. Hvilke temaer kan du finde, som hænger direkte sammen med Femte Mosebog?`

Daniels bøn er et sammendrag af nøjagtigt det, som folket var blevet advaret imod i Femte Mosebog. Det var følgerne af ikke at opfylde deres del af pagten. To gange henviser Daniel til ”Moses’ lov“ (Dan 9,11.13), som helt bestemt indbefattede Femte Mosebog. I denne situation har han måske netop henvist direkte til den.

Som Femte Mosebog havde sagt, var de blevet ført bort fra deres land (se 5 Mos 4,27-31 og 5 Mos 28), fordi de ikke adlød. Det var nøjagtigt, hvad Moses (5 Mos 31,29) var blevet fortalt ville ske.

Det er også tragisk, at i stedet for, at folkene omkring dem sagde: ”Hvor dette store folk dog er et klogt og forstandigt folk!“ (5 Mos 4,6), var Israel blevet ”til spot“ (Dan 9,16) for de samme folk.

I alle Daniels tårer og bønfaldelse spørger han aldrig om det, som så mange gør, når ulykken rammer: ”Hvorfor?“ Han spørger aldrig, for takket være Femte Mosebog ved han nøjagtigt, hvorfor alle disse ting skete. Femte Mosebog giver med andre ord Daniel og de andre landflygtige israelitter en sammenhæng, hvor de kan forstå, at det onde, der ramte dem, ikke var en tilfældig skæbne, en blind tilfældighed, men frugten af deres ulydighed, nøjagtigt som de var blevet advaret om.

Men måske endnu vigtigere: Daniels bøn gav udtryk for, at der på trods af disse begivenheder var håb. Gud havde ikke forkastet dem, uanset hvor meget det måtte have set sådan ud. Femte Mosebog gav ikke alene en sammenhæng for forståelsen af deres situation, den pegede også på løftet om en genoprettelse.

`Til eftertanke. Læs Dan 9,24-27, en profeti om Jesus og hans død på korset. Hvorfor blev denne profeti givet til Daniel og os alle i forbindelse med Israels landflygtighed og løftet om at vende hjem?`