---
title:  Lovbogen
date:  05/12/2021
---

Josija, konge i Juda, var kun otte år, da han blev konge. Han herskede i 31 år (640-609 f.Kr.) og døde på slagmarken. I det attende år af hans regeringstid skete der noget, som i hvert fald for en tid ændrede Guds folks historie.

`Læs 2 Kong 22. Hvad kan vi lære af denne begivenhed?`

Forskere har længe været enige om, at ”lovbogen“ (v. 8) var Femte Mosebog, som tilsyneladende i mange år havde været tabt for folket.

”Det gjorde et dybt indtryk på Josija, da han for første gang hørte de formaninger og advarsler, som dette gamle manuskript indeholdt. Først nu stod det fuldstændigt klart for ham, at der ikke var noget at tage fejl af, da Gud stillede Israel over for valget mellem ‘livet og døden, velsignelsen og forbandelsen’ (5 Mos 30,19) … Bogen var fyldt med løfter om Guds villighed til helt og fuldt at frelse dem, der stolede ubetinget på ham. De blev udfriet fra Egypten ved hans stærke arm, og han havde lovet at vise sin vælde, når de skulle bosætte sig i Det Forjættede Land, og give dem en førerstilling blandt alle folk på jorden“ (Ellen White, Profeter og konger, s. 192-193).

I hele det følgende kapitel kan vi se, hvor alvorligt kong Josija iværksatte, at de skulle ”følge Herren og holde hans befalinger, formaninger og love af hele deres hjerte og af hele deres sjæl“ (2 Kong 23,3; se også 5 Mos 4,29; 6,5; 10,12; 11,13). Denne reformation indbefattede en udrensning af ”dødemanerne og sandsigerne, husguderne og møgguderne og alle de ækle guder, som fandtes i Judas land og i Jerusalem, … for at opfylde lovens ord, som stod i den bog, præsten Hilkija havde fundet i Herrens tempel“ (2 Kong 23,24).

Femte Mosebog var fyldt med advarsler og formaninger mod at følge skikkene hos de folk, som boede omkring dem. Josijas handlinger indbefattede henrettelsen af afgudspræster i Samaria (2 Kong 23,20) og viser, hvor langt Guds folk havde forvildet sig bort fra den sandhed, de var blevet betroet. I stedet for at være det hellige folk, som det var meningen, de skulle være, gik de på kompromis med verden, selv om de ofte tænkte: Vores forhold til Herren er helt fint.

Hvilket farligt selvbedrag.

`Til eftertanke. Hvad kan vi have brug for at rense ud fra vores egne hjem eller vores kirkes institutioner, så vi i sandhed kan tjene Herren med hele vores hjerte og sjæl?`