---
title:  Femte Mosebog i Jeremias’ Bog
date:  07/12/2021
---

For mange år siden ledte en ung agnostiker ivrigt efter sandhed, uanset, hvad den sandhed var, og hvor den ledte ham hen. Han kom til sidst til ikke alene at tro på Gud Faderen og Jesus, men han accepterede også syvendedags adventisternes budskab. Hans yndlingsvers i Bibelen var Jer 29,13, hvor der står: ”Søger I mig, skal I finde mig. Når I søger mig af hele jeres hjerte.“ Men mange år senere opdagede han i sit studium af Bibelen igen dette vers, men denne gang i Femte Mosebog. Jeremias havde altså hentet det fra Femte Mosebog.

`Læs 5 Mos 4,23-29. I hvilken sammenhæng gives dette løfte til Israel, og hvordan kan det relatere til os i dag?`

Som vi allerede har set, var Femte Mosebog blevet genopdaget under kong Josijas regeringstid, og det var under kong Josiajas styre, at Jeremias begyndte sit arbejde. Det er derfor ikke så mærkeligt, at Femte Mosebogs indflydelse kan ses i Jeremias’ Bog.

`Læs Jer 7,1-7. Hvad siger Jeremias, at folket skal gøre, og hvilken forbindelse har det til det, der var skrevet i Femte Mosebog?`

Igen og igen understregede Moses i Femte Mosebog, hvordan deres tilværelse i Kana’an var betinget, og at de, hvis de var ulydige, ikke ville forblive i det land, som Gud havde udvalgt for dem. Se på den specifikke advarsel i Jer 7,4. Ja, dette var Guds tempel og ja, de var Guds udvalgte folk, men det ville ikke være af betydning, hvis de ikke var lydige.

Denne lydighed indbefattede, hvordan de behandlede fremmede, faderløse og enker. Det er en tanke, som går direkte tilbage til Femte Mosebog og nogle af de pagtsbetingelser, som det påhvilede dem at følge: ”Du må ikke bøje retten for den fremmede og den faderløse, og du må ikke tage enkens klædning i pant“ (5 Mos 24,17; se også 5 Mos 24,21; 5 Mos 10,18-19; 5 Mos 27,19).

`Til eftertanke. Læs Jer 4,4 og sammenlign teksten med 5 Mos 30,6. Hvilket budskab gives til folket, og hvordan er princippet i det også relevant for Guds folk i dag?`