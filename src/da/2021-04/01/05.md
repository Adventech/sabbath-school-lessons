---
title:  Pagten ved Sinaj
date:  29/09/2021
---

Udgangen af Egypten og alt, den medførte, lige fra blodet på dørstolperne i Egypten til dramaet ved Rødehavet, var en fantastisk oplevelse. Der er ingen tvivl om, at det må have gjort stort indtryk på dem, der oplevede det. Herren sagde: ”I har selv set, hvad jeg gjorde mod Egypten, og hvordan jeg bar jer på ørnevinger og bragte jer herhen til mig“ (2 Mos 19,4).

Hvorfor foretog Gud denne imponerende og dramatiske redningsaktion og tog en nation ud fra en anden nation, eller som Moses selv sagde til dem: ”Eller har nogen gud før forsøgt at hente sig et folk ud af et andet folk ved hjælp af prøvelser, tegn og undere, med krig, med stærk hånd og løftet arm og med store og frygtindgydende gerninger, sådan som Herren jeres Gud gjorde med jer i Egypten for øjnene af dig?“ (5 Mos 4,34).

`Læs 2 Mos 19,4-8. Hvorfor kaldte Herren folket ud af Egypten?`

Så enkelt var det. Gud kaldte dem ud, fædrene Abrahams, Isaks og Jakobs afkom. Med disse efterkommere oprettede Gud en pagt, og de ville i sandhed blive ”min ejendom, ene af alle folkene, for hele jorden tilhører mig“ (2 Mos 19,5). Denne relation var central i pagten.

Men tanken om at være Guds ”ejendom“ (segullah) kunne let blive og blev misforstået. Deres særlige status skyldtes ikke noget iboende helligt og retfærdigt i dem selv. Det skyldtes ene og alene Guds nåde, som blev vist dem, og de fantastiske sandheder, som han havde givet dem – sandheder, som de skulle følge, og som de som ”et kongerige af præster“ med tiden skulle dele med hele verden.

Gud satte også nogle betingelser, da han oprettede pagten. Han gav folket De Ti Bud (2 Mos 20), og så blev pagten ratificeret. Efter at have stænket det nyopførte alter med blod fra ofringerne tog Moses”pagtsbogen og læste den op for folket, og de sagde: ‘Vi vil adlyde Herren og gøre alt, hvad han befaler’“ (2 Mos 24,7). Igen lovede folket, at de ville adlyde.

`Til eftertanke. ”For da Moses havde læst alle budene i loven for hele folket, tog han blodet af kalvene og bukkene tillige med vand og skarlagenrød uld og isop og stænkede det både på bogen og på hele folket, idet han sagde: ‘Dette er pagtens blod, den pagt, Gud har sluttet med jer’“ (Hebr 9,19-20). Hvilken betydning har blodet, og hvorfor er det så vigtigt også for os i dag?`