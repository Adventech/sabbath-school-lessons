---
title:  Abrahams kald
date:  28/09/2021
---

Abram (senere kaldt Abraham) optræder første gang i slægtstavlen i 1 Mos 11, som følger omtalen af, at menneskene blev spredt fra Babel.

`Læs 1 Mos 12,1-3. Læs om Guds kald til Abram. Hvordan forstår vi i dag, i lyset af Jesu død og opstandelse og udbredelsen af evangeliet, Guds løfte til Abraham?`

Mange hundrede år senere forsøger apostlen Paulus at løse problemet med galaternes vranglære ved at pege tilbage på Abrahams kald. Han viser, at den var et tidligt udtryk for, hvad der altid havde været Guds hensigt, nemlig at evangeliet skulle nå hele verden. ”Så skal I vide, at det er dem, som har troen, der er Abrahams sønner. Og da Skriften forudså, at det er af tro, Gud erklærer folkeslagene retfærdige, fik Abraham på forhånd det evangelium forkyndt: ‘I dig skal alle folkeslagene velsignes.’ Derfor velsignes de, som har troen, sammen med den troende Abraham“ (Gal 3,7-9).

Abrahams kald blev første gang udtrykt i 1 Mos 12. En stor del af resten af Første Mosebog handler om hans direkte efterkommere, det ene funktionsforstyrrede afkom efter det andet, som skabte den ene forkludrede familie efter den anden. Alligevel skulle løftet til sidst gå i opfyldelse gennem dem. Det nåede et afgørende punkt i Guds kald til Moses.

`Læs ApG 7,20-36. Læs martyren Stefanus’ beskrivelse af Moses og udgangen af Egypten. Hvordan passer dette ind i Guds oprindelige kald til Abraham?`

I en verden fuld af uvidenhed, fejl og en generel mangel på kendskab til sandhed kaldte Herren et folk, sit folk, Abrahams afkom, ud af Egypten. Gennem dem ønskede han at bevare kendskab til sandheden, det vil sige sandheden om ham, Jahve, og om frelsesplanen, men også at sprede denne kendskab til resten af verden.

`Til eftertanke. Hvordan ser vi menigheden i dag i forhold til resten af verden? Hvilke paralleller er der mellem os og det gamle Israel? Hvilket ansvar lægger denne parallel på hver enkelt af os personligt?`