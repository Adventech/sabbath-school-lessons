---
title:  Elsk, så bliver du elsket
date:  26/09/2021
---

1 Joh 4,8 siger: ”Gud er kærlighed“. Disse tre ord er enkle, men deres mening er så dyb, at vi knap kan forstå deres betydning. De siger ikke, at Gud elsker, eller at Gud åbenbarer kærlighed, eller at Gud er en manifestation af kærlighed, men at Gud er kærlighed. Kærlighed er selve essensen af Guds identitet. Som syndige mennesker er vi ikke i stand til helt at fatte, hvad det betyder, at ”Gud er kærlighed“.

Men vi kan i hvert fald forstå nok til at vide, at det er meget gode nyheder. Hvis teksten i stedet for at sige ”Gud er kærlighed“ sagde, ”Gud er had“, eller ”Gud er hævngerrig“, eller ”Gud er ligeglad“, ville en sådan åbenbaring af ham være noget, vi ville bekymre os over.

Sandheden om, at ”Gud er kærlighed“, hjælper os til bedre at forstå tanken om, at Guds styreform, den måde, han hersker over hele skaberværket, genspejler kærlighed. Gud elsker os, og vores respons skal være at elske ham (se 5 Mos 6,5; Mark 12,30).

Men kærlighed og dette at være kærlighed må være frivillig. Gud kan ikke tvinge kærlighed, for det øjeblik han gør det, er den ikke længere kærlighed. Da Gud skabte intelligente mennesker og fornuftsvæsner i himlen og på jorden med evnen til at elske, var der derfor altid den risiko, at de måske ikke kom til at gengælde hans kærlighed. Nogle gjorde det ikke, og derfor opstod det, vi kender som den store strid.

`Læs Es 14,2-14 Ez 28,12-17 Åb 12,7. Hvorfor giver følgende bibeltekster kun mening i sammenhæng med frihed og den risiko, som kærlighed indebærer?`

Ez 28,15 er især oplysende. Det viser, at selv om denne engel, Lucifer, var et fuldkomment væsen, skabt af en fuldkommen Gud, blev der fundet uret hos ham. Det var ikke, fordi han til at begynde med af Gud var blevet skabt med denne uret. Lucifer var blevet skabt med evnen til at elske og havde sand moralsk frihed. Men på trods af alt det, han var blevet givet (”Alle slags ædelsten sad på din dragt“), ønskede denne engel mere. Det ene førte til det næste, indtil ”der blev krig i himlen.“

`Til eftertanke. Der findes steder, hvor man kan købe robothunde, som vil adlyde alt, du siger, aldrig snavse dine tæpper til eller gnave i dine møbler. Men er du i stand til at have et meningsfyldt forhold til en sådan ”hund“? Kan denne illustration hjælpe os til at forstå, hvorfor Gud ønskede skabninger, som virkelig kunne gengælde hans kærlighed?`