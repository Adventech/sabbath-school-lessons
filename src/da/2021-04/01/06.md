---
title:  Frafald og straf
date:  30/09/2021
---

”Alt, hvad Herren befaler, vil vi gøre“ (2 Mos 19,8; se også 2 Mos 24,3; 2 Mos 24,7). Selv om folket helt sikkert havde ment disse ord, hver gang de sagde dem, viser historien desværre, at deres handlinger gang på gang modsagde deres ord. Selv om de var det udvalgte folk, selv om de frivilligt var indgået i pagten med Gud, overholdt de ikke deres side af den. Og den bestod egentlig kun i én ting.

`Læs 2 Mos 19,4-5. Hvori bestod Israels afgørende del med hensyn til pagten?`

Kaldet til at adlyde Gud, at holde hans lov, var lige så lidt lovtrældom dengang, som det er i dag (se Matt 7,24-27; Joh 14,15; Jak 2,20; Rom 6,11-12). Alligevel svigtede Israel igen og igen med at holde deres del af aftalen.

Faktisk faldt de fra næsten med det samme, ved foden af Sinaj bjerg, hvor pagten var blevet indgået (se 2 Mos 32,1-6). Desværre blev troløshed mere normen end undtagelsen, og derfor måtte de vandre i ørkenen i 40 år i stedet for hurtigt at komme ind i Det Lovede Land.

`Læs 4 Mos 14,28-35. Hvilken straf fik folket, fordi de nægtede at havde tillid til det, Herren havde bedt dem om at gøre?`

Dengang som nu viser ulydighed sig ofte ikke i direkte oprør, selv om det også sker, men i manglende tillid til, hvad Gud siger. Det, der gjorde denne synd endnu mere afskyelig for Israel var, som Gud selv sagde, at alle disse mænd havde ”set min herlighed og de tegn, jeg har gjort i Egypten og i ørkenen, og … for tiende gang har udæsket mig og ikke har adlydt mig“ (4 Mos 14,22). På trods af alt det, de havde set og erfaret, nægtede de alligevel at adlyde Herren og indtage landet, på trods af Guds løfter om, at det ville lykkes for dem (4 Mos 13-14).

`Til eftertanke. Tænk over ovennævnte udtalelse om, at ulydighed ofte skyldes manglende tillid til Guds ord til os. Hvorfor er dette tilfældet, og hvordan kan vi lære at have større tillid til Gud?`