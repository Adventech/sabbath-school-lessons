---
title:  Syndefaldet og vandfloden
date:  27/09/2021
---

Næsten alle skolebørn har hørt fortællingen om æblet, der faldt ned i hovedet på Isaac Newton, og vips! så opdagede han tyngdekraften. Om et æble virkelig faldt ned i hovedet på ham, er ikke afgørende. Egentlig var det ikke ham, der opdagede tyngdekraften. Enhver, der havde oplevet at falde, vidste allerede, at den eksisterede. Det afgørende ved Newtons store indsigt var, at han forstod, at den samme kraft, som fik æblet til at falde (tyngdekraften), også holdt månen i dens bane omkring jorden og jorden i dens bane omkring solen osv.

Dette var vigtigt, for i årtusinder havde mange mennesker troet, at de love, der styrede himlene, var anderledes end de love, der styrede jorden. Newton viste, at denne opfattelse var forkert.

Newtons opdagelse gjaldt naturlove, men et tilsvarende princip gælder for morallove. Den samme frihed, kærlighedens iboende frihed, som førte til Lucifers fald i himlen, førte også til menneskenes fald på jorden.

`Læs 1 Mos 2,15-17; 3,1-7. Disse vers fortæller om fuldkomne mennesker i en fuldkommen verden, skabt af en fuldkommen Gud. Hvordan viser de også den mægtige sandhed om kærlighedens iboende frihed?`

Efter syndefaldet gik det fra ondt til værre. Det kom så langt, at Herren på et tidspunkt sagde om menneskene, ”at alt, hvad de ville og planlagde dagen lang, kun var ondt“ (1 Mos 6,5). Og hvis deres tanker og planer var onde, var deres handlinger ikke bedre. Det blev så ondt, at Gud ødelagde hele verden med en stor vandflod. På en måde gav han menneskene en mulighed for at starte forfra, en slags skabelse nummer to. Men som historien om Babelstårnet viser (1 Mos 11,1-9), var menneskeheden stadigvæk opsat på at trodse Gud. ”Da tårnet var delvis færdigt, blev en del af det brugt til bolig for bygmestrene. Andre dele blev prægtigt møbleret og udsmykket og viet til deres afguder. Folket jublede over deres fremgang, priste deres guder af sølv og guld og satte sig op mod himmelens og jordens hersker“ (Ellen White, Patriarker og Profeter, s. 59). I tillæg til at forvirre deres sprog spredte Gud den faldne menneskehed ud over hele jorden.

`Til eftertanke. Lav en mental liste over dine tanker igennem dagen. Hvad siger det om dit eget hjertes tilstand?`