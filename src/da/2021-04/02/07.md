---
title:  Til videre studium
date:  08/10/2021
---

En bibelforsker har forsøgt at besvare de vanskelige spørgsmål om, hvad israelitterne gjorde mod nogle af de andre nationer:

”Som skaber af alle ting og alle mennesker og som herre over alt kan Gud gøre, hvad han vil med alle og har ret til at gøre det … Guds veje er et mysterium. Da vi aldrig helt kan forstå ham, kan vi ligeså godt lade være med at gruble over nogle af de vanskelige spørgsmål. Es 55,8-9 giver os en vis form for trøst.

Ifølge Bibelens beskrivelse af kana’anæerne var disse folkeslag ekstremt onde, og deres udryddelse repræsenterede Guds straf for deres synd. Kana’anæernes ødelæggelse var hverken første eller sidste gang, Gud gjorde noget sådant. Forskellen mellem kana’anæernes skæbne og menneskehedens skæbne, som den beskrives i 1 Mos 6-9, handler om størrelse og redskab …

Det var aldrig Guds hensigt, at israelitterne skulle gøre khæræm – total ødelæggelse – til en generel regel over for andre. 5 Mos 7,1 giver en tydelig begrænsning, når den udtrykkeligt identificerer de folk, det drejede sig om. Israelitterne skulle ikke følge disse regler over for aramæerne eller edomitterne eller egypterne eller nogen andre (se 5 Mos 20,10-18) … Kana’anæerne led en skæbne, som alle syndere til sidst skal møde: Guds dom … Guds udryddelse af kana’anæerne var et nødvendigt skridt i frelseshistorien … Til trods for at kana’anæerne som et hele var målet for Guds straf, havde de fået mindst fyrre år med forudgående advarsel (se Rahabs bekendelse i Jos 2,8-11)“ (Daniel I. Block, The NIV Application Commentary: Deuteronomy (Grand Rapids, Mich.: Zondervan, 2012), s. 98-99).

**Spørgsmål til drøftelse**:

`1.	Tænk på tusindårsriget, hvor vi kan få alle vores spørgsmål besvaret. Kan denne tro hjælpe os til at stole på Gud på trods af de mange vanskelige spørgsmål, vi har nu?`

`2.	Hvordan har Gud ledt dig i tiden, der er gået, og hvordan kan det hjælpe dig til at lære at have tillid til ham med hensyn til fremtiden? Hvorfor er det vigtigt ikke at glemme, hvad Gud har gjort i vores liv?`

`3.	Drøft i klassen Moses’ villighed til at miste sin sjæl for sit folk. Er det en rigtig holdning at have? Er der noget, det er værd at miste sin sjæl for? Tænk over, hvad det har kostet at frelse vores sjæl.`