---
title:  Tusind gange så mange
date:  05/10/2021
---

Moses var langt mere end en profet. Efter den lange vandring i ørkenen talte Moses på Herrens vegne og sagde: ”Se, jeg lægger landet åbent foran jer. Ryk ind og tag det land i besiddelse, som Herren lovede jeres fædre Abraham, Isak og Jakob at give dem og deres efterkommere“ (5 Mos 1,8).

Men læg mærke til, hvad der så siges.

`Læs 5 Mos 1,9-11. Hvilken betydning har disse ord, især i lyset af det faktum, at folket rent faktisk var blevet straffet af Gud for deres oprør i Kadesh i Parans ørken?`

Vi møder her endnu et eksempel på Guds nåde. Selv under den lange ørkenvandring blev folket velsignet: ”I fyrre år sørgede du for dem, så de ikke led mangel i ørkenen; deres klæder blev ikke slidt i laser, og deres fødder svulmede ikke op“ (Neh 9,21).

Moses viste igen sin kærlighed til sit folk. Han bad Gud om at lade dem blive tusind gange så mange, som de allerede var.

`Læs 5 Mos 1,12-17. Hvad skete som et direkte resultat af Guds velsignelser, og hvad gjorde Moses for at takle situationen?`

Selv når Herren var til stede midt iblandt dem med vældig kraft, var der behov for organisation, struktur og et system med ansvarlighed. Israel var en qahal, en organiseret forsamling (se 5 Mos 31,30), en forløber for Det Nye Testamentes ekklesia, det græske ord for ”kirke“ (se Matt 16,18). Og selv om Paulus arbejdede i en anderledes sammenhæng, var han aldrig langt fra sine jødiske rødder. I Første Korintherbrev 12 ser vi, hvordan han tydeligt skitserer behovet for, at kvalificerede personer udfylder forskellige roller, så hele ”legemet“ kan fungere ordentligt, ligesom vi ser det i Femte Mosebog og i qahal i ørkenen. Kirken i dag, ligesom qahal dengang, skal være et forenet legeme, hvor mennesker udfylder forskellige roller i overensstemmelse med deres gaver.

Af og til oplever vi, at mennesker protesterer mod ”organiseret“ religion, men Guds Ord anerkender ingen anden form for religion end den organiserede. Og man kan jo spørge, om disse mennesker ville fortrække ”uorganiseret“ religion i stedet?