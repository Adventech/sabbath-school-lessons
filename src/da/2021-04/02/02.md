---
title:  Moses’ tjeneste
date:  03/10/2021
---

Moses er en nøgleperson i hele Bibelen. Og selv om han ikke omtales før 2 Mos 2,2, har han skrevet Første Mosebog, Guds autoritative og grundlæggende beretning om, hvem vi er, hvordan vi blev til, hvorfor det står så slemt til, som det gør, og hvorfor vi alligevel kan have håb. Skabelsen, syndefaldet, løftet om frelse, syndfloden, Abraham, evangeliet har alle deres rødder i Første Mosebog, hvis forfatter var profeten Moses. Det er svært til fulde at måle denne ene mands indflydelse. Han var ikke fejlfri, men var alligevel i stand til at arbejde for Gud, fordi han elskede Herren og ønskede at tjene ham.

`Læs 2 Mos 32,39-32. Denne tekst gengiver en samtale mellem Herren og Moses. Hvilket indblik giver denne beretning i Moses’ karakter? Hvad fortæller den om, hvorfor Herren var i stand til at bruge ham på så enestående en måde på trods af de fejl, han havde?`

Selv om Moses ikke havde noget at gøre med folkets synd, forsøgte han at gå i forbøn for det syndige folk. Han var til og med villig til at miste sin egen sjæl for dem. Det er fascinerende, at når Moses i 2 Mos 32,32 beder Gud om at tilgive deres synd, betyder udsagnsordet egentlig ”at bære“. Moses, som indså, hvor alvorlig synden var, og hvad der skulle til for at sone den, bad han altså Gud om at ”bære“ deres synd. Det skyldes, at det er den eneste måde, hvorpå deres synd og enhver synd til syvende og sidst kan blive tilgivet.

Vi har altså her tidligt i Bibelen et mægtigt eksempel på en stedfortræder. Gud vil i personen Jesus selv påtage sig hele straffen for vores synd. Dette er af Gud forudbestemt som den eneste måde, hvorved menneskeheden kan frelses samtidigt med, at principperne for hans styre og lov opretholdes.

Mange hundrede år senere skrev Peter om Jesus: ”På sit legeme bar han selv vore synder op på korset, for at vi, døde fra synden, skal leve for retfærdigheden. Ved hans sår blev I helbredt“ (1 Pet 2,24).

I beretningen om Moses og i hans reaktion på folkets synd ser vi Moses i rollen som den, der går i forbøn for et frafaldent, syndigt folk. Han er et forbillede på, hvad Jesus også vil gøre for os (se Hebr 7,25).

`Til eftertanke. ”Han var villig til at miste sin egen sjæl for sit folk.“ Tænk over, hvad denne udtalelse indebærer. Hvad kan vi lære heraf om, hvad det virkelig vil sige at elske andre?`