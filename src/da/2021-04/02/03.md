---
title:  Opfyldte profetier
date:  04/10/2021
---

Moderne videnskab kommer af og til frem til teorier, som ligger langt fra Bibelens fortælling, fx omkring universets oprindelse. Men videnskaben giver os samtidig forbløffende indsigt i nogle områder, hvor vi i tro kan se Guds skaberkraft. Den harmoni, balance og præcision, som kendetegner mange sider af naturens verden, selv i dens faldne tilstand, bliver ved med at forbløffe dem, der studerer den.

Hvis Gud er så nøjagtig med elementer i den fysiske verden, vil han helt sikkert også være det i den åndelige. I de første vers i Femte Mosebog kan vi se mere af Guds ufattelige nøjagtighed.

`Læs 5 Mos 1,1-6. Hvad er den profetiske betydning af, at 5 Mos 1,3 taler om ”det fyrretyvende år“?`

Da Moses udsendte spioner fra Kadesh i Parans ørken for at udforske landet, og folket afviste opfordringen til at indtage det, fik de at vide, at de ikke ville komme ind i det lovede land, som de havde håbet: ”Ligesom I brugte fyrre dage til at udspejde landet, skal I bære jeres straf i fyrre år, et år for hver dag, og I skal erfare, hvad det vil sige at have mig til fjende“ (4 Mos 14,34).

Femte Mosebog begynder historien om Guds folk i det fyrretyvende år, nøjagtigt som Gud havde sagt. Guds ord er med andre ord lige så pålideligt som Gud selv, og det, vi ser her i de første vers i Femte Mosebog, er yderligere bevis for hans pålidelighed. Gud vil gøre, hvad han siger, og han vil gøre det på det tidspunkt, han har sagt, at han vil gøre det.

Dette er selvfølgelig ikke den eneste profetiske tidsperiode, som er gået i opfyldelse på den måde, Gud havde sagt. Når vi ser tilbage fra vores udgangspunkt i dag, kan vi fx finde tidsprofetien om Jesus i Dan 9,24-27, som gik nøjagtigt i opfyldelse i overensstemmelse med Guds ord. Vi kan se, at ”én tid, to tider og en halv tid“ (Dan 7,25; se også Åb 12,6.14; Åb 13,5) er gået i opfyldelse i historien ligesom de 2300 dage i Dan 8,14.

Ud over disse præcise tidselementer har profetierne i Daniel 2, 7 og 8, som så nøjagtigt forudsagde verdenshistorien, givet os overvældende beviser på Guds forudviden, kontrol med historien og hans ords pålidelighed.

`Til eftertanke. Vi kan se, at Gud trofast opfyldte disse profetier fra fortiden, nøjagtigt som det var forudsagt. Det giver os tillid til, at vi også kan stole på de ting, han har forudsagt, som endnu er fremtid.`