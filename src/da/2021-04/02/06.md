---
title:  Amoritternes synd
date:  07/10/2021
---

I Femte Mosebog kapitel 2 og 3 fortsætter Moses med sit resumé af israelitternes historie. Han fortæller om, hvordan de med Guds velsignelse knuste deres fjender. Når de var trofaste, gav Gud dem sejr, selv over ”kæmper“ (5 Mos 2,11.20; 5 Mos 3,13).

Dette rejser et emne, som vi er nødt til at berøre, nemlig udryddelsen af andre folk. Ofte ville Israels børn først tale fred med et andet folk (5 Mos 20,10-11), men hvis folket ikke accepterede det tilbud, de fik, ville israelitterne nogle gange gå ind og ødelægge dem, kvinder og børn indbefattet. ”Da Sihon med hele sin hær rykkede ud til kamp mod os ved Jasa, overgav Herren vor Gud ham til os, og vi slog ham og hans sønner og hele hans hær. Dengang indtog vi alle hans byer, og i hver eneste by lagde vi band på mænd, kvinder og børn; der var ingen, der overlevede“ (5 Mos 2,32-34).

Nogle forsøger at forklare dette ved at påstå, at disse historier ikke er sandfærdige. Men den forklaring holder ikke, når man tror på, at ”ethvert skrift er indblæst af Gud og nyttigt til undervisning, til bevis, til vejledning og til opdragelse i retfærdighed“ (2 Tim 3,16). Så hvad gør vi med de vanskelige spørgsmål omkring disse begivenheder?

`Læs 1 Mos 15,1-16. Hvad sagde Gud til Abram, i 1 Mos 15,16, og hvordan kaster det lidt lys over problemet?`

Der er nok ingen tvivl om, at mange af disse hedenske nationer var ualmindeligt brutale folk, som lang tid forinden berettiget kunne have stået over for Guds vrede og straf. Selv om Gud tålmodigt ventede på, at de måske ville forandre sig, ændrer det ikke på den barske virkelighed, at alle ofte blev dræbt, også børn.

Sagen er, at vi, med den begrænsede information vi har om hele begivenhedens sammenhæng, må acceptere, at virkeligheden var barsk og alligevel stole på Guds godhed, som viser sig på så mange andre måder. Tro handler ikke kun om at elske Gud på en smuk dag i en dejlig skov fuld af skønne planter og smukke lyde. Tro er også at stole på ham på trods af det, vi ikke helt forstår.

`Til eftertanke. Læs 1 Kor 10,1-4 og Joh 14,9. Hvordan lærer disse vers og mange andre lignende tekster os at stole på Guds kærlighed, retfærdighed og godhed, selv når vi ser og oplever ting, som er vanskelige at forene med denne opfattelse af Gud?`