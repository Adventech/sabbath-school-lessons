---
title:  ”Hvor dette store folk dog er et klogt og forstandigt folk!“
date:  03/11/2021
---

I de næste få vers efter Femte Mosebog 4,4 finder vi nogle af de mest dybsindige tekster i hele Bibelen. Tankerne er udtrykt på et meget smukt hebraisk. Man kan på en måde sige, at essensen af budskabet i Femte Mosebog findes netop her. Resten er kommentarer. Mens du læser disse vers, tænk da over de forskellige måder, principperne heri kan anvendes også i dag.

`Læs 5 Mos 4,5-9. Hvorfor ønskede Herren gennem Moses at sige dette til Israel?`

Gud ønsker, at folket skal indse, at de er blevet kaldet og udvalgt med en helt speciel hensigt. De er ”et stort folk,“ præcis som Gud havde sagt til Abram fra det første kald ud fra kaldæerne: ”Jeg vil gøre dig til et stort folk“ (1 Mos 12,2; se også 1 Mos 18,18).

Hensigten med at gøre dem til et stort folk var, at de skulle være en ”velsignelse“ (1 Mos 12,2) for ”alle jordens slægter“ (1 Mos 12,3). Og selv om den ultimative velsignelse ville være, at Jesus, Messias, skulle komme i deres slægt, skulle de i mellemtiden være verdens lys. ”Derfor gør jeg dig til et lys for folkene, for at min frelse skal nå til jordens ende“ (Es 49,6). Det betyder ikke, at frelsen skulle findes i dem, men at den sande Gud, som er den eneste, der kan frelse, skulle åbenbares gennem dem.

Israel tilbad og tjente den Gud, som skabte kosmos, himlens og jordens herre. Hedningerne tilbad sten, træ og dæmoner (5 Mos 32,17; Sl 106,37).

Hvilken forskel!

I disse vers henviste Moses til de to ting, der gjorde Israel speciel. For det første var Herren nær hos dem. Det viste sig på en enestående måde fx i helligdommen. Og for det andet havde de modtaget de ”retfærdige love og retsregler“, som loven indeholdt (5 Mos 4,8).

`Læs 5 Mos 4,32-35. Hvad mere siger Herren til dem, som kunne have fået dem til at indse deres særlige kald?`

Der er ingen tvivl om, at Israel havde fået meget. Hvordan ville de reagere?