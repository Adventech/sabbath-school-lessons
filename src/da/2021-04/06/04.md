---
title:  Hold fast ved Herren jeres Gud
date:  02/11/2021
---

Tusinder døde som følge af synden med Ba’al-Peor. ”Hver eneste, der fulgte Ba’al-Peor,“ blev udryddet. Men der var mange, der ikke var med i frafaldet.

Hvem var de?

`Læs 5 Mos 4,4. Hvordan forklarer denne tekst forskellen på dem, der faldt i synd, og dem, der ikke gjorde det? Hvilket vigtigt budskab lyder til os med hensyn til synd og fristelser og Guds kraft i vores liv?`

Læg mærke til kontrasten mellem ordet ”alle“ i dette vers og ”hver eneste“ i verset inden. ”Hver eneste,“ som fulgte Ba’al-Peor. er blevet udryddet, men ”alle I,“ som holdt fast ved Herren, er i live. Der var ingen mellemvej, og det er der heller ikke i dag. Vi er enten for eller imod Jesus (Matt 12,30).

Det hebraiske ord for ”fulgte“, dbq, peger ofte på en stærk overgivelse, så man følger noget eller nogen uden for en selv. Det samme ord bruges i en anden form i 1 Mos 2,24, når en mand skal forlade sin familie og ”holde sig til“ sin hustru (se også Ruth 1,14). I sammenhængen her i Femte Mosebog forekommer ordet yderligere fire gange (10,20; 11,22; 13,5; 30,20), og i hvert tilfælde er tanken den samme: folket skulle ”holde fast ved“, ”klynge sig til“, ”følge“ deres Gud. De skulle med andre ord give sig selv til ham og hente kraft og styrke hos ham.

Det er vigtigt at huske, at folket selv er grundleddet i sætningen. Det er folket, som skal holde fast ved Gud. De skal vælge at ”holde fast ved“ Gud, og i hans kraft og styrke vil de da undgå at falde i synd.

`Læs Jud 24 1 Kor 10,13. Hvad siges der her i Det Nye Testamente, som også findes i 5 Mos 13,5?`

Gud er trofast. Han er i stand til at værne os mod fald. Men vi er nødt til at foretage et bevidst valg om at holde fast ved Gud, ligesom de trofaste ved Ba’al-Peor gjorde. Når vi gør det, kan vi være sikre på, at vi kan forblive tro, uanset hvilken fristelse vi udsættes for.

`Til eftertanke. Hvordan hjælper bøn, bibelstudium, andagt og fællesskab os til at holde fast ved Gud?`