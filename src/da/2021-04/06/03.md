---
title:  Ba’al-Peor
date:  01/11/2021
---

I Femte Mosebog 4,3-4 får israelitterne lidt mere historieundervisning. Den skal minde dem om fortiden og lære dem åndelige og praktiske sandheder.

`Læs 4 Mos 25,1-15. Hvad skete der, og hvilke åndelige og praktiske sandheder skulle folket lære af denne katastrofe?`

Selv om vi ikke har det særlig godt med beretningerne om Israels udryddelse af nogle af de hedenske folkeslag, de var omgivet af, er denne beretning med til at forklare logikken bag befalingen. Israel skulle være et vidne om den sande og eneste Gud for de omkringliggende hedenske nationer. De skulle være et eksempel og vise, hvordan tilbedelse af den sande Gud foregik. Men ved at følge dyrkelsen af de hedenske ”guder“ omkring dem, endte de i stedet ofte i direkte oprør imod den Gud, som de skulle repræsentere over for verden.

Udtrykket ”at hore“ har ofte en åndelig betydning, nemlig at Israel fulgte hedenske guder og skikke (se Hos 4,12-14). Men i dette tilfælde antyder sproget og resten af historien, at de i hvert fald til at begynde med begik seksuel synd. Igen benyttede Satan sig af syndige menneskers natur og fik hedenske kvinder til at forføre mændene, som alt for let lod sig forføre.

Den fysiske utugt degenererede hurtigt til også at blive åndelig utugt. De mennesker, som var involveret, blev med tiden draget med ind i hedenske tilbedelsesskikke. De havde ”indladt sig med Ba’al-peor“, det vil sige, at de på en eller anden måde blev knyttet til denne falske gud og til og med ofrede til den. På trods af alt det, de havde lært og var blevet fortalt, var de villige til at kaste det hele overbord i lidenskabens og begærets rus.

Hvordan kunne dette ske? Meget let. Ved at forhærde deres samvittighed gennem den første overtrædelse, den fysiske, blev de modne til at falde i den anden synd, den åndelige. Dette må have været Satans ultimative mål. Ifølge teksten var de faldet så dybt, at en af mændene til og med bragte sin midjanitiske kvinde midt ind i lejren, midt foran Moses og folket, som sad og græd uden for tabernaklet.

`Til eftertanke. Vores sind og krop er nøje forbundet. Det, der påvirker det ene, påvirker også det andet. Hvad kan vi lære af denne beretning om, hvor farligt det kan være for vores åndelige liv at give efter for vores fysiske begær?`