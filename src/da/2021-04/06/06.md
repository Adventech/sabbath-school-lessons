---
title:  Jeres visdom og indsigt
date:  04/11/2021
---

Vi har set, at 5 Mos 4,1-9 ikke kun er et stærkt udtryk for Israels folks særlige status, men også for deres missionskald. Indvævet i disse vers er tanken om, at de skal adlyde, følge og gøre det, Gud har befalet dem.

`Læs 5 Mos 4,5. Læs teksten igen. Hvad siger Gud specifikt om, hvad der ligger til grund for de andre nationers beundring af folkets ”visdom“ og ”indsigt“?`

I første omgang kan det se ud som, at lovene og retsreglerne i sig selv indeholdt visdom og indsigt. Og det er rigtigt, at Herren havde undervist dem i love og regler; men folket opnåede først selv visdom og indsigt, når de adlød dem.

Israel havde haft det mest fantastiske system af love, regler og forordninger, som verden havde set, men hvad gavnede det, hvis folket ikke fulgte dem? De enkelte israelitters visdom og indsigt kom, når Guds love viste sig i deres liv. De sandheder, som Gud havde givet dem, skulle ses i deres liv, og det kunne kun ske, når de var lydige. Alt det lys og alle de sandheder, som de havde fået, ville ikke gavne hverken dem selv eller deres hedenske naboer, hvis det ikke viste sig i israelitternes liv. Derfor bliver de igen og igen kaldt til at adlyde. Det var deres lydighed, ikke bare lovene og retsreglerne i sig selv, der skulle være et vidnesbyrd for verden.

”Deres lydighed mod Guds lov ville give dem en fremgang og velstand, som ville vække forundring blandt nationerne i verden. Han, som kunne give dem visdom og dygtighed til al slags kunstfærdigt arbejde, ville vedblive med at være deres lærer og ville forædle og højne dem, når de adlød hans love. Hvis de var lydige, ville de også blive skånet for de sygdomme, som plagede andre folk, og blive velsignet med gode forstandsevner. Herrens herlighed, hans majestæt og kraft skulle åbenbares i alt, hvad der hørte til deres fremgang og velstand. De skulle være et rige af præster og konger. Gud udrustede dem med alt, hvad der krævedes, for at de kunne blive den største nation på jorden“ (Ellen White, Lys over hverdagen, 2. bd., s. 89).

`Til eftertanke. Læs Matt 5,13-16. Hvad er det, Jesus siger i disse vers, som udtrykker det samme, som han sagde til det gamle Israel? Hvordan gælder dette specifikt også for os i dag?`