---
title:  I må ikke føje noget til eller trække noget fra
date:  31/10/2021
---

`Læs 5 Mos 4,1-2 5 Mos 13,1. Hvilken specifik advarsel gav Gud dem med hensyn til sine ”love og retsregler“, og hvorfor var det nødvendigt at komme med en sådan advarsel?`

Herren beder dem om at følge lovene og retsreglerne og ikke føje noget til eller trække noget fra. Hvorfor sagde han det? Hvorfor skulle nogen ønske at forandre Guds lov?

Og vi kender selvfølgelig svaret.

”Satan har været udholdende og utrættelig i sine anstrengelser for at gennemføre det arbejde han begyndte i himlen, nemlig at forandre Guds lov. Det er lykkedes for ham at få verden til at tro den teori, han fremsatte i himlen før sit fald, nemlig at Guds lov var forkert og havde brug for at blive revideret. En stor del af den bekendende kristne kirke viser, om ikke i deres ord, så i deres holdning, at de har accepteret den samme fejltagelse“ (Ellen White, Selected Messages, 2. bd., s. 107).

Når vi ser på det gamle Israels historie, kan vi se, at de mødte mange forskellige vanskeligheder, fordi de ikke alene ignorerede forskrifter i loven. Derved fjernede de i virkeligheden dele af loven,men de føjede også noget til ved at indføre skikke, som ikke var foreskrevet i loven. Begge dele førte til lovovertrædelse.

`Læs Matt 15,1-9. Hvordan ser vi her et eksempel på det princip, som Moses advarede Israels børn imod, selv om sammenhængen er en anden?`

Da jøderne endelig fik det land, de var blevet lovet, ignorerede de ofte de direkte advarsler om fx afgudsdyrkelse. Resultatet var, at de fulgte mange hedenske skikke, nogle gange til og med som en del af deres formodede tilbedelse af Jahve. På Jesu tid havde de tilføjet mange forskellige menneskelige traditioner, hvorved de ifølge Jesus satte ”Guds ord ud af kraft“.

Hvad enten det skete ved at føje noget til eller ved at trække noget fra, blev loven forandret, og folket måtte lide under følgerne.

`Til eftertanke. På hvilke måder må vi være varsomme, så vi ikke føjer noget til eller trækker noget fra det, Gud beder os om?`