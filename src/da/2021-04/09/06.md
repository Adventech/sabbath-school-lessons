---
title:  Anger og omvendelse
date:  25/11/2021
---

Det Nye Testamente er selvfølgelig fyldt med tanken om omvendelse. Johannes Døber begyndte faktisk sin offentlige tjeneste med et kald til omvendelse.

`Læs Matt 3,1-8. Hvordan kommer tanken om at vende om til udtryk i disse vers? Hvad siger Johannes Døber til folket, som gentager, hvad vi har læst i Femte Mosebog? Hvorfor havde hans ord en særlig betydning for farisæerne og saddukæerne?`

Jesus begyndte også sin tjeneste med et kald til omvendelse.

`Læs Mark 1,15. Hvad siger Jesus? Hvorfor sammenkæder han omvendelse med evangeliet?`

Enten det var Johannes Døber, som talte specifikt til de jødiske ledere, eller det var Jesus, som talte til hele folket, er budskabet det samme. Vi er syndere. Og selv om Jesus kom for at frelse syndere, må vi stadig angre vores synder. Sand anger indbefatter, at vi vender os bort fra synden. Vi må erkende vores syndighed og udtrykke anger for vores synder, ikke kun sorg over følgerne af dem. Vi må foretage bevidste valg om at afstå fra synden og stole helt og fuldt på Jesu fortjeneste. Han vil give dig og mig hjælp og kraft, så vi ”adlyder Herren … og omhyggeligt gør alt det,“ han ”befaler“ os (5 Mos 15,5).

Nogle bibelforskere ser genklange i Det Nye Testamente af tanken om anger og omvendelse, som den udtrykkes i Femte Mosebog. Da Peter for eksempel anklagede folket for at have korsfæstet Jesus, ”stak det dem i hjertet, og de spurgte Peter og de andre apostle: Hvad skal vi gøre, brødre?“ (ApG 2,37). Det vil sige, at de blev klar over deres synd og angrede (”det stak dem i hjertet“), og de ønskede at finde ud af, hvad de kunne gøre for at genoprette deres forhold til den Gud, de havde svigtet.

Er dette ikke i stor grad den samme situation, vi alle oplever? Vi er syndere, som har svigtet Gud.

`Læs ApG 2,38.Hvad svarede Peter på deres spørgsmål, og hvordan viser denne episode principperne i sand omvendelse?`