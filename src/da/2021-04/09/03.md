---
title:  Søg mig og find mig
date:  22/11/2021
---

I Bibelen ser vi mange steder beviser for Guds forudviden. Det vil sige, at han på forhånd ved alt, som kommer til at ske. Enten det handler om verdensrigers opståen eller fald (Dan 7) eller individuelle handlinger få timer, før de sker – ”Sandelig siger jeg dig: I nat, før hanen galer, vil du fornægte mig tre gange“ (Matt 26,34) – kender Gud enden fra begyndelsen. Hans forudviden også om vores frie valg har ingen indflydelse på vores frihed til at vælge.

Inden Gud førte Israels børn ind i Det Lovede Land vidste han altså, hvad de kom til at gøre der.

`Læs 5 Mos 4,25-28. Hvad sagde Herren, at folket kom til at gøre, når de boede i det land, de var blevet lovet?`

I versene forinden formaner Gud dem specifikt til ikke at lave afgudsbilleder eller tilbede dem (5 Mos 4,14-20). Men de efterfølgende vers siger nærmest direkte, at de kommer til at lave og tilbede gudebilleder på trods af alle advarslerne.

Læg mærke til, at Moses i 5 Mos 4,25 tydeligt siger, at det ikke kommer til at ske med det samme. Efter alt det, de lige havde oplevet, kom de ikke med det samme til at falde for afgudsdyrkelse. Men med tiden, efter en generation eller to, ville deres tendens til at ”glemme“ (5 Mos 4,9), hvad Herren havde gjort for dem, og hvad han havde advaret dem om, få dem til at gøre netop det, han havde advaret om.

`Læs 5 Mos 4,29-31. Hvad siger Herren, at han vil gøre for dem i denne specifikke situation?`

Guds nåde er fantastisk! Selv efter at de begår den frygtelige synd at tilbede afguder, selv efter at de har lidt under følgerne af deres synder, vil Gud tilgive dem og genrejse folket, hvis de vender om til ham. Hvis de frit vælger at omvende sig, vil han acceptere deres omvendelse.

Det ord, som i 5 Mos 4,30 oversættes med ”vende om“, betyder egentlig at vende tilbage. Det vil sige, de går tilbage til Herren, til hvor de skulle have været hele tiden. Det hebraiske ord teshuvah, som kommer fra den samme rod som ”vende tilbage“, betyder ”omvendelse“.

Hvad der ellers måtte være involveret i omvendelse, betyder det i bund og grund at komme tilbage til Gud efter at have været adskilt fra ham på grund af vores synd.