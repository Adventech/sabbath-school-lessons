---
title:  Mi-Jitten
date:  21/11/2021
---

Bibelsk hebraisk er som de fleste sprog fyldt med talemåder, idiomer, hvor bestemte ord bruges til at sige noget, der er forskelligt fra det, de ser ud til at sige. Et sådant idiom i Det Gamle Testamente er Mi-Jitten. ”Mi“ er spørgeordet ”hvem“, og ”Jitten“ betyder ”vil give“. Så bogstaveligt betyder ”Mi-Jitten“ ”Hvem vil give?“

Men i Det Gamle Testamente udtrykker sætningen et ønske, en stærk længsel efter noget.

Et eksempel finder vi efter Israels børns udgang fra Egypten, da de mødte udfordringer i ørkenen. De sagde: ”Gid vi var døde for Herrens hånd i Egypten“ (2 Mos 16,3). Udtrykket ”gid“ kommer fra ”Mi-Jitten“.

I Salme 14,7 siger David: ”Gid Israels frelse må komme fra Zion!“ Igen kommer ”gid“ fra Mi-Jitten.

`Læs 5 Mos 5,22-29. Læs teksten og læg specielt mærke til vers 29. Det ord, som oversættes med ”Gid“ kommer fra ”Mi-Jitten“.`

Herren, Gud, Skaberen, som har skabt rum, tid og materie, som ved sit ord skabte verden, og som blæste livets ånde ind i Adam, kommer her med en udtalelse, som normalt forbindes med menneskelige svagheder og begrænsninger. Det er et tydeligt eksempel på menneskenes frie vilje til at vælge. Vi ser, at der er grænser for, hvad Gud kan gøre midt i den store strid. Brugen af Mi-Jitten viser, at selv Gud ikke tramper på vores frie vilje. I det øjeblik, han gjorde det, var den ikke længere fri.

På samme måde, som vi mennesker har frihed til at synde, har vi også frihed til at vælge Gud, vælge at være åbne for hans ledelse, vælge i svar på Guds Ånds påvirkning at angre vores synd og følge ham. Valget er vores og kun vores. Det er et valg, vi er nødt til at foretage hver dag, hvert øjeblik.

`Til eftertanke. Hvilke valg står du over for at skulle tage i de næste timer eller dage? Hvordan kan du lære at underkaste din vilje under Gud, så du med hans kraft kan tage de rette beslutninger?`