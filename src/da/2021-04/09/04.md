---
title:  Teshuvah
date:  23/11/2021
---

Gennem hele Femte Mosebog viser der sig et hovedtema: vær lydig mod Herren og bliv velsignet, vær ulydig, og du må bære følgerne. Og det er ikke anderledes i Det Nye Testamente. ”Far ikke vild! Gud lader sig ikke spotte. Hvad et menneske sår, skal det også høste: Den, der sår i kødet, skal høste fordærv af sit kød, og den, der sår i Ånden, skal høste evigt liv af Ånden“ (Gal 6,7-8).

Efter syndefaldet ser det desværre ud til, at synd er lige så naturlig som at trække vejret. Og på trods af de mange advarsler og løfter – ”For det, jeg i dag befaler dig, er dig hverken ufatteligt eller fjernt“ (5 Mos 30,11) – var det lige netop, hvad mange af dem gjorde. De begik de synder, som Gud havde advaret dem imod.

Men selv da var Gud villig til at tage dem tilbage, hvis de valgte at angre og vendte tilbage til ham.

`Læs 5 Mos 30,1-10. Læs teksten igen. Hvad siger Herren, at han vil gøre for sit folk på trods af alt det forkerte, de har gjort? Men hvilken betingelse lå der til grund for disse løfter?`

Tanken er let og ligetil: hvis du klokker i det, vil det give frygtelige konsekvenser for dig og din familie. Det er, hvad synden gør. Men selv da kan du angre og vende om, og Herren vil tage imod dig og velsigne dig.

Det hebraiske ord, som er roden til teshuvah, forekommer mange gange i disse vers. I 5 Mos 30,2 siger teksten: ”Og du vender om til Herren din Gud“; i 5 Mos 30,8: ”Selv skal du vende om og adlyde Herren.“ Og i 5 Mos 30,10 siges der: når du ”vender om til Herren din Gud af hele dit hjerte og af hele din sjæl.“

På trods af alt det, der skete med dem, på trods af deres overtrædelse af og brud på pagten, var Herren ikke færdig med dette folk. Og hvis de ikke ønskede, at han skulle være færdig med dem, kunne de vise det gennem omvendelse.

`Til eftertanke. Disse tekster blev givet til folket som et hele og under meget anderledes forhold end vores. Men de viser stadigvæk, hvor vigtig sand omvendelse er for hver enkelt af os i dag, når vi bryder den pagt, vi har indgået med Gud.`