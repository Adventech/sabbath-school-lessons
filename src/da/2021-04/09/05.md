---
title:  Af hele dit hjerte
date:  24/11/2021
---

5 Mos 30,1-10 viser Guds nåde og godhed mod frafaldne og syndere, som også tidligere var blevet velsignet af Gud på en særlig måde: ”Hvor er det folk, det være sig nok så stort, der har sin gud så nær, som vi har Herren vor Gud, hver gang vi råber til ham?“ (5 Mos 4,7). På trods af alt det, han havde gjort for dem, og på trods af, at de hverken havde nogen undskyldning eller en god begrundelse for deres synd, syndede de alligevel.

`Men alligevel, selv i en sådan situation, hvordan var Guds holdning over for dem?`

`Læs 5 Mos 30,1-10. Læs og fokuser på, hvad deres anger og omvendelse (teshuvah) til Gud indebar. Hvad blev der krævet, og hvad lærer det os om, hvad sand omvendelse indebærer?`

I sidste ende var de nødt til at foretage et valg, vende tilbage til Gud og adlyde ham af hele deres hjerte. I en vis forstand var problemet deres hjerte, for hvis deres hjerte havde det rette forhold til Gud, ville deres gerninger vise det, det vil sige, de ville være lydige.

Dette er begrundelsen for, at de fik det fantastiske løfte om, at hvis de ”vendte om“ til Herren, altså oprigtigt vendte sig til ham, ville han udføre sin gerning i dem og ”omskære“ deres hjerter. De skulle i deres fangenskab vælge at vende om til Gud. Så ville han føre dem tilbage til sig og til deres land. Når de var kommet tilbage til deres land, ville Gud velsigne dem. En del af den velsignelse var, at Gud ville arbejde med dem for at forandre deres hjerter endnu mere, så de og deres børn kom til at ”elske Herren“ deres ”Gud af hele“ deres hjerte og af hele deres sjæl, så de kunne leve.

I deres svar på Guds opfordringer (se ApG 5,31) måtte de i den sidste ende virkelig angre deres synder. Ellen White skrev, om end i en anden sammenhæng: ”Folket sørgede på grund af de lidelser, de blev udsat for på grund af deres synder. De sørgede ikke over, at de havde vanæret Gud ved at overtræde hans hellige lov. Sand anger indbefatter mere end sorg over synden. Den giver sig udslag i, at man resolut vender det onde ryggen“ (Ellen White, Patriarker og profeter, s. 287). Denne sandhed ses tydeligt i 5 Mos 30,1-10.

`Til eftertanke. Hvordan kan vi kende forskel på at sørge på grund af syndens følger og at sørge over selve synden? Hvorfor er denne forskel vigtig?`