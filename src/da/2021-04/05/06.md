---
title:  Sand gudsdyrkelse
date:  28/10/2021
---

`Læs 5 Mos 24,10-15. Hvilke vigtige principper udtrykkes i disse vers mht. hvordan man skal behandle dem, der er under ens kontrol?`

Igen ser vi, at Herren lægger vægt på grundlæggende menneskelig værdighed. Det kan være, at nogen skylder dig noget, og det er tid at kræve lånet tilbage, men du skal vise vedkommende en smule respekt og værdighed. Du skal ikke storme ind ad hans dør med dine krav. I stedet skal du vente udenfor og lad ham komme ud og give det til dig. 5 Mos 24,12-13 synes at sige, at hvis en fattig sjæl gav dig sin kappe i pant, skal du i det mindste lade ham sove med den om natten. De andre vers handler om, hvordan man skal behandle de fattige, som arbejder for en, og som let kan blive undertrykt. Men lad være med at undertrykke dem, for i Guds øjne er det en meget alvorlig synd. Hvis Israel skulle være et vidne, et helligt folk, der vandrede i sandhed i en verden fuld af fejl, afgudsdyrkelse, ondskab og synd, var det nødvendigt, at de viste omsorg over for og godhed mod de svageste og mest udsatte i deres eget samfund. Ellers ville deres vidnesbyrd være fejlslået.

`Læs Jak 1,27-2,11. Hvad siger Jakob, som genspejler det, Herren sagde til sit folk i Femte Mosebog? Hvilken betydning har det, at Jakob i disse vers sammenkæder uretfærdig behandling af de fattige med De Ti Bud?`

Selv om der ikke er noget i De Ti Bud, der direkte handler om at vise forkærlighed for de rige fremfor de fattige, vil en streng overholdelse af lovens bogstav samtidigt med en dårlig behandling af de fattige og svage latterliggøre ens trosbekendelse og enhver påstand om at holde loven. At elske sin næste som sig selv er det højeste udtryk for Guds lov, og det er lige så meget nærværende sandhed i dag, som det var på Jakobs tid, og som det var, da Moses talte til Israel på grænsen til Det Hellige Land.

`Til eftertanke. Hvorfor er lovlydighed vigtig? Hvilken betydning har Jakobs brev og Femte Mosebog for vores forståelse af, hvad lydighed betyder? Har vores tro på lovens betydning noget at sige for vores holdning til de fattige og svage?`