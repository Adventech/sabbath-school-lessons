---
title:  Omskær jeres hjerter
date:  24/10/2021
---

Femte Mosebog kapitel 10 er en forlængelse af kapitel 9 og er grundlæggende Guds stadfæstelse af den pagt, han havde indgået med Israel. Meget af denne bog er en slags fornyelse af pagten. Selv efter deres frygtelige synd ved Horeb, hvor de tilbad guldkalven, mens Moses forlod dem for en kort tid, var Gud ikke færdig med dem.

`Læs 5 Mos 10,1-11. Hvad sker der her, som kan hjælpe os til at forstå, at Gud tilgav sit folk deres synd og på ny stadfæstede pagtsløftet, som var givet til deres fædre?`

Moses knuste stentavlerne med De Ti Bud (5 Mos 9,17). Det var et tegn på den brudte pagt (5 Mos 32,19). ”For at vise sin afsky for deres forbrydelse kastede han stentavlerne fra sig, så de knustes for hele folkets øjne, og viste derved, at ligesom de havde brudt deres pagt med Gud, havde Gud brudt sin pagt med dem“ (Ellen White, Patriarker og Profeter, s. 160).

Den kendsgerning, at Gud befalede Moses at tilhugge to nye stentavler ”som de forrige“, hvor han ville skrive de ord, der havde været på de to første, viser, at Gud havde tilgivet sit folk og selv ikke på det tidspunkt havde forkastet dem.

`Læs 5 Mos 10,14-16. Hvad siger Gud til dem? Hvad betyder de billeder, som Herren bruger her?`

Vi møder her en blanding af billeder: forhud, hjerte, nakke. Men meningen er klar. Omskærelse var et tegn på pagten, men kun et ydre tegn. Gud ønskede deres hjerter, dvs. deres sind, hengivenhed og kærlighed. Billedet med en stiv nakke henviser ganske enkelt til, hvor stædige de var i deres manglende villighed til at adlyde Herren. Grundlæggende siger Gud både her og andre steder til dem, at de skal forlade deres splittede loyalitet og tjene ham med hele deres hjerte og sjæl.

`Til eftertanke.Tænk over alle de gange, Gud har tilgivet dig din synd. Hvad fortæller det om hans nåde?`