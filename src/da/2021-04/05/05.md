---
title:  Døm med retfærdighed
date:  27/10/2021
---

Som troende er vi kaldet til at genspejle Guds karakter. Paulus skrev: ”Mine børn, som jeg igen må føde med smerte, indtil Kristus har fået skikkelse i jer“ (Gal 4,19). Vi var trods alt oprindeligt skabt ”i Guds billede“ (1 Mos 1,27), et billede, som senere blev skamferet af synd. Da Moses talte om Guds magt og majestæt, sagde han også, at Gud ikke lod sig bestikke, og at han havde omsorg for de svage og udstødte. Sådan er Gud; vi må derfor nære den samme omsorg.

`Læs 5 Mos 1,16; 16,19; 24,17; 27,19. Læs teksterne fra Femte Mosebog. Hvilket fælles tema finder vi i disse tekster?`

Det er nærmest legendarisk, at de svage, de fattige og de udstødte ikke får den samme retfærdige behandling ved de fleste menneskelige retsinstanser som dem, der har penge, magt og gode forbindelser. Det spiller ingen rolle, hvilket land, område eller kultur, vi taler om, heller ikke hvilke høje principper for ret og lighed, som er indeholdt i love og regler. Virkeligheden er den samme: de fattige, de svage og de udstødte får næsten aldrig den samme retfærdighed som andre.

Men netop dette er så exceptionelt ved det, Gud siger. Denne uretfærdighed, som findes alle andre steder, skulle ikke findes i Israel, blandt Guds folk, som skal repræsentere ham over for verden. For at bruge et moderne udtryk ønskede Gud, at alle i det gamle Israel skulle være ”lige for loven“.

Men det går langt dybere end bare til retslære. ”I skal være hellige, for jeg, Herren jeres Gud, er hellig“ (3 Mos 19,2). Det er rigtigt, at de vidste, hvem den sande Gud var, og de havde de rigtige tilbedelsesritualer, og de bragte den rette slags ofringer. Det var godt nok. Men hvad gavnede det dem til syvende og sidst, hvis de ikke behandlede de svage og fattige ordentligt? Igen og igen skældte Gud hos profeterne ud på dem, som undertrykte de fattige og nødlidende i Israel. Hvordan kan I være ”hellige“ og samtidigt mishandle andre? Det kan man ikke, uanset hvor nøje man følger de korrekte religiøse ritualer.

`Til eftertanke. Hvad siger profeterne i flg. tekster, som udtrykker det, Herren havde advaret det gamle Israel imod? Hvad siger disse vers os i dag?`

`Am 2,6; 4,1; 5,11`

`Es 3,14-15; 10,1-2`

`Jer 2,34`