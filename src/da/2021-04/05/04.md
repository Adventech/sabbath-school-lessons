---
title:  I var jo selv fremmede i Egypten
date:  26/10/2021
---

”Derfor skal I elske den fremmede, I var jo selv fremmede i Egypten“ (5 Mos 10,19).

`Hvad er her budskabet til det gamle Israel? Hvad bør budskabet i dette vers være også for os?`

Flere århundreder tidligere havde Herren sagt til Abram: ”Du skal vide, at dine efterkommere skal bo som fremmede i et land, der ikke er deres. Dér skal de være trælle og plages i fire hundrede år“ (1 Mos 15,13; 1 Mos 17,8; ApG 13,17). Og det var, hvad der skete. I de tidligere kapitler i Anden Mosebog er den dramatiske beretning om deres befrielse og frelse fra Egypten nedskrevet for eftertiden (2 Mos 15,13; 2 Mos 14,13). Det er også et symbol på den befrielse og frelse, som vi har fået i Jesus Kristus. I 5 Mos 10,19 ønsker Gud, at de skal huske, hvor de havde været, og hvad de havde været, nemlig fremmede i et andet land.

Husk med andre ord, at der var en tid, hvor I levede i udkanten af samfundet som udstødte og slaver. Andre var stærkere end jer, og I var derfor i deres magt. De kunne misbruge jer og gjorde det. Og selv om Israel var et udvalgt folk, kaldet af Gud, ”et kongerige af præster“ (2 Mos 19,6), og selv om der var visse forskelle mellem dem og de fremmede iblandt dem, især med hensyn til gudstjeneste, skulle den fremmede, enken og den faderløse, når det handlede om ”menneskerettigheder“, behandles med den samme retfærdighed og ret, som israelitterne forventede for sig selv.

`Læs Matt 7,12. Hvordan sammenfatter dette vers, hvad Gud sagde til det gamle Israel om, hvordan de skulle behandle de svage i samfundet?`

Denne formaning til Israel om, hvordan de skulle behandle de udstødte, var langt fra normen i den gamle verden, hvor de udstødte i nogle tilfælde ikke blev behandlet bedre end dyr.

Men Israel skulle være anderledes. De skulle være et lys for verden. Og den forskel skulle findes i den Gud, de tilbad, i måden, de tilbad ham på og i hele det religiøse system, som denne Gud havde givet dem. Deres venlige behandling af de marginaliserede kunne have været et stærkt vidnesbyrd for verden om deres Guds og deres tros overlegenhed. Det var i en forstand hele hensigten med deres eksistens, at de skulle være et vidnesbyrd for verden om deres Gud.