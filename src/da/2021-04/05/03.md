---
title:  Elsk den fremmede
date:  25/10/2021
---

Midt i alle formaningerne siger Moses: ”Himlen og himlenes himmel og jorden med alt, hvad der er på den, tilhører Herren din Gud“ (5 Mos 10,14). Hvilket mægtigt udtryk for Guds suverænitet. Denne tanke finder vi også mange andre steder i Bibelen: ”Jorden med alt, hvad den rummer, verden og dens beboere, tilhører Herren“ (Sl 24,1).

`Læs 5 Mos 10,17-19. Hvilken anden udtalelse om Herren kommer Moses med i disse vers? Og endnu vigtigere, hvad forlanger Gud af sit folk på baggrund af denne udtalelse?`

Jahve er ikke alene himlens og jordens hersker, han er også ”gudernes Gud og herrernes Herre“ (5 Mos 10,17). Det betyder ikke, at der er andre, mindre guder som fx de såkaldte guder, der blev tilbedt af hedningerne. Men på denne måde udtrykker Gud, at han er den eneste Gud. ”Indse dog, at det er mig, kun mig, der er ingen Gud ved siden af mig“ (5 Mos 32,39). Udtalelsen fastslår hans totale overherredømme over alle andre magter, både virkelige og indbildte, både i himlen og på jorden.

5 Mos 10,17 siger også, at han er ”den store, den vældige og den frygtindgydende Gud, som ikke er partisk og ikke lader sig bestikke.“ Det er alt sammen en del af det overordnede budskab: Jahve er jeres Gud, og I, hans folk, skal adlyde ham.

Vi ser her også en stor kontrast. Jahve er gudernes Gud og herrernes Herre, hele skabningens hersker. ”Han er forud for alt, og alt består ved ham“ (Kol 1,17), men han har også omsorg for den faderløse, enken og den fremmede. Denne omsorg viser han ved at sørge for deres umiddelbare fysiske behov. Den Gud, som ved, når en spurv falder til jorden (Matt 10,29), kender til den situation, som man befinder sig i periferien af samfundet. Herren siger med andre ord til folket, at ja, det kan godt være, at I er udvalgt, I er specielle og jeg elsker jer, men jeg elsker også andre, deriblandt de fattige og hjælpeløse iblandt jer. Og på samme måde, som jeg elsker dem, skal I også elske dem. Dette er en af pagtens forpligtelser, og den er en meget vigtig del.

`Til eftertanke. Læs Sl 146,5-10. Hvad er budskabet i denne salme, og hvordan genspejler det, hvad der blev sagt i 5 Mos 10? Hvad betyder det for os som kristne i dag?`