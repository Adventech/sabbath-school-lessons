### "Den nærværende sandhed" i Femte Mosebog

Historien lyder sådan: Under kong Josias’ regering i Jerusalem (640609 f.Kr.) fandt en eller anden, sandsynligvis en person, der arbejdede i templet, en kopi af en bog. Bogen blev oplæst for kong Josija. ”Da kongen hørte, hvad der stod i lovbogen, flængede han sine klæder“ (2 Kong 22,11). Hvorfor gjorde han det? Fordi han indså, at han og hans folk ikke adlød det, der var skrevet i bogen.

På grundlag af bogen, som omtales som ”pagtsbogen“ (2 Kong 23,2), begyndte Josija en stor reform. Den kan vi læse om i 2 Kong 23.

Hvad var det for en bog, der havde så stor indflydelse på kongen og hans folk? Man mener, at det var Femte Mosebog, som vi skal studere i dette kvartal.

Den femte og sidste af de fem Mosebøger kaldes på engelsk Deuteronomy, et navn sammensat af to græske ord, nemlig for ”anden“ (deuteros) og ”lov“ (nomos). Det betyder altså ”den anden lov“, og bogen kan opsummeres på følgende måde:

Efter at have forladt Egypten og indgået en pagt med Herren ved Sinaj gik Israels børn ikke direkte ind i Kana’an, men vandrede i ørkenen i 40 år. Da de 40 år var til ende og hebræerne endelig skulle krydse floden ind til Det Lovede Land, henvendte Moses sig til dem i en række taler. Kernen i disse taler var: I skal nu gå ind i Det Lovede Land. I må endelig ikke glemme, hvad Herren har gjort for jer, og glem ikke, hvad han kræver af jer nu: I skal elske ham af hele jeres hjerte og sjæl og vise den kærlighed gennem lydighed mod alle hans bud, i overensstemmelse med pagten.

For at understrege pagtens vigtighed gentog Moses De Ti Bud for folket. De var den juridiske grundvold for deres forpligtelser i den pagt, som Gud først havde indgået med deres fædre og nu fornyede med dem lige på grænsen til Kana’an.

Vi kan derfor spørge: Er der ligheder mellem det, Israels børn på grænsen til Det Lovede Land stod over for, og det, vi i dag står over for på grænsen til Det Lovede Land, som er et meget bedre land end deres?

Det er baggrunden for emnet for dette kvartals studier, som er kaldt ”’Den Nærværende Sandhed’ i Femte Mosebog“. Vi skal studere nærværende sandhedsbudskaber, som vi kan hente fra Guds ord til sit pagtsfolk.

I kvartalet skal vi se på emner fra Femte Mosebog som fx den evige pagt, lov og nåde, hvad det betyder at elske Gud og næsten, og allervigtigst, hvordan Femte Mosebog åbenbarer Guds kærlighed, som kom til udtryk på den mest enestående måde i Jesu død og opstandelse.

Der er en stor afstand i tid og kultur mellem kirken i dag og kirken i ørkenen. Men måske er der mere, som binder os sammen end adskiller os. Kunne følgende ord fx ikke også siges til os i dag?

”Se, nu lærer jeg jer love og retsregler, sådan som Herren min Gud har befalet mig; dem skal I følge i det land, som I skal ind og tage i besiddelse. I skal følge dem omhyggeligt! Så vil andre folk få øjnene op for jeres visdom og indsigt, for når de hører om alle disse love, vil de sige: ‘Hvor dette store folk dog er et klogt og forstandigt folk!’“ (5 Mos 4,5-6).

Læg mærke til, at det ikke var lovene i sig selv, der gav dem visdom og indsigt, men deres lydighed mod disse love. Der er helt klart et budskab til os deri. Vi vil opdage, at det er et af mange budskaber i Femte Mosebog.

_Clifford R. Goldstein er redaktør af Adventistkirkens Bibelstudium til sabbatsskolen og forfatter af bogen ”Baptizing the Devil: Evolution and the Seduction of Christianity“._