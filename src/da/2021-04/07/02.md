---
title:  Himlens lov
date:  07/11/2021
---

Gud er en kærlighedens Gud. Og kærlighed er hans karakters overordnede princip og fundamentet for hans styre. Gud har skabt os som moralske skabninger med moralsk frihed, den frihed, som er en naturlig del af kærlighed, fordi han ønsker, at vi skal elske ham.

Centralt i tanken om moralsk frihed står den moralske lov. Subatomare partikler, havets bølger, kænguruer, som alle til en vis grad følger naturlove, følger ikke og har ikke brug for at følge morallove. Kun moralske væsner gør det. Derfor har Gud også en morallov for englene i himlen.

`Læs Ez 28,15-16. Disse vers taler om Lucifers fald i himlen. Der blev fundet ”uret“ i ham, og han ”syndede“. Hvad fortæller anvendelsen af disse ord om, at der findes en morallov i himlen?`

Både ”uret“ og ”syndede“ er ord, der bruges blandt mennesker. Men Skriften bruger de samme ord om det, der skete i himlen, i en anden del af Guds skaberværk. Det fortæller os noget om, hvad der eksisterer i himlen lige så vel som på jorden.

”Skal vi da sige, at loven er synd? Aldeles ikke! Men synden kom jeg først til at kende gennem loven. Begæret vidste jeg ikke af, før loven sagde: ‘Du må ikke begære!’“ (Rom 7,7). Kan den samme ide, i hvert fald i princippet, eksistere i himlen, hvor englene, som også er moralske væsener, lever?

Ellen White forklarer det på denne måde: ”Guds vilje findes udtrykt i de bud, hans hellige lov indeholder, og principperne i denne lov er Himmelens principper. Himmelens engle opnår ingen højere kundskab end erkendelsen af Guds vilje, og at gøre hans vilje er en højeste tjeneste, der kan lægge beslag på deres kræfter“ (Med Mesteren på bjerget, s. 112).

I himlen eller på jorden – det gør ingen forskel. Hvis Gud har skabt moralske væsener, har han også givet en morallov, de kan vælge at følge. Og overtrædelse af den lov, hvad enten det sker i himlen eller på jorden, er synd.

`Til eftertanke. Hvorfor kan tanken om en morallov ikke adskilles fra tanken om moralske væsener? Hvad ville definere moral, hvis der ikke er en sådan lov?`