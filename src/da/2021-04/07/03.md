---
title:  Lov i Femte Mosebog
date:  08/11/2021
---

Den jødiske nation, Guds udvalgte folk, står på grænsen til Kana’an og er endelig klar til at arve det land, som Gud havde lovet dem. Som vi har set, udgør Femte Mosebog Moses’ sidste undervisning til hebræerne, inden de skal indtage landet. I denne undervisning indgår befalingen om at adlyde.

`Læs 5 Mos 4,44; 17,19; 28,58; 30,10; 31,12; 32,46; 33,2. Læs teksterne fra Femte Mosebog. Hvilken pointe udtrykkes igen og igen, og hvorfor er den så vigtig for folket?`

Selv en overfladisk læsning af Femte Mosebog viser, hvor afgørende lydighed mod loven var for Israels folk. Den var i virkeligheden deres pagtsforpligtelse. Gud havde gjort meget for dem og ville blive ved med det – ting, de ikke selv kunne gøre, og som de ikke fortjente. Det er, hvad nåde er. Gud giver os, hvad vi ikke fortjener. Som svar bad Gud dem om lydighed mod hans lov.

Der er ingen forskel i dag. Guds nåde frelser os, uafhængigt af lovgerninger. ”Et menneske gøres retfærdigt ved tro, uden lovgerninger“ (Rom 3,28). Og vores svar er lydighed mod loven. Vi adlyder loven, ikke som et forgæves forsøg på at blive frelst derved, men som et resultat af den frelse, vi i nåde har modtaget. ”For af lovgerninger bliver intet menneske retfærdigt over for ham; det, der kommer ved loven, er jo syndserkendelse“ (Rom 3,20). ”Elsker I mig, så hold mine bud“ (Joh 14,15).

Femte Mosebog kan ses som én stor lignelse om nåde og lov. Israel kunne ikke selv befri sig fra Egyptens slaveri. Ligesom det Gud gjorde for Israel, frelser Gud os i sin nåde og udretter for os, hvad vi ikke selv formår, og som svar lever vi i tro et liv i lydighed mod ham og hans lov. Lige fra Adams fald og frem til dem, der lever under den store forfølgelse og dyrets mærke og betegnes som dem, ”som holder fast ved Guds bud og troen på Jesus“ (Åb 14,12), består Guds forhold til sit pagtsfolk af lov og nåde. Guds nåde tilgiver os vores overtrædelse af hans lov, og Guds nåde gør os også i stand til at adlyde hans lov. Denne lydighed udspringer af vores pagtsforhold til ham.

`Til eftertanke. Hvordan kan vi undgå at blive legalistiske i vores lydighed mod loven?`