---
title:  En slave i Egypten
date:  10/11/2021
---

I Femte Mosebog går et bestemt tema igen: Gud frelste sit folk Israel ud fra Egypten. Igen og igen bliver de mindet om, hvad Gud har gjort for dem: ”Da førte Herren os ud af Egypten med stærk hånd og løftet arm, med store og frygtindgydende gerninger, med tegn og undere“ (5 Mos 26,8; se også 5 Mos 16,1-6).

Det Gamle Testamente bruger ofte historien om udgangen fra Egypten som et eksempel på, hvordan Gud i sin nåde befrier fra slaveri og undertrykkelse. ”Jeg førte dig op fra Egypten, jeg udfriede dig fra trællehuset“ (Mika 6,4).

Også i Det Nye Testamente dukker den tanke op, at udgangen af Egypten gennem Guds mægtige kraft er et symbol på frelse ved tro på Kristus: ”I tro gik de gennem Det Røde Hav som på tørt land, mens egypterne druknede, da de prøvede det samme“ (Hebr 11,29; se også 1 Kor 10,1-4).

`Læs 5 Mos 5,6-22. Moses gentager her de grundlæggende betingelser for deres pagt med Jahve. Læg mærke til det fjerde bud og begrundelsen, der gives her. Viser dette bud noget om sammenhængen mellem lov og nåde?`

Moses gentager det grundlæggende bud om at hvile på den syvende dag, sabbatsdagen, men han tilføjer et nyt aspekt. Selv om buddet var skrevet på sten under udgangen af Egypten, udvider Moses her den begrundelse, der allerede var blevet givet. Hold sabbatten, ikke kun som et minde om skabelsen, men også som et minde om befrielsen fra Egypten. Guds nåde frelste dem fra Egypten og tilbød dem hvile fra deres arbejde (Hebr 4,1-5). Nu skulle de som svar på Guds nåde mod dem vise den samme nåde mod andre.

I dette tilfælde bliver den syvende dag, sabbatten, ikke alene et stærkt symbol på skabelsen, men også et stærkt symbol på frelse og nåde. Alle i husholdningen, ikke kun børnene, men også tjenerne, dyrene og til og med den fremmede iblandt dem, skulle hvile. Sabbatten tilbyder den nåde, som var givet til jøderne, også til andre. Selv til dem, der stod uden for pagtsfolket. Og det siges midt i Guds lov. Hvad Gud i nåde har gjort mod dem, skal de gøre mod andre. Det er såre simpelt.

`Til eftertanke. Læs Matt 18,21-35. Hvordan kommer princippet i denne lignelse til udtryk i sabbatsbuddet, især med den begrundelse, som det gengives med i Femte Mosebog?`