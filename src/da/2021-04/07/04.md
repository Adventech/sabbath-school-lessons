---
title:  Til bedste for dig selv – Letov Lak
date:  09/11/2021
---

Skeptikere, som leder efter begrundelser for at afvise Bibelen, peger ofte på de barske udtalelser fra Gud, som findes i Det Gamle Testamente. Tanken er, at i modsætning til Jesus var Det Gamle Testamentes Gud streng, hævngerrig og ondskabsfuld. Det er ikke et nyt argument, men det er lige så forkert nu, som da det først blev fremsat for mange hundrede år siden.

Igen og igen præsenterer Det Gamle Testamente Herren som en, der elsker sit folk Israel og kun ønsker det bedste for dem. Denne kærlighed viser sig tydeligt i Femte Mosebog.

`Læs 5 Mos 10,1-15. Hvad er den umiddelbare sammenhæng for disse vers, og hvad lærer de os om, hvad Gud følte for sit folk, også efter deres synd? Hvad lærer de om nåde?`

Disse vers er fulde af Guds nåde og kærlighed over for Israel. Læg specielt mærke til vers 12 og 13. De udgør én lang sætning, et spørgsmål, som ganske enkelt er: Hvad kræver jeg, Herren, andet end følgende … du skal vandre ad mine veje, elske mig, tjene mig og holde mine befalinger, til bedste for dig selv?

I hele dette vers er spørgsmålet stillet i ental, altså til du/dig. Gud taler til hele folket, men hvad hjælper det, hvis folket hver især, individuelt, ikke adlyder det? Det hele er kun så godt som summen af de enkelte dele. Herren talte til Israel som et folk én ad gangen, individuelt.

Vi må heller ikke glemme afslutningen af vers 13: ”så du holder Herrens befalinger“ … letov lak, ”til bedste for dig selv.“ Gud befaler med andre ord folket at adlyde ham, fordi det er det bedste for dem. Gud skabte dem, Gud opretholder deres liv, Gud ved, hvad der er bedst for dem, og han ønsker det bedste for dem. Lydighed mod hans lov, mod hans Ti Bud, vil kun være til deres egen fordel.

Loven er ofte blevet sammenlignet med et hegn, en beskyttelsesmur. Ved at holde sig inden for muren bliver Guds folk beskyttet mod en horde af ulykker og ondskab, som ellers ville ramme dem og ødelægge dem. Kort sagt, på grund af kærlighed til sit folk gav Gud dem sin lov, og lydighed mod hans lov ville være ”til bedste for“ dem selv.

`Til eftertanke. Hvordan har vi selv oplevet, at lydighed mod Guds lov har været til vores eget bedste?`