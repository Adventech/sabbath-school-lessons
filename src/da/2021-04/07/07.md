---
title:  Til videre studium
date:  12/11/2021
---

”Kristi fjende gjorde oprør mod Guds lov i himlen, og han har som en dygtig, trænet general arbejdet med al sin magt og fundet på den ene bedrageriske plan efter den anden for at ødelægge Guds lov, som er retfærdighedens målestok og det eneste, der i sandhed kan afsløre synd“ (Ellen White, Review and Herald, 18. nov. 1980).

To billioner galakser smykker universet. Hver af galakserne består af et hundrede milliarder stjerner. Det er 100.000.000.000. To billioner galakser med hver 100 milliarder stjerner er lig med 200.000.000.000.000.000.000.000 stjerner.

Der findes et eksistensprincip: hvad der udtænker og skaber noget, må være større end og overgå det, det udtænker og skaber. Picasso er større end og overgår ethvert kunstværk af Picasso. Den Gud, som udtænkte og skabte vores univers, må være større end det univers og overgå det.

Med det i baghovedet, tænk da over følgende tekst: ”I begyndelsen var Ordet, og Ordet var hos Gud, og Ordet var Gud. Han var i begyndelsen hos Gud. Alt blev til ved ham, og uden ham blev intet til af det, som er“ (Joh 1,1-3.). Det vil sige, at den Gud, som skabte alt, som blev skabt, de 200.000.000.000.000.000.000.000 stjerner og alt andet, ”gav afkald“ og blev en menneskebaby, levede et syndfrit liv og døde på korset, hvor han selv bar straffen for vores synder og vores ondskab, så vi kan få løftet om evigt liv.

Vi har denne store sandhed: nåden er givet os i Jesus Kristus på korset. Hvad beder Gud om til gengæld? ”Når du har hørt det hele, skal du drage den slutning: Frygt Gud, og hold hans bud, det skal alle mennesker“ (Præd 12,13).

**Spørgsmål til drøftelse**:

`1.	Drøft i klassen spørgsmålet om, hvordan mennesker, der tror på, at vi skal holde Guds lov, De Ti Bud, også det fjerde, kan undgå at blive legalister? Hvilken forskel er der mellem urokkelig lydighed og lovtrældom, og hvordan kan vi opdage forskellen?`

`2.	Overvej: Har det daglige, praktiske konsekvenser at overtræde De Ti Bud? Hvilke følger har det for vores liv? Er der en øjeblikkelig straf? Hvordan viser Guds kærlighed og nåde sig, når vi har overtrådt hans bud?`