---
title:  Det skyldes ikke din retfærdighed
date:  11/11/2021
---

Centralt i den kristne og al bibelsk religion står temaet retfærdiggørelse ved tro alene. ”For hvad siger Skriften? ‘Abraham troede Gud, og det blev regnet ham til retfærdighed’“ (Rom 4,3).

Ellen White udtrykte det på denne måde: ”Hvad er retfærdiggørelse ved tro? Det er Guds gerning, hvor han lægger et menneskes herlighed i støvet og udretter det for mennesket, som mennesket umuligt selv kan gøre. Når mennesker ser deres egen intethed, er de rede til at blive iklædt Kristi retfærdighed“ (The Faith I Live By, s. 111).

Når vi tænker over, hvem Gud er, hvor hellig han er i modsætning til os, og hvor syndige vi er, indser vi, hvor ufattelig stor nåde Guds frelsende nåde er. Den blev udtrykt på korset, ved at Kristus, den uskyldige, døde for de skyldiges synder.

`Læs 5 Mos 9,1-6. Læs teksten med denne kontrast i tankerne. Hvad siger Moses her til folket, som på en dramatisk måde åbenbarer Guds nåde for dem, der ikke er værdige? Hvordan er dette en beskrivelse af princippet i retfærdiggørelse ved tro?`

Hvis man skal sammenfatte Paulus’ undervisning om evangeliet, kan det måske gøres med denne udtalelse fra 5 Mos 9,5: ”Det skyldes ikke din egen retfærdighed og retskaffenhed“, at Gud frelser dig. I stedet gør han det på grund af løftet i det ”evige evangelium“ (Åb 14,6). Gud har givet os dette løfte ”ikke på grund af vore gerninger, men efter [sin] egen beslutning og af den nåde, som var givet os i Kristus Jesus for evige tider siden“ (2 Tim 1,9; se også Tit 1,2). Hvis løftet blev givet ”for evige tider siden“, kan det i hvert fald ikke skyldes vores egne gerninger, for vi var ikke til ”for evige tider siden“ og kan derfor ikke have haft nogen gerninger at fremvise.

Kort sagt vil Gud gøre dette fantastiske for dig og i dig på trods af dine fejl, mangler og stivnakkethed. Og som en følge deraf befaler Gud dig at være lydig mod ham og hans love. Løftet er allerede givet: ligegyldigt hvor gode dine gerninger eller din lydighed er, er det ikke dem, der frelser dig. De er i stedet resultatet.

Af nåde har Gud frelst dig. Når hans lov nu er skrevet i dit hjerte, og hans Ånd giver dig kraft, kan du være lydig mod hans lov.