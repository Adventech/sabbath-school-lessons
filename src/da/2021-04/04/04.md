---
title:  Han elskede os først
date:  19/10/2021
---

Midt iblandt alle regler og forordninger i Femte Mosebog og alle formaningerne om, at Israels folk skulle holde Guds bud, love, retsregler og befalinger, skulle de først og fremmest elske ham med hele deres hjerte og sjæl og styrke. Og de havde selvfølgelig god grund til at gøre det.

`Læs 5 Mos 4,37; 7,7-8.13; 10,15; 23,5; 33,3. Hvad fortæller disse vers om Guds kærlighed til sit folk?`

I Femte Mosebog fortalte Moses igen og igen folket om Guds kærlighed både til deres forfædre og til dem. Det var ikke kun ord; Gud åbenbarede også sin kærlighed i handling. På trods af deres mangler, fejl og synd forblev Guds kærlighed til dem urokkelig og viste sig i hans gerninger mod dem.

`Læs 1 Joh 4,19. ”Vi elsker, fordi han elskede os først“. Hvad siger denne tekst om, hvorfor vi skal elske Gud?`

Guds kærlighed til os går forud for vores eksistens. Frelsesplanen blev lagt, ”før verden blev grundlagt“ (Ef 1,4).

Ellen White siger det på denne måde: ”Planen om vor forløsning blev ikke først lagt efter Adams fald … Den var ‘åbenbaringen af den hemmelighed, der har været hyllet i tavshed fra evige tider’ Rom 16,25. Den var en åbenbaring af de principper, der fra evige tider havde været grundvolden for Guds trone“ (Jesu Liv, s. 10).

Vi er alle heldige: Gud er en kærlighedens Gud. Hans kærlighed er så stor, at han døde på korset for os. Det er en selvopofrende kærlighed: ”da han var trådt frem som et menneske, ydmygede han sig og blev lydig indtil døden, ja, døden på et kors“ (Fil 2,8). Vi har i dag en åbenbaring af Guds kærlighed, som Israels børn måske end ikke kunne forestille sig.

`Til eftertanke. Tænk om Gud i stedet for at være kærlighed var hadefuld, eller at han var ligeglad. Hvordan ville vores verden være, hvis det var tilfældet?`