---
title:  Det første bud
date:  21/10/2021
---

Mange kristne forsøger af forskellige årsager at adskille Det Gamle Testamente fra Det Nye, men det kan man ikke uden at fjerne Det Nye Testamentes sande mening. Det Nye Testamente åbenbarer Jesus og giver teologiske forklaringer på betydningen af hans liv, død, opstandelse og ypperstepræstelige tjeneste. Der er mange henvisninger til opfyldelse af profetier fra Det Gamle Testamente og menneskeskikkelser, som på mange måder giver baggrund og grundlag for Det Nye Testamente. Begge testamenter åbenbarer Guds godhed og kærlighed.

`Læs Mark 12,28-30. Hvilket spørgsmål blev stillet i forhold til ”det første af alle bud“? Hvad svarede Jesus, og hvorfra hentede han sit svar?`

Det er interessant, at netop en skriftklog stillede dette spørgsmål. Han havde viet hele sit liv til at forstå loven og dens anvendelse. Senere jødisk tradition hævdede, at der var 613 love. Men uanset, hvor mange love de måtte have troet, at de havde brug for at overholde, er det ingen overraskelse, at de ønskede at samle alt i et enkelt bud.

Hvad gør Jesus?

Han går direkte til Femte Mosebog 6, og starter med ”Hør Israel! Herren vor Gud, Herren er én,“ (5 Mos 6,4), men fortsætter med også at citere det næste vers om at elske Gud af hele dit hjerte, sjæl og styrke. Han henviste til den grundlæggende bekræftelse af Herren som deres Gud, deres eneste Gud. Baseret på den sandhed kaldes de til at elske ham helt og fuldt.

Hvad kan være en mere ”nærværende sandhed“ end dette bud? I de allersidste tider, når de sidste begivenheder finder sted og alle på en meget dramatisk måde modtager kaldet om at vælge side for eller imod Gud, vil hans bud (Åb 14,12) spille en afgørende rolle.

I sidste ende vil det valg, vi foretager, selv under trussel om forfølgelse, være baseret på, om vi virkelig elsker Gud eller ej. Det er det afgørende spørgsmål, og vi kan kun komme til at elske Gud af hele vores hjerte og sjæl og styrke, når vi kommer til at kende ham og selv erfarer hans godhed, kærlighed og nåde. Det er værd at dø for, om det skulle blive nødvendigt.

`Til eftertanke. Hvad ville du svare, hvis nogen spurgte dig: Hvordan kan et menneske komme til at elske en Gud, som de aldrig personligt har set? Drøft svaret i klassen.`