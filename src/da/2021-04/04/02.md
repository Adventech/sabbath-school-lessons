---
title:  At elske Gud
date:  17/10/2021
---

Efter at Moses havde genfortalt de historiske begivenheder for Israels børn, begyndte han at give dem undervisning om, hvad de skulle gøre for at indtage landet og få fremgang der. I virkeligheden kan man måske sige, at størstedelen af Femte Mosebog består af, at Gud fortæller folket, hvad de skulle gøre for at overholde deres del af den pagt, som han i sin nåde indgik med dem for at opfylde sit løfte til deres forfædre.

Femte Mosebog kapitel 6 begynder sådan: ”Dette er befalingerne, lovene og retsreglerne, som Herren jeres Gud har pålagt mig at lære jer; dem skal I følge i det land, I skal over og erobre, for at du skal frygte Herren din Gud og holde alle hans love og befalinger, som jeg i dag giver dig, du og din søn og din sønnesøn, så længe du lever, så at du må få et langt liv“ (5 Mos 6,1-2).

`Læs 5 Mos 6,4-5. Hvilken befaling giver Gud Israels børn i vers 5? Hvad betyder det?`

Du skal elske Herren din Gud af hele dit hjerte…? Det er interessant, at midt i loven, midt i alle advarsler, regler og forordninger, kaldes folket til at elske Gud. Og ikke kun at elske Gud, men at gøre det ”med hele dit hjerte og af hele din sjæl og af hele din styrke“. Dette viser, hvor absolut denne kærlighed skal være.

At elske Gud med hele sit hjerte og sjæl og styrke betyder, at vores kærlighed til ham skal være større end vores kærlighed til alt andet og alle andre, for han er grundlaget for og årsagen til både vores eksistens og vores identitet. Kærlighed til ham bør sætte vores kærlighed til alt andet i det rette perspektiv.

På hebraisk er ordet ”din/dit“ i ”din Gud, dit hjerte, din styrke“ ental. Det er rigtigt, at Gud talte til folket som et hele, men dette hele er kun så stærkt som de enkelte dele. Vi er alle del af en større enhed, men Herren ønsker, at vi hver især også som enkeltpersoner skal være trofaste mod ham. Grundlaget for vores trofasthed bør være vores kærlighed til ham for den, han er, og taknemmelighed over, hvad han har gjort for os.

`Til eftertanke. Hvad betyder det, at du skal elske Gud af hele dit hjerte og sjæl og styrke?`