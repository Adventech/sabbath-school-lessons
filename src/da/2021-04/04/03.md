---
title:  At frygte Gud
date:  18/10/2021
---

Moses bad Israels børn om at elske Gud med alt, de havde. Det var en befaling. Men nogle få vers tidligere gav han dem en anden befaling: ”for at du skal frygte Herren din Gud“ (5 Mos 6,2).

`Læs 5 Mos 10,12. Hvad siges der i dette vers om kærlighed og frygt, og hvordan skal vi forstå det?`

I et vers får vi at vide, at vi skal frygte Gud, i et andet, at vi skal elske ham. Og i dette vers får vi at vide, at vi både skal frygte og elske ham på samme tid. Med den almindelige opfattelse af ordet ”frygte“ kan dette se ud som en modsigelse, men det er ikke tilfældet. Det bør være en naturlig reaktion at frygte Gud i den betydning, at vi viser ærefrygt og respekt for, hvem han er og for hans autoritet og magt og ret og retfærdighed i modsætning til vores syndighed, svaghed og fuldstændige afhængighed af ham. Vi er syndige skabninger, som har overtrådt Guds lov, og var det ikke for Guds nåde, fortjener vi fordømmelse og evig død.

`Læs Ef 2,1-10. Hvad siger disse vers om, at vi både kan frygte og elske Gud på samme tid?`

På trods af, at vi var ”vredens børn“ og derfor bør frygte Gud, døde Kristus for os og gav os derved et nyt liv i ham. Dette nye liv indbefatter frihed fra fortidens synd og fordømmelse. Det er på grund af denne frihed, at vi bør elske ham.

Israel var fanger i Egypten, fordømt til slaveri og undertrykkelse, og det var kun Guds kærlighed til dem og hans nåde over for dem, der førte til deres store frelse. Også i dag frelses vi alene ved hans nåde.

”Husk, at du selv var træl i Egypten, og at Herren din Gud førte dig ud derfra“ (5 Mos 5,15). Det er derfor ikke mærkeligt, at de på samme tid både elskede og frygtede Gud. Som kristne kender vi sandheden om Jesu død for os på korset. Når de både frygtede og ærede Gud for det, han havde gjort for dem, bør vi gøre det samme i dag for det, han har gjort for os.

`Til eftertanke. Læs Åb 14,6-7. Hvorfor er befalingen om at ”frygte Gud“ den første opfordring i Guds sidste budskab til verden? Hvorfor hænger denne befaling sammen med den skæbne, verden står overfor?`