---
title:  Elsker I mig, så hold mine bud
date:  20/10/2021
---

Israel var som nation kaldet til at elske Gud. Men det kunne kun ske, hvis hver enkelt af dem viste kærlighed. Som enkeltpersoner med en fri vilje skulle hver enkelt israelit vælge at elske Gud og vise kærligheden i lydighed.

`Læs 5 Mos 5,10; 7,9; 10,12-13; 11,1; 19,9. Hvad er fælles for disse bibeltekster fra Femte Mosebog og hvilket fælles tema har de?`

Kunne Guds Ord sige det mere tydeligt? Gud siger ikke kun, at han elsker os. Han har vist sin kærlighed til os i det, han har gjort og stadigvæk gør for os. På samme måde skal Guds folk vise deres kærlighed til Gud gennem deres handlinger. I disse tekster ser vi, at kærlighed til Gud er uadskilleligt knyttet til lydighed mod ham.

Denne grundlæggende sandhed kommer fx til udtryk i Johannes’ ord: ”For dette er kærligheden til Gud: at vi holder hans bud“ (1 Joh 5,3), eller når Jesus siger: ”Elsker I mig, så hold mine bud“ (Joh 14,15). Kærlighed til Gud må altid vise sig i lydighed mod Gud. Sådan har det altid været, og sådan vil det altid forblive. Og lydighed mod Gud betyder lydighed mod Guds lov, De Ti Bud, som også indbefatter det fjerde bud, sabbatsbuddet. At holde det fjerde bud er ikke mere lovtrældom end at holde de andre ni.

Men lydighed mod buddene kan være lovtrældom, hvis det er en lydighed, som ikke udspringer af kærlighed til Gud. Det kan det være i forbindelse med hvert eneste af De Ti Bud. Når vi i taknemmelighed over det, som Gud har gjort for os i Jesus Kristus, virkelig elsker Gud, ønsker vi at adlyde ham, for det er, hvad han beder os om.

Når Moses igen og igen formanede Israel til at elske og adlyde Gud, gjorde han det, efter at de var blevet befriet fra Egypten. Deres kærlighed og lydighed var altså en reaktion på den frelse, som Gud havde givet dem. De var blevet løskøbt af Herren. Derfor ønskede de at svare ved trofast at adlyde hans bud. Er det anderledes i dag?

`Til eftertanke. Hvordan er din egen erfaring med at adlyde Gud? Hvad er din motivation for lydighed? Hvordan kan det være af kærlighed til Gud? Spiller frygt, som forstået i Bibelen, nogen rolle?`