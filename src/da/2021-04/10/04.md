---
title:  Tag dig i agt, og glem ikke
date:  30/11/2021
---

`Læs 5 Mos 4,9.23. Hvad siger Gud til dem, og hvorfor er denne formaning så vigtig for folket som en nation?`

To udsagnsord dominerer begyndelsen af begge disse vers: ”tag dig/jer i agt“ og ”glem“. Gud siger til dem, at de skal tage sig i agt, så de ikke glemmer. Det vil sige, I må ikke glemme, hvad Herren har gjort for jer eller den pagt, han har indgået med jer.

Udsagnsordet ”tage i agt“ er shamar, som også bruges i en anden form i 5 Mos 4,9, hvor det oversættes med ”pas godt på“, findes mange steder i Det Gamle Testamente. Det betyder at holde, at se til, at vogte, at bevare eller at passe på. Det er interessant, at første gang, det bruges i Skriften, sker det inden syndefaldet, da Gud bad Adam om at ”vogte“ Edens have (1 Mos 2,15).

Men i Femte Mosebog beder Herren sit folk, hver enkelt af dem (udsagnsordet står i ental), om ikke at ”glemme“, ikke i den betydning, at de mistede hukommelsen, selv om det kunne forekomme efter mange og nye generationer, men mere i den betydning, at de ikke længere tog deres pagtsforpligtelser så nøje. De skulle være bevidste om, hvem de var, og hvad det betød for, hvordan de skulle leve med Gud, med andre hebræere, med de fremmede iblandt dem og med de omkringliggende folkeslag.

`Læs 5 Mos 4,9. Læs verset igen (se også 5 Mos 6,7 og 5 Mos 11,19) og læg specielt mærke til den sidste del om at oplære deres børn og børnebørn. Hvad har det at gøre med ikke at glemme?`

Det er ikke tilfældigt, at Moses lige efter at have formanet dem til ikke at glemme, ikke at lade disse ting ”gå dig af minde“, siger, at de skal fortælle det til deres børn og børnebørn. Ikke alene havde deres børn brug for at høre om disse ting, men det var måske endnu vigtigere, at ved at høre beretningerne om, hvad Gud havde gjort for dem fortalt og genfortalt, ville folket ikke glemme, hvad der var sket. Den bedste måde at bevare kundskaben om, hvad Herren havde gjort for sit folk, var at blive ved med at fortælle om det.

`Til eftertanke. Hvordan har det gavnet ikke kun andre, men også dig selv at fortælle om, hvad Gud har gjort for dig? Hvordan har det hjulpet dig til ikke at glemme, hvordan Gud har ledet dig, at du har fortalt det til andre?`