---
title:  Husk regnbuen
date:  28/11/2021
---

Ordet ”husk“ bruges første gang i Bibelen i 1 Mos 9, da Gud efter den store vandflod fortalte Noa, at han ville sætte regnbuen på himlen som et tegn på sin pagt med hele jorden om, at han aldrig igen ville ødelægge jorden med en vandflod.

`Læs 1 Mos 9,8-17. Hvordan bruges udsagnsordet ”huske“ i denne tekst, og hvad kan vi lære om, hvordan vi husker, hvad Gud har gjort for os?`

Gud har selvfølgelig ikke brug for en regnbue for at huske sit pagtsløfte. Han sagde dette i et sprog, som mennesker kunne forstå. Om noget, så er regnbuen givet til menneskeslægten, for at vi skal huske Guds løfte om ikke igen at ødelægge jorden med vand. Regnbuen skulle med andre ord hjælpe folk til at huske denne specielle pagt, som Gud havde indgået. Hver gang regnbuen viser sig, husker Guds folk ikke alene Guds dom over verden for dens synd, men også hans kærlighed til verden og hans løfte om ikke igen at oversvømme den.

Vi ser her betydningen af at huske. Husk Guds løfter, husk Guds advarsler, husk Guds indgriben i vores verden.

Regnbuen på himlen bliver endnu vigtigere i dag, hvor mange videnskabsmænd, baseret på naturlovenes kontinuitet, afviser tanken om, at der engang var en verdensomspændende oversvømmelse. I Patriarker og profeter skriver Ellen White, at før syndfloden kom, havde mange den samme ide om, at naturlovenes kontinuitet gjorde det umuligt, at en verdensomspændende oversvømmelse kunne finde sted. Datidens vise mænd påstod, at naturens ”love er så grundfæstede, at selv Gud ikke kan forandre dem“ (s. 49). Før syndfloden påstod menneskene baseret på naturlovene, at der ikke kunne komme en oversvømmelse. Efter syndfloden påstår mennesker også baseret på naturlovene, at der aldrig har været nogen syndflod.

Men Gud har i sit Ord fortalt os om syndfloden, og han gav verden et tegn, ikke alene på syndfloden, men også på hans løfte om aldrig igen at sende en. Hvis vi husker, hvad regnbuen betyder, kan vi i de smukke farver i regnbuen på himlen have vished for, at Guds Ord står fast. Og hvis vi kan have tillid til hans ord i dette løfte, kan vi også stole på alt det andet, han har sagt.

`Til eftertanke. Næste gang du ser en regnbue, husk da Guds løfter. Hvordan kan vi lære at stole på alle Guds løfter?`