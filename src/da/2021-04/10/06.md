---
title:  Husk, at du selv var træl
date:  02/12/2021
---

`Læs følgenede tekster fra Femte Mosebog. Hvad ønskede Gud specielt, at de ikke skulle glemme? Hvorfor?`

`5 Mos 5,15; 6,12; 15,15; 13,3.12; 24,18.22.`

Som vi har set i hele Det Gamle Testamente, mindede Gud hele tiden Israels folk om deres mirakuløse redning fra Egypten. Selv i dag, tusinder af år efter, fejrer praktiserende jøder påsken som et minde om, hvad Herren har gjort for dem. ”Når I kommer til det land, Herren vil give jer, sådan som han har lovet, skal I overholde denne skik. Og når jeres børn spørger, hvad det er for en skik, I har, skal I svare: Det er påskeoffer for Herren, fordi han i Egypten sprang israelitternes huse over, da han slog egypterne ned, men skånede vores huse” (2 Mos 12,25-27).

For kirken i dag er påsken et symbol på den befrielse, vi tilbydes i Kristus: ”For også vort påskelam er slagtet, Kristus“ (1 Kor 5,7).

`Læs Ef 2,8-13. Hvad bliver disse hedningekristne bedt om at huske? Hvilken parallel er der til det, jøderne i Femte Mosebog blev bedt om at huske?`

Paulus ønskede, at disse kristne skulle huske, hvad Gud havde gjort for dem i Kristus, hvad han havde frelst dem fra, og hvad de nu ejede på grund af Guds nåde mod dem. På samme måde som med Israels børn var der ikke noget i dem selv, der gjorde dem anbefalelsesværdige over for Gud. Det var kun Guds nåde, givet til dem, selv om de var ”fremmede for forjættelsens pagter“, som gjorde dem til det, de var i Jesus Kristus.

Enten det er Israels børn i ørkenen, de kristne i Efesos, eller adventister i hele verden, er det vigtigt for os altid at huske og ikke glemme, hvad Gud har gjort for os i Kristus. Det er ikke så mærkeligt, at vi har følgende ord: ”Det ville være godt for os alle hver dag at bruge en eftertænksom time med tankerne på Kristi liv. Vi kunne genkalde det punkt for punkt og lade fantasien udmale hver eneste begivenhed, især de sidste. Hvis vi til stadighed betragter hans store offer for os, vil vor tillid til ham blive mere fast, vor kærlighed vil blive styrket, og vi vil blive dybere påvirket af hans ånd“ (Ellen White, Jesu Liv, s. 49).