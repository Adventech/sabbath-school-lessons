---
title:  Når du spiser dig mæt
date:  01/12/2021
---

En tidligere leder i Adventistkirken, fortalte en historie om, hvordan han og hans kone mange år tidligere var landet i en lufthavn, og en af deres kufferter manglede. ”Lige der ved bagagebåndet,“ fortalte han, ”i al offentlighed, knælede vi ned og bad Gud om at finde vores tabte kuffert.“ Da det skete igen mange år senere, at en af deres kufferter ikke var med flyet, var situationen en anden. ”Du skal ikke bekymre dig,“ havde han sagt til sin kone. ”Forsikringen dækker.“

`Læs 5 Mos 8,7-18. Læs teksten med denne historie i tankerne. Hvilken advarsel giver Gud sit folk i disse vers, og hvad bør det betyde også for os i dag?`

Læg mærke til, hvad det ville medføre for dem at være trofaste mod Herren. De ville ikke alene eje et fantastisk og rigt land, ”et land, hvor du ikke skal skaffe dig føden i fattigdom og ikke kommer til at mangle noget“ (5 Mos 8,9), men de ville også blive velsignet i overflod i landet: kvæg og får og guld og sølv og smukke huse. De ville med andre ord få al den materielle komfort, som man kunne forestille sig.

Men hvad så? De ville stå over for den fare, som stor rigdom og fysisk fremgang medfører. De kunne komme til at glemme, at det er Gud alene, ”der giver dig kraft til at skabe rigdom“ (5 Mos 8,18).

Måske ikke til at begynde med, men som årene kom til at gå og de oplevede al den materielle komfort, som man har brug for, ville de begynde at glemme fortiden og glemme, hvordan Herren havde ledt dem gennem den ”store og frygtelige ørken“ (5 Mos 1,19). Og måske ville de begynde at tænke, at det var deres egne talenter og evner, der gav dem så stor fremgang.

Dette er netop, hvad Herren advarede dem imod. Og hvis vi læser især de senere profeter, ser vi, at det er lige nøjagtig, hvad der kom til at ske.

Midt i al deres rigdom siger Moses til dem, at de skal huske, at det var Herren alene, der havde gjort dette for dem. Han formaner dem til ikke at blive bedraget af de materielle velsignelser, som Gud gav. Mange hundrede år senere advarede Jesus i lignelsen om sædemanden om ”rigdommens blændværk“ (Mark 4,19).

`Til eftertanke. Rigdom og materielle goder kan medvirke til, at vi ikke føler behov for Gud. Men rig eller fattig – alle har sin afmålte tid på jorden. En dag står vi ansigt til ansigt med Skaberen. Her har rigdom ingen betydning.`