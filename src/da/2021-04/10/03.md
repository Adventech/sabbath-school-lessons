---
title:  I gamle dage
date:  29/11/2021
---

I Femte Mosebog 4 har vi læst Herrens opmuntrende formaninger til sit folk gennem Moses. De tog udgangspunkt i de store privilegier, som Herrens folk havde. Han havde frelst folket fra Egypten ”ved hjælp af prøvelser, tegn og undere, med krig, med stærk hånd og løftet arm og med store og frygtindgydende gerninger“ (5 Mos 4,34). Gud gjorde med andre ord ikke kun noget stort for dem, men han gjorde det på måder, der skulle hjælpe dem til at huske og aldrig glemme, hvilke store ting han havde gjort for dem.

`Læs 5 Mos 4,32-39. Hvad pålagde Gud dem at huske, og hvorfor var det vigtigt, at de ikke glemte disse ting?`

Moses peger folket tilbage gennem historien helt til skabelsen og spørger dem retorisk, om det, der er gjort for dem, nogensinde er sket for andre. Han opfordrer dem til at spørge og selv undersøge og se, om det, de har oplevet, er indtruffet for andre. Ved at stille dem nogle få spørgsmål forsøgte Moses at få dem til at indse, hvad Herren havde gjort for dem, og hvor taknemmelige de burde være mod Gud for hans store og mægtige gerninger i deres liv.

Centralt i disse gerninger stod befrielsen fra Egypten og måske endnu mere forbløffende, at han sidenhen talte til dem ved Sinaj, hvor de fik lov til at høre ”Gud tale inde fra ilden”.

`Læs 5 Mos 4,40. Hvilke slutninger ønskede Moses, at folket skulle drage fra disse ord om, hvad Gud havde gjort for dem?`

Herren gjorde ikke alle disse ting for dem, uden at det havde et formål. Han havde frelst sit folk og holdt sin del af den pagt, han havde oprettet med dem. De var blevet befriet fra Egypten og var ved at skulle gå ind i Det Lovede Land. Gud havde gjort sin del. Nu blev de kaldt til at gøre deres del, som ganske enkelt var at adlyde.

`Til eftertanke. Hvordan repræsenterer denne model frelsesplanen, som den udtrykkes i Det Nye Testamente? Hvad gjorde Jesus for os, og hvordan reagerer vi på det? Se Åb 14,12.`