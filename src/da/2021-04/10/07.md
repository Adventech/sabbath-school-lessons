---
title:  Til videre studium
date:  03/12/2021
---

”Hvor var Guds nåde og medlidenhed med de fejlende skabninger stor, da han på denne måde satte den smukke regnbue i skyen som et tegn på sin pagt med menneskene! Herren siger, at når han ser på buen, vil han komme sin pagt i hu. Det betyder ikke, at han nogensinde ville glemme den; men han taler til os på vort eget sprog, for at vi bedre kan forstå ham. Det var Guds hensigt, at når børn i senere slægtled spurgte om betydningen af den smukke bue, der strækker sig over himmelen, skulle deres forældre gentage beretningen om syndfloden og fortælle dem, at den Højeste havde sat denne bue i skyen som en forsikring om, at vandet aldrig mere skulle oversvømme jorden. Således ville den fra slægt til slægt være et vidnesbyrd om Guds kærlighed til menneskene og derved styrke deres tillid til Gud“ (Ellen White, Patriarker og profeter, s. 55).

Siden kristendommens grundlæggelse har ingen kirke nydt så stor rigdom og komfort, som nogle kirker i visse dele af verden nyder i dag. Spørgsmålet er: Hvad koster det? En sådan velstand påvirker med sikkerhed vores åndelighed og ikke til det gode. Hvordan skulle den kunne det? Siden hvornår har rigdom og materiel overflod frembragt kristne dyder som selvfornægtelse og selvopofrelse? I de fleste tilfælde sker det modsatte. Jo mere mennesker har, jo mere selvtilstrækkelige bliver de, og jo mindre kommer de til at være afhængige af Gud. Selv om rigdom og velstand er meget behagelig, indebærer den mange farlige åndelige fristelser.

**Spørgsmål til drøftelse**:

`1.	Rigdom er relativ. En, der betragtes som rig i sit eget land, vil måske synes endnu mere rig i et andet. Hvordan kan velstand påvirke vores åndelige liv? Hvordan kan de, der er ”rige“, beskytte sig mod de åndelige farer, som rigdom kan medføre?`

`2.	Drøft de sidste scener i Kristi liv i klassen. Hvad fortæller de om Guds kærlighed til os? Hvad kan vi gøre for at minde os selv om, at Guds kærlighed er virkelig og ikke bare ord? Hvilke andre ting kan du tænke på, som åbenbarer Guds godhed?`

`3.	Nogle videnskabsmænd siger, at der aldrig har været en verdensomspændende oversvømmelse, selv om Bibelen siger det; nogle siger, at der ikke var en seks dages skabelse, selv om Bibelen siger det. Hvilken påvirkning kan vores kultur have på vores tro?`