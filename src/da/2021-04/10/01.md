---
title:  Husk det, og glem ikke
date:  27/11/2021
---

> <p>Ugens vers</p>
> ”Husk det, og glem ikke, at du vakte Herren din Guds vrede i ørkenen! Fra den dag du drog ud af Egypten, til I kom til dette sted, har I trodset Herren“ (5 Mos 9,7).

**Introduktion**

Du finder ordene ”husk“ og ”glem“ mange steder i Bibelen. Begge henviser til noget meget menneskeligt, der sker i vores sind. Begge er udsagnsord, og de er modsætninger: at huske er ikke at glemme, og at glemme er ikke at huske.

Gud siger ofte til sit folk, at de skal huske alt det, han har gjort for dem. De skal huske hans nåde og godhed imod dem. Mange gange i Det Gamle Testamente opfordrer profeterne det jødiske folk til ikke at glemme, hvad Herren havde gjort for dem. Men det allervigtigste var, at de ikke skulle glemme, hvori hans kald til dem bestod, og hvordan de som folk skulle respondere på hans kald. ”Jeg vil nævne Herrens gerninger, for jeg husker dine undere i fortiden“ (Sl 77,12).

Er det egentlig så meget anderledes for os i dag? Både på det fælles og på det personlige plan er det let at komme til at glemme, hvad Gud har gjort for os.

I denne uge skal vi ud fra Femte Mosebog studere det vigtige princip om at huske og ikke glemme Guds indgriben i vores liv.

**Ugens tekster**

- 1 Mos 9,8-17
- 5 Mos 4,32-39
- Åb 14,12
- 5 Mos 4,9.23
- 5 Mos 6,7
- 5 Mos 8,7-18
- Ef 2,8-13