---
title:  Moses’ synd – 2. del
date:  20/12/2021
---

`Læs 4 Mos 20,12-13. Hvilken specifik grund gav Herren Moses for, at han ikke skulle føre folket ind i Det Lovede Land på grund af det, han havde gjort? Se også 5 Mos 31,2 og 5 Mos 34,4.`

Ifølge denne tekst lå der mere i Moses’ synd end hans forsøg på at tage Guds plads. Det var i sige selv slemt nok. Men han manglede også tro, og for det havde Moses ingen undskyldning. Vi taler trods alt om manden, som fra den brændende tornebusk (2 Mos 3,2-16) og fremover havde haft en enestående erfaring med Gud. Men ifølge teksten siger Gud til Moses: Du ”troede ikke på mig.“ Det vil sige, at Moses udviste mangel på tro på det, Gud havde sagt, og som en følge deraf agtede han ikke Guds ”hellighed for øjnene af israelitterne.“ Hvis Moses var forblevet rolig og havde gjort det rigtige ved at vise sin tro og have tillid til Gud midt under folkets frafald, ville han have herliggjort Herren for øjnene af folket og igen have været et eksempel for dem på, hvad sand tro og lydighed ville sige.

Læg også mærke til, hvordan Moses var ulydig imod det, Herren specifikt havde bedt ham om at gøre.

`Læs 4 Mos 20,8-11. Hvad havde Gud sagt, at Moses skulle gøre, og hvad gjorde han i stedet?`

I vers 9 tager Moses staven ”sådan som Herren havde befalet ham.“ Men vers 10 fortæller, at i stedet for at tale til klippen, så vandet ville have strømmet ud fra den og have været et fantastisk udtryk for Guds kraft, slog Moses på klippen, ikke en, men to gange. Det var et mirakel at slå på en klippe og få vand til at strømme, men slet ikke så mirakuløst som at tale til den og opleve, at det samme skete.

Overfladisk set kan det virke som en meget hård straf for Moses. Efter alt det, Moses havde været igennem, skulle han ikke få lov til at komme ind i Det Lovede Land. Lige så længe denne beretning er blevet fortalt, har folk undret sig over, hvorfor han på grund af en enkelt forhastet handling skulle nægtes det, han så længe havde ventet på.

`Til eftertanke. Hvilken lektie synes du, at Israels børn kunne have lært af det, der skete for Moses?`