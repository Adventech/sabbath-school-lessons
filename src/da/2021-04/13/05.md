---
title:  Moses’ opstandelse
date:  22/12/2021
---

”Moses, Herrens tjener, døde dér i Moabs land, efter Herrens afgørelse, og han begravede ham i dalen i Moabs land over for Bet-Peor; men den dag i dag ved ingen, hvor hans grav er“ (5 Mos 34,5-6). På denne måde døde Moses, som havde været så central i israelitternes liv, en mand, hvis skrifter har levet videre ikke kun i Israel, men også i kirken og i synagogen i dag.

Moses døde og blev begravet, og folket sørgede. Og det var så det. Princippet i ordene fra Johannes’ Åbenbaring er passende her: ”Salige er de døde, som fra nu af dør i Herren. Ja, siger Ånden, de skal hvile efter deres møje, for deres gerninger følger dem“ (Åb 14,13).

Men Moses’ død var ikke det sidste kapitel i historien om hans liv.

`Læs Jud 9. Hvad siges der her, og hvordan er denne tekst med til at forklare, at Moses optræder i Det Nye Testamente?`

Selv om vi kun får et lille glimt, beskrives her en helt utrolig scene. Mikael, Kristus selv, stredes med djævelen om Moses’ legeme. Men hvordan kæmpede de over det? Der er ingen tvivl om, at Moses var en synder. Hans sidste kendte synd, hvor han selv tog den ære, som tilkom Gud, lignede lidt den synd, som førte til, at Lucifer blev kastet ud af himlen. Han havde sagt: ”Jeg stiger op over skybankerne, gør mig lige med den Højeste“ (Es 14,14). Striden om Moses’ legeme må have foregået, fordi Kristus nu ønskede at give Moses den lovede opstandelse.

Men hvordan kunne Kristus gøre det for en synder som Moses, som havde overtrådt Guds lov? Det eneste svar er selvfølgelig korset. På samme måde, som alle dyreofringerne pegede frem til Kristi død, så Gud tydeligvis i denne situation frem til korset og gjorde krav på, at Moses skulle opstå fra de døde.

”På grund af synden havde Satan fået magten over Moses. Hvis det kom an på Moses’ egne fortjenester, van han dødens retmæssige fange; men han blev oprejst til evigt liv i Forløserens navn. Moses opstod herliggjort og steg op til Guds stad sammen med sin befrier.“ Ellen G. White, Patriarker og Profeter, side 244.

`Til eftertanke. Hvordan kan denne beretning om Moses hjælpe os til at forstå dybden i frelsesplanen, som gør, at Moses selv inden korset kunne blive opvakt til udødelighed?`