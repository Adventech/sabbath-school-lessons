---
title:  Moses’ død
date:  21/12/2021
---

Stakkels Moses! Efter at være kommet så langt og have gennemgået så meget blev han nægtet at opleve opfyldelsen af løftet til Abraham så mange hundrede år tidligere: ”Jeg vil give dine efterkommere dette land“ (1 Mos 12,7).

`Læs 5 Mos 34,1-12. Hvad skete der med Moses, og hvad sagde Herren om ham, som viste, hvilken speciel person han var?`

”I ensomheden så Moses tilbage på sit liv med dets omskiftelser og vanskeligheder, lige fra det øjeblik han gav afkald på æresbevisningerne ved hoffet og kongeværdigheden i Egypten for at slutte sig til Guds udvalgte folk. Han mindedes de lange år i ørkenen, hvor han vogtede Jetros kvæg, englen, der viste sig for ham i den brændende busk, og opfordringen til at befri Israel. Han så på ny de vældige mirakler, Gud havde udført for sit folk, og tænkte på hans tålmodighed og barmhjertighed i alle de år, de havde vandret i ørkenen og gjort oprør imod ham. Til trods for alt det, Gud havde gjort for dem, og til trods for alle hans egne bønner og anstrengelser blev kun to af dem, der var voksne, da den vældige hær forlod Egypten, fundet værdige til at drage ind i det forjættede land. Når Moses tænkte på de resultater, der var opnået ved hans arbejde, så det ud, som om alle hans vanskeligheder og ofre næsten havde været forgæves“ (Ellen White, Patriarker og Profeter, s. 241).

5 Mos 34,4 er meget interessant. ”Herren sagde til ham: ‘Det er det land, jeg lovede Abraham, Isak og Jakob, da jeg sagde: Jeg giver det til dine efterkommere.’“ Gud gentog næsten ordret det løfte, han igen og igen havde givet patriarkerne. Nu gentog han det for Moses.

Herren sagde også: ”Du har fået det at se, men du kommer ikke derover!“ (5 Mos 34,4). Det er ikke muligt, at Moses fra det sted, han stod, med normalt syn kunne have set alt det, Herren havde udpeget for ham – fra Moab til Dan til Naftali osv. Ellen White gør det klart: det var et overnaturligt syn, ikke kun af landet, men også af, hvordan det ville se ud efter, at de havde taget det i eje.

Det virker næsten, som om Gud driller Moses: ”Du kunne have været her, hvis du havde adlydt mig, som du burde.“ Men stadig viser Gud ham, at på trods af alt, også på trods af Moses’ fejl, var Gud trofast og ville opfylde de pagtsløfter, han havde givet fædrene og Israels folk selv. Og som vi skal se, så havde Herren noget bedre i vente for sin trofaste, omend fejlende tjener.