---
title:  Moses’ synd – 1. del
date:  19/12/2021
---

Midt i Israelitternes frafald og ørkenvandring sørgede Gud mirakuløst for dem gang på gang. Uanset, hvor uværdige de var og blev ved med at være, strømmede Guds nåde ud til dem. I dag er vi også modtagere af hans nåde, selv om vi ikke fortjener det. Og det ville jo slet ikke være nåde, hvis vi faktisk fortjente den.

I tillæg til den overflod af føde, som Herren på mirakuløs vis sørgede for dem i ørkenen, var vandet endnu en manifestation af hans nåde, for uden vand ville de hurtigt dø i den tørre og varme ørken. Da Paulus omtalte den erfaring, skrev han: de ”drak alle den samme åndelige drik – for de drak af en åndelig klippe, som fulgte med, og den klippe var Kristus“ (1 Kor 10,4). Ellen White tilføjede: ”Overalt, hvor de manglede vand på deres rejser, vældede det ud af bjergkløfter lige ved siden af deres lejr“ (Ellen White, Patriarker og Profeter, s. 210).

`Læs 4 Mos 20,1-13. Hvad skete der i denne situation, og hvorfor straffede Gud Moses for det, han havde gjort?`

I en vis forstand er det ikke svært at forstå Moses’ frustration. Efter alt det, Herren havde gjort for dem, de mange tegn og undere og deres mirakuløse befrielse, stod de endelig ved grænsen til Det Lovede Land. Og hvad så? Pludselig manglede de vand. Folket begyndte at konspirere mod Moses og Aron. Kunne Herren ikke sørge for vand til dem nu, som han havde gjort så mange gange tidligere? Selvfølgelig ikke. Det kunne han, og det kom han til at gøre igen.

Men se, hvad Moses sagde, da han slog på klippen, ovenikøbet to gange. ”Hør nu, I trodsige! Mon vi kan få vand ud til jer af denne klippe?“ (4 Mos 20,10). Man kan nærmest høre vreden i hans stemme, for han begynder med at kalde dem ”trodsige“.

Problemet var ikke så meget hans vrede, som egentlig var slemt nok, men at han sagde: ”Mon vi kan få vand ud til jer af denne klippe?“ Som om han eller noget andet menneske kunne skaffe vand fra en klippe. I sin vrede glemte han et øjeblik, at kun Guds kraft, som viste sig iblandt dem, kunne udføre et sådant mirakel. Og han af alle burde have vidst det.

`Til eftertanke. Hvor ofte kommer vi til at sige eller gøre ting, når vi er vrede, selv om vi mener, at vores vrede kan retfærdiggøres? Hvordan kan vi lære at standse, bede og søge Guds kraft til at sige og gøre det rigtige, før vi kommer til at sige og gøre noget forkert?`