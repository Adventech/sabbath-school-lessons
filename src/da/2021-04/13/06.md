---
title:  Vi skal alle opstå
date:  23/12/2021
---

I lyset af Det Nye Testamentes tilføjelse om Moses, synes hans udelukkelse fra Det Lovede Land ikke som nogen hård straf. I stedet for det jordiske Kana’an og senere det jordiske Jerusalem, som jo i meget af sin historie har været fyldt med krig, belejring og lidelse, er ”det himmelske Jerusalem“ (Hebr 12,22) allerede nu hans hjem. Det må siges at være et meget bedre sted at bo.

Moses er det første kendte eksempel i Bibelen på opstandelse fra de døde. Enok blev taget op til himlen uden at smage døden (1 Mos 5,24), og det samme var tilfældet med Elias (2 Kong 2,11). I Skriften er Moses den første, der bliver omtalt, som bliver opvakt til evigt liv.

Hvor længe Moses sov i graven, ved vi ikke, men for ham betød det ikke noget. Han lukkede sine øjne i døden, og enten der gik tre timer eller 300 år, gjorde det ingen forskel for ham. Det samme er tilfældet for alle, der ned igennem historien er døde. Deres erfaring med hensyn til døden vil ikke være anderledes end Moses’. Vi lukker vores øjne i dødens søvn, og det næste vi oplever er enten Jesu genkomst eller desværre den endelige dom (se Åb 20,7-15).

`Læs 1 Kor 15,13,22. Hvilket stort løfte gives her, og hvorfor giver Paulus’ ord kun mening, hvis vi tror, at de døde sover i Kristus indtil opstandelsen?`

Uden håbet om opstandelsen har vi slet ikke noget håb. Kristi opstandelse er garantien for vores opstandelse. ”Da han havde skaffet renselse for vore synder“ ( Hebr 1,3) på korset som vores offerlam, døde Jesus og opstod fra de døde. På grund af hans opstandelse har vi vished for vores opstandelse. Moses er det første eksempel på, at et syndigt menneske bliver opvakt fra de døde. På grund af det, Kristus skulle gøre, blev Moses bragt til live. Og på grund af det, Kristus har gjort, vil også vi blive vækket til live.

Vi kan i Moses finde et eksempel på frelse af tro. Hans tro viste sig i et liv i trofasthed og tillid til Gud, selv om han vaklede til sidst. Femte Mosebog viser, hvordan Moses forsøger at kalde Guds folk til en tilsvarende trofasthed, en tilsvarende respons på Guds nåde. Den samme nåde gives også os, der står ved grænsen til Det Lovede Land.

`Til eftertanke. Gud kalder også os til at være trofaste. Hvordan kan vi undgå at begå de samme fejl, som Moses advarede imod i Femte Mosebog?`