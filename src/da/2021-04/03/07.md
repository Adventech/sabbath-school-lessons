---
title:  Til videre studium
date:  15/10/2021
---

”Følelsen af tvang fremkaldes af et forsøg på at leve i overensstemmelse med lov-religion, ved at stræbe efter at opfylde lovens krav i egen kraft. Der er kun håb for os, når vi får del i Abrahams pagt, som er nådens pagt ved tro på Jesus Kristus. Evangeliet, som blev forkyndt for Abraham, og hvorved han havde håb, er det samme evangelium, som forkyndes for os i dag, hvorigennem vi har håb. Abraham så hen til Jesus, som også for os er troens banebryder og fuldender“ (Ellen White kommentar, The SDA Bible Commentary, 6. bd., s. 1077).

”Før verdens grundvold blev lagt, havde Faderen og Sønnen sluttet en pagt for at frelse menneskeslægten, hvis den skulle lade sig overvinde af Satan. De havde indgået en højtidelig overenskomst om, at Kristus skulle stå som sikkerhed for menneskeheden. Nu havde Kristus opfyldt dette løfte. Da han på korset udbrød: ‘Det er fuldbragt!’ talte han til sin Far. Pagten var fuldt ud blevet gennemført. Nu erklærer han: Far, det er fuldbragt. Jeg har handlet efter din vilje, min Gud. Jeg har fuldført frelsesværket. Hvis din retfærdighed er sket fyldest, så vil jeg, ‘at hvor jeg er, skal også de, som du har givet mig, være hos mig’ (Joh 19,30; 17,24)“ (Ellen White, Jesu Liv, s. 607-608).

**Spørgsmål til drøftelse**:

`1.	Tænk mere over, at selv før verdens grundvold blev lagt, havde Faderen og Sønnen ”sluttet en pagt“ for at frelse menneskeslægten, hvis den faldt i synd. Hvorfor bør det være en opmuntring for os? Hvad lærer det os om, hvor højt Gud ønsker at frelse os og give os del i sit rige?`

`2.	På hvilken måde kan menigheden i dag opfylde den samme rolle, som det gamle Israel skulle have opfyldt på sin tid? Hvordan kan vi lære ikke at begå de samme fejl, som de gjorde?`

`3.	Hvorfor står evangeliet og evangeliets løfter så centralt i hele tanken om den nye pagt? Hvilke tekster kan du finde i Det Nye Testamente, der viser, at loven og lydighed mod loven ikke blev afskaffet i den nye pagt, sådan som mange kristne lærer? Hvorfor tror du, at så mange kristne siger, at evangeliet annullerer nødvendigheden af at holde De Ti Bud?`