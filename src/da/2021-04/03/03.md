---
title:  Pagten og Israel
date:  11/10/2021
---

”Det skyldes ikke din egen retfærdighed og retskaffenhed, at du kommer ind i deres land og tager det i besiddelse; nej, på grund af disse folks uretfærdighed vil Herren din Gud drive dem bort foran dig, også for at holde det løfte, Herren gav dine fædre Abraham, Isak og Jakob“ (5 Mos 9,5; se også 5 Mos 9,27).

`Hvordan kommer pagtsløfternes virkelighed til udtryk i dette vers?`

Igen ser vi nådens pagt: Gud arbejdede for dem på trods af deres gentagne fejl. Sådan fungerer evangeliet også i dag. På grund af det løfte, der var givet til deres fædre, blev Guds nåde givet til de efterfølgende generationer.

I sine henstillinger til folket henviste Moses ofte til de pagtsløfter, som var givet til patriarkerne.

`Læs 2 Mos 2,24 2 Mos 6,8 3 Mos 26,42. Hvad siger disse tekster om, hvordan pagtens løfter fungerer?`

Udgangen af Egypten, som er et stærkt symbol på Guds frelsende nåde, var også baseret på den pagt, som Herren havde indgået med deres fædre. Selv før de, der nød godt af pagten, var født, blev der givet løfter til dem. Uden nogen form for egen fortjeneste modtog de den lovede befrielse, som Gud foretog for dem gennem de mirakler og begivenheder, der skete i forbindelse med udgangen.

Men det endte ikke der. De gik fra Egypten, men hvortil? Ja, til Sinaj, hvor pagten med dem blev ”officielt“ oprettet (se 2 Mos 20). Centralt i den pagt var evangeliet og loven. De blev kaldet til at adlyde De Ti Bud som et udtryk for det frelsende forhold, de havde med Herren. Han havde allerede genløst dem (evangeliet). Igen og igen i Femte Mosebog blev de kaldet til at adlyde loven som deres del af pagten, der var blevet stadfæstet på Sinaj.

`Til eftertanke. Hvilken rolle spiller Guds lov for os, når vi er frelst af nåde?`

`Hvorfor er loven så vigtig i vores erfaring med Gud?`