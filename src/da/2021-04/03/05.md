---
title:  Guds specielle folk
date:  13/10/2021
---

Det er svært for os i dag at fatte, hvordan verden var på den tid, da israelitterne vandrede i ørkenen. Hvis store verdensriger er opstået og forsvundet med i bedste fald nogle ruiner tilbage, hvad kan vi så vide om mange af de mindre hedenske nationer, der levede i det samme område som Israel?

Ikke ret meget, men en ting ved vi: disse folk var gennemsyret af hedenskab, flerguderi og nogle helt afskyelige skikke, som indbefattede ofringer af børn. Forestil dig, hvor lav og ond en kultur og en religion var, som kunne gøre noget sådan mod deres egne børn, og at de gjorde det i en eller anden guds navn!

Det er ikke så mærkeligt, at Herren ned igennem hele det gamle Israels historie igen og igen advarede sit folk mod at følge de omkringboende, hedenske folkeslags skikke. ”Når du kommer ind i det land, som Herren din Gud vil give dig, må du ikke lægge dig efter at gøre de afskyelige ting, som folkene dér gør“ (5 Mos 18,9).

Det skyldes, at Gud havde udvalgt dette folk til en speciel opgave. Ved at indgå en pagt med Gud skulle de være et specielt folk, et vidne til verden om den Gud, som skabte himlen og jorden – den eneste Gud.

`Læs 5 Mos 26,16-19. Hvordan opsummeres pagtsforholdet mellem Gud og Israel i disse vers? Hvordan skulle deres trofasthed mod pagten vise sig i, hvordan de var som folk? Hvad kan vi lære af det?`

Det er fascinerende, at Moses begynder disse fire vers med ordene ”i dag“. Lige nu, igen, befaler Gud jer til at gøre dette. Og han gentager denne tanke i vers 17. Han havde hele tiden befalet dem at følge disse ting. Det er, som om han siger til dem, at de i dette øjeblik er nødt til igen at binde sig til at være det trofaste, hellige og specielle folk, som virkelig var den centrale begrundelse for, at de var et pagtsfolk. De var det eneste folk, der som et folk kendte den sande Gud og kendte sandheden om denne Gud og om, hvordan han ønskede, at folk skulle leve. På en meget jordnær måde havde de ikke alene ”den nærværende sandhed“, men de skulle på deres egen måde omsætte den sandhed i deres liv, indtil Jesus, som selv er ”Sandheden“ (Joh 14,6), kom.

`Til eftertanke. Hvorfor er tanken om ”i dag“ at overgive sig til Gud og hans pagtsforpligtelse, relevant for os også ”i dag“?`