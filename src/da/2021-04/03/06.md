---
title:  Andre billeder
date:  14/10/2021
---

Bibelsk forskning har længe set ligheder mellem Israels pagt med Gud og andre pagtsaftaler mellem kongeriger på den tid. En sådan parallel bør ikke overraske os. Gud behandlede sit folk på en måde, som de kunne forstå i de omgivelser, hvori de levede.

Men samtidig kan ideen om en pagt, en juridisk aftale mellem to parter, med regler, betingelser og bestemmelser virke kold og formel. Og selv om dette juridiske element må være til stede (Gud er lovgiveren), er det ikke bredt nok til at omfatte dybden og bredden af det forhold, som Gud ønskede med sit folk. Derfor bruges der også andre billeder i Femte Mosebog for at at lægge flere dimensioner til ideen om pagten mellem Gud og Israel.

`Læs 5 Mos 8,5; 14,1; 32,6.18-20. Hvilket billede bruges i disse vers, og hvordan viser det, hvilket forhold Gud ønskede med sit folk?`

`Læs 5 Mos 4,20; 32,9. Hvilket billede bruges her, og hvordan viser også disse vers, hvilket slags forhold Gud ønskede med sit folk?`

Vi ser her familiebilledet, som ideelt set skulle være det tætteste, mest nære og kærlige af alle forhold. Gud har altid ønsket et sådant forhold til sit folk. Selv efter deres skammelige fornægtelse af Jesus i forbindelse med korsfæstelsen, sagde Jesus til de to Mariaer efter sin opstandelse: ”Men gå hen og sig til mine brødre, at de skal gå til Galilæa. Dér skal de se mig“ (Matt 28,10). Selv som den opstandne Kristus omtalte han sine disciple som ”mine brødre“. Det er et eksempel på kærlighed og den nåde, som udspringer af kærlighed til dem, der slet ikke fortjente det. Dette er i virkeligheden det forhold mellem Gud og menneskeheden, som Gud altid har tilbudt: nåde og kærlighed til dem, der ikke fortjener det.

`Til eftertanke. Hvordan er dit forhold til Gud? Hvordan kan du gøre det dybere og lære at elske ham mere samtidigt med, at du forstår din pagtsforpligtelse til at adlyde hans lov? Hvorfor er disse to tanker ikke modstridende, men komplementære?`