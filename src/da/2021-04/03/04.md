---
title:  Pagtsbogen
date:  12/10/2021
---

Selv om tanken om en pagt (berit på hebraisk) som en beskrivelse af Guds forhold til sit folk findes overalt i Bibelen, findes dette ord så ofte i Femte Mosebog, at den er blevet kaldt ”Pagtsbogen“.

`Læs 5 Mos 5,1-21. Hvad sker der her, som hjælper os til at forstå, hvor central tanken om pagt (berit) er i Femte Mosebog?`

Ikke længe efter at Israels folk var blevet befriet fra Egypten, oprettede Gud pagten med dem ved Sinaj. Det skete, lige før de skulle gå ind i Det Lovede Land. Men efter en 40 år lang omvej, lige før de igen skulle gå ind i Det Lovede Land, som var en væsentlig del af pagtsløftet (se 1 Mos 12,7; 2 Mos 12,25), gav Gud dem gennem sit talerør Moses endnu engang De Ti Bud. På denne måde understreger Gud atter, hvor vigtigt det var for dem også at forny deres pagtsforpligtelser.

Herren ville opfylde sine pagtsløfter til dem. Men nu var de også forpligtede på at opfylde deres del af aftalen: ”Han kundgjorde jer sin pagt, som han befalede jer at følge, de ti bud, og dem skrev han ned på to stentavler“ (5 Mos 4,13). Det gjorde han på Sinaj, og nu gjorde han det igen i Moab, lige før de skulle tage det lovede land i eje, som deres fædre var blevet lovet flere hundrede år tidligere. Det var en tilkendegivelse af den ”evige pagt“, som var til længe før jordens tilblivelse.

”Før verdens grundvold blev lagt, havde Faderen og Sønnen sluttet en pagt for at frelse menneskeslægten, hvis den skulle lade sig overvinde af Satan. De havde indgået en højtidelig overenskomst om, at Kristus skulle stå som sikkerhed for menneskeheden“ (Ellen White, Jesu Liv, s. 607).

`Læs 5 Mos 5,3. Hvordan forklarer vi dette vers?`

Hvad sagde Moses til dem? Det er mest sandsynligt, at Moses understregede det faktum, at deres fædre nu var døde og borte, og at de fantastiske pagtsløfter, som var blevet givet til fædrene, nu blev givet til dem. Det kunne være Moses’ måde at fortælle dem, at de ikke skulle ødelægge det hele, sådan som de tidligere generationer havde gjort. Løfterne – og forpligtelserne – var nu deres.