---
title:  Pagten og evangeliet
date:  10/10/2021
---

I hele Bibelen optræder pagten og evangeliet sammen. Tanken om en pagt fandtes, før Israel var et folk, jf. pagten med Noa. Pagtsløftet blev givet til Abraham, før Israel var en nation. Det var klart udtrykt gennem Guds interaktion med de første patriarker, folkets forfædre.

Og lige fra begyndelsen var evangeliet den centrale sandhed i pagten: frelse ved tro alene.

`Læs 1 Mos 12,1-3 1 Mos 15,5-18 Rom 4,1-5. Hvilket pagtsløfte blev givet til Abraham, og hvordan kommer evangeliet til udtryk i det pagtsløfte?`

Abraham troede Gud og på Guds løfte og blev dermed retfærdiggjort over for Gud. Men denne erklæring var ikke billig nåde. Abraham bestræbte sig på at opretholde sin del af pagten gennem lydighed, som vi ser det i 1 Mos 22 på Morija bjerg. Alt det gjorde han, selv om ”hans tro“ ”regnes ham til retfærdighed“ (Rom 4,5). Derfor kunne Paulus århundreder senere bruge Abraham som eksempel på, hvad det vil sige at leve efter de pagtsløfter, som Gud har indgået med sit folk.

Dette tema ses overalt i Bibelen. Paulus tog det også op i Gal 3,6, hvor han igen citerer 1 Mos 15,6, hvor det siges, at Abrahams tro ”blev regnet ham til retfærdighed.“ Paulus viser her tilbage til det første løfte, der blev givet til Abraham om, at alle folkeslagene skulle velsignes i hans slægt (Gal 3,8-9). Pagtsløftet gives til enhver, både jøde og hedning, som ”har troen“ (Gal 3,7) og som derved bliver retfærdiggjort ved tro uden lovgerninger, uanset hvor meget de på grund af pagten er forpligtet på at adlyde loven.

Selv Jeremias taler om den nye pagt, og han gør det i forbindelse med loven: ”Men sådan er den pagt, jeg vil slutte med Israels hus, når de dage kommer, siger Herren: Jeg lægger min lov i deres indre og skriver den i deres hjerte. Jeg vil være deres Gud, og de skal være mit folk“ (Jer 31,33). Her genspejles det sprog, der blev brugt i Tredje Mosebog: ”Jeg vil vandre midt iblandt jer, og jeg vil være jeres Gud, og I skal være mit folk“ (3 Mos 26,12).

`Til eftertanke. Hvordan passer tanken om pagten som en forening af lov og evangelium med de tre englebudskaber i Åb 14, Guds sidste advarsel til verden?`