---
title:  ”Der står skrevet“
date:  12/12/2021
---

`Læs Matt 4,1-11. Hvordan svarede Jesus på Satans fristelser i ørkenen, og hvilken vigtig lærdom er der for os i hans svar?`

Jesus argumenterede ikke med Satan. Han debatterede heller ikke med ham. Han citerede ganske enkelt fra Skriften, for som Guds Ord er det ”levende og virksomt og skarpere end noget tveægget sværd“ ( Hebr 4,12). I hver fristelse svarede han med et citat fra Femte Mosebog. Det er interessant, at Jesus i ørkenen valgte at citere tekster, som blev givet til Israel, mens de også var i ørkenen.

I den første fristelse henviste Jesus til 5 Mos 8,3. Moses havde genfortalt for det gamle Israel, hvordan Herren havde sørget for dem i alle de år, de havde vandret i ørkenen. Han havde også givet dem manna som en del af en forædlingsproces, hvor Herren ønskede at lære dem åndelige lærdomme. Blandt de lærdomme var, at ”mennesket skal ikke leve af brød alene, men af hvert ord, der udgår af Guds mund.“ Gud gav jer fysisk føde, men han giver jer også åndelig næring. Du kan ikke modtage det ene uden det andet. Jesus brugte billedet med brød som en overgang til Femte Mosebog og til at irettesætte Satan og den tvivl, han forsøgte at så i Jesus.

I den anden fristelse går Jesus tilbage til 5 Mos 6,16, hvor Moses mindede folket om deres oprør i Massa (se 2 Mos 17,1-7) og sagde: ”I må ikke udæske Herren jeres Gud, sådan som I gjorde ved Massa.“ Ordet ”udæske“ kan betyde ”sætte på prøve“ eller ”friste“. Herren havde igen og igen vist dem sin magt og villighed til at sørge for dem. Men i det øjeblik, der kom vanskeligheder, råbte de: ”Er Herren hos os eller ej?“ (2 Mos 17,7). Det var fra den beretning, Jesus citerede fra Guds Ord for at irettesætte Satan.

I den tredje fristelse forsøgte Satan at få Kristus til at bøje sig ned og tilbede ham. Hvilken åbenlys og fræk åbenbaring af, hvem han virkelig var, og hvad han virkelig ønskede! Men fremfor at diskutere irettesætter Jesus Satan og går igen tilbage til Guds Ord, Femte Mosebog, hvor Herren advarede sit folk om, hvad der ville ske, hvis de faldt fra og tilbad andre guder. ”Du skal frygte Herren din Gud, ham skal du tjene“ (5 Mos 6,13), ham og ham alene.

`Til eftertanke. Hvordan kan vi lære at hente mere styrke for vores eget liv fra studiet af Guds Ord, så vi derved bedre kan genspejle Kristi karakter og ligesom ham modstå Satans fristelser?`