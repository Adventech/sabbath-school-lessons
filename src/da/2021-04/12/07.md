---
title:  Til videre studium
date:  17/12/2021
---

I Det Gamle Testamente findes der mange indbyrdes citater. Nogle af profeterne citerer eller henviser til fx tekster fra de fem Mosebøger. Det Nye Testamente er også fyldt af direkte citater, henvisninger og antydninger fra Det Gamle Testamente. Salmerne, Esajas og Femte Mosebog er blandt dem, der ofte bliver citeret. Det Nye Testamentes forfattere citerede tit fra det, der kaldes Septuaginta (LXX), også kaldt ”Det Græske Gamle Testamente“, som var den tidligste kendte græske oversættelse af den hebraiske bibel. De første fem bøger i Bibelen, kendt som Toraen eller Mosebøgerne, blev oversat i det tredje århundrede f.Kr, og resten af Det Gamle Testamente omkring det andet århundrede f.Kr.

Vi kan lære meget af, hvordan Bibelen skal fortolkes, ved at se på, hvordan de inspirerede forfattere af Det Nye Testamente brugte Det Gamle. En af de første lektier, vi kan lære, er, at i modsætning til megen moderne bibelforskning satte de nytestamentlige forfattere aldrig spørgsmålstegn ved de gammeltestamentlige bøgers ægthed og autoritet. Intet i det, de skrev, stiller sig fx tvivlende over for de gammeltestamentlige beretningers historiske troværdighed lige fra Adam og Eva, syndefaldet og syndfloden til Abrahams kald osv. Den ”forskning“, som tvivler på denne troværdighed, er kun menneskelig skepsis og bør ikke have plads i vores sind og hjerte.

**Spørgsmål til drøftelse**:

`1.	Læs 5 Mos 18,9-14 igen. Hvilke moderne udgaver af sådanne ”afskyelige ting“ findes i dag, og hvordan kan vi sikre os, at vi undgår dem?`

`2.	Hvorfor bør kristne, som forstår den universelle rækkevidde af Kristi død på korset, mere end andre aldrig ”løfte ansigter“ (være partiske)? (Se mandagsafsnittet). Hvordan kan vi blive opmærksomme på tendenser hos os selv til at gøre netop det? Bedrager vi ikke os selv, hvis vi afviser, at der findes i det mindste nogle tendenser til at gøre det? Hvordan kan korset og vores fokus på det kurere os for en sådan holdning?`