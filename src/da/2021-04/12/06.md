---
title:  En alvorlig formaning
date:  16/12/2021
---

I al sin dybde og storslåethed er Hebræerbrevet på mange måder en lang formaning til de jøder, som troede på Jesus. Og formaningen lød: Forbliv trofast mod Herren!

Denne trofasthed bør selvfølgelig udspringe af vores kærlighed til Gud, for hvem han er og hvordan han er, og for hvad han har gjort for os gennem Jesu død. Nogle gange har vi mennesker brug for at blive mindet om, hvilke frygtelige konsekvenser frafald vil have. Vi har brug for at huske, at hvis vi ikke tager imod, hvad Jesus gjorde for os, da han betalte straffen for vores synder, må vi selv tage straffen. Det indebærer ”gråd og tænderskæren“ (Matt 22,13) efterfulgt af evig udslettelse.

`Læs Hebr 10,28-31. Hvad siger Paulus, og hvordan henvender dette sig også til os?`

Det er interessant, at for at formane jødekristne til at forblive trofaste imod Gud citerer Paulus et vers fra Femte Mosebog, som er en tidligere formaning til jødiske troende om at forblive tro imod Gud. Paulus citerer fra 5 Mos 17,6 med hensyn til, at man kun kan dømmes til døden efter mindst to vidners udsagn.

Men Paulus brugte dette udsagn til at sige, at hvis troløshed kunne føre til død i Den Gamle Pagt, ”hvor meget hårdere straf mener I da ikke, at et menneske fortjener, når det træder Guds søn under fod og vanhelliger pagtens blod, hvormed det selv er helliget, og håner nådens ånd?“ (Hebr 10,29). I har med andre ord mere lys og mere sandhed, end de havde, og I kender til Guds søns offer for jeres synder. Hvis I falder fra, vil jeres fordømmelse blive desto større end deres.

Dernæst går Paulus med det samme tilbage til Femte Mosebog for at underbygge sit argument, denne gang til 32,35. Herren, som sagde: ”hævnen og gengældelsen tilhører mig“, vil ”dømme sit folk“ (Hebr 10,30) for deres frafald og utroskab. Det vil han gøre i lyset af, hvad de havde fået i Kristus, og deres kundskab om alt det, Gud havde tilvejebragt for dem. Han havde også dømt deres forfædre, som ikke kendte til det, disse nytestamentlige jøder vidste. Jøderne på Paulus’ tid havde fået en større åbenbaring af Guds kærlighed på korset. Paulus siger i virkeligheden: nu er I advaret.

`Til eftertanke. ”Herren vil skaffe sit folk ret“ (5 Mos 32,36). Hvad er vores eneste håb i den dom (se Rom 8,1)?`