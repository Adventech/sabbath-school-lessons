---
title:  At ”løfte ansigter“
date:  13/12/2021
---

I 5 Mos 10 genfortalte Moses igen Israels historie og brugte beretningerne til at formane folket til trofasthed. Men midt i alle formaningerne sagde han noget andet.

`Læs 5 Mos 10,17-19. Hvad er budskabet til folket, og hvorfor er dette budskab også relevant for Guds folk i dag?`

Udtrykket ”som ikke er partisk“ er oversat fra en hebraisk talemåde, som bogstaveligt betyder, at han ikke ”løfter ansigter“. Det er tænkeligt, at det har en juridisk baggrund, hvor dommeren eller kongen ser den anklagedes ansigt og baseret på vedkommendes status (om det var en vigtig eller mindre betydningsfuld person) afsiger en dom. Betydningen her i Femte Mosebog er, at Herren ikke behandler mennesker på den måde til trods for, at han har stor magt og vælde. Han behandler alle retfærdigt uafhængigt af deres status. Denne sandhed blev selvfølgelig åbenbaret i Jesu liv og den måde, han behandlede selv de mest forhadte i samfundet.

`Læs ApG 10,34 Rom 2,11 Gal 2,6 Ef 6,9 Kol 3,25 1 Pet 1,17. Hvordan gør disse tekster brug af 5 Mos 10,17?`

Situationerne er meget forskellige i disse tekster. I Efeserbrevet fortæller Paulus, at slaveejere skal være varsomme med, hvordan de behandler deres slaver. I Romerbrevet taler Paulus om, at der ikke er nogen forskel mellem jøder og hedninger, når det handler om frelse og fortabelse. Men alle disse tekster går tilbage til Femte Mosebog og tanken om, at Gud ”ikke løfter ansigter“. Og hvis ”gudernes Gud og herrernes Herre, den store, den vældige og den frygtindgydende Gud“ ikke er partisk, så bør vi i heller ikke være det.

Specielt af Paulus’ brug af det i Romerbrevet kan vi se en åbenbaring af evangeliet: vi er alle lige, uanset hvilken social status vi har. Vi er alle syndere, som har brug for Guds frelsende nåde. Og den gode nyhed er, at uanset status tilbydes vi alle frelse i Jesus Kristus.

`Til eftertanke. Hvor ofte kommer du nærmest ubevidst til at ”løfte ansigter“, og hvorfor viser korset os, at det er forkert?`