---
title:  Forbandet er enhver, der hænger på et træ
date:  14/12/2021
---

`Læs Gal 3,1-14. Hvad siger Paulus, som også er relevant for os? Hvordan bruger han 5 Mos 27,26 og 5 Mos 21,22-23 til at understrege sin pointe?`

Desværre er det almindeligt inden for kristendommen i dag at bruge dette brev som en slags retfærdiggørelse for ikke at holde loven, De Ti Bud. Men det bruges i virkeligheden kun som en undskyldning for ikke at holde det fjerde bud, som om overholdelse af det bud mere er et udtryk for lovtrældom end overholdelse af de andre ni.

Men Paulus talte ikke imod loven, og intet i dette afsnit retfærdiggør, at man bryder sabbatsbuddet. Nøglen findes i Gal 3,10, hvor han skriver, at ”alle de, som har lovgerninger, er under forbandelse,“ hvorefter han citerer 5 Mos 27,26. Spørgsmålet handler ikke om lydighed mod loven, men om ”at stole på loven“ for at vinde frelse. En sådan position er det umuligt for syndige mennesker at opretholde.

Paulus’ pointe er, at vi ikke frelses ved lovgerninger, men ved Jesu Kristi død i vores sted, som tilskrives os ved tro. Han lægger vægt på, hvad Kristus har gjort for os på korset. Og for at understrege denne pointe henviser han igen til Femte Mosebog, denne gang 5 Mos 21,23. Ligesom Jesus siger Paulus: ”Der står skrevet.“ Det viser, hvilken autoritet Det Gamle Testamente har, og nu citerer han fra en tekst, som handler om hvordan en person, der har begået en forbrydelse, som giver dødsstraf, og som er blevet henrettet, blev hængt på et træ, måske til afskrækkelse for andre.

Men Paulus bruger det som et symbol på Kristi stedfortrædende død for os: Kristus blev en ”forbandelse for vor skyld“ ved, at han påtog sig lovens forbandelse, som er død. Og da alle mennesker har overtrådt loven, skulle vi alle lide den straf. Men evangeliets gode nyhed er, at den forbandelse, som skulle have ramt os, blev hans på korset, så ”vi ved troen kunne få Ånden, der var lovet os“ (Gal 3,14).

Eller som Ellen White sagde det: ”Ingen anden end Kristus kunne frelse det faldne menneske fra lovens forbandelse og igen bringe det i harmoni med Himmelen. Kristus ville påtage sig den skyld og skam, som var forårsaget af synden, der er så afskyelig for en hellig Gud, at den måtte skille Faderen og hans Søn“ (Patriarker og Profeter, s. 32).

`Til eftertanke. Hvilke udsigter ville du have, hvis du skulle modtage den ret-færdige straf for dine synder? Nu har Kristus båret hele din straf, og du går fri. Hvad er din respons over for ham?`