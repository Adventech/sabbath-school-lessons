---
title:  En profet som dig
date:  15/12/2021
---

Igen og igen havde Herren advaret Israel mod at følge nabofolkenes skikke. De skulle derimod være vidner over for disse folk (5 Mos 4,6-8). I 5 Mos 19,9-14 advarer Moses igen folket om hedningernes skikke, som var ”afskyeligheder“ for Gud (5 Mos 18,12). I den sammenhæng siger han: ”Udadlelig skal du være over for Herren din Gud“ (5 Mos 18,13).

`Læs 5 Mos 18,15-19. Hvad siger Moses til folket? Sammenlign dette med ApG 3,22 og ApG 7,37. Hvordan anvender Peter og Stefanus 5 Mos 18,18?`

Med henvisning til pagten på Sinaj taler Moses om, hvordan Israels børn ved åbenbaringen af Guds lov (2 Mos 20,18-21) ønskede, at han skulle fungere som mellemmand mellem dem og Gud. I den forbindelse lover Moses dem to gange (5 Mos 18,15.18), at Herren vil lade fremstå en profet som Moses. I denne sammenhæng henviser det til, at denne profet, ligesom Moses, blandt andet skulle være mellemmand mellem folket og Gud.

Mange hundrede år senere citerer både Peter og Stefanus denne tekst med en henvisning til Jesus. For Peter var Jesus opfyldelsen af det, ”som Gud fra fordums tid har forkyndt gennem sine hellige profeters mund“ (ApG 3,21), og at folkets ledere skulle adlyde Gud og hans ord. Peter brugte denne tekst, som jøderne kendte godt, og anvendte den direkte på Jesus med en opfordring til at angre det, de havde gjort imod ham (ApG 3,19).

Dernæst, i ApG 7,37, da Stefanus, om end i en anden sammenhæng, forkyndte Jesus, viste han også tilbage til det velkendte løfte og hævdede, at det pegede frem til Jesus. Han sagde, at Moses i sin rolle i historien og som jødernes leder havde været et forbillede på Jesus. Som Peter havde gjort, ønskede Stefanus at vise folket, at Jesus var en opfyldelse af profetien, og at de måtte lytte til ham. I modsætning til den anklage imod ham, at han havde talt ”spottende om Moses og Gud“ (ApG 6,11), forkyndte Stefanus Jesus som Messias og en direkte opfyldelse af, hvad Gud havde lovet gennem Moses.

`Til eftertanke. Hvordan viser disse vers, hvilken central plads Jesus har i hele Bibelen, og hvorfor vores forståelse af den må være Kristus-centreret?`