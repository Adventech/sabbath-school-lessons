---
title:  Et spørgsmål om tilbedelse
date:  18/11/2021
---

Centralt i pagtsforholdet mellem Gud og Israel stod tilbedelse. Det, der gjorde israelitterne anderledes end alle andre folk, var, at de var det eneste folk, som tilbad den sande Gud. Det gjorde de i stedet for at dyrke den hedenske verdens falske guder og gudinder, som jo i virkeligheden slet ikke var guder. ”Indse dog, at det er mig, kun mig, der er ingen Gud ved siden af mig“ (5 Mos 32,39).

`Læs 5 Mos 4,19; 8,19; 11,16; 30,17. Hvilken fælles advarsel gives i alle disse vers? Hvorfor var denne advarsel så vigtig for Israels folk?`

Ligesom i dag levede Guds folk for tusinder af år siden i en kultur og i omgivelser, der i de fleste tilfælde var fulde af normer, traditioner og ideer, som var i konflikt med deres tro. Guds folk må derfor altid være på vagt, så de ikke også kommer til at tilbede verden og dens idoler og ”guder“.

Vores Gud er en ”lidenskabelig Gud“ (5 Mos 4,24; 5 Mos 5,9; 5 Mos 6,15), og som vores skaber og frelser er han alene vores tilbedelse værdig. Heller ikke på dette punkt findes der nogen middelvej. Enten tilbeder vi Herren, som giver liv, lykke og velsignelser, eller vi tilbeder en anden gud, som fører til ulykke, forbandelser og død.

`Læs Åb 13,1-5 Åb 14,6-12. Tænk over, hvordan spørgsmålet om tilbedelse præsenteres i den første tekst. Læs herefter den næste tekst. Hvad beskrives der i Johannes’ Åbenbaring, som genspejler den advarsel, der gives i Femte Mosebog og i Bibelen i øvrigt, om falsk tilbedelse?`

Uanset, hvad sammenhængen er, er spørgsmålet det samme: Vil mennesker tilbede den sande Gud og have liv, eller vil de give efter for pres, enten åbenlyst eller umærkeligt, så de vender sig bort fra Gud og står over for døden? I sidste ende må hvert enkelt menneske tage en beslutning for eller imod. Gud tvang ikke det gamle Israel til at følge ham, og han tvinger heller ikke os. Som vi ser i Åb 13, er tvang det, dyret og dets billede bruger. Gud derimod bruger kærlighed.

`Til eftertanke. Hvordan kan vi sikre os, at vi ikke umærkeligt og langsomt opgiver vores troskab mod Gud til fordel for en anden gud?`