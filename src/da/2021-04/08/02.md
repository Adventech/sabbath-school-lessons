---
title:  Livets træ
date:  14/11/2021
---

Ingen af os har bedt om at blive født. Vi har ikke valgt at være til, lige så lidt som vi har valgt, hvor og hvornår vi skulle fødes, eller hvem vores forældre skulle være.

Sådan var det også for Adam og Eva. De valgte lige så lidt at blive skabt af Gud, som et blad, en sten eller et bjerg valgte det. Som mennesker har vi fået eksistens, men det har en sten også. Vi har fået liv, men det har en amøbe også. Men i modsætning til sten og amøber har vi liv som rationelle, frie væsener, der er skabt i Guds billede.

Men at blive skabt i Guds billede som rationelle, frie væsener har vi heller ikke selv valgt. Gud tilbyder os imidlertid at vælge at forblive i live. Vi kan vælge at have liv, evigt liv, i ham. Det valg har vi på grund af Jesus og hans død på korset.

`Læs 1 Mos 2,8-9. 15-17 1 Mos 3,22-23. Hvilke to valgmuligheder gav Gud Adam?`

”Midt i haven voksede livets træ, i hvis frugt var kraft til at videreføre livet. Hvis Adam var forblevet lydig mod Gud, ville han fortsat have fået lov til at spise af dette træ, og han ville have levet for evigt. Men da han syndede, blev han afskåret fra at spise af livets træ og underkastet døden. Guds dom: ‘Jord er du, og til jord skal du blive’, peger på livets fuldstændige ophør“ (Ellen White, Mod en bedre fremtid, s. 429).

Lige fra begyndelsen giver Bibelen os kun en af to muligheder: evigt liv, som vi oprindeligt var tiltænkt, og evig død, som i en forstand er at vende tilbage til den intethed, vi først kom fra.

Det er interessant, at ”livets træ“, hvorved vi ifølge Skriften får evigt liv, og som første gang omtales i Bibelens første bog, også omtales i Bibelens sidste bog. Læs Åb 2,7 og Åb 22,2.14. Måske er budskabet, at det var meningen, at vi skulle have adgang til livets træ, men mistede den på grund af synd. Men til sidst, når syndens problem takket være Jesus og frelsesplanen er endeligt og for altid løst, vil de frelste, som vælger livet, få adgang til livets træ, sådan som det var meningen fra begyndelsen.

`Til eftertanke. Hvordan vælger vi gennem vores daglige valg enten at stå på livets eller dødens side?`