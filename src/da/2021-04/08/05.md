---
title:  Ikke særlig svært
date:  17/11/2021
---

5 Mos 30 begynder med, at Gud fortæller, hvad der ville ske, hvis folket angrede og vendte om fra deres onde veje. Han giver dem nogle fantastiske løfter.

`Læs 5 Mos 30,1-10. Hvilke løfter giver Gud folket på trods af, at der her tales om, hvad der ville ske med dem, hvis de var ulydige? Hvad lærer det os om nåde?`

Det må have været meget opmuntrende for folket at høre disse løfter. Naturligvis ville det gøre en forskel, om de vendte sig bort fra det, Gud befalede. Herren tilbyder ingen billig nåde. Men løfterne viste dem Guds kærlighed. Som svar skulle de elske ham og vise deres kærlighed ved lydighed mod det, han havde befalet dem.

`Læs 5 Mos 30,11-14. Hvad siger Herren til folket? Hvad er det grundlæggende løfte i disse vers, og hvilke nytestamentlige tekster kan du komme i tanker om, som udtrykker det samme løfte?`

Tænk over appellen i dette afsnit med dets smukke sprog og logik. Herren beder dem ikke om noget, der er vanskeligt. Hans bud er ikke ”ufatteligt“ eller ”fjernt“. Det står ikke uden for deres rækkevidde. Det er ikke i himlen og så langt væk, at andre er nødt til at hente det for dem. Det er heller ikke på den anden side af havet, så andre måtte bringe det til dem. I stedet, siger Herren, ”ordet er dig ganske nær, i din mund og i dit hjerte, så du kan følge det“ (5 Mos 30,14). Du kender det med andre ord godt nok til at tale det, og det er i dit hjerte, så du ved, at du skal følge det. Der er altså ingen undskyldning for ikke at være lydig.

”Med alle hans befalinger følger evnen til at kunne efterkomme dem“ (Ellen White, Lys over hverdagen, 2. bd., s. 137).

Apostlen Paulus bruger faktisk disse vers i forbindelse med frelsen i Kristus. Paulus henviser til dem som et eksempel på retfærdiggørelse af tro (se Rom 10,6-10).

Efter disse vers i Femte Mosebog bliver Israels folk bedt om at vælge livet eller døden, velsignelserne eller forbandelserne. Og hvis de ved Guds nåde og i tro vælger livet, vil de få det.

Det samme gælder for os i dag.