---
title:  Livet og lykken, døden og ulykken, velsignelserne og forbandelserne
date:  16/11/2021
---

Nær afslutningen af Femte Mosebog, efter en længere fremstilling af, hvad der vil ske med folket, hvis de ikke adlyder Herren og overtræder pagtens løfter, begynder kapitel 30 med et løfte om, at selv om de på grund af deres ulydighed skulle blive straffet med landflygtighed, vil Gud alligevel føre dem tilbage til deres land.

Det vil sige, hvis de angrede og vendte om fra deres onde veje.

`Læs 5 Mos 30,15-20. Hvilke valgmuligheder stilles Israel over for? Hvordan udtrykker disse valgmuligheder, hvad vi finder mange andre steder i Bibelen?`

Gud gør det meget klart: Han, Jahve, giver dem to muligheder. Det er grundlæggende det samme valg, som Adam og Eva fik i Edens have. De hebraiske ord for ”lykken“ (tov) og ”ulykken“ (raʽ) i 5 Mos 30,15 er de samme hebraiske ord, som bruges i Første Mosebog om træet til kundskab om ”godt“ (tov) og ”ondt“ (raʽ). Som i Bibelen i øvrigt findes der ingen middelvej, ingen neutral holdning. Enten vil de tjene Herren og modtage livet, eller de vil vælge døden. Det samme gælder for os.

Livet, lykken, velsignelser i modsætning til hvad? Døden, ulykken og forbandelser. Man kan dog med rette hævde, at Gud i virkeligheden kun tilbyder dem lykken, kun livet og kun velsignelserne. Men hvis de vender sig bort fra ham, vil det onde blive en naturlig konsekvens, fordi de ikke længere står under hans særlige beskyttelse.

Uanset, hvordan vi opfatter det, bliver folket stillet over for de to valgmuligheder. Vi ser også tydeligt, at de har en fri vilje til at vælge. Som Bibelen generelt, både Det Gamle og Det Nye Testamente, giver disse ord ingen mening, hvis vi ikke frit kan vælge. Gud sagde egentlig til dem: Med den frie vilje, som jeg har givet jer, bør I vælge livet, velsignelserne og lykken, ikke døden og forbandelserne.

Det virker så indlysende, hvad det rette valg burde være. Men ved vi, hvad der skete. Den store strid var lige så virkelig dengang som nu, og vi bør lære af Israels eksempel, hvad der kan ske, hvis vi ikke overgiver os helt og fuldt til Gud og vælger livet og alt det, som det valg indebærer.

`Til eftertanke. Læs 5 Mos 30,20. Læg mærke til forbindelsen mellem at elske og adlyde. Hvad skal Israel gøre for at være trofaste mod Herren? Hvordan gælder de samme principper for os i dag?`