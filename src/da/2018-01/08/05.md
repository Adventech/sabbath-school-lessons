---
title:  Forrådskammeret
date:   21/02/2018
---

Gud har et forrådskammer for vind (Jer 10,13), vand (Sl 33,7) og sne og hagl (Job 38,22), og han har fuldstændig kontrol over dem alle. Men Guds mest værdifulde forrådskammer er det, der indbefatter tienden. ”Levitterne giver jeg al tiende i Israel som arvelod, til gengæld for det arbejde, de udfører i Åbenbaringsteltet“ (4 Mos 18,21). Dette vers er det første, der nævner, hvor tiende opbevares, og det kendes i dag som ”forrådskammerprincippet“. Ydermere instruerede Gud israelitterne om at bringe tienden til et sted, han udvalgte (5 Mos 12,5-6). På Salomos tid blev tienden bragt til templet i Jerusalem. Det var let for israelitterne at forstå, hvad og hvor ”forrådskammeret“ var, når profeten Malakias sagde til dem: ”Bring hele jeres tiende til forrådskammeret“ (Mal 3,10). Forrådskammeret repræsenterede det sted, hvorfra religiøse tjenester fandt sted, og hvor levitterne fik deres underhold.

`Læs 1 Krøn 26,20; 2 Krøn 31,11-13; Neh 10,38. Hvilke andre ord bruges i Bibelen til at identificere forrådskammeret?`

At bringe tienden til forrådskammeret er den model, Skriften giver os. Til enhver tid har Gud haft et centralt forrådshus til at bestyre tienden. Syvendedags adventister er en verdensomspændende religion/kirke, hvor forrådskammerprincippet accepteres og praktiseres. Medlemmer opfordres til at bringe deres tiende til konferens/mission/union via den lokale menighed, hvor de er medlemmer. Fra den pågældende konferens/mission/union modtager præsterne deres løn.

”Når Guds værk bliver mere omfattende, vil der oftere og oftere komme anmodninger om hjælp. For at disse anmodninger skal kunne opfyldes, bør de kristne adlyde befalingen: ”Bring hele jeres tiende til forrådskammeret“ (Mal 3,10). Hvis bekendende kristne trofast ville bringe deres tiende og gaver til Gud, ville hans forrådskammer være fyldt. Så ville der ikke være nogen grund til at gøre brug af markeder, lotterier eller morsomme fester for at sikre midler til støtte for evangeliet.“ (Ellen White, The Acts of the Apostles, s. 338).

**Til at tænke over**

`Forestil dig, hvad der ville ske, hvis folk sendte deres tiende til forskellige steder, som de selv fandt for godt. Hvad ville der ske med Guds værk, hvis alle gjorde det? Hvorfor er det derfor vigtigt, at vi sender vores tiende dertil, hvor den hører hjemme?``
