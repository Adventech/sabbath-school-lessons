---
title:  Guds velsignelser
date:   19/02/2018
---

Som vi så i Mal 3,10, har Gud lovet store velsignelser til dem, der er trofaste med deres tiende. Men Guds velsignelse er ikke endimensionel. At fremhæve fx ophobning af materielle værdier som en velsignelse, på bekostning af alt andet, er en meget snæver opfattelse af, hvad Guds velsignelse egentlig er.

I Malakias er velsignelse både åndelig og timelig. Guds velsignelse viser sig både i frelse, lykke, fred i sindet, samt ved at Gud altid gør det, der er bedst for os. Og når vi velsignes af Gud, er vi også forpligtede til at dele de velsignelser med dem, der er dårligere stillet end os. Vi er blevet velsignet for at velsigne andre. Gud er faktisk i stand til gennem os at udøse sine velsignelser til andre.

`Læs 1 Pet 3,8-9. Hvad siger Peter om forholdet mellem at blive velsignet og at være en velsignelse for andre?`

Gennem tiende kommer der en dobbelt velsignelse. Vi velsignes, og vi er en velsignelse for andre. Vi kan give af det, vi har fået. Guds velsignelser til os når både indad og udad til andre. ”Giv, så skal der gives jer … For det mål, I måler med, skal I selv få tilmålt med“ (Luk 6,38).

`Læs ApG 20,35. Hvordan hænger tiende også sammen med dette vers?`

Den største velsignelse ved at give tiende er, at det lærer os at stole på Gud (Jer 17,7). ”Tiendens særlige system blev oprettet på et princip, der er lige så varigt som Guds lov. Dette system med tiende var en velsignelse for jøderne, ellers ville Gud ikke have givet dem det. På samme måde vil det også være en velsignelse for dem, der følger det indtil tidens afslutning. Vores himmelske far iværksatte ikke planen for systematisk godgørenhed for at berige sig selv, men for at det skulle være en stor velsignelse for menneskene. Han så, at dette system med godgørenhed, lige netop var, hvad menneskene havde brug for.“ (Ellen White, Testimonies for the Church, 3. bind, s. 404405).

**Til at tænke over**

Tænk over de gange, du er blevet velsignet af Gud gennem andres hjælp over for dig. Hvordan kan du gøre det samme over for andre?
