---
title:  Tiende og frelse ved tro
date:   22/02/2018
---

`Læs Rom 3,19-24. Hvilken vigtig sandhed, som står centralt i vores tro, lærer disse vers? Hvorfor må denne lære altid være grundlaget for vores trospunkter?`

Hovedpunktet i det bibelske budskab er, at ingen af os fortjener forløsning (Rom 3,23). Hvis vi fortjente det, ville det være på grund af fortjeneste eller gerninger, og den tanke er helt imod Skriftens lære.

`Læs Rom 4,1-5. Hvad lærer disse vers om nåde i modsætning til fortjeneste?`

Frelsen er altså en gave (Ef 2,8-9), der gives til dem, der ikke fortjener det. Frelsen sker på grund af Kristi eget fuldkomne offer, og hans fortjeneste bliver tilregnet os. Med hensyn til tiende opnår vi ingen fortjeneste hos Gud ved at betale den. Hvilken fortjeneste kunne der overhovedet være i at give tienden tilbage til Gud, hvis den alligevel i forvejen tilhører ham?

At returnere tiende er ikke noget, der frelser os, ligesom ingen af de andre gode gerninger, vi som kristne er skabt til at udføre, kan frelse os. ”For hans værk er vi, skabt i Kristus Jesus til gode gerninger, som Gud forud har lagt til rette for os at vandre i“ (Ef 2,10).

Men tiendebetaling viser en holdning, som enten er ydmyg og underdanig eller påståelig og genstridig med hensyn til, hvad Gud har bedt os om at gøre. Hvis vi elsker Gud, vil vi adlyde ham. Tiende er et ydre udtryk for, at vi indser, at vi virkelig kun er forvaltere her, og at vi skylder Gud alt. Tiendebetaling kan på samme måde som den ugentlige sabbat fungere som en påmindelse om Gud som vores skaber og frelser. Den minder os om, at vi ikke tilhører os selv, og at vores liv og frelse er gaver fra Gud. Vi kan erkende, at det er sådan, og leve et liv i tro, idet vi anerkender, at tiendebetaling er en meget konkret måde at udtrykke denne tro på.

**Til at tænke over**

`Hvad siger Luk 21,1-4 om, hvad det vil sige at leve i tro?`
