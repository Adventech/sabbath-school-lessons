---
title:  Lydighed
date:   07/02/2018
---

I lydighed knælede Abel ved sit alter, idet han ofrede det lam, som Gud havde befalet. Kain, på den anden side, knælede i vrede ved sit alter og frembar sin frugt. Begge to bragte et offer; men kun den ene af brødrene var lydig mod Guds befaling. Det slagtede lam blev godtaget; men afgrøden fra jorden blev afvist. Begge brødre forstod meningen og forskrifterne omkring ofringer; men kun den ene adlød det, Herren havde befalet (1 Mos 4,1-5).

”Abels død skete som en følge af, at Kain i lydighedens skole nægtede at acceptere Guds plan om at blive frelst ved Jesus Kristi blod, som var symboliseret i de ofringer, der pegede frem til Kristus. Kain nægtede at udgyde blod, som symboliserede Kristi blod, der blev udgydt for verden.“ (Ellen White, The SDA Bible Commentary, 6. bind, s. 1109).

Lydighed begynder i sindet. Den indbefatter den vanskelige proces mentalt at acceptere at følge en højere autoritets befaling. Lydighed udspringer af et forhold til en autoritetsperson og villigheden til at adlyde vedkommende. I forbindelse med vores forhold til Gud er vores lydighed en frivillig, kærlighedsfyldt handling, der former vores opførsel i overensstemmelse med moralske forpligtelser. Lydighed
til Gud må være lige så præcis, som han befaler, ikke kun, hvad vi mener eller ønsker, at den skal være. Kain er et perfekt eksempel på en person, der fulgte sin egen vilje frem for at gøre det, Gud havde befalet.

`1 Joh 5,2-3; Rom 1,5; Rom 1,10; Rom 1,16-17. Hvad lærer disse tekster os om, hvad lydighed betyder for en kristen, som frelses ved tro uden lovgerninger?`

Vi adlyder ikke for at blive frelst; vi adlyder, fordi vi allerede er frelst. Lydighed er det praktiske udtryk for en moralsk tro. Samuel sagde til Saul: ”Vil Herren hellere have brændofre og slagtofre end lydighed mod Herren? Nej, at adlyde er bedre end offer, at lytte er bedre end vædderes fedt“ (1 Sam 15,22).

**Til at tænke over**

`Hvad mente Samuel med ”at adlyde er bedre end offer“? Hvad bør det sige til os kristne, som kan hjælpe os til ikke at falde for den billige nådes falske evangelium?`
