---
title:  Til videre studium
date:   09/02/2018
---

Et andet træk ved en god forvalter er individuel ansvarlighed. ”Det har altid været Satans plan at drage menneskers sind fra Jesus til mennesker og at ødelægge individuel ansvarlighed. Satan led nederlag i sine planer, da han fristede Guds Søn; men han havde større succes, når det gjaldt syndige mennesker. Kristendommen blev fordærvet.“ (Ellen White, Early Writings, s. 213).

Når Kristus er centrum i vores tilværelse, er vi åbne for hans ledelse. Som en følge deraf vil vores trofasthed, troskab, lydighed, rene samvittighed, pålidelighed og individuelle ansvarlighed vise sig i vores liv. På denne måde bliver vi i Guds hænder fuldkomne forvaltere (Sl 139,23-24).

Individuel ansvarlighed er et vigtigt bibelsk princip. Mens Jesus var her på jorden, var han ansvarlig over for Faderen (Joh 8,28). Vi skal stå til ansvar for ethvert tomt ord, vi har talt (Matt 12,36). ”Enhver, som har fået meget, skal der kræves meget af“ (Luk 12,48).

Den største trussel mod individuel ansvarlighed er tendensen til at skyde vores ansvar over på andre. ”Lad os huske, at det ikke er vores egen ejendom, vi er blevet betroet at investere. Hvis det var tilfældet, kunne vi måske påberåbe os vilkårlig magt; vi kunne lægge vores ansvar over på andre og overlade vores forvaltning til dem. Men sådan er det ikke; for Herren har gjort hver af os personligt til en af sine forvaltere.“ (Ellen White, Testimonies for the Church, 7. bind, s. 177).

**Spørgsmål til drøftelse**

`1.	Se på kendetegnene for en god forvalter, som vi har studeret i denne uge: individuel ansvarlighed, pålidelighed, lydighed, en ren samvittighed, troskab og trofasthed. Hvilken sammenhæng er der? Hvordan vil forsømmelighed på et område føre til forsømmelighed på andre områder? Eller hvordan kan nøje overholdelse på et område føre til overholdelse på de andre?`

`2.	Tænk over, hvordan evangeliets løfter kan hjælpe dem, som kæmper med en dårlig samvittighed? Hvilke løfter kan de tage til sig?`

`3.	Vi betragter ofte troskab som god i sig selv. Men er det altid tilfældet? Hvordan kan det være muligt at være tro over for nogen eller noget, som ikke er godt? Hvorfor må begrebet troskab derfor altid forstås i en bestemt sammenhæng for at se, om den troskab er god eller uheldig?`
