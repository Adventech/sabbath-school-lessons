---
title:  Troskab
date:   05/02/2018
---

”Ingen kan tjene to herrer. Han vil enten hade den ene og elske den anden eller holde sig til den ene og ringeagte den anden. I kan ikke tjene både Gud og mammon“ (Matt 6,24).

`Hvad lærer denne tekst os om den overordnede betydning, troskab mod Gud har?`

Når vi ved, at Guds navn betyder ”lidenskabelig“ (2 Mos 34,14), bør det give os en klar appel om troskab. Troskab mod en ”lidenskabelig“ Gud er troskab i kærlighed. I troens strid er troskab med til at definere, hvem vi er, og opmuntre os til at blive ved med at kæmpe.

Vores troskab har betydning for Gud (1 Kong 8,61). Vores forhold til Gud er ikke en kontrakt, der forsøger at forudse alle eventualiteter; det er heller ikke kun en liste med regler. Vores troskab er derfor et synligt udtryk for vores personlige tro, tillid og overgivelse.

`Læs 1 Krøn 28,9. Hvad lærer denne tekst os om betydningen af troskab eller helhjertethed?`

Men hvor der er troskab, er der også mulighed for svig. Troskab, ligesom kærlighed, må gives frit, ellers er det ikke sand troskab. I krig er tropperne i forreste linje nogle gange tvunget til at blive ved med at kæmpe; ellers vil deres officerer beordre dem skudt. Disse soldater udfører deres pligt; men det er ikke en sådan troskab, Gud ønsker fra os.

Se på Job. Han kunne ikke forudse de katastrofale begivenheder, der ville ødelægge hans familie, ejendele og sundhed. Han kunne have opgivet sin tillid, kærlighed og overgivelse; men hans troskab mod Gud var et urokkeligt moralsk valg. Ærlig og ikke bange for at prise Gud offentligt udtalte han de berømte ord: ”Lad ham slå mig ihjel, jeg venter ham!“ (Job 13,15). Hans loyalitet midt i ulykken er troskabens sande væsen, og det beskriver en tro forvalter, når han er bedst.

**Til at tænke over**

`Spørg dig selv: Hvor loyal er jeg over for Jesus, som døde for mig? Hvordan kan jeg bedre vise min troskab?`
