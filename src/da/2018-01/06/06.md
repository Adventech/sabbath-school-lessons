---
title:  Pålidelighed
date:   08/02/2018
---

`Læs Luk 16,10-12. Hvad lærer det om pålidelighed? Hvorfor er denne egenskab så vigtig for en trofast forvalter?`

Princippet om pålidelighed findes overalt i Bibelen. I én beretning blev fx fire af de ledende levitiske portvagter betroet at vogte den gammeltestamentlige helligdom om natten. De skulle vogte kamrene fulde af skatte og have nøglen til at åbne dørene i Guds hus hver morgen (1 Krøn 9,26-27). De havde fået denne opgave, fordi de var regnet som pålidelige.

Pålidelighed er en af egenskaberne hos en god forvalter. Det betyder, at pålidelige forvaltere forstår deres rolles store betydning; de forstår, at Gud er pålidelig, og de vil have som mål at være det samme (5 Mos 32,4; 1 Kong 8,56).

Pålidelighed indebærer en række modne karakteregenskaber. I en tilskuers øjne kan en person ikke nå et højere niveau mht. karakter og dygtighed. At genspejle Guds karakter betyder, at du vil gøre, hvad du siger, du vil gøre, uanset omstændigheder eller menneskers pres til at gøre noget andet (2 Kong 12,15).

Daniel blev regnet for pålidelig af to verdensrigers konger. Hans ry gennem livet som en pålidelig og frygtløs rådgiver, der overbragte visdom og sandhed til konger, var i direkte modsætning til hoffets sandsigere og troldmænd. Pålidelighed er moralens kronjuvel; den fremviser moralske principper i deres reneste form. Denne egenskab hos en forvalter udvikles ikke på et øjeblik, men dannes over lang tid ved at være trofast i selv de små ting.

Andre lægger mærke til pålidelighed. De respekterer os og stoler på os; for de ved, at vi ikke let bliver påvirket af andres meninger eller modefænomener eller smiger. Pålidelighed er derfor et bevis på, hvordan ens karakter kommer til udtryk i enhver form for ansvar i denne verden, som er et forsøgsområde før himlen. ”Vi skal være trofaste og pålidelige undersåtter i Kristi rige, så de, som er af denne verden, må få en sand fremstilling af de rigdomme, den godhed, nåde, mildhed og høflighed, som kendetegner Guds riges indbyggere.“ (Ellen White, Testimonies for the Church, 6. bind, s. 190).

**Til at tænke over**

`Tænk over nogen, du kender personligt, som er pålidelig. Hvad kan du lære af vedkommende, som kan hjælpe dig til også at blive mere pålidelig?`
