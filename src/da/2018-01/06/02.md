---
title:  Trofasthed
date:   04/02/2018
---

”Her kræves det så af forvaltere, at de findes tro“ (1 Kor 4,2). For en trofast forvalter er det af afgørende betydning at ”stride troens gode strid“ (1 Tim 6,12). ”Trofast“ er, hvad Gud er, og hvad vi skal blive, ved at han arbejder i os. At være trofast betyder at være tro mod det, vi ved er rigtigt, især midt under vores åndelige kampe.

Vi vil opleve åndelige kampe mellem rigtigt og forkert, mellem godt og ondt. De er en del af troens strid. Den beslutning, der i hver eneste situation kendetegner en forvalter, er at være trofast. Hvis du elsker rigdom, må du sikre dig, at du forbliver trofast mod Gud og følger og forstår det, han siger om farerne ved kærlighed til penge. Hvis du tørster efter berømmelse, må du forblive trofast mod det, Guds Ord siger om ydmyghed. Hvis du kæmper med urene tanker, må du forblive trofast mod løftet om hellighed. Hvis du ønsker magt, må du forblive trofast mod det, Gud siger om at være alles tjener.
Valget mellem at være trofast eller utro foregår ofte i brøkdelen af et sekund; men følgerne kan have evighedsbetydning.

`Læs Hebr 11; Hebr 8-12; Hebr 17-19; Rom 4,13.18-21. Hvad lærer disse vers os om trofasthed?`


På hebraisk betyder ”trofast“ at have tillid. Det samme hebraiske grundord giver os ordet ”amen“, og det betyder egentlig at være ”hård“ eller ”fast“. Trofasthed betyder, at vi er blevet undersøgt og prøvet og er forblevet fuldstændig overgivet til Guds plan.

Da Martin Luther forberedte sig på at tale til kejseren, ”læste [han] Guds Ord, gennemgik sine notater og forsøgte at udarbejde sit svar på en passende måde . . . Han fordybede sig i den hellige Skrift . . . og med følelse placerede han sin venstre hånd på den hellige bog, løftede sin højre hånd mod himlen og sværgede på at forblive trofast mod evangeliet og åbent bekende sin tro, selv om han skulle komme til at forsegle sit vidnesbyrd med sit blod.“ (J.H. Merle d’Aubigné, History of the Reformation (New York: The American Tract Society, 1846), 2. bind, 7. bog, s. 260).

**Til at tænke over**

`Læs Åb 2,10. Hvad bør ordene ”tro til døden“ betyde for os i vores daglige vandring med Gud?`
