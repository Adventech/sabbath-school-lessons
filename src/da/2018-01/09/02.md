---
title:  ”Hvor din skat er“
date:   25/02/2018
---

`Læs Matt 6, 19-21. Hvordan kan vi frigøre os fra den kraftige indflydelse, jordisk gods kan have på os, selv om vi kender denne tekst? Se også Kol 3,1-2.`

”For hvor din skat er, dér vil også dit hjerte være“ (Matt 6,21). Dette er en appel fra Jesus. Hvor betydningsfuld denne udtalelse er, kan   ses ud fra de to foregående vers, som opstiller kontrasten mellem at samle sig skatte på jorden og at samle dem i himlen. Tre ord beskriver jorden: møl, rust og tyve (se Matt 6,19), som alle sammen antyder, hvor midlertidigt og forbigående vores jordiske skatte er. Hvem har ikke oplevet, hvor hurtigt jordiske ting kan forsvinde? ”På jorden er alt ustabilt, usikkert; det udsættes for forfald, ødelæggelse, tyveri og tab. Himlen er det modsatte: alt er evigt, varigt, sikkert og uforgængeligt. I himlen er der intet tab.“ (C. Adelina Alexe, ”Where Your Heart Belongs“, in Beyond Blessings, edited by Nikolaus Satelmajer, (Nampa, Idaho: Pacific Press Publishing Association, 2013), s. 22).

Se på, hvad du ejer. Selv om du kun har meget få ejendele, vil de fleste af dem før eller senere blive smidt ud. Nogle arvestykker er måske undtaget. Men en klog forvalter bør sikre sig, at han eller hun samler sig skatte i himlen. Der behøver man ikke i modsætning til her at bekymre sig om nedgangstider, tyve eller røvere.

Matt 6,19-21 indeholder en af de vigtigste sider ved forvaltning. Dine skatte drager, trækker, hiver, tvinger, kræver, lokker og ønsker at kontrollere dit hjerte. I den materielle verden vil dit hjerte følge din skat, så det er af allerstørste betydning, hvor din skat er. Jo mere vi fokuserer på jordiske behov og jordisk gevinst, jo vanskeligere er det at tænke på det, der har med himlen at gøre.

Det er hyklerisk at bekende tro på Gud, mens vi holder fast i vores jordiske skatte. Vores handlinger må stemme overens med vores bekendelse. Vores skatte på jorden kan ses med vores øjne; men vores skatte i himlen må ses i tro (2 Kor 5,7). Selv om vi selvfølgelig skal være praktiske og sørge for vores behov (og til og med vores pensionisttilværelse), er det yderst vigtigt altid at have evighedens større perspektiv i sinde.

**Til at tænke over**

`Læs Hebr 10,34. Hvilken vigtig pointe kommer Paulus med angående forskellen mellem skatte på jorden og skatte i himlen?`
