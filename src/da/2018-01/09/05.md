---
title:  Hjertets motiver
date:   28/03/2018
---

I en tidligere lektie nævnte vi beretningen om den fattige enkes gave. Selv om den var meget lille sammenlignet med andre gaver, var den rigelig, fordi den viste hendes karakter og hjertes sande væsen. Det fik Jesus til at sige: ”Denne fattige enke har givet mere end alle de andre“ (Luk 21,3).

Gud alene (Jak 4,12) kender vores sande motiver (Ordsp 16,2; se også 1 Kor 4,5). Det er muligt at gøre det rigtige med de forkerte motiver. At give af vores overflod kræver ikke ret meget tro, men at ofre noget til fordel for andre kan sige noget meget vigtigt om vores hjertes holdning.

`Læs 2 Kor 8,8-15. Hvad taler Paulus om i disse vers med hensyn til at give og motiver for at give? Hvilke principper kan vi finde i denne tekst i forhold til forvaltning?`

Uanset hvad dine motiver er for at give, så vil de befinde sig på en skala fra selviskhed til næstekærlighed. Kampen på denne skala mellem egenkærlighed og gavmildhed udkæmpes langt oftere end nogen anden åndelig kamp. Selviskhed kan nedkøle et hjerte, der en gang var i brand for Gud. Problemet opstår, når vi lader selviskhed få plads i vores kristne erfaring. Det vil betyde, at vi finder måder, hvorpå vi kan retfærdiggøre vores egenkærlighed og gøre det i Kristi navn.

Det springende punkt kan udtrykkes med et enkelt ord: kærlighed. Og kærlighed kan ikke vise sig uden selvopofrelse, en villighed til at give af sig selv, til og med ofre sig selv for de andres bedste.

Vores gaver vil ikke genspejle Guds kærlighed, med mindre Guds kærlighed genspejles i vores liv. Et selvisk hjerte har en tendens til kun at elske sig selv. Vi må bede Herren om at ”omskære … [vores] hjertes forhud“ (5 Mos 10,16), så vi kan lære at elske på samme måde, som vi er elsket.

Kærlighed, som er grundlaget for al godgørenhed, udgør summen af al kristen godhjertethed. Guds kærlighed til os inspirerer os til også at elske, og det er virkelig det allerbedste motiv for at give.

**Til at tænke over**

`Er det forkert, og i så fald hvorfor, at give en frivillig gave mere af pligt end af kærlighed?`
