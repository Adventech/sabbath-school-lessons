---
title:  Gavmildhedens erfaring
date:   01/03/2018
---

Siden nu Kristus kom for at åbenbare Guds karakter for os, bør en ting stå lysende klart for os: Gud elsker os, og han ønsker det bedste for os. Han beder os kun om at gøre noget, der vil være til vores egen fordel, ikke til skade for os. Det indbefatter også hans kald om at være gavmilde og glade givere af det, vi selv har fået. De frivillige og rundhåndede gaver vi giver, er lige så meget en fordel for os selv som givere, som de kan være for dem, der modtager dem. Kun de, der giver på den måde, kan opleve, hvor meget saligere det er at give end at modtage.

`Læs 2 Kor 9,6-7. På hvilken måde opsummerer denne tekst, hvad det at give egentlig bør handle om?`

At give en rundhåndet gave kan og bør være en meget personlig, åndelig handling. Det er en troshandling, et udtryk for taknemmelighed for, hvad vi er blevet givet i Kristus.

Og ligesom med enhver anden troshandling vil det at give kun forøge vores tro, for ”tro uden gerninger er ufrugtbar“ (Jak 2,20). Og der findes ingen bedre måde at forøge vores tro på end at omsætte den i handling; at gøre noget, der er et resultat af og udspringer af vores tro. Når vi giver rundhåndet og villigt, genspejler vi på vores egen måde Kristi karakter. Vi lærer mere om, hvordan Gud er, ved at erfare ham i vores egne handlinger. At give på denne måde vil være med til at opbygge vores tillid til Gud og muligheden for at ”smage og se, at Herren er god; lykkelig den mand, der søger tilflugt hos ham“ (Sl 34,9).

”Den herlighed, der lyser fra Kristi åsyn, er herligheden fra den selvopofrende kærlighed. I lyset af, hvad der skete på Golgata, vil man se, at den selvfornægtende kærlighed, næstekærligheden og kærligheden til Gud, er livets lov for jorden og Himmelen. Den kærlighed, som ikke ”søger … sit eget“, og som har sit udspring i Guds hjerte. I Jesus, som var sagtmodig og ydmyg, åbenbaredes hans væsen, som bor i det lys, intet menneske kan nærme sig.“ (Ellen White, Jesu liv, s. 8).

**Til at tænke over**

`Hvordan har du oplevet, at din tro vokser, ved at du frivilligt og rundhåndet giver af det, du er blevet givet?`
