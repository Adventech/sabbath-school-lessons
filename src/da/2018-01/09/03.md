---
title:  Forvaltere af Guds nåde
date:   26/02/2018
---

`Læs Ef 2,8. Hvad er vi ifølge dette vers også blevet givet af Gud?`

Nåde er ”ufortjent gunst“. Det er en gave, du ikke fortjener. Gud har udøst sin nåde over denne planet, og hvis vi ville lade være med at afvise den, ville hans nåde nå ned til os og forvandle vores liv både her og i al evighed. Al himlens rigdom og kraft er indbefattet i nådens gave (2 Kor 8,9). Selv englene forbavses over denne ufatteligt store gave (1 Pet 1,12).

Der er ingen tvivl om, at af alle de gaver, Gud giver os, overgår hans nåde i Jesus Kristus dem alle. Uden nåde ville vi ikke have noget håb. Syndens sørgelige indflydelse på menneskene er så stor, at ingen nogen sinde er i stand til på egen hånd at befri sig fra den. Selv lydighed mod Guds lov kunne ikke give os liv. ”Er loven da imod Guds løfter? Aldeles ikke! For var der blevet givet en lov, som kunne gøre levende, så ville retfærdigheden også komme af loven“ (Gal 3,21). Hvis nogen lov var i stand til at frelse os, måtte det være Guds lov. Men Paulus siger, at selv ikke den kan gøre det. Hvis vi skal frelses, er det nødt til at ske ved Guds nåde.

`Læs 1 Pet 4,10. Hvilken sammenhæng er der mellem forvaltning og nåde? Forklar, hvordan Guds nåde vises ved, at vi giver til Gud og til andre?`

Peter sagde, at på samme måde som vi har modtaget Guds nådes gave, skal vi til gengæld være ”gode forvaltere af Guds mangfoldige nåde“ (1 Pet 4,10). Det vil sige, Gud har givet os gaver; derfor skal vi give tilbage af det, vi har fået. Det vi af nåde har modtaget, er ikke kun til vores egen fornøjelse og fordel, men til evangeliets udbredelse. Vi har fået det for intet (og det er, hvad nåde handler om); vi må derfor også på enhver mulig måde give for intet.

**Til at tænke over**

`Tænk over alt det, Gud har givet dig. Hvordan kan du forvalte den nåde, du i så stort mål har fået for intet?`
