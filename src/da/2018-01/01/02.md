---
title:  Denne verdens gud
date:   31/12/2018
---

Penge er blevet denne verdens gud og materialisme dens religion. Materialisme er et sofistikeret og lumsk system, der tilbyder en kortvarig, men ingen varig sikkerhed.

Materialisme, som vi definerer den her, betyder, at ønsket om rigdom og ejendele bliver vigtigere og af større betydning end åndelige værdier. Ejendele kan have værdi; men deres værdi bør ikke eje os: ”Den, der elsker penge, bliver ikke mæt af penge, den, der elsker rigdom, får intet udbytte af den“ (Præd 5,9). Det er problemet med at ønske ting, der hører denne verden til. Uanset, hvor meget vi får, er det aldrig nok; vi stræber mere og mere for at få mere af det, der aldrig kan tilfredsstille os. Hvilken snare!

`Læs 1 Joh 2,16-17. Hvad siger denne bibeltekst om, hvad der virkelig har værdi?`

`Læs Luk 14,26-33. Hvad siger Jesus om, hvad der har allerstørst betydning for en kristen?`

Måske kunne det siges på denne måde: De, for hvem penge eller lyst efter penge, bliver en altomfattende virkelighed, bør alvorligt tænke over, hvad det koster. ”For hvad hjælper det et menneske at vinde hele verden og bøde med sit liv?“ (Mark 8,36).

”Da Kristus kom til jorden, syntes menneskeheden at være nær ved at nå bunden af sin elendighed. Selve samfundets grundvold var undermineret… Alle vegne i verden mistede de forskellige religioner deres greb om sjæl og sind. Mennesker, der havde fået afsmag for usande fortællinger og falskhed, som søgte at kvæle tankevirksomheden, gik over til vantro og materialisme. De regnede ikke mere med evigheden og levede udelukkende for det nuværende.“ (Ellen White, Uddannelse, s. 74-75).

Mennesker, der blev tiltrukket af vantro og materialisme og levede udelukkende for det nuværende? Det lyder meget kendt, ikke?

**Til at tænke over** 

`Hvem af os holder ikke af at eje ting? Spørgsmålet er: Hvordan kan vi vide, om de ting, vi ejer, selv om det ikke er mange, også ejer os? Hvem er den eneste, der bør eje os, og hvordan kan vi sikre os, at han gør det?`
