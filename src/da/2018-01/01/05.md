---
title:  Egenkærlighed
date:   03/01/2018
---

”I kraft af den nåde, jeg har fået, siger jeg til hver eneste af jer: Hav ikke højere tanker om jer selv, end I bør have, men brug jeres forstand med omtanke, enhver efter det mål af tro, som Gud har givet ham“ (Rom 12,3).

Gud sagde: ”Dit hjerte blev hovmodigt over din skønhed, du fordærvede din visdom og strålende glans“ (Ez 28,17). Lucifer bedrog sig selv, idet han troede, at han var vigtigere, end han virkelig var. Da han i sit hjerte sagde: Jeg ”gør mig lige med den Højeste“ (Es 14,14), gav han udtryk for en stolt ærgerrighed og hævdede at have rettigheder, han ikke havde. Selvbedrag og selvophøjelse var to af egenskaberne i Lucifers syndige hjerte.

Teksterne om Lucifers fald bør sige os, at den oprindelige synd på mange måder er narcissisme, som i en ordbog defineres som ”overdreven betagelse af en selv; egenkærlighed; forfængelighed, sygelig selvoptagethed.“ Findes der andre karaktertræk i noget syndigt menneske, der som dette er en indikation på selvbedrag?

Disse karaktertræk er mere almindelige, end man skulle tro. Nebukadnezar troede i sin arrogance, at han var større, end han var (Dan 4,30). Farisæerne lærte også at tro på denne forførende fantasi (se Luk 18,11-12). Rigdom kan også føre til samme bedrag, hvis vi ikke passer på.

`Læs 1 Tim 6,10. Hvilken fare advarer Paulus imod?`

Paulus formaner Timotheus til at være på vagt over for mange slags onde mennesker (2 Tim 3,1-5), deriblandt dem, der er ”pengeglade“. En sådan kærlighed til penge kan opmuntre en selvsikkerhed og en storladen holdning af selvoptagethed og indbildskhed. Dette skyldes, at materialisme bibringer mennesker, der har stor rigdom, en oppustet følelse af betydning. Det er let, når man har mange penge, at have højere tanker om sig selv, end man skulle. Alle ønsker trods alt at være rige, men kun nogle få opnår det. Det er derfor let for en rig person at blive selvoptaget, stolt og pralende.

**Til at tænke over**

`Læs Fil 2,3. Hvordan kan dette vers hjælpe os til at forstå, hvorfor materialisme og de holdninger, den kan frembringe, står i så stor modsætning til de kristne idealer?`
