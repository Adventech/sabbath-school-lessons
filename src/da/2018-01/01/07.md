---
title:  Til videre studium
date:   05/01/2018
---

”Fjenden køber i dag menneskers sjæl for en billig penge. ”I blev solgt for intet“ (Es 52,3) er Skriftens ord. Én sælger sin sjæl for verdens anerkendelse, en anden for penge; én for at tilfredsstille sine primitive lyster, en anden for verdslig underholdning. Sådanne handler foregår hver dag. Satan byder på dem, der er købt med Kristi blod, og han køber dem billigt, på trods af den uendelige store pris, der er blevet betalt for at løskøbe dem.“ (Ellen White, Testimonies  for the Church, 5. bind, s. 133).

Satan har som mål at købe sjæle gennem materialisme, og den overfladiske staffage appellerer til hvert eneste hjerte. Materialisme kan ikke tale; men den kender alle sprog. Den ved, hvordan den skal sørge for tilfredsstillelse og nydelse for både rig og fattig og få dem til at sige; ”Jeg har alt, hvad jeg har brug for her i livet; hvorfor skulle jeg bekymre mig om andet?“ På den måde ødelægger materialisme sindet; den får mennesker til at stole på det, de ejer, fremfor at stole på Gud. Modgiften mod dette er: ”Ikke ved magt, og ikke ved styrke, men ved min ånd, siger Hærskarers Herre!“ (Zak 4,6). Materialisme kan ikke modstå Helligåndens kontrol, når vi giver os selv til Gud og beslutter os for ved hans nåde ikke at lade materialisme beherske vores liv.

**Spørgsmål til drøftelse**

`1. Hvordan kan vi, selv om vi er fattige eller uden ret mange ejendele, alligevel blive fanget af nogle af de farer, vi har set på i denne uge?`

`2. Nogle mennesker siger: ”Jeg er ligeglad med penge. Penge betyder ikke noget for mig.“ (Ofte har de, som siger det, rigelig med penge.) Hvorfor er det i de flestes tilfælde ikke sandt? Pengesager er vigtige; de har en plads i vores liv. Spørgsmålet er: Hvordan kan vi bevare vores penge og vores behov for penge i det rette bibelske perspektiv?`

`3.	”Saml jer ikke skatte på jorden, hvor møl og rust fortærer, og hvor tyve bryder ind og stjæler. Men saml jer skatte i himlen, hvor hverken møl eller rust fortærer, og hvor tyve ikke bryder ind og stjæler. For hvor din skat er, dér vil også dit hjerte være“ (Matt 6,19-21). Læs teksten nøje igennem og tænk over det, Jesus siger til os i denne tekst. Hvordan er det, han siger, en mægtig beskyttelse for os mod materialismens farer?`
