---
title:  Materialismens tiltrækning
date:   02/01/2018
---

Reklameverdenen har stor magt. Virksomheder bruger milliarder på at præsentere billeder af deres produkter for os. De bruger næsten altid smukke og tiltrækkende mennesker til at markedsføre det, de sælger. Vi ser reklamen og ser os selv, ikke kun med det bestemte produkt, men som om vi rent faktisk er ligesom personerne i reklamen.

Materialismen ville ikke være nær så effektiv, hvis ikke det var for den skjulte (og nogle gange den slet skjulte) sanselighed, der er en væsentlig del af reklamen. Det er reklamens mest effektive våben, og det er som gift for den kristne, der kæmper imod materialismens farer, hvilket de fleste af os gør.

`Læs Matt 6,22-24. Hvad repræsenterer øjet i forhold til kristen tanke og handling? Hvordan bør vi som kristne reagere på de nærmest usynlige billeder, der frister os til at købe det, vi egentlig ikke har brug for?`

Reklamer, der benytter sig af sanselighed for at sælge et produkt, kan være særdeles virkningsfulde. Sælgerens formål er at pirre forbrugeren, og selv om oplevelsen er ren og skær fantasi, virker det. Suggestionen kan føre mennesker til at opleve sig selv en helt anden tilværelse et kort øjeblik. Det fører til en form for religion, der ikke tilbyder nogen kundskab eller åndelig sandhed, men for et øjeblik er det så tiltrækkende og besnærende, at mange ikke er i stand til at modstå det. Vi ønsker det, og vi føler, at vi fortjener det. Så hvorfor ikke anskaffe det? Kun Gud kender til de enorme summer, der er blevet brugt og vil blive brugt på ting, som reklamebranchen har overbevist os om, at vi har brug for.

**Til at tænke over**

`”Hvad jeg mener, er: I skal leve i Ånden og ikke følge kødets lyst“ (Gal 5,16). Vi har en tendens til kun at tænke på ”kødets lyst“ i forbindelse med noget seksuelt. Men på hvilke andre måder kan vi stå i fare for at følge kødets lyst?`
