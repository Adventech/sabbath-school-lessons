---
title:  Materialismens ultimative tomhed
date:   04/01/2018
---

Mange mennesker elsker Gud. Deres identitet er forbundet med hans på en måde, som materielle ejendele ikke kan rokke ved.

`Læs 5 Mos 7,6; 1 Pet 2,9; Joh 15,5; Gal 2,20. Hvad vil det sige at være Guds ejendom, og hvor finder vi vores sande identitet?`

Gud siger: ”Jeg er vintræet, I er grenene … Skilt fra mig kan I slet intet gøre“ (Joh 15,5). Forbindelsen er direkte og sikker. ”Al sand lydighed kommer fra hjertet. Det var hjertets arbejde, Jesus gjorde. Hvis vi samtykker, vil han identificere sig med vore tanker og hensigter, bringe vort hjerte og sind i overensstemmelse med hans vilje, så at vi, når vi adlyder ham, blot vil handle efter vor egen tilskyndelse.“ (Ellen White, Jesu liv, s. 486).

Materialisme derimod tilbyder os en identitet, der er ensbetydende med vores ejendele. Vi definerer med andre ord os selv på grundlag af, hvad vi ejer, og hvad vi kan købe af denne verdens goder. Jakob advarer os mod dette: ”Jeres guld og sølv er dækket af rust, og den rust vil vidne mod jer, og som en ild vil den fortære jeres kød. I har samlet jer skatte til de sidste dage“ (Jak 5,3). ”Samlet“ betyder at anskaffe og lagre mange skatte. Men vigtigere er det, at mange har deres identitet i disse skatte, enten det er mange eller få (Luk 12,19-21).

Materialisme er en form for identitetsforvirring. Det betyder, at for mange af os er vores identitet blevet sammenblandet med vores ejendele. Det, vi ejer, er blevet vores gud (Matt 6,19-21). En person har sagt: ”Jeg er intet uden mine ting.“ Hvor er det trist, hvis vi kun kan finde vores identitet i forbindelse med de jordiske ting, vi ejer. Hvilken overfladisk, flygtig og i sidste ende tom måde at leve på, især for den, der hævder at være kristen. Identificerer vi os med Gud eller med vores ejendele? Det vil til sidst blive et spørgsmål om en af de to.

**Til at tænke over**

Hvor stor del af din identitet er forbundet med ting, du ejer?
