---
title:  Et liv i tro
date:   12/02/2018
---

`Læs 1 Mos 22,1-12. Hvad fortæller denne beretning om, hvor virkelig Abrahams tro var?`

Et liv i tro er ikke en engangsforeteelse. Vi udtrykker ikke vores tro på en mægtig måde en enkelt gang for dermed at vise, at vi virkelig er trofaste og loyale kristne, der lever af nåde og er dækket af Kristi blod.

Den religiøse verden er fx stadigvæk efter mange tusind år forbløffet over den troshandling, Abraham udviste med Isak på Morijabjerget (1 Mos 22). Men denne troshandling var ikke noget, Abraham fremtryllede hver gang, han havde brug for det. Det var hans liv i trofasthed og lydighed, som gjorde ham i stand til at handle, som han gjorde, i denne situation. Hvis han tidligere ofte havde været utro, ville han aldrig have bestået denne prøve, som han gjorde. Der er heller ingen tvivl om, at et menneske med en sådan tro viste det i sit liv også efter denne begivenhed.

Pointen er, at en forvalters tro heller ikke er en engangsforeteelse. Med tiden vil den enten vokse sig dybere og stærkere eller svagere og mere overfladisk. Det afhænger af, hvordan vedkommende udøver sin tro.

`Læs Hebr 12,2. Hvad fortæller dette vers os om kilden til vores tro og om, hvordan vi får tro?`

Vores eneste udvej som trofaste forvaltere er at se ”hen til Jesus, troens banebryder og fuldender, som for den glædes skyld, der ventede ham, udholdt korset uden at ænse dets skam og nu sidder på højre side af Guds trone“ (Hebr 12,2). Ordet ”fuldender“ bruges kun denne ene gang i Det Nye Testamente og kan også oversættes ”gøre fuldstændig“. Det vil sige, at Jesus ønsker at bringe vores tro til modenhed og fuldstændighed (Hebr 6,1-2). Tro og et liv i tro er altså en dynamisk erfaring. Troen vokser, modnes og forøges.

**Til at tænke over**

`Hvordan har du oplevet, at din tro med tiden er vokset og blevet mere moden? Eller er den det ikke?`
