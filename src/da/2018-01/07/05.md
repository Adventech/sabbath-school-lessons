---
title:  Ærlig tiende: helliget Herren
date:   14/02/2018
---

Vi taler ofte om at give Gud vores tiende. Men hvordan kan vi give Gud det, der allerede er hans?

`Læs 3 Mos 27,30. Hvilke to vigtige pointer finder vi i denne tekst mht. tiende?`

”Tiende tilhører Herren og er derfor hellig. Den bliver ikke hellig ved en ed eller en indvielseshandling. Den er ganske enkelt hellig i sig selv; den tilhører Herren. Ingen anden end Gud har ret til den. Ingen kan indvie den til Herren; for tienden er aldrig en del af en persons ejendom.“ (Ángel Manuel Rodriguez, Stewardship Roots, (Silver Springs, Md.: Stewardship Ministries Department, 1994), s. 52).

Vi gør ikke tienden hellig; det gør Gud ved sin udpegelse. Som forvaltere returnerer vi det, der er hans. Tienden er helliget Gud. Det er uærligt at tilbageholde den til noget andet. Skikken med at bringe den hellige tiende tilbage til Gud bør aldrig brydes.

`Læs Hebr 7,2-10. På hvilken måde viser Paulus’ drøftelse af Abrahams tiendebetaling til Melkisedek en dybere betydning mht. tiendebetaling? Hvem gav Abraham egentlig tiende til?`

På samme måde som sabbatten er hellig, er også tienden hellig. Ordet ”hellig“ betyder ”sat til side til helligt brug“. Sabbatten og tienden er på denne måde knyttet sammen. Vi sætter den syvende dag til side som sabbat, der er hellig; og vi sætter tienden til side som Guds hellige ejendom, som noget, der er helligt.

”Gud har helliget den syvende dag. Den afgrænsede tidsperiode, sat til side af Gud selv til religiøs tilbedelse, vedbliver med at være lige så hellig i dag, som da den først blev helliget af vores skaber.

På samme måde er en tiendedel af vores indkomst ”helliget Herren“. Det Nye Testamente gentager ikke loven om tiende, ligesom det heller ikke gør det mht. sabbatten; for begges gyldighed tages for givet, og deres dybe åndelige betydning forklares… Når vi som et folk trofast bestræber os på at give Gud den tid, han har sat til side som sin egen, bør vi så ikke også give ham den del af vores midler, som han kræver?“ (Ellen White, Counsels on Stewardship, s. 66).

**Til at tænke over**

`Hvad kan du gøre, for bedre at holde erkendelsen i live i dit hjerte og sind om, at din tiende virkelig er ”hellig“?`
