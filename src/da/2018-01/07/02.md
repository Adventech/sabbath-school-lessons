---
title:  Ren og skær ærlighed
date:   11/02/2018
---

Noget af det, de fleste af os har tilfælles, er, at vi ikke bryder os om uærlighed. Vi kan specielt ikke lide det, når det viser sig hos andre. Men det er ikke let at få øje på hos os selv, og når vi opdager det, har vi en tendens til at finde undskyldninger for vores handlinger, retfærdiggøre dem og nedgøre deres betydning: Åh, det er egentlig ikke så slemt; det er kun en bagatel, som ikke betyder så meget.
Måske kan vi det meste af tiden narre os selv, men vi kan aldrig narre Gud.

”Der praktiseres uærlighed på alle niveauer hos os, og det er grunden til lunkenhed hos mange, som bekender sig til at tro på sandheden. De har ikke forbindelse med Kristus og bedrager deres egen sjæl.“ (Ellen White, Testimonies for the Church, 4. bind. s. 310).

`Læs Luk 16,10. Hvilket vigtigt princip udtrykker Jesus i dette vers, som bør hjælpe os til at se, hvor vigtigt det er at være ærlig, også ”i det små“?`

Gud ved, hvor let det er for os at være uærlige, især når det drejer sig om ting, vi ejer. Han har derfor givet os en kraftig modgift mod uærlighed og selviskhed, i hvert fald når det handler om materielle ejendele.

`Læs 3 Mos 27,30 og Mal 3,8. Hvad lærer disse tekster os, og hvordan kan det, de taler om, hjælpe os til at være ærlige?`

”Der appelleres hverken til taknemmelighed eller gavmildhed. Dette er en sag, som kun angår ærlighed. Tiendedelen tilhører Herren; og han befaler os at give ham det tilbage, som er hans eget … Hvis ærlighed er en væsentlig grundregel i forretningslivet, må vi så ikke erkende vores forpligtelse over for Gud – den forpligtelse, der ligger til grund for enhver anden?“ (Ellen White, Uddannelse, s. 139).

**Til at tænke over**

`Hvordan kan tiendebetaling hjælpe dig til at huske, hvem der i sidste ende ejer alt, det du har? Hvorfor er det vigtigt aldrig at glemme, hvem der egentlig ejer alle vores ejendele?`
