---
title:  De ord, vi ønsker (og ikke ønsker) at høre
date:   29/03/2018
---

Vi er fremmede og udlændinge på jorden med en fuldkommen, smuk og fredfyldt himmel som vores endelige mål (Hebr 11,13-14). Men indtil da er vi nødt til at leve vores liv på jorden. Det kristne verdenssyn, især som det ses i den store strid, tillader ingen at være neutral her og nu. Vi lever enten for Gud eller for fjenden. ”Den, der ikke er med mig, er imod mig, og den, der ikke samler med mig, spreder“ (Matt 12,30). Når Jesus kommer igen, vil det klart og utvetydigt blive åbenbaret, på hvis side vi er.

`Læs Matt 25,21; Matt 7,23. På et eller andet tidspunkt efter Jesu genkomst vil de, som hævdede at følge ham, høre en af to udtalelser. Hvilke to udtalelser er det, og hvad betyder de?`

Kristi ord: ”Godt“, er det bedste og mest tilfredsstillende ord, en forvalter kan høre. At høre guddommelig og ufortjent godkendelse for vores forsøg på at forvalte Guds ejendom vil bringe usigelig glæde. Vi har gjort det så godt, som vi kunne, men har hele tiden vidst, at vores frelse ikke er grundfæstet på vores indsats for Kristus, men på hans indsats for os (se Rom 3,21; Rom 4,6).

En trofast forvalters liv er et udtryk for den tro, vedkommende allerede har. Forsøget på at blive frelst ved gerninger ses i ordene fra dem, som forsøger at retfærdiggøre sig selv over for Gud på grund af deres gerninger (Matt 7,21-22). Matt 7,23 viser, hvor nytteløst en sådan selvretfærdiggørelse er.

”Når Kristi disciple giver Herren det tilbage, som er hans eget, samler vi skatte, som vi vil få igen, når disse ord lyder: ‘Godt, du gode og tro tjener … gå ind til din Herres glæde.’“ (Ellen White, Jesu liv, s.
376).

En forvalters liv er et, hvor de to største bud – kærlighed til Gud og kærlighed til næsten – er motivationen og drivkraften for alt det, vedkommende gør.

**Til at tænke over**

`Hvor godt afspejles disse to bud i dit eget liv og i din opgave som forvalter?`
