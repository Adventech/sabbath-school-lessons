---
title:  Forvaltning og gudsfrygt
date:   25/03/2018
---

Gudsfrygt er et stort emne. Gudfrygtige mennesker har en hellig livsførelse (Tit 1,1), idet de bliver mere og mere lig Kristus og udviser en hengiven holdning og handlinger, der behager Gud (Sl 4,4; Tit 2,12). Gudsfrygt er beviset på sand religion og medfører et løfte om evigt liv. Ingen filosofi, rigdom, berømmelse, magt eller privilegeret fødsel tilbyder et sådant løfte.

`Læs 2 Tim 3,1-9. Hvad advarer Paulus mod? Tænk over, hvilken forbindelse dette har med en trofast forvalters liv.`

Jobs Bog giver os en beskrivelse af Jobs karakter og handlinger. Den illustrerer, hvordan et gudfrygtigt liv viser sig, selv under store lidelser. Den viser også, hvor meget Satan hader en sådan livsstil. Selv Gud erkendte, at der ikke fandtes nogen som Job med en sådan tro og retskaffen livsstil (Job 2,3).

”Der boede en mand i landet Us; han hed Job. Han var en retsindig og retskaffen og gudfrygtig mand, der holdt sig fra det, der var ondt“ (Job 1,1). Vi ser her en mand, hvis tro ikke kun blev udtrykt i ord og ritualer, selv om det også var en del af hans liv (Job 1,5). Hans gudsfrygt viste sig i alle sider ved hans liv, selv midt under forfærdelige prøvelser. At være gudfrygtig betyder ikke, at vi er fuldkomne, kun at vi genspejler fuldkommenhed i vores egen sfære.

`Læs Ez 14,14. Hvad fortæller denne tekst, der vidner om disse mænds karakter? Hvad har de til fælles, som også bør vise sig i vores liv?`

Forvaltning er i virkeligheden et udtryk for et gudfrygtigt liv. Trofaste forvaltere har ikke kun et skin af gudfrygtighed. De er gudfrygtige, og denne gudsfrygt viser sig i den måde, de lever på, og i, hvordan de tager sig af de ting, deres Gud har betroet dem. Deres tro kommer ikke kun til udtryk i, hvad de gør, men også i, hvad de ikke gør.
