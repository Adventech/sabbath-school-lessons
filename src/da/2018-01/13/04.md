---
title:  Tillid
date:   27/03/2018
---

`Læs Ordsp 3,5; Es 55,9; 1 Kor 4,5; 13,12. Hvilket yderst vigtigt budskab er der i dette vers for os, især den sidste del om ikke at støtte os til vores egen indsigt?`

Guds forvalteres motto og mål er: ”Stol på Herren af hele dit hjerte, og støt dig ikke til din egen indsigt“ (Ordsp 3,5).
Det er selvfølgelig altid lettere sagt end gjort. Hvor ofte sker det ikke, at vi med vores forstand tror på Gud og hans kærlighed og omsorg for os samtidigt med, at vi er syge af bekymring over ting, vi møder? Nogle gange kan fremtiden se meget skræmmende ud, i hvert fald i vores egen forestilling.

Hvordan skal vi som forvaltere lære at have tillid til Gud? Ved at gå fremad i tro og adlyde Gud i alt, hvad vi gør. Tillid er en sindets handling, der ikke formindskes ved brug; tværtimod, jo mere vi stoler på Gud, jo mere vil vores tillid vokse. At leve som trofaste forvaltere er en måde, hvorpå vi kan udtrykke vores tillid til Gud. Denne tillid er en forvalters grundvold og drivkraft, og den viser sig i alt, hvad vi gør.

”Stol på Herren af hele dit hjerte.“ Udtrykket ”dit hjerte“ bruges i overført betydning i Bibelen. Det betyder, at dine beslutninger kommer fra dit indre moralske selv, der definerer, hvem du er (Matt 22,37). Dette indbefatter din karakter, dine motiver og dine hensigter – selve kernen af, hvem du er.
Det er lettere at stole på Gud i forbindelse med de ting, vi ikke kan kontrollere. På en måde har vi intet andet valg end at stole på Gud. Men den virkelige tillid fra ”hjertet“ kommer, når vi skal foretage valg med hensyn til noget, vi selv kan styre, og hvor vores tillid til Gud får os til at vælge den ene vej eller den anden.

Apostlene viser, hvordan man stoler på Gud med hele sit hjerte: ”Af natur var de lige så svage og hjælpeløse som dem, der i dag arbejder i Guds værk, men de satte al deres lid til Gud. De havde rigdom; men den bestod af sindets og sjælens værdier; og det kan enhver, der vil gøre Gud til den første og sidste og bedste i alt, også have.“ (Ellen White, Gospel Workers, s. 25).

**Til at tænke over**

`Det er rigtigt, at det er lettere at stole på Gud med hensyn til noget, vi ikke selv kan kontrollere. Men hvad med det, vi kan kontrollere? Hvilke valg kan det være nødvendigt for dig at foretage, hvor din tillid til Gud vil afgøre, hvad du ender med at vælge?`
