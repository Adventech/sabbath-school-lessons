---
title:  Nøjsomhed
date:   26/03/2018
---

`”Ikke sådan at forstå, at jeg har manglet noget; for jeg har lært at nøjes med, hvad jeg har“ (Fil 4,11). Hvor må vores tilfredshed i virkeligheden komme fra, hvis vi skal være tilfredse uanset situationen?`

Paulus skriver til Timotheus og beskriver en usmagelig gruppe mennesker, som ”mener, at gudsfrygt skal kunne lønne sig“ (1 Tim 6,5). Hvilken mere passende beskrivelse kan vi finde for nogle af vores tids fjernsynsprædikanter? De får en masse penge ved at fortælle seerne, at hvis de er trofaste (og den ”trofasthed“ indbefatter økonomisk støtte), vil de også blive rige. At sætte lighedstegn mellem rigdom og trofasthed er kun endnu et udtryk for materialisme, der er skjult under et dække af kristendom.

Kendsgerningen er, at gudsfrygt ikke har noget som helst at gøre med rigdom. Hvis det var tilfældet, skulle nogle af verdens mest modbydelige mennesker betegnes som gudfrygtige; for de er også nogle af de rigeste. I stedet siger Paulus, at ”gudsfrygt sammen med nøjsomhed bærer lønnen i sig selv“ (1 Tim 6,6). Gudsfrygt sammen med nøjsomhed under alle forhold er den højeste form for rigdom; for Guds nåde er langt mere værdifuld end økonomisk vinding. Vi bør derfor være tilfredse med ”føde og klæder“ (1 Tim 6,8). Uanset hvor meget vi har, kan vi til syvende og sidst altid eje mere, hvis det er vores måde at tænke på.

”Nøjsomhed under alle forhold er en stor kunst, et åndeligt mysterium. Den skal læres, og skal læres som et mysterium… Kristen tilfredshed er den behagelige, indre, stille, taknemmelige åndelige holdning, som frivilligt og med glæde underkaster sig det, Gud i sin visdom og faderlige omsorg i enhver situation giver… Det er en
krukke med kostbar salve, som er meget lindrende og nyttig for urolige hjerter i vanskelige tider og situationer.“ (Jeremiah Burroughs, The Rare Jewel of Christian Contentment, s. 1.3).

**Til at tænke over**

`Læs Rom 8,28; Hebr 13,5; Fil 4,4-13. Hvad kan vi finde i disse vers, der kan hjælpe os til at leve i nøjsomhed?`
