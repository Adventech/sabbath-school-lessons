---
title:  I Guds Ord
date:   22/01/2018
---



Mere end seks milliarder bibler er spredt verden over – men hvor mange betragter den som Guds levende Ord? Hvor mange læser med et oprigtigt hjerte, der er villigt til at kende sandheden?
Rigtigt bibelstudium styrer vores åndelige kompas og gør os i stand til at navigere i en verden fuld af falskhed og forvirring. Bibelen er et levende dokument med guddommelig oprindelse (Hebr 4,12), og den viser os sandheder, vi ikke finder andre steder. Bibelen er Kristi vejviser for vores daglige liv, og den oplærer os ved at udvide vores intellekt og forædle vores karakter.

`Læs Joh 5,39; Joh 14,6; Joh 20,31. Bibelen, og især evangelierne, giver os den mest autoritative information om Jesus. Hvad siger disse tekster fra Johannesevangeliet om ham og hans betydning for os og for alle, som tror?`

Vi studerer Bibelen, fordi den er den afgørende sandhedskilde. Jesus er sandheden, og på grund af den måde, han er blevet åbenbaret for os i Bibelen, møder vi ham der, så vi kan lære ham at kende. I Guds Ord, både Det Gamle og Det Nye Testamente, lærer vi om, hvem Jesus er, og hvad han har gjort for os. Ved at læse om ham, kommer vi til at elske ham, og vi helliger vores liv og sjæl til ham i al evighed. Ved at følge Jesus og adlyde hans ord, som de er åbenbaret i Bibelen, kan vi frigøres fra syndens og verdens bånd. ”Hvis altså Sønnen får gjort jer frie, skal I være virkelig frie“ (Joh 8,36).

`Læs Rom 8,5-6. Hvad siger Paulus i denne tekst, og hvordan kan studiet af Guds Ord hjælpe os i kampen om herredømmet over vores sind?`

Kærlighed til verden, og især kærlighed til denne verdens ting, kan let lede os bort fra Gud, hvis ikke vi passer på. Det er grunden til, at vi må fordybe os i Guds Ord, som viser os hen til den evige og åndelige virkelighed, som er afgørende for det kristne liv.

Kærlighed til denne verdens ting vil aldrig ophøje vores sind til åndelig moralfølelse; i stedet erstatter det de bibelske principper med griskhed, selviskhed og begær. Kærlighed, som den åbenbares i Bibelen, opbygger personforhold ved at lære os betydningen af at give af os selv til andre. Verdslighed, derimod, handler kun om at få noget for os selv, hvilket er lige det modsatte af alt det, Jesus repræsenterer.
