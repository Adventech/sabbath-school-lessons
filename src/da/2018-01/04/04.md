---
title:  Et liv i bøn
date:   23/01/2018
---

”Og dette er det evige liv, at de kender dig, den eneste sande Gud, og ham, du har udsendt, Jesus Kristus“ (Joh 17,3). Det er ikke så mærkeligt, at kristne ofte siger, at deres tro handler om et forhold  til Gud. Hvis det at kende Gud er ”det evige liv“, kan vi finde det liv gennem et forhold til ham. Og centralt i et sådant forhold er selvfølgelig kommunikation. I går så vi, at Gud kommunikerer med os gennem sit guddommelige Ord. Vi, på den anden side, kommunikerer med ham gennem bøn.

Hvis vi, som vi har set, skal fæste vores sind og hjerte på himmelske ting i modsætning til denne verdens ting, er bøn af allerstørste betydning. Det skyldes, at bøn naturligt viser os hen til en højere sfære end denne verden.

Men også her må vi være forsigtige; for vores bønner kan nogle gange kun være et udtryk for vores egen selviskhed. Vi må derfor bede i overgivelse til Guds vilje.

For mange år siden sagde en kvinde følgende: ”Kære Gud, vil du ikke nok købe mig en Mercedes?“ Det var en måde at angribe den materialisme, hun så hos de kristne, som bekendte sig til at tro på Gud. Vi må også sikre os, at vi i bøn, som i sig selv er en underkastelse under Gud, hvor vores ego bør dø, søger Guds vilje og ikke vores egen.

`Læs Hebr 11,1-6. Hvilken vigtig bestanddel må altid gå hånd i hånd med vores bønner? Hvad betyder det at komme til Gud i tro og at bede i tro?`

Hvis ikke der er tro forbundet med vores bønner, vil der være formastelse, som er Satans forfalskning af tro. ”Bøn og tro er nøje forbundet, og de bør studeres sammen. I troens bøn er der en guddommelig videnskab; det er en videnskab, som alle, der ønsker at gøre deres livsværk til en succes, må forstå. Kristus siger: ”Alt,  hvad  I beder og bønfalder om, det skal I tro, at I har fået, og så får I det“ (Mark 11,24). Han gør det klart, at det, vi beder om, må være i overensstemmelse med Guds vilje; vi må bede om de ting, han har lovet, og hvad vi end får, må det bruges til at gøre hans vilje. Når betingelserne opfyldes, er løftet klart.“ (Ellen White, Prayer, s. 57).

**Til at tænke over**

`Hvordan er dit bønneliv? Hvad beder du om? Hvad fortæller dine bønner om, hvad du værdsætter? Har du brug for at bede om noget andet?`
