---
title:  Helligånden
date:   25/01/2018
---
Den store strid er virkelig; to parter kæmper om vores sjæl. Den ene drager os til Kristus (Joh 6,44), den anden til verden (1 Joh 2,16). Helligåndens kraft i vores liv kan og vil drage os i den rigtige retning, hvis vi vil underkaste os ham.

”Men når han kommer, sandhedens ånd, skal han vejlede jer i hele sandheden“ (Joh 16,13; se også Joh 14,16). Helligånden giver os kraft til at leve efter principper og i tro, ikke efter indskydelser og følelser, der i så stor grad dominerer verden. Vellykket forberedelse til at leve i himlen kommer ved at leve trofast i denne verden under Helligåndens ledelse.

Paulus giver dette råd: ” jeres tro [skal] ikke … afhænge af menneskers visdom, men af Guds kraft“ (1 Kor 2,5). Denne verdens tiltrækning, som ofte sker gennem materielle ejendele, drager os bort fra Gud. Hvis vi derimod ikke modsætter os Helligåndens kraft, vil den drage os til Jesus.

`Læs Ez 36,26-27; Joh 14,26; Ef 3,16-17. Sejr i vores kamp mod verden og dens tiltrækning kan kun opnås med hjælp udenfor os selv. Hvad vil Gud gøre for at sikre, at vi har åndelig sejr, når vi lader Helligånden få herredømme i vores liv?`

”Gennem falske teorier og traditioner får Satan magt over sindet. Ved at lede mennesker mod falske normer, ødelægger han karakteren. Gennem Skriften taler Helligånden til os og indprenter os sandheden. På denne måde afslører og udrydder den fejltagelser. Ved sandhedens Ånd, der virker gennem Guds ord, underlægger Kristus sig sit udvalgte folk.“ (Ellen White, Jesu liv, s. 489).

Helligånden formidler sandhed og er den ultimative gave, Jesus kunne give til at repræsentere Guddommen på jorden efter sin himmelfart. Helligånden arbejder på at give os kraft til at sejre over verdens kraftige tiltrækning og fortryllelse.

**Til at tænke over**

`Vi tiltrækkes alle af verden. Hvilke valg kan du foretage lige nu, der vil gøre det lettere for dig at være overgivet til Helligånden, som alene kan give dig kraft til at modstå verdens fristelser?`
