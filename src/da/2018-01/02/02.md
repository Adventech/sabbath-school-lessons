---
title:  Fremgangsteologi
date:   07/01/2018
---

En populær fjernsynsprædikant har et enkelt budskab: Gud ønsker at velsigne dig, og beviset på hans velsignelse er den overflod af materielle goder, du ejer. Sagt med andre ord: hvis du er trofast mod Gud, vil han gøre dig rig.

Denne tanke eller variationer af den er blevet kaldt fremgangsteologi. Følg Gud, så vil han gøre dig rig på jordisk gods. Dette er intet andet end en falsk teologisk retfærdiggørelse af materialisme. Det, det egentlig siger til os er: Ønsker du at være materialistisk og føle dig vel tilpas med det? Vi har et ’evangelium’ og en ’teologi’ for dig.

Men at sammenkæde evangeliet med en garanteret rigdom er  en forkert anvendelse af Guds løfter. En sådan tro skaber dissonans med Skriften og skyldes en selvoptaget teologi, som ikke er andet end halve sandheder iført bibelsk sprogbrug. Kernen i denne løgn er kernen i al synd, nemlig selvet og ønsket om at tilfredsstille selvet over alt andet.

Fremgangsteologien lærer, at ved at give til Gud er vi til gengæld garanteret materiel velstand. Men det gør Gud til en automat og vender vores forhold til ham til intet mindre end en handel: Jeg gør dette, og du, Gud, lover at gøre hint til gengæld. Vi giver, ikke fordi det er rigtigt at gøre det, men på grund af det, vi får i bytte.
Det er fremgangsteologi.

`Læs 2 Kor 8,1-7. Hvad sker der her? Hvilke principper ser vi i disse vers, der går helt på tværs af tanken i fremgangsteologi? Hvad mener Paulus, når han taler om at ”vise jeres rigdom i denne indsamling“?`

På trods af disse menneskers ”dybe fattigdom“, var de meget gavmilde og gav mere, end de havde råd til. Tekster som denne er sammen med mange andre med til at tilbagevise fremgangsteologiens falske påstande om, at hvis du lever ret med Gud, vil du have mange materielle goder som bevis.

**Til at tænke over**

`Hvilke eksempler kan du finde på mennesker, som er trofaste mod Gud, men ikke rige på jordisk gods, og omvendt eksempler på mennesker, der ikke er trofaste mod Gud, men har meget jordisk rigdom? Hvad fortæller det os om ikke at bruge rigdom som et tegn på Guds velsignelse?`
