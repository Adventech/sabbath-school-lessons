---
title:  Hvordan begær opstår
date:   09/01/2018
---

Som al synd begynder også begær i hjertet. Det starter inden i os og arbejder sig udad. Det er, hvad der skete i Edens have.

`Læs 1 Mos 3,1-6. Hvad gjorde Satan for at lokke Eva til at synde? Hvordan har han benyttet de samme principper til alle tider for at bedrage hver eneste af os?`

”Kvinden så, at træet var godt at spise af ...“ Hvis man ikke vidste bedre, kunne man tro, at reklamebranchen har hentet sit altoverskyggende eksempel på, hvordan man skal sælge sine produkter, i historien om Edens have. Djævelen præsenterede frugten fra det forbudte træ på en måde, der skulle skabe et ønske i Eva om at få mere, end hun allerede havde, og få hende til at tro, at hun havde brug for noget, som hun egentlig ikke havde brug for. Hvor genialt! Hendes synd er en demonstration af de tre skridt, vi alle sammen tager, når vi falder for begærets synd: Jeg ser, jeg ønsker, jeg tager.

Begær kan selvfølgelig være en skjult synd. Ligesom lyst kan den holdes skjult i vores krop. Men når den til sidst bærer frugt, kan den være meget ødelæggende. Den kan skade personforhold, efterlade ar hos dem vi elsker og bagefter blive ved med at slå os med skyldfølelse.

Hvis man lader begæret komme til overfladen, vil det tilsidesætte alle principper. Kong Akab så Nabots vingård, ønskede den og surmulede, indtil hans dronning fik Nabot myrdet (1 Kong 21). Akan kunne ikke modstå begæret, da han så en kappe og penge. Han begærede dem og tog dem (Jos 7,20-22). Begær er til syvende og sidst kun en anden form for selviskhed.

”Hvis selviskhed er den fremherskende form for synd, kan begær blive betragtet som den fremherskende form for selviskhed. Dette kommer meget tydeligt frem hos apostlen Paulus, når han beskriver de ”hårde tider“ (2 Tim 3,1), der vil kendetegne det sidste frafald. Han beskriver selviskhed som den udbredte rod til al den ondskab, der vil tage overhånd, og begær er dens første frugt. ”For da vil mennesker blive egenkærlige, pengeglade [begærlige]“ (2 Tim 3,2).“ (John Harris, Mammon, (New York: Lane & Scott, 1849), s. 52).

**Til at tænke over**

`Hvorfor er det vigtigt at blive klar over vores egne tendenser til at begære?`
