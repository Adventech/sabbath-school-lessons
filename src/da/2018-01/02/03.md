---
title:  Svækket åndeligt syn
date:   08/01/2018
---

Der er en sandhed, som vi ikke behøver Bibelen for at finde ud af: dette livs bekymringer og rigdomme er kun midlertidige. Intet varer, og slet ikke ret længe. Som Paulus sagde: ”For vi ser ikke på det synlige, men på det usynlige; det synlige varer jo kun en tid, det usynlige evigt“ (2 Kor 4,18). Kristne er nærsynede, hvis de fæster blikket på denne verdens bekymringer frem for på den sti, der fører til himlen. Og der er få ting, der gør dem mere blinde for den sti end rigdommens bedrag. Helen Keller, som var blind, sagde: ”Den mest ynkelige person i verden er den, som kan se, men som ikke har noget udsyn.“ Bibelen er fuld af eksempler på mennesker, som kunne se, men som var åndeligt blinde.

”Nogle elsker denne verden så højt, at det opsluger deres kærlighed til sandheden. Mens deres skatte her i verden vokser, formindskes deres interesse for de himmelske skatte. Jo mere de ejer i denne verden, jo tættere klynger de sig til det, som om de er bange for, at deres eftertragtede skatte skal tages fra dem. Jo mere de ejer, jo mindre er de nødt til at give til andre, for jo mere de har, jo fattigere føler de sig. Åh, hvor er rigdom bedragerisk! De vil ikke se eller føle Guds sags behov.“ (Ellen White, Spiritual Gifts, 2. bind, s. 267).

Svækket åndeligt syn sætter vores evige frelse på spil. Det er ikke nok at være opmærksom på, at Jesus er der; vi må også ”se hen til“ ham (Hebr 12,1-2).

`Læs Matt 13,2-7.22. Hvilken fare advarer Jesus imod? Hvorfor er det let for både fattige og rige at blive fanget i denne snare?`

Først advarer Jesus imod ”denne verdens bekymring“ (Matt 13,22). Jesus ved, at vi alle sammen har bekymringer, også økonomiske. De fattige bekymrer sig over, at de ikke har nok, de rige bekymrer sig over, hvad mere de måtte ønske sig. Det, vi må sikre os, er, at vi ikke lader sådanne bekymringer ”kvæle ordet“ (Matt 13,22) i vores liv, Dernæst advarer Jesus os mod ”rigdommens blændværk“ (Matt 13,22). Selv om rigdom i sig selv ikke er ondt, har den magt til at bedrage os på en måde, som kan føre til vores endelige ødelæggelse.

**Til at tænke over**

`Hvordan kan du i dit eget liv se eksempler på ”rigdommens blændværk“? Hvilke praktiske valg kan du foretage for at beskytte dig mod dette?`
