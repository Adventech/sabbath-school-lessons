---
title:  Vane: Se frem til Jesu genkomst
date:   19/03/2018
---

`Læs Luk 12,35-48. Hvad lærer denne lignelse os om, hvilken holdning vi bør have til Jesu genkomst? Hvorfor må alt, hvad vi foretager os, altid stå i forhold til den virkelighed, at Jesus snart kommer igen?`

Forvaltning bør af vane blive udført i lyset af Jesu genkomst. Utro forvaltere, som opfører sig som om de var tro, vil til sidst blive afsløret af deres handlinger; for sande, trofaste forvaltere udfører deres ansvarsopgaver ved at arbejde og passe deres pligt, som om deres herre var til stede. De lever for fremtiden og arbejder trofast dag efter dag. ”Vort borgerskab er i himlene; derfra venter vi også Herren Jesus Kristus som frelser“ (Fil 3,20).

Abraham så frem til den evige by (Hebr 11,10), og Paulus så frem til Jesu genkomst (Hebr 10,25). De tænkte fremad, forventede, lagde planer og var med et øjebliks varsel rede til at møde Jesus. Vi skal også udvikle denne vane at se frem i tiden med blikket fæstet   på evangeliets klimaks (Tit 2,13). I stedet for af og til at kaste et tilfældigt blik på profetierne, har vi brug for hele tiden at se frem, være på vagt og handle, idet vi altid er opmærksomme på den evighed, der venter os, når Jesus kommer igen. Samtidigt må vi undgå vilde og fantasifulde spekulationer omkring endetidsbegivenheder. Løftet om Jesu genkomst giver os retning i vores tilværelse, sørger for et fornuftigt perspektiv for nutiden og hjælper os til at huske, hvad der er vigtigt i livet. Vanen med at se frem til Jesu genkomst giver en forvalter klarhed og hensigt.

Korset har banet vejen for, at vi kan få et møde med Frelseren. Vi ser efter tegn i Bibelen, der peger på, at Kristus kommer i sin faders herlighed sammen med de hellige engle (Mark 8,38). ”For vi ser ikke på det synlige, men på det usynlige; det synlige varer jo kun en tid, det usynlige evigt“ (2 Kor 4,18).

Døden og dens altid tilstedeværende virkelighed bør hjælpe os   til at indse, hvor begrænset og forbigående vores tid her på jorden er. Men løftet om Jesu genkomst viser også, at døden selv kun er midlertidig. Det giver derfor mening at leve i lyset af løftet om Jesu genkomst – et løfte, der bør have indflydelse på, hvordan enhver kristen forvalter lever sit liv. Lad os gøre det til en vane altid at leve i forventningen om Kristi komme. Selv vores navn henviser til virkeligheden af den forventning.
