---
title:  'Vane: Søg først Gud'
date:   18/03/2018
---

Vi har alle vaner. Spørgsmålet er: Hvilken slags vaner er det? Gode eller dårlige? Af alle de gode vaner en kristen kan have, må det at søge Gud som det første man gør hver dag, være den allervigtigste. ”Overgiv dig selv med sjæl, legeme og ånd til Gud hver morgen.

Skab vaner med personlig andagt og stol mere og mere på din frelser.“ (Ellen White, Mind, Character, and Personality, 1. bind, s. 15.) Med en sådan vane vil vi komme til at gå ind gennem den snævre port, ”der fører til livet“ (Matt 7,14).

Gud sagde: ”Du må ikke have andre guder end mig“ (2 Mos 20,3). I forbindelse med vores grundlæggende behov sagde Jesus: ”Søg først Guds rige og hans retfærdighed“ (Matt 6,33), og vi er også blevet fortalt: ”Søger I mig, skal I finde mig. Når I søger mig af hele jeres hjerte, er jeg at finde, siger Herren“ (Jer 29,13-14).

`Læs Matt 22,37-38; ApG 17,28; Ef 5,15-17; Kol 3,23. Hvad siges i disse tekster, der kan hjælpe os til at sætte Gud først i vores liv?`

Blandt alle eksempler på at sætte Guds først er der selvfølgelig intet bedre end Jesu eksempel. Jesus satte sin fader først i alt. Vi møder først denne prioritering, da han som barn besøgte templet i Jerusalem. Irettesat af sin mor, der havde fundet ham ”i templet“, sagde han til hende: ”Vidste I ikke, at jeg bør være hos min fader?“ (Luk 2,46.49).

Hele sit liv tørstede Jesus efter at have samfund med sin far. Det viser sig tydeligt i hans vane med at bede. Denne vane var noget, disciplene ikke helt forstod. Alle mørkets magter kunne ikke adskille Jesus fra Faderen; for Jesus gjorde det til en vane at være fuldstændigt forbundet med ham.

Vi kan følge Jesu eksempel ved at tage beslutningen om at elske Gud af hele vores hjerte, sjæl og sind (Matt 22,37). Ved at bede, studere Guds Ord og bestræbe os på at efterligne Jesus i alt, hvad vi gør, tillægger vi os den vane at sætte Gud først i vores liv. Og hvilken bedre vane kan en kristen vel have?

**Til at tænke over**

`Spørg dig selv: Har jeg virkelig sat Jesus først i mit liv? Hvordan kan du vide det?`
