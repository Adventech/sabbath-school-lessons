---
title:  'Vane: Selvdisciplin'
date:   22/03/2018
---

Selvdisciplin er et af de vigtigste karaktertræk hos en forvalter. ”For Gud har ikke givet os en fej ånd, men en ånd med kraft og kærlighed og besindighed“ (2 Tim 1,7). Det græske ord for ”besindighed“ – sophronismos – findes kun dette ene sted i Det Nye Testamente og indbefatter evnen til at gøre det, der kræves, med et afbalanceret, fornuftigt sind, som ikke vil afvige fra Guds principper. Selvdisciplin kan hjælpe os til at ”skelne mellem godt og ondt“ (Hebr 5,14), forstå de pågældende situationer, og alligevel roligt og ydmygt modstå pres og distraktioner uanset, hvad resultatet vil blive. Daniel stræbte på trods af løverne efter at gøre det rette i modsætning til Samson, som levede et selvforkælende liv, hvor han ikke lagde bånd på sig selv eller udviste sund dømmekraft. Josef stræbte efter at gøre det rette i Potifars hus i modsætning til Salomo, som tilbad andre guder (1 Kong 11,4-5).

`1 Kor 9,24-27. Hvad siger Paulus om selvdisciplin i disse vers? Hvad står ifølge hans ord egentlig på spil i hele spørgsmålet om selvdisciplin?`

”Verden er fuld af nydelsessyge. Det vrimler med vildfarelser og opdigtede historier. Satan har mangedoblet sine fælder for at tilintetgøre menneskene. Alle, der ønsker fuldkommen hellighed i deres gudsfrygt, må lære mådeholdets og selvbeherskelsens kunst. Lysterne og lidenskaberne må styres af menneskets højere kræfter. Selvdisciplin er af væsentlig betydning for den mentale styrke og åndelige indsigt, som vil gøre os i stand til at fatte og efterleve de hellige sandheder i Guds ord.“ (Ellen White, Jesu liv, s. 61).

Selvdisciplin forbedres ved vanemæssig øvelse. Guds kald er, at de kristne skal ”være hellige i hele jeres livsførelse“ (1 Pet 1,15) og at øve os ”i gudsfrygt“ (1 Tim 4,7). Forvaltere må øve og træne for at have selvdisciplin på samme måde som de mest talentfulde idrætsfolk eller musikere. Med Guds kraft og vores stadige indsats må vi disciplinere os selv i de ting, der virkelig betyder noget.

**Til at tænke over**

`Hvordan kan vi lære at underkaste os Guds kraft, som alene kan give os den nødvendige selvdisciplin til at leve som trofaste og gudhengivne forvaltere i en syndig og fordærvet verden?`
