---
title:  'Vane: Sundhed i sind, krop og sjæl'
date:   21/03/2018
---

Vi var oprindeligt skabt fuldkomne – mentalt, fysisk og åndeligt. Men synden har ødelagt det hele. Evangeliets gode nyhed er bl.a., at Gud er i gang med at genoprette os til det, vi oprindeligt var tiltænkt.

`Læs Ap G 3,21; Åb 21,1-5. Hvilket håb finder vi i disse vers? Hvordan skal vi leve, mens vi venter på denne endelige genoprettelse?`

Mens Kristus var her på jorden, arbejdede han utrætteligt på at løfte menneskeheden op, både åndeligt, mentalt og fysisk. Det var en forløber for den endelige genoprettelse, der vil ske ved verdens ende. Jesu arbejde med at helbrede viser, at Gud ønsker, at vi skal være så sunde, som vi overhovedet kan være nu, indtil Jesus kommer igen. Forvaltning vil derfor udvikle vaner for sind, krop og sjæl, der fremmer en sund livsstil.

For det første vil sindet vokse sig stærkere, jo mere vi bruger det. Gør det til en vane at fylde dit sind med ”alt, hvad der er sandt, hvad der er ædelt, hvad der er ret, hvad der er rent, hvad der er værd at elske, hvad der er værd at tale godt om“ (Fil 4,8). Sådanne tanker giver os fred (Es 26,3), og ”besindighed er liv for legemet“ (Ordsp 14,30). Sindets sunde vaner tillader kraftens højborg at fungere under de bedst mulige forhold.

For det andet viser gode sundhedsvaner som motion og sund kost, at vi har omsorg for os selv. Motion sænker vores stressniveau og blodtryk, forbedrer vores humør og er en medicin, der sandsynligvis er mere effektiv end noget andet, der findes på hylderne.

For det tredje vil en forvalter udvikle gode vaner for at styrke sjælen. Løft din sjæl til Gud (Sl 86,4-5) og vent (Sl 62,6). Din sjæl vil have fremgang, når du ”lever i sandheden“ (3 Joh 3), og Fredens Gud vil ”bevare fuldt ud jeres ånd og sjæl og legeme lydefri ved vor Herre Jesu Kristi komme“ (1 Thess 5,23).

**Til at tænke over**

`Tænk over, hvilke slags vaner du har, og hvordan de indvirker på din åndelige, fysiske og mentale sundhed. Er der ændringer, du har brug for at foretage, som kan hjælpe dig til at forbedre et af disse områder eller dem alle? Hvilke valg kan du foretage, og hvilke bibelske løfter kan du anvende, som vil hjælpe dig til at forbedre kvaliteten af dit liv nu, mens du venter på den endelige genoprettelse?`