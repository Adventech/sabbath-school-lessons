---
title:  At sige nej til gæld
date:   14/03/2018
---

`Læs 5 Mos 28,12. Hvad lærer dette os om ikke at stifte for meget gæld? Hvilket princip ser vi anvendt her?`

Det er sund fornuft at undgå gæld så meget som muligt. Skriften fraråder os også at stille sikkerhed for andres gæld (Ordsp 17,18; 22,26). Gæld påvirker vores fremtid og forpligter os til at underkaste os fremtidens krav i en situation med økonomisk svaghed. Gæld er måske ikke umoralsk; men det styrker ikke vores åndelige liv.

”Vi må vise nøje påpasselighed med vores økonomi, ellers vil der opstå stor gæld. Lev inden for dine begrænsninger. Sky det at
stifte gæld som du ville sky spedalskhed.“ (Ellen White, Counsels on Stewardship, s. 272).

Gæld kan blive en økonomisk trældom, som gør os til ”långiverens træl“ (Ordsp 22,7). Gæld er en så stor del af vores finansielle verden, at vi kommer til at tro, at det er det normale. Hele nationer eksisterer trods alt på baggrund af gæld; hvorfor skulle enkeltpersoner ikke også gøre det samme? Men det er en meget forkert holdning at have.

”Indgå en alvorlig pagt med Gud om, at med hans velsignelse vil du betale din gæld og dermed ikke skylde nogen noget, selv om du må leve af grød og brød. Det er så let, når du forbereder dine måltider, at smide småpenge ud af din lomme til ekstra ting. Vær omhyggelig med dine småpenge, så vil de store sedler tage vare på sig selv. De små mønter her og de små mønter der, som bruges på det ene og det andet, løber hurtigt op til større beløb. Fornægt selvet, i hvert fald så længe du er muret inde med gæld… Lad dig ikke vakle, blive modløs eller vende om. Fornægt din smag, fornægt tilfredsstillelsen af din appetit, spar dine småpenge og betal din gæld. Arbejd på at tilbagebetale den så hurtigt som muligt. Når du igen kan stå frem som et frit menneske uden at skylde nogen noget, vil du have vundet en stor sejr.“ (Ellen White, Counsels on Stewardship, s. 257).

Gæld er en usikker grundvold for den kristne at stå på. Den kan skade vores åndelige erfaring og påvirker vores evne til at støtte Guds værk. Den frarøver os vores evne til med tillid at give til andre, og fjerner mulighederne for Guds velsignelser.

**Til at tænke over**

`Hvilke valg kan du foretage lige nu, som vil hjælpe dig til at undgå unødvendig gæld? Hvad kan du være nødt til at nægte dig selv for at være gældfri?``
