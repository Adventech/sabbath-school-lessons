---
title:  Opsparing og investering
date:   15/03/2018
---

Myrerne arbejder flittigt for at samle forråd til vinteren (Ordsp 6, 6-8). Formålet med en opsparing er at få råd til noget specielt, man har brug for, i modsætning til enten at ødsle eller at ophobe midlerne. Det kræver både visdom, budgetlægning og disciplin at forvalte penge. Hvis vi kun sparer op til os selv, stjæler vi af Guds ejendom i stedet for at forvalte den.

”Unødig brug af penge er et dobbelt tab. Ikke alene er pengene forsvundet; men mulighederne for gevinst er også væk. Hvis vi havde sat dem til side, kunne de mangedobles her på jorden gennem opsparing eller i himlen ved at give … Opsparing er en disciplin, der udvikler herredømme over pengene. I stedet for at lade penge føre os derhen, hvor vores tilfældige indfald leder os, overtager vi styringen, når vi sparer.“ (Randy C. Alcorn, Money, Possessions and Eternity (Carol Stream; Illinois, Tyndale House Publishers, 2003), s. 328).

`Læs Ordsp 13,11; Ordsp 21,5; Ordsp 13,18. Hvilke praktiske råd finder vi her, som kan hjælpe os til bedre at styre vores økonomi?`

Det handler ikke om, hvor meget man ejer, men om at have en bibelsk forvaltningsplan, uanset hvordan ens økonomiske situation måtte være. At spare op til familiens behov bør gøres med visdom. For at begrænse eventuelle tab er det klogt at fordele sin risiko (Præd 11,1-2). At arbejde på sådanne begrænsninger inden man opstiller sine ønsker (Ordsp 24,27) og dernæst søge kvalificeret rådgivning fra andre (Ordsp 15,22), er to effektive redskaber i denne model. Når dine behov opfyldes og din rigdom vokser, må du huske ”på Herren din Gud; det er ham, der giver dig kraft til at skabe rigdom“ (5 Mos 8,18).

Den mest sikre investeringsmodel for Guds forvaltere er at investere i ”Himmeriget“ (Matt 13,44). Der er der ingen nedgangstider, risici, tyve eller fald på aktiemarkedet. Det er som at have en pengepung, der aldrig slides op (Luk 12,33). Kontoen oprettes, når vi tager imod Kristus, og vi indsætter, når vi giver tiende og gaver til hans værk. Uanset hvor mange jordiske forpligtelser vi skal varetage, må vi også huske at have fokus rettet mod de evige værdier.

**Til at tænke over**

`Læs 2 Kor 4,18. Hvordan kan vi altid huske denne sandhed, mens vi samtidigt lever som ansvarlige forvaltere her og nu?`
