---
title:  Sæt tæring efter næring
date:   13/03/2018
---

”Kosteligt forråd og olie er i den vises bolig, men et tåbeligt menneske æder det op“ (Ordsp 21,20). Dette vers opstiller kontrasten mellem økonomisk ansvarlig forvaltning og luksuriøs og ødsel styring. Tåbelige mennesker lægger ingen planer om at sætte tæring efter næring. Grådigt bruger de al den rigdom, der er tilgængelig for dem, også lånt rigdom. De føler, at økonomisk visdom og sparsommelighed er en prøvelse, ligesom en uønsket slankekur. Men selv når vi er nødt til at låne penge, som fx til et hus, må vi gøre det med nøje overvejelser.

De riges problem er, at de altid bekymrer sig om deres rigdom, og hvordan de skal bevare den. Når mennesker har meget lidt, bekymrer de sig for, hvordan de skal bevare livet, ikke rigdommen. Men Bibelen giver os råd om at sætte tæring efter næring, uanset hvor meget vi har. Paulus anbefaler, hvad vi måske vil betragte som ekstrem enkelhed: ”Har vi føde og klæder, skal vi lade os nøje med det“ (1 Tim 6,8). Paulus betragter ikke jordiske ejendele som særlig vigtige; for ham er det nok at leve i Kristus (Fil 1,21).

`Læs Matt 6,33. Hvilket princip må huskes frem for alle andre? Hvordan kan vi sikre os, at vi lever vores liv på denne måde?`

Vi bør ikke betragte vores midler som en indkomst, men som ressourcer, vi har ansvar for at forvalte. For at udføre den opgave, er det at lægge budget den metode, vi bør bruge. At lægge et budget er en tillært evne, der må studeres grundigt. Disciplineret praksis og indsats er nødvendigt for at kunne styre en balanceret økonomisk plan med succes (Ordsp 14,15). Hvis vi forpligter os på at gennemføre vores økonomiske forvaltningsplan, vil vi blive i stand til at undgå pinlige økonomiske fejltagelser.

Hvis du har et problem med at styre dine penge, bør du lave et budget. Det behøver ikke at være kompliceret. Det kan være så enkelt som at lægge alle dine udgifter for et par måneder sammen og dernæst beregne dine gennemsnitlige månedlige udgifter. Hemmeligheden er ikke at bruge mere, end du har, uanset omstændighederne, og at gøre alt, hvad du kan for at undgå at stifte gæld.

**Til at tænke over**

`Læs Luk 14,27-30. Jesus giver her et eksempel på, hvad det koster at være hans discipel, ved at bruge et billede af en bygningsmand, der beregner, hvad det vil koste at bygge et tårn, og hvad der sker, hvis han ikke er i stand til at fuldføre det. Hvilke lektier om forvaltning bør vi lære deraf?`
