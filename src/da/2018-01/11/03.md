---
title:  Forvaltning og øjeblikkelig tilfredsstillelse
date:   12/03/2018
---

”Så gav Jakob ham brød og en portion linser; Esau spiste og drak og gik derefter sin vej. Og sådan viste Esau ringeagt for sin førstefødselsret“ (1 Mos 25,34) Esau var en robust udendørs type, som fulgte sine lyster. Da han lugtede sin brors linseret, ønskede han med det samme at spise, selv om det ikke er sandsynligt, at han var ved at dø af sult. Styret af sine følelser tillod han øjeblikkets stress at overmande fornuften, og han byttede sin førstefødselsret for øjeblikkelig tilfredsstillelse. Da han ønskede sin førstefødselsret tilbage og ”med tårer søgte at omvende sig“ (Hebr 12,17), fik han den ikke.

Som en modsætning har vi Jesu eksempel. Efter 40 dages faste   og tæt på sultedød blev Jesus fristet tre gange af Satan (Matt 4,310). Men Jesus så fristelserne for det, de var, og selv i hans svækkede tilstand gav han ikke efter for tilfredsstillelse. Jesus levede hele sit liv   i fornægtelse af syndens og tilfredsstillelsens glæder, og ved at gøre det viste han, at vi også kan sejre over synd. Han hverken solgte eller mistede sin førstefødselsret, og han indbyder alle til at blive medarvinger sammen med ham (Rom 8,17; Tit 3,7). Vi beholder vores førstefødselsret ved at følge det eksempel, Jesus satte, da han blev fristet (1 Kor 10,13).

Det bedste, denne verden kan tilbyde, er at opleve nuet; for den kan ikke tilbyde at opleve evigheden. At leve for sig selv er det modsatte af at leve for Gud.

`Læs 2 Sam 11,2-4; 1 Mos 3,6; Fil 3,19; 1 Joh 2,16; Rom 8,8. Hvad lærer følgende bibeltekster om de potentielle farer ved øjeblikkelig tilfredsstillelse, selv for trofaste mennesker?`

Ønsket om øjeblikkelig tilfredsstillelse er et symptom på et ukontrolleret sind; det er tålmodighedens fjende, der underminerer langsigtede mål og håner og skader ansvarlighed. At udsætte tilfredsstillelsen er et tillært princip; det er en egenskab, der hjælper os at styre situationer og stress, især de fristelser, som verden tilbyder, deriblandt også at låne penge på en uklog måde. Men det er ikke en populær tanke i en verden, der bygger på tilfredsstillelsen af øjeblikkelig belønning, hurtige løsninger og bliv-rig-på-et-øjeblik-systemer. Hvis vi først en gang har oplevet øjeblikkelig tilfredsstillelse, er vi mere tilbøjelige til igen og igen og igen at vælge kortsigtede belønninger. Forvaltere af de gaver, Gud har givet os, må ikke fanges i den fælde.
