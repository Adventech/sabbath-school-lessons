---
title:  Forvaltere i Det Nye Testamente
date:   29/01/2018
---

De to grundlæggende ord for ”forvalter“ i Det Nye Testamente er epitropos, som findes tre gange, og oikonomos, som findes 10
gange. Begge disse ord beskriver stillinger, som indbefattede administrativt ansvar givet til forvalteren af ejeren.

Både i Det Nye og Det Gamle Testamente defineres forvaltere ud fra det, de gør. I Det Nye Testamente beskrives en forvalter især ud fra vedkommendes pålidelighed (Luk 12,48) og de forventninger, der blev stillet (1 Kor 4,2). Det Gamle Testamente er mere fokuseret på  at stadfæste Guds ejerskab, end på direkte at definere os som hans forvaltere. Så selv om begrebet forvaltning ligner hinanden i begge testamenter, udvider Det Nye Testamente begrebet til at nå videre end kun styringen af en husholdning.

I lignelsen om den uærlige godsforvalter (Luk 16,1-15) udvider Jesus definitionen af en forvalter. Hans undervisning handler om langt mere end en forvalter, der undgår økonomisk ulykke. Den handler også om dem, der undgår åndelig ulykke ved en klog anvendelse af troen. En forstandig forvalter vil forberede sig på Jesu fremtidige komme og ikke bare leve i nuet (Matt 25,21).

`Læs 1 Kor 4,1-2; Tit 1,7; 1 Pet 4,10. Hvad siger disse tekster om forvaltere og forvaltning?`

”Skal jeg åbne mit hjerte for Helligånden, så enhver evne og energi, som Gud har betroet mig, kan vækkes til live? Jeg er Kristi ejendom og er ansat i hans tjeneste. Jeg er en forvalter af hans nåde.“ (Ellen White, Fundamentals of Christian Education, s. 301).

I Luk 12,35-48 benytter Jesus også udtrykket ”tjener“ i overført betydning. Han fortæller om den kloge forvalter, der er rede til Menneskesønnens genkomst, og beskriver den troløse forvalter, som en, der holder op med at udføre sit arbejde, fordi hans herre tøver med  at komme. Den troløse tjener er blevet til en tyran og mishandler sine medmennesker. Han er ikke længere et mønster på gode gerninger eller en forvalter af nåde.

Når vi tager imod Kristus, bliver vi forvaltere af Guds ressourcer. Men endnu vigtigere er det, at vi også i forberedelse til himlen skal forvalte vores kristne liv og den åndelige virkelighed, vi møder.

**Til at tænke over**

`Læs Luk 12,45. Hvorfor må vi som syvendedags adventister, som ofte kæmper med en følelse af, at Jesus ”tøver“, især passe på, at denne tilsyneladende tøven ikke påvirker vores livsførelse?`
