---
title:  Forvaltere af Guds hemmelighed
date:   30/01/2018
---

`Læs Kol 2,2-3; 1 Tim 3,16. Hvad identificerer disse tekster som en ”hemmelighed“? Hvad siger det faktum, at det er en ”hemmelighed“, om begrænsningen af, hvad vi kan vide om det?`

Sofar fra Na’ama sagde til Job: ”Kan du finde frem til det dybeste i Gud?“ (Job 11,7). Udtrykket ”det dybeste“ bliver også oversat med ”hemmelighed“ eller ”mysterium“, og det henviser til noget, der er gådefuldt, skjult, ukendt, uforklaret eller uforklarligt. Guds hemmeligheder er blevet nedskrevet i Skriften; men det er stadigvæk ikke muligt for os helt at forstå dem. Det er derfor, de omtales som hemmeligheder. Det er, som hvis vi alle sammen er nærsynede og ser på himlen med det håb, at vi kan se enhver lille detalje. Men så langt kan vi ikke se, med mindre Gud åbenbarer det for os.

`Læs 5 Mos 29,28. Hvad siger denne tekst om, hvad der er blevet åbenbaret for os?`

Vi er forvaltere af noget, vi ikke til fulde forstår. Vi ved kun så meget, som åbenbaring og Skriften viser os. Vores største forvaltningsopgave er at leve ”som Kristi tjenere og som forvaltere af Guds hemmeligheder“ (1 Kor 4,1).
Gud ønsker, at vi som hans forvaltere skal bevare, undervise, beskytte og passe på guddommelig sandhed, som han har åbenbaret. Hvordan vi gør det, er den ultimative form for forvaltning, og det betyder, at vi ejer ”troens hemmelighed med ren samvittighed“
(1 Tim 3,9).

Den største af alle hemmeligheder er, at vi alle kan erfare Kristus, ”herlighedens håb“. Frelsesplanen er overnaturlig og umulig for os helt at forstå. At Skaberen af alt det, som er til (Joh 1,1-3), var villig  til at komme ned til denne jord og blive ”åbenbaret i kødet“ og at ofre sig selv som et offer for menneskenes synd, indebærer hemmeligheder, som sandsynligvis aldrig til fulde kan forstås af noget skabt væsen. Selv engle studerer det for at forstå hemmeligheden ved Jesu komme til jorden (1 Pet 1,12). Men det, de ved, får os alle til at lovprise Herren for hans herlighed og godhed (se Åb 5,13).

**Til at tænke over**

`Du er kaldet til at være en forvalter af evangeliet. Hvilket ansvar betyder det, at du automatisk har?`
