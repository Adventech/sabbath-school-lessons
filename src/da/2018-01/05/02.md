---
title:  Forvaltere i Det Gamle Testamente
date:   28/01/2018
---

Ordet ”forvalter“ er kun oversat nogle få gange i Det Gamle Testamente. De fleste gange kommer det fra et udtryk om en,
der bestyrer et hus, det vil sige en ”hushovmester“ eller ”hofchef“ (1 Mos 43,19; 44,1. 4; 1 Kong 16,9). Det var en forvalters ansvar at bestyre husholdningen og hans mesters besiddelser og gøre alt det, der blev forlangt af ham. Definitionen af en forvalter eller bestyrer i Det Gamle Testamente kan findes ved at se på en bestyrers egenskaber. Forvaltere kan ikke adskilles fra deres opgave; for den beskriver deres identitet.

Nogle af en forvalters egenskaber beskrives tydeligt i Det Gamle Testamente. For det første indebar en forvalters stilling et stort ansvar (1 Mos 39,4). Forvaltere eller bestyrere blev valgt på grund af deres evner, og de blev behandlet med stor respekt og tillid fra deres ejere på grund af udførelsen af deres opgaver. For det andet vidste forvaltere, at det, de var blevet betroet, tilhørte deres ejer (1 Mos 24,34-38). Dette er den afgørende forskel mellem en forvalter og en ejer. Forvalterne forstod deres plads. For det tredje var det sådan, at hvis en forvalter tog noget af det, der var blevet ham betroet, for at bruge det til sig selv, blev tillidsforholdet mellem ham og ejeren brudt, og forvalteren blev bortvist (1 Mos 3,23; Hos 6,7).

`Læs Es 22,15-19. I kong Hizkijas regeringstid var Shebna udpeget til slotsforvalter og statsskriver, to betydningsfulde og magtfulde stillinger. Hvad skete der med ham som følge af hans misbrug af sin position?`

”En forvalter identificerer sig med sin herre. Han accepterer en forvalters ansvar; han skal handle i sin herres sted og gøre, hvad hans herre ville have gjort, hvis han var til stede. Hans herres interesser bliver hans egne. Stillingen som forvalter er en stilling med værdighed; for hans herre stoler på ham. Hvis han på nogen måde handler selvisk og udnytter de fordele, han har opnået ved at handle med sin herres gods, til sin egen fordel, har han korrumperet den tillid, der var tiltroet ham.“ (Ellen White, Testimonies for the Church, 9. bind, s. 246).

**Til at tænke over**

`Hvordan kan vi bedre lære betydningen af, at vi kun er forvaltere af alt det, vi ejer i dette liv? Hvordan bør den erkendelse påvirke alt, hvad vi gør?`
