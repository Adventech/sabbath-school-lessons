---
title:  Vores ansvar som forvaltere
date:   01/02/2018
---

¨Kloge forvaltere kendetegnes af deres villighed til at acceptere og leve efter de moralske principper, som er forbundet med personligt ansvar. At acceptere vores personlige ansvar er det valg, vi foretager, og de handlinger, vi udfører. Kloge forvaltere indser forholdet mellem årsag og virkning. Villighed til at påtage sig personligt ansvar er et væsentligt karaktertræk, der ikke må overses, når vi definerer, hvad en forvalter er; for forvaltere må have som det ene mål at   sætte deres ejers interesse over alt andet. En sådan villighed er derfor et valg, der beskriver en del af det forhold, Gud ønsker, at en forvalter skal have med ham.

”Gud ønsker at bringe mennesker ind i et direkte forhold til ham. I al hans omgang med mennesker anerkender han det personlige ansvars princip. Han ønsker at frembringe en følelse af personlig afhængighed og indskærpe behovet for personlig vejledning. Hans gaver er betroet til mennesker individuelt. Hvert eneste menneske er blevet gjort til en forvalter af guddommelige tillidshverv; hver af os skal indfri dette hverv i overensstemmelse med Giverens instruktion; og alle skal aflægge regnskab til Gud for deres forvaltning.“ (Ellen White, Testimonies for the Church, 7. bind, s. 176).

Når vi bliver forvaltere, vil vi ikke overlade vores ansvar til en anden person eller til en organisation. Vores personlige ansvar er over for Gud og vil vise sig i al vores omgang med andre mennesker (1 Mos 39,9; se også Dan 3,16). Vi vil udføre vores opgave, så godt vi kan. Succes i Guds øjne er mere afhængig af vores tro og vores renhed end af vores intelligens og talent.

`Læs 2 Kor 5,10. Hvordan skal vi forstå disse ord i sammenhæng med, hvad det vil sige at være en klog forvalter?`

Teologer og filosoffer har i århundreder drøftet det vanskelige emne om en fri vilje. Men Skriften er tydelig: vi mennesker har en fri vilje og kan frit vælge. Tanken om at skulle dømmes ud fra vores gerninger giver ellers ingen mening. Vi har derfor et personligt ansvar for ved Guds nåde at vælge at foretage de rigtige valg i alt, hvad vi gør, og det indbefatter også at være gode forvaltere af hele vores Herres ejendom.
