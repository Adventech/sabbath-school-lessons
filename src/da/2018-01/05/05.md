---
title:  Forvaltere af åndelig sandhed
date:   31/01/2018
---

Når vi tænker på forvaltning, tænker vi oftest med rette på håndgribelige ting. Men som vi nu har set, når forvaltning langt videre. Ligesom håndgribelige ejendele kommer fra Gud, gør også uhåndgribelige gaver det. Disse uhåndgribelige gaver er åndelige ejendele, som Gud giver os (1 Pet 4,10), for at vi i Kristus kan udvikle en kristen karakter og blive de personer, vi kan blive, i ham. Vi må derfor bestyre de uhåndgribelige gaver med endnu større omhu end de håndgribelige; for de har meget større værdi.

`Læs Ef 6,13-17. Hvad har Gud givet os, som vi skal forvalte? Hvorfor har det så meget at sige for os, at vi forvalter disse gaver på den rette måde?`

”Men Guds nådegave er evigt liv i Kristus Jesus, vor Herre“ (Rom 6,23). Verden og alt, hvad den tilbyder os, kan ikke tilbyde os den frelse, vi har i Kristus. Frelse, en gave, som Gud giver os, er det mest værdifulde, vi ejer. Ved altid at holde virkeligheden af denne frelse for øje, hjælpes vi til at opretholde det rette perspektiv i vores forvaltning af de andre ting, Gud også har givet os.

”Kun i det lys, der skinner fra Golgata, kan naturen tydes på rette måde. Lad det gennem fortællingen om Betlehem og om korset vises, hvorledes det gode vil komme til at besejre det onde, og hvordan enhver velsignelse, vi får, er en forløsningens gave.“ (Ellen White, Uddannelse, s. 101).

Forløsningen er kun vores, fordi Jesus betalte den ultimative pris. Paulus siger tydeligt: ”I ham har vi forløsning ved hans blod, tilgivelse for vore synder ved Guds rige nåde“ (Ef 1,7). Ordene ”har vi“ betyder, at vi har ”forløsning“, men kun fordi Gud har givet den til os. Det er derfor vigtigt for os at iføre os ”Guds fulde rustning“ (Ef 6,11), så den onde ikke kommer og tager den gave fra os. Den eneste måde, han kan gøre det, er, hvis vi tillader det, og det vil kun ske, hvis vi ikke følger det, der er åbenbaret for os i ”Guds ord“ (Ef 6,17). Vores største beskyttelse er i tro at være lydige mod det lys, vi har fået.

**Til at tænke over**

`Læs Ef 6,13-17 igen. Hvordan ifører vi os Guds rustning? Hvad har det med forvaltning at gøre?`
