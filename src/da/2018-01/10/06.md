---
title:  Forvaltning
date:   08/03/2018
---

Kristus ønsker, at vi skal leve et helligt liv. Hans liv illustrerer ”hellighed“, og hvordan forvaltning i sidste ende bør se ud (Hebr 9,14). Vi bør bestyre vores liv på en måde, der er velbehageligt for Gud. Det indbefatter også, hvordan vi forvalter alt det, vi er blevet betroet. Forvaltning er et udtryk for denne hellighed.

`Læs 1 Pet 1,15-16; Hebr 12,14. Sammenlign de to tekster. Hvad betyder ”helligelse“ og at ”være hellige“? Hvilken forbindelse har det med vores opgave som forvaltere?`

Romerne opdagede, at et vognhjul varede længere, hvis man placerede et jernbånd rundt om fælgen. Smeden ophedede metallet, så det udvidede sig lige nok til at passe på hjulets fælg. Koldt vand fik det dernæst til at krympe, så det sad helt fast på fælgen. Jernbåndet havde kontakt med vejen, når hjulet drejede rundt.

Jernbåndet på fælgen kan repræsentere forvaltningsbegrebet. Dette er sandhedens øjeblik, hvor vores åndelige liv møder vores praktiske tilværelse. Her møder vores tro livets opog nedture gennem fremgang og nederlag. Det er, hvor vores tro bliver virkelighed i hverdagens larm og tummel. Forvaltning er det yderste lag, der viser, hvem vi er, og hvad vi gør. Den er et vidnesbyrd om vores opførsel og et liv, der styres godt. Vores daglige handlinger, der åbenbarer Kristus, er ligesom jernbåndet på hjulet, der rører jorden.

Handlinger har stor virkning og må kontrolleres af vores helligelse til Kristus. Vi skal leve med følgende forsikring og løfte: ”Alt formår jeg i ham, der giver mig kraft“ (Fil 4,13).

”Når et menneske helliggøres ved Helligåndens påvirkning, betyder det, at det modtager Kristi natur. Sand, evangelisk tro er at have Kristus i sit liv, det er et levende, virksomt princip. Det er Kristi nåde, der åbenbares i vor karakter og i gode gerninger. Evangeliets principper kan ikke adskilles fra nogen gren af vort liv og levned. Alt, hvad en kristen foretager sig, må være en fremstilling af Kristi liv.“ (Ellen White, Lys over hverdagen, 2. bind, s. 199-200).

**Til at tænke over**

`Betragt dit eget liv, din daglige tilværelse. Hvad i dit liv åbenbarer, at Kristus virkelig er til stede, arbejder i dig og gør dig til en ny skabning? Hvilke bevidste valg har du brug for at foretage, for at Kristi hellighed kan blive åbenbaret i dig?`
