---
title:  Kristuscentrerede trospunkter
date:   06/03/2018
---

Læren om helligdommen står centralt, for i den kommer den store sandhed om frelsen meget tydeligt til udtryk, og korsets betydning åbenbares. Alle vores trospunkter må på en eller anden måde være forbundet med evangeliets løfte om frelse. Ligesom egerne i et hjul, kommer andre trospunkter ud fra den store sandhed om frelse ved tro på Jesus.

”Kristi offer som en soning for synd er den store sandhed, som alle andre sandheder bygger på… De, som studerer Frelserens vidunderlige offer, vil vokse i nåde og kundskab.“ (Ellen White, The SDA Bible Commentary, 5. bind, s. 1137).

`Læs Joh 14,6; 3 Joh 3. Hvad mente Jesus, da han omtalte sig selv som ”sandheden“? Sammenlign med Joh 17,17. Hvad skal vi gøre med sandheden?`

Vores trospunkter har indflydelse på, hvem vi er, og i hvilken retning vi går. Trospunkter er ikke kun abstrakte teologiske ideer; al sand troslære er forankret i Kristus og bør på forskellige måder have indflydelse på vores liv. Vi kan faktisk med rette sige, at vores identitet som syvendedags adventister er rodfæstet i vores trospunkter mere end i noget andet. Det vi lærer, og som vi er kommet frem til fra Bibelen, er altså det, der gør os til syvendedags adventister.

Forvaltningens rolle er at omsætte vores doktrinære sandhed, som vi ser den i Jesus, og gøre det på en sådan måde, at det har en positiv indvirkning på kvaliteten af vores tilværelse. ”I har hørt om ham og er blevet oplært i ham, sådan som det er sandhed i Jesus, at   I skal aflægge det gamle menneske, som hører til jeres hidtidige levned, og som ødelægges af sine forføreriske lyster, og at I skal fornyes i sind og ånd og iføre jer det nye menneske, skabt i Guds billede med sandhedens retfærdighed og fromhed“ (Ef 4,21-24).

I denne tekst ser vi, hvad det vil sige ikke alene at kende sandheden, men også at leve den. At være en forvalter handler ikke kun om trospunkter, hvor sande de end måtte være; at være en forvalter betyder at føre disse sandheder ud i livet i vores omgang med andre.
