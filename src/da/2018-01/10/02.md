---
title:  Kristus som centrum
date:   04/03/2018
---

Jesus er den centrale person i hele Bibelen (Joh 5,39), og vi har brug for at se os selv i forhold til ham. Han betalte syndens straf og gav ”sit liv som løsesum for mange“ (Mark 10,45). Jesus har al magt i himlen og på jorden (Matt 28,18), og alt er lagt i hans hænder (Joh 13,3). Hans navn er over alle navne, og en dag vil hvert knæ bøje sig for ham (Fil 2,9-11).

”Jesus er det levende centrum i alt.“ (Ellen White, Evangelism, s. 186).

Jesus er centrum i vores forvaltning og kilden til al vores kraft. På grund af ham kan vi frembringe et liv, der er værd at leve, og vise for alle, at han er det centrale fokus i vores liv. Paulus gennemgik mange prøvelser; men uanset hvor han var, eller hvad der skete med ham, havde han en stor prioritet i sit liv: ”For mig er livet Kristus, og døden en vinding“ (Fil 1,21).

`Læs Kol 1,16-18; Rom 8,21; 2 Kor 5,17. Hvad siges der om, hvor central Jesus er for hele vores tilværelse?`

Der findes ingen ægte forvaltning, hvis ikke Kristus er vores centrum (Gal 2,20). Han er centrum i ”vort salige håb“ (Tit 2,13), og ”Han er forud for alt, og alt består ved ham“ (Kol 1,17). Ligesom akslen er hjulets centrum og dermed bærer vognens vægt, er Kristus centrum i en forvalters liv. Ligesom en solid aksel giver stabilitet og tillader hjulet at dreje, er Jesus også det faste og stabile centrum i vores kristne tilværelse (Hebr 13,8). Hans indflydelse bør præge alt, hvad vi tænker og gør. Alle sider ved forvaltning roterer omkring og har deres centrum i Kristus.

”For skilt fra mig kan I slet intet gøre“ (Joh 15,5). Forvaltningens centrum er ikke et hult tomrum, men den levende Kristus, som virker i os for at forme vores karakter her og nu og for evigheden.

**Til at tænke over**

En ting er at sige, at Jesus er centrum i vores liv, men noget helt andet er at leve, som om han er det. Hvordan kan du sikre dig, at Jesus virkelig lever i dig, som han har lovet at gøre, hvis vi lader ham få lov?
