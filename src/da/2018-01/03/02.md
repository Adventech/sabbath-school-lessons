---
title:  Kristus, Skaberen
date:   14/01/2018
---

`Læs 1 Mos 1,1; Sl 33,6-9; Es 45,11-12; Jer 51,15; Joh 1,3. Hvad fortæller disse tekster om den materielle verdens godhed?`

”I begyndelsen åbenbarede Gud sig gennem hele skaberværket. Gennem sin søn, Jesus Kristus, skabte han himmelen og jorden. Ved hans hånd blev verdenerne i himmelrummet til, og markens blomster skabt. ”Han grundfæster bjerge med vælde.“ ”Havet er hans, han har skabt det“ (Sl 65,6; 95,5) Det var ham, der fyldte jorden med skønhed og luften med sang. Og på alle ting, på jorden og i luften  og himmelen, skrev han budskabet om Faderens kærlighed.“ (Ellen White, Jesu liv, s. 8).

Materielle ting er ikke i sig selv onde. I modsætning til nogle religioner, der lærer, at den materielle verden i sig selv er dårlig eller ond, og at kun de åndelige ting er gode, værdsætter Bibelen den materielle verden.

Jesus er trods alt den, der skabte verden. Hvordan kan den da være ond? Desværre kan den, ligesom alle Guds gaver, forvrænges og bruges til noget ondt; men det gør ikke den oprindelige gave ond. Biblen advarer mod misbrug og forvrængning af de ting, Gud har skabt i denne verden, men ikke mod tingene i sig selv.

Tvært imod, Gud skabte den materielle verden, og han ønskede, at hans folk også skulle nyde denne verdens frugter og fordele: ”Du skal tilbede Herren din Gud og glæde dig sammen med levitterne og de fremmede, som bor hos dig, over alt det gode, som Herren din Gud har givet dig og din slægt“ (5 Mos 26,11; se også 5 Mos 14,26). Jesus er Skaberen (Joh 1,1-3), og jorden er kun et eksempel på, hvad han har skabt. Hans skaberevne giver ham et enestående perspek tiv på selve livet og dem, der bor på jorden. Han ved, hvilken værdi materielle ting har, og at han gav dem til os til vores fordel og glæde. Han ved også, hvad der sker, når menneskene forvrænger disse gaver eller til og med gør gaverne til et mål i sig selv, selv om de oprindeligt var tænkt som et middel til at ære Gud.

**Til at tænke over**

Se på den skabte verdens ufattelige overdådighed. Selv efter syndens hærgen kan vi stadig se den grundlæggende godhed i meget af den. Hvordan illustrerer den skabte verden sin skabers godhed?
