---
title:  Kristus, Forløseren
date:   16/01/2018
---

Gæld er ikke et himmelsk princip. Men Adam og Eva syndede og en overtrådt lov betød død. Derved kom menneskeheden i gæld til
guddommelig retfærdighed. Vi gik konkurs, blev åndeligt insolvente på grund af en gæld, vi aldrig kunne betale.

Guds kærlighed til os iværksatte en plan for at løskøbe os. Jesus blev vores ”garant“ (Hebr 7,22). Det er Kristus som løskøber, der åbenbarer den allervigtigste handel, der nogen sinde er indgået. Kun ofringen af hans liv kunne opfylde den betaling, som guddommelig retfærdighed krævede. Jesus betalte syndens gæld, da retfærdighed og nåde omfavnede hinanden på korset. Universet havde aldrig set eller været vidne til en rigdom så stor som den, der blev anvendt som betaling for menneskehedens frelse (Ef 5,2).

”Ved at tømme hele Himlens skatkammer for denne verden, ved at skænke os Himlen gennem Kristus, har Gud købt og betalt prisen for at kunne eje hvert eneste menneskes vilje, kærlighed, sind og sjæl.“ (Ellen White, Lys over hverdagen, 2. bind, s. 129).

`Læs flg. tekster, og lav en liste over, hvad Jesus har frelst os fra: Kol 1,13; 1 Thess 1,10; 1 Pet 1,18; Hebr 2,14-15; Gal 3,13; Åb 1,5.`

Det græske ord tetelestai, som forekommer i Joh 19,30, er blevet omtalt som det vigtigste ord, der nogensinde er udtalt. Det betyder ”Det er fuldbragt“, og er Jesu sidste udtalelse på korset. Hans sidste erklæring betød, at hans mission var udført, og vores gæld var ”betalt til fulde“. Han udtalte det ikke som en, der ikke havde noget håb, men som den, det lykkedes at frelse en syndig verden. Når vi ser på forløsningens kors, ser vi en begivenhed fra fortiden med en nutidig effekt og et fremtidigt håb. Jesus gav sit liv en gang for alle for at ødelægge synd, død og djævlens arbejde. Det betyder, at på trods af, at vi ikke fortjener det, er vi blevet løskøbt (Ef 1,7). At få et glimt af frelsens underværk er at stå på hellig grund.

Kristus som forløser er det mest storslåede billede af Gud. Hans overordnede interesse er at frelse os. Det åbenbarer hans perspektiv over for menneskeheden og især, hvor højt han sætter et personligt forhold til os. Med retfærdigheden tilfredsstillet, vender Kristus sin opmærksomhed mod vores svar på hans offer.

**Til at tænke over**

`Kristus betalte helt og fuldt gælden for alt det onde, du har gjort. Hvad bør dit svar til ham være? (Se Job 42,5-6).`
