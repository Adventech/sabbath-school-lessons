---
title:  En lidenskabelig Gud
date:   17/01/2018
---

I sin konfrontation med farao sagde Gud: ”Denne gang vil jeg sende alle mine plager over dig selv og dine hoffolk og dit folk, for at du skal forstå, at der ikke er nogen som mig på hele jorden“ (2 Mos 9,14).

`Hvad mente Gud, da han sagde, at ”der ikke er nogen som mig på hele jorden“?`

”Det er umuligt for menneskenes begrænsede sind helt at forstå den uendeliges karakter eller gerninger. For den skarpeste forstand, for det mægtigste og højst uddannede sind må Den Hellige altid forblive klædt i et mysterium.“ (Ellen White, Testimonies for the Church, 5. bind, s. 698-699).

Der er ingen som Gud (1 Kong 8,60). Han tænker, husker og handler på måder, vi ikke forstår. Uanset, hvad vi forsøger for at danne ham i vores eget billede, forbliver Gud Gud. Han er den, der skabte ethvert snefnug, enhver hjernecelle, ethvert ansigt og hvert eneste individuelle karaktertræk til at være helt unikt, og ”ingen anden er Gud“ (1 Kong 8,60). Han er trods alt Skaberen, og som skaber er han helt anderledes end sit skaberværk.

`Læs 1 Sam 2,2; Sl 86,8; Es 55,8-9; Jer 10,10; Tit 1,2. Hvad siger disse tekster om, hvor anderledes Gud er end sit skaberværk?`

Når vi ser på alt det, Gud er, alt det han ejer og alt, hvad han gør, er det bemærkelsesværdigt, at han kunne få konkurrenter. Men det har han, i den forstand, at han er nødt til at ”konkurrere“ om menneskenes kærlighed og hengivenhed. Måske er det grunden til, at han siger, at han er en ”lidenskabelig Gud“ (2 Mos 34,14). Gud skabte menneskene til at være frie. Det betyder, at vi har mulighed for at tjene ham eller at tjene noget andet. Det har på mange måder været det grundlæggende menneskelige problem: at vælge at tjene andre guder, uanset hvilken form de fremstår i, fremfor at tjene den eneste Gud, det er værd at tjene, den ene, som skabte og ejer hele universet. Det er derfor, han i sandhed er en lidenskabelig Gud.

**Til at tænke over**

`Er der noget i dit liv, der konkurrerer med Gud om din hengivenhed?`
