---
title:  Guds søn/Menneskesønnen
date:   15/01/2018
---

Som kristne tror vi, at Jesus er helt Gud og helt menneske. Denne forening af Guddommen med menneskeheden giver ham et helt unikt perspektiv på, hvad der er vigtigt på jorden og vigtigt for evigheden. Den kendsgerning, at vi ikke kan forstå, hvordan han kunne have denne guddommelige / menneskelige natur, gør ikke denne sandhed mindre sand, ligeså lidt som en persons manglende forståelse af aerodynamik forhindrer et fly i at flyve.

”Her har vi to mysterier i et – flertallet af personer i Guddommens enhed, og foreningen af Guddommen og menneskeheden i personen Jesus… Intet i fantasiens verden er nær så fantastisk som denne sandhed om inkarnationen.“ (J. I. Packer, Knowing God (Downers Grove, Illinois: InterVarsity Press, 1973), s. 53).

En grund til, at Jesus kom til denne verden, var at vise os, hvor kærlig og omsorgsfuld Gud er, og hvor meget han bryder sig om os. Jesus viste os vores himmelske Faders sande karakter, som var langt fra  den kolde og fjerne guddom, som nogle dyrkede.

Satan har forsøgt at adskille menneskene fra Gud. Han har forsøgt at gøre Gud upersonlig og karakterisere ham som en, der er ligeglad med os. Han gør alt, hvad han kan, gennem ethvert muligt middel, for at forhindre os i at kende og erfare Guds godheds og nådes virkelighed. En overdreven kærlighed til materielle ting er et af Satans mest effektive midler til at opnå dette mål.

`Læs Matt 19,16-22. Hvad siger denne beretning om, hvordan Satan kan benytte vores kærlighed til materielle ting til at holde os på afstand af Jesus?`

Forestil dig Jesus selv, Gud i menneskeskikkelse, tale med denne unge mand, som tydeligvis var klar over, at Jesus var helt speciel. Men hvad skete der? Han tillod sin store rigdom og kærlighed til materielle ting at adskille ham fra Gud. Kærlighed til verden og til materielle ting forblindede ham så meget, at selv om han var bedrøvet, var den bedrøvelse ikke nok til at få ham til at gøre det rigtige. Han var ikke bedrøvet over, at han mistede sine ejendele; for det gjorde han ikke. Han var bedrøvet over at miste sin sjæl på grund af ”ting“.

**Til at tænke over**

`Hvordan kan vi sikre os, enten vi er rige eller fattige, at vi har det rette forhold til denne verdens ting?`