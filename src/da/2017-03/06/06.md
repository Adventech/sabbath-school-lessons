---
title:  Løftets overlegenhed
date:   03/08/2017
---

**”Det var også ham, der i menigheden i ørkenen var sammen med englen, der talte til ham på bjerget Sinaj, og med vore fædre, og han modtog livgivende ord at give os“ (ApG 7,38).**

I Gal 3,19-20 fortsætter Paulus sin tankerække om, at loven ikke annullerer nådens pagt. Dette er vigtigt, for hvis hans modstanderes teologi var rigtig, ville loven gøre præcist det. Tænk over, hvordan vores situation som syndere ville være, hvis vi kun skulle stole på vores egen lydighed mod loven i modsætning til Guds nåde for at blive frelst. Vi ville til sidst stå helt uden noget håb.

Selv om detaljerne i Paulus’ udtalelser i Gal 3,19-20 er vanskelige, er hans grundlæggende pointe tydelig: loven er underordnet løftet; for den blev givet ved engle, gennem en formidler, nemlig Moses. Forbindelsen med engle og lovgivningen er ikke nævnt i 2 Mosebog, men det findes mange andre steder i Skriften (5 Mos 33,2; ApG 7,53; Hebr 2,2). Paulus bruger udtrykket ”en formidler“ i 1 Tim 2,5 som en henvisning til Kristus; men hans brug i Galaterbrevet antyder kraftigt, at han har 5 Mos 5,5 i tanke, hvor Moses siger: ”Dengang stod jeg mellem Herren og jer for at forkynde jer Herrens ord, for I var bange for ilden og gik ikke med op på bjerget.“

Lovgivningen på Sinaj var majestætisk; utallige engle var til stede. Og Moses var vigtig som den, der på det tidspunkt præsenterede loven. Men alligevel var lovgivningen kun indirekte. I stærk modsætning hertil blev Guds løfte givet direkte til Abraham og derfor til alle troende; for der var ikke brug for en formidler. Uanset, hvor betydningsfuld loven er, er den til syvende og sidst ikke en erstatning for løftet om frelse af nåde ved tro. Tvært imod, loven hjælper os til bedre at forstå, hvor fantastisk dette løfte i virkeligheden er.

`Læs teksterne og beskriv Abrahams direkte møde med Gud. Hvilke fordele var der ved en sådan direkte kontakt med Gud? 1 Mos 15,1-6; 18,1-33; 22,1-18.`

`Tænk over nogle af de andre direkte møder med Gud, som bibelske personer havde – Adam og Eva i Edens have (1 Mos 3); Jakobstigen (1 Mos 28); Paulus på vejen til Damaskus (ApG 9). Måske har du ikke oplevet noget så dramatisk, men hvordan har Gud åbenbaret sig for dig? Spørg også dig selv om, hvorvidt noget i dit personlige liv kan forhindre dig i at have et så nært og direkte forhold til Gud, som Abraham havde. Hvad kan du i så fald gøre for at ændre på det?`
