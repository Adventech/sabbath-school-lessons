---
title:  Tro og lov
date:   31/07/2017
---

_Rom 3,31_

Paulus har argumenteret stærkt for den overordnede plads, tro har i et menneskes forhold til Gud. Han har gentagne gange sagt, at hverken omskærelse eller nogen anden ”lovgerning“ er en forudsætning for frelse, ”for af lovgerninger vil intet menneske blive retfærdigt“ (Gal 2,16). Desuden er det ikke lovens gerninger, men tro, der er det afgørende kendetegn på dem, der følger Jesus (Gal 3,7). Denne gentagne benægtelse af lovgerninger rejser følgende spørgsmål: ”Har loven da absolut ingen værdi? Afskaffede Gud loven?“

Sammenlign teksterne: Rom 3,31; Rom 7,7.12; Rom 8,3; Matt 5,17-20. Mener Paulus, at tro afskaffer loven, fordi frelse kommer ved tro og ikke ved lovgerninger? 

Paulus’ argumentation i Rom 3 svarer til hans drøftelse om tro og lov i Galaterbrevet. Idet han forventer, at hans udtalelser kan få nogle til at drage den konklusion, at han fremhæver troen på bekostning af loven, stiller han det retoriske spørgsmål: ”Sætter vi så loven ud af kraft ved troen?“ (Rom 3,31). Det ord, der oversættes med ”sætte ud af kraft“ er katargeo. Paulus bruger ofte dette ord, og det kan oversættes med ”ophæve“ (Rom 3,3), ”sætte ud af kraft“ (Ef 2,15), ”tilintetgøres“ (Rom 6,6) eller til og med ”forgå“ (1 Kor 6,13). I dag hævder nogle, at Paulus lærte, at loven på en eller anden måde blev afskaffet på korset. Hvis det var Paulus’ hensigt at støtte en sådan tanke, ville denne tekst have været en oplagt anledning til at sige det. Men ikke alene benægter Paulus det med et kraftigt nej, han siger faktisk, at hans evangelium gør loven gældende!

”Planen om retfærdiggørelse af tro åbenbarer Guds respekt for sin lov ved at forlange og tilvejebringe det sonende offer. Hvis retfærdiggørelse af tro afskaffer loven, var der intet behov for Kristi sonende død for at befri en synder fra synden og derved genoprette hans fred med Gud. Desuden indebærer sand tro i sig selv villigheden til at opfylde Guds vilje i et liv levet i lydighed mod loven ... Ægte tro, baseret på helhjertet kærlighed til Frelseren, kan kun føre til lydighed.“ (The SDA Bible Commentary, 6. bind, s. 510).

`Tænk over følgerne, hvis Paulus virkelig mente, at tro afskaffer nødvendigheden af at overholde loven. Ville det dermed ikke længere være en synd at begå ægteskabsbrud, stjæle eller slå ihjel? Tænk over den sorg og lidelse, du kunne spare dig selv for, hvis du var lydig mod Guds lov. Hvilke lidelser har du eller andre været udsat for som en følge af ulydighed mod Guds lov?`
