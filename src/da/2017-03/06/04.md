---
title:  Lovens hensigt
date:   01/08/2017
---
`I Gal 3,19-29, Paulus foretager adskillige henvisninger til ”loven“. Hvilken lov taler han i første række om i dette afsnit af Galaterbrevet?`

Der er nogle, der mener, at ordet ”indtil“ i vers 19 betyder, at denne lov kun var midlertidig, og de mener at dette afsnit henviser til ceremoniloven; for denne lovs hensigt blev opfyldt på korset og blev dermed afsluttet. Selv om dette i sig selv giver mening, lader det ikke til at være Paulus’ pointe i Galaterbrevet. Både ceremoniloven og moralloven blev ”føjet til“ på Sinaj på grund af overtrædelse; men ved at se på de efterfølgende spørgsmål, som Paulus stiller, vil vi opdage, at han først og fremmest ser ud til at have moralloven i tanke.

`Hvorfor siger Paulus, at loven blev føjet til? Hvad blev den føjet til? Sammenlign de to tekster: Gal 3,19; Rom 5,13.20.`

Paulus siger ikke, at loven blev føjet til Guds pagt med Abraham, som om det var en slags tilføjelse til et testamente, der ændrede de oprindelige bestemmelser. Loven havde eksisteret, længe før Sinaj (se vores studium i morgen). I stedet mener Paulus, at loven blev givet til Israel med en helt anden hensigt. Det var for at dirigere folket tilbage til Gud og den nåde, han tilbyder alle, som kommer til ham i tro. Loven åbenbarer vores syndige tilstand og vores behov for Guds nåde. Det var ikke lovens formål at være et slags program for, hvordan vi kan gøre os fortjent til frelse. Tvært imod; Paulus siger, at den blev givet ”for at faldet skulle blive større“ (Rom 5,20); det vil sige, for mere tydeligt at vise os synden i vores liv (Rom 7,13).

Ceremoniloven pegede hen på Messias og lagde vægt på hellighed og behovet for en frelser, men det er moralloven med dens ”Du må ikke“, der åbenbarer synd og viser os, at synd ikke kun er en del af vores naturlige tilstand, men faktisk er en overtrædelse af Guds lov (Rom 3,20; 5,13.20; 7,7-8,13). Derfor siger Paulus: ”Hvor der ingen lov er, er der heller ingen overtrædelse“ (Rom 4,15). ”Loven fungerer som et forstørrelsesglas. En sådan indretning forøger i virkeligheden ikke antallet af mørke pletter, der gør en klædning snavset; men den får dem til at blive mere tydelige og viser mange flere, end man kun kan se med det blotte øje.“ (William Hendriksen, New Testament Commentary, Exposition om Galatians (Grand Rapids, Mich.: Baker Book Hous, 1968), s. 141).
