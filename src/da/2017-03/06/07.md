---
title:  Til videre studium
date:   04/08/2017
---

”Folket havde i deres trældom for en stor del mistet kundskaben om Gud og principperne i pagten med Abraham. Da Gud udfriede dem af Egypten, søgte han at åbenbare sin magt og nåde for dem for at få dem til at elske og stole på ham. Han førte dem frem til Det røde hav, hvor det syntes umuligt at undslippe de forfølgende egyptere. Formålet hermed var, at de skulle indse deres fuldstændige hjælpeløshed og deres trang til Guds hjælp. Derpå udfriede han dem. Der- ved fyldtes de med kærlighed og taknemmelighed til Gud og med tillid til, at han havde magt til at hjælpe dem. Han havde knyttet dem til sig som deres befrier fra timelig trældom. Men en endnu større sandhed måtte indprentes i deres sind. De levede midt i afguderi og fordærvelse og havde derfor ikke den rette opfattelse af Guds hellighed, deres eget hjertes overmåde store syndighed, deres manglende evne til ved egen hjælp at vise lydighed mod Guds lov og deres behov for en frelser. Alt dette måtte de lære.“ (Ellen White, Patriarker og profeter, s. 186).

”Guds lov, talt i frygtindgydende storhed fra Sinaj, er erklæringen om synderens fordømmelse. Det er lovens opgave at fordømme; men den har ingen kraft til at tilgive eller frelse.“ (Ellen White kommentar, The SDA Bible Commentary, 6. bind, s. 1094).

#### Spørgsmål til drøftelse

`1. Tænk over hele ideen med løfter – især brudte løfter. Hvordan har du det med mennesker, der har brudt et løfte til dig? Hvilken forskel gør det, hvis en person har til hensigt at holde sit løfte, men ikke er i stand til det, eller hvis du finder ud af, at vedkommende aldrig havde tænkt sig at holde løftet? Hvad sker der med din tillid, efter et løfte er brudt, uanset af hvilken årsag? Hvad betyder det for dig, at du kan stole på Guds løfter? Måske skulle spørgsmålet være: Hvordan kan du lære at have tillid til Guds løfter?`

`2. På hvilke måder står vi i fare for at blive fordærvet af vores omgivelser, så vi mister de vigtige sandheder af syne, som Gud har givet os? Hvordan kan vi finde ud af, hvad disse indflydelser består af, og hvordan kan vi modvirke dem?`

**Resume**: Lovgivningen på Sinaj annullerede ikke det løfte, Gud havde givet Abraham og det ændrede ikke løftets betingelser. Loven blev givet, for at folk kunne blive klar over omfanget af deres egen syndighed og indse deres behov for Guds løfte til Abraham og hans afkom.
