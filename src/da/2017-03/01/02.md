---
title:  Kristenforfølger
date:   25/06/2017
---

Første gang, vi møder Saulus fra Tarsus i Apostlenes Gerninger, var han involveret i steningen af Stefanus (ApG 7,58) og dernæst i den mere omfattende forfølgelse, der brød ud i Jerusalem (ApG 8,1-5). Peter, Stefanus, Filip og Paulus spiller en stor rolle i Apostlenes Gerninger; for de deltog i begivenheder, der førte til den kristne tros udbredelse uden for den jødiske verden. Stefanus har stor betydning, for hans forkyndelse og martyrdød synes at have haft en dyb indflydelse på Saulus.

Stefanus var selv en græsktalende jøde og en af de syv oprindelige fattigforstandere (ApG 6,3-6). Ifølge Apostlenes Gerninger var en gruppe græsktalende jøder, der havde bosat sig i Jerusalem (ApG 6,9), kommet op at skændes med Stefanus om det, han forkyndte om Jesus. Det er muligt og til og med sandsynligt, at Saulus fra Tarsus var involveret i disse debatter.

`Hvilke anklager blev fremført imod Stefanus? Hvad minder disse anklager dig om? (Se også Matt 26,59-61). ApG 6,9-15`

Den voldsomme fjendtlighed over for Stefanus’ tale synes at skyldes to ting. Stefanus fremkaldte sine modstanderes vrede ved ikke at lægge størst vægt på de jødiske love og templet, der fremstod som skattede symboler på deres religion og nationale identitet. Men Stefanus gjorde mere end kun at nedtone disse to elskede symboler; han forkyndte ivrigt, at Jesus, den korsfæstede og opstandne Messias, var det sande centrum i den jødiske tro.

Det er derfor ikke så overraskende, at han gjorde farisæeren Saulus vred (Fil 3,3-6). Farisæerne var en religiøs gruppe, der meget nøje fulgte de jødiske love. Saulus indså, at de store profetiske løfter om Guds rige endnu ikke var gået i opfyldelse (Dan 2; Zak 8,23;

Es 40-55), og han troede sandsynligvis, at det var hans opgave at hjælpe Gud med at fremskynde den dag – hvad der kun kunne ske ved at rense Israel for religiøs korruption. Dette indbefattede ideen om, at Jesus var Messias.

`I sin overbevisning om, at han havde ret, var Saulus villig til at henrette dem, han mente tog fejl. Hvordan kan vi lære at styre vores iver, selv om iver og glød for det, vi står for, er vigtig, og indse, at vi af og til kan tage fejl?`