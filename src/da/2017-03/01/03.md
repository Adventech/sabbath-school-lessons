---
title:  Saulus’ omvendelse
date:   26/06/2017
---

**”Han svarede: ’Hvem er du, herre?‘ Han sagde: ’Jeg er Jesus, som du forfølger’“ (ApG 9,5).**

Selv om Saulus’ forfølgelse af de første kristne begynder forholdsvis uskyldigt (han passede kun på Stefanus’ bødlers kapper), blev den hurtigt mere intens (se ApG 8,1-3; 9,1.2.13-14.21; 22,3-5). Adskillige af de ord, Lukas benytter til at beskrive Saulus, maler et billede af et vildt, blodtørstigt rovdyr eller en rå soldat, der er opsat på at ødelægge sin modstander. Det ord, der oversættes med ’tilintetgøre’ i ApG 8,3, bruges fx i den græske oversættelse af Det Gamle Testamente til at beskrive et vildsvins ukontrollerede og ødelæggende handling (Sl 80,14). Saulus’ korstog mod de kristne var ikke en halvhjertet bekvemmelighedshandling, men en meget bevidst og vedvarende plan om at udrydde den kristne tro.

`Læs de tre beskrivelser af Saulus’ omvendelse. Hvilken rolle spillede Guds nåde i denne erfaring? Hvor meget fortjente Saulus med andre ord den godhed, Gud viste ham? ApG 9,1-18; 22,6-21; 26,12-19`

Fra et menneskeligt synspunkt må Saulus’ omvendelse have virket helt umulig. Derfor møder vi også en stor skepsis, som mange gav udtryk for, da de første gang hørte om den.

Det eneste, Saulus fortjente, var straf; men i stedet viste Gud nåde mod denne ivrige jøde. Men det er vigtigt at bemærke, at Saulus’ omvendelse ikke skete i et vakuum, og den var heller ikke påtvunget.

Saulus var ikke en ateist. Han var en meget religiøs mand, men tog alvorligt fejl i sin forståelse af Gud. Jesu ord til ham: ”Det bliver hårdt for dig at stampe mod brodden“ (ApG 26,14) antyder, at Helligånden i nogen tid havde arbejdet med og overbevist Saulus. I datidens verden henviser ’brodden’ til et kæp med en skarp brod, der blev brugt til at stikke en okse hver gang den standsede, når man pløjede. Saulus havde i nogen tid modsat sig Guds tilskyndelser; men efter et mirakuløst møde med den opstandne Jesus på vejen til Damaskus valgte Saulus endelig at opgive at kæmpe imod.

`Tænk tilbage på din egen omvendelseserfaring. Måske var den som de flestes ikke så dramatisk som Saulus’, men hvordan udtrykker den Guds nåde? Hvorfor er det vigtigt ikke at glemme alt det, vi har fået gennem Kristus?`