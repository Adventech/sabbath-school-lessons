---
title:  Til videre studium
date:   30/06/2017
---

Læs om forholdet mellem personlig omvendelse og menigheden i Ellen White, Testimonies for the Church, 3. bind, ”Individual Independence“, s. 430-434.

”Paulus havde tidligere været kendt som en ivrig forsvarer af den jødiske religion og en utrættelig forfølger af Jesu efterfølgere. Modig, uafhængig, udholdende – disse talenter ville have gjort ham i stand til at gøre tjeneste i næsten enhver stilling. Han kunne argumentere med usædvanlig klarhed, og med sin knusende sarkasme kunne han stille en modstander i et ikke særligt godt lys. Og nu så jøderne denne utroligt lovende unge mand slutte sig til dem, han tidligere havde forfulgt, og uden frygt forkynde i Jesu navn.

En general, der falder under kamp, er tabt for hæren; men hans død giver ikke fjenden ekstra styrke. Men når en fremtrædende person tilslutter sig modstanderen, mister man ikke alene hans tjeneste; men dem, han tilslutter sig, vinder en betydelig fordel. Saulus fra Tarsus kunne med lethed være blevet slået ihjel af Gud på vejen til Damaskus, og meget af forfølgelsens kraft ville være blevet svækket. Men i sit forsyn sparede Gud ikke alene Saulus’ liv, han omvendte ham og overførte dermed en forkæmper fra fjendens side til Kristi side. Paulus, som var en veltalende taler og skarp kritiker, havde med sin urokkelige viljestyrke og uforfærdede mod netop de egenskaber, der var nødvendige for den første kirke.“ (Ellen White, The Acts of the Apostles, s. 124).

**Spørgsmål til drøftelse**

`1. Hvad kan vi lære af den kendsgerning, at nogle af Paulus’ værste modstandere var andre jøder, der troede på Jesus?`

`2. Hvordan kan vi stå fast på religiøse principper og samtidig sikre os, at vi ikke kæmper mod Gud?`

**Resume**

Saulus’ møde med den opstandne Jesus på vejen til Damaskus var det afgørende vendepunkt i hans liv og i den tidlige kristne kirkes historie. Gud forvandlede ham, som engang forfulgte kirken, og gjorde ham til sin udvalgte apostel, der skulle bringe evangeliet til hedningerne. Men det var vanskeligt for mange at acceptere, at Paulus godtog hedningerne som medlemmer af kirken ved tro alene. Dette er et stærkt eksempel på, hvordan forudfattede meninger og fordomme kan være en hindring for missionen.