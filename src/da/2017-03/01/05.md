---
title:  Evangeliet bringes til hedningerne
date:   28/06/2017
---

`Hvor blev den første hedningekristne menighed oprettet? Hvilke begivenheder fik de troende til at tage dertil? ApG 11, 19-21.26`

Den forfølgelse, der udbrød i Jerusalem efter Stefanus’ død, fik en del af de jødekristne til at flygte næsten 500 kilometer nordpå til Antiokia. Antiokia var hovedstad i den romerske provins Syrien, og kun overgået af Rom og Aleksandria i betydning. Dens befolkning, som skønnes at have været ca. en halv million, var uhyre international,

og byen var derfor et ideelt sted ikke alene for en kirke bestående af en stor gruppe både jødekristne og hedningekristne, men også som udgangspunkt for den tidlige kirkes verdensmission.

`Hvad skete i Antiokia, der fik Barnabas til at besøge byen og beslutte sig for at invitere Paulus til at slutte sig til ham der? Hvilket billede tegnes der af menigheden i byen? ApG 11,20-26`

Det er vanskeligt at opstille en kronologisk rækkefølge af Paulus’ liv; men det ser ud til, at der er gået fem år mellem hans besøg i Jerusalem efter sin omvendelse (ApG 9,26-30) og indbydelsen fra Barnabas til at slutte sig til ham i Antiokia. Hvad foretog Paulus sig i alle de år? Vi ved det ikke med sikkerhed. Men baseret på hans kommentarer i Gal 1,21 kan han have forkyndt evangeliet i Syrien og Kilikien. Nogle mener, at det måske var i denne periode, at han blev udstødt af sin familie (Fil 3,8) og led nogle af de mange vanskeligheder, han beskriver i 2 Kor 11,23-28. Menigheden i Antiokia blomstrede under Helligåndens ledelse. Beskrivelsen i ApG 13,1 antyder, at byens kosmopolitiske situation snart også viste sig i menighedens etniske og kulturelle forskelligheder. Barnabas kom fra Cypern, Lukius fra Kyrene, Paulus fra Kilikien, Simeon sandsynligvis fra Afrika, og mange omvendte hedninger kom fra Romerrigets forskellige egne. Nu ønskede Helligånden at bringe evangeliet til endnu flere hedninger ved at benytte Antiokia som base for mere langtrækkende missionsaktiviteter, der rakte ud over Syrien og Judæa.

`Læs ApG 11,19-26 igen. Hvad kan vi lære af menigheden i Antiokia, som var en meget forskelligartet menighed både etnisk og kulturelt, og hvordan kan det hjælpe os i dag til at efterligne de positive sider, som fandtes der?`