---
title:  Konflikter inden for menigheden
date:   29/06/2017
---

Selvfølgelig er der ikke menneskelig fuldkommenhed, og inden længe opstod der problemer blandt de første troende.

Til at begynde med var ikke alle tilfredse med, at hedninger fik lov til at tilslutte sig menigheden. Man var ikke uenig mht. tanken om mission blandt hedningerne, men om, hvad der skulle til, for at hedningerne fik lov til at tilslutte sig. Nogle mente, at tro på Jesus ikke var nok til at definere en kristen; de mente, at troen måtte suppleres med omskærelse og lydighed mod Moseloven. For at være en sand kristen, hævdede de, måtte en hedning omskæres. Peters oplevelse med Kornelius og den reaktion der fulgte viser os, hvor omfattende skellet mellem jøder og hedninger var (læs beretningen i ApG 10).

De officielle besøg fra Jerusalem, som skulle undersøge Filips arbejde blandt samaritanerne (ApG 8,14) og arbejdet blandt hedningerne i Antiokia (ApG 11,22), kan antyde en vis bekymring for at indbefatte ikke-jøder i den kristne forsamling. Men reaktionen på Peters dåb af Kornelius, en uomskåret romersk soldat, illustrerer tydeligt uenigheden mht. til spørgsmålet om hedningerne blandt de første kristne. Lejlighedsvis at inkludere en hedning som Kornelius kan have fået nogle til at føle sig ilde til mode; men Paulus’ bevidste indsats for at åbne menighedens dør på vid gab for hedningerne var baseret på tro på Jesus alene, og det resulterede i nøje tilsigtede forsøg fra andre på at underminere Paulus’ arbejde.

`Hvordan forsøgte visse troende fra Judæa at modvirke Paulus’ arbejde blandt de hedningekristne i Antiokia? ApG 15,1-5`

Selv om kirkemødet i Jerusalem (i ApG 15) til sidst stod på Paulus’ side, når det gjaldt omskærelse, fortsatte modstanden mod Paulus’ arbejde. Under Paulus’ sidste besøg i Jerusalem omkring syv år senere var mange stadigvæk mistænksomme mht. Paulus’ evangelium. Paulus mistede faktisk næsten livet, da han besøgte templet, og nogle jøder fra provinsen Asien råbte: ”Israelitter, kom og hjælp! Her er den mand, som med sin lære alle vegne og over for alle er imod folket og loven og dette sted“ (ApG 21,28; se også 21,20-21).

`Sæt dig selv i disse jødiske troendes sted. Hvorfor giver deres modstand mod Paulus og deres bekymring mht. hans lære en vis mening? Hvad viser det om, hvordan vores egne forudfattede meninger og kulturelle og religiøse opfattelser kan føre os på afveje?`