---
title:  Paulus, hedningernes apostel
date:   24/06/2017
---

### Ugens tekster
ApG 6,9-15; 9,1-9; 1 Sam 16,7; Matt 7,1; ApG 11,19-21; 15,1-5

> <p>Ugens vers</p>
> ”Da de hørte det, blev de rolige og priste Gud og sagde: ‘Så har Gud da også givet hedningerne omvendelsen til livet’“ (ApG 11,18).

Det er ikke vanskeligt at forstå Saulus fra Tarsus (også kendt som apostlen Paulus) og hvorfor han gjorde det, han gjorde. Som oprigtig jøde, der hele sit liv havde lært om betydningen af loven og om Israels snarlige politiske forløsning, var det simpelthen for meget for ham at acceptere tanken om, at den længe ventede Messias skulle være blevet henrettet på den mest vanærende måde som den værste forbryder.

Det var derfor ikke så mærkeligt, at han var overbevist om, at Jesu efterfølgere var illoyale over for Toraen og dermed forhindrede Guds plan for Israel. Han troede, at deres påstand om, at den korsfæstede Jesus var Messias, og at han var opstået fra de døde, var direkte vranglære. Der kunne ikke være nogen form for tolerance over for den slags vrøvl eller over for nogen, der nægtede at opgive sådanne tanker. Saulus var fast besluttet på at være Guds redskab til at fjerne disse ideer fra Israel. Dette er grunden til, at han, da vi første gang møder ham i Bibelen, voldsomt forfulgte andre jøder, der troede, at Jesus var Messias.

Men Gud havde helt andre planer for Saulus, planer, som han aldrig selv kunne have forestillet sig. Ikke alene var denne jøde udset til at forkynde Jesus som Messias, han skulle også gøre det blandt hedningerne!