~

]]''?lm; ;l 4-+
3/---
title:  Parallellen ml. Kristus og Skriften
date:  08/04/2020
---

`Læs Joh 1,14; 2,22 Joh 8,31-32; 17,17. Hvilke paralleller kan du se mellem Jesus, Guds Ord, som blev kød, og Bibelen, Guds skrevne Ord?`

Der er en parallel mellem Guds Ord, som blev kød, Jesus, og Guds skrevne Ord, Bibelen. På samme måde som Jesus overnaturligt blev undfanget ved Helligånden og født af en kvinde, har Den hellige Skrift også en overnaturlig oprindelse, men videregivet gennem mennesker.

Jesus Kristus blev menneske og levede en bestemt tid og et bestemt sted. Men det annullerede ikke hans guddommelighed. Det gjorde heller ikke Jesus historisk relativ. Han er den eneste frelser for alle mennesker i hele verden til alle tider (se ApG 4,12). På samme måde blev Guds skrevne Ord, Bibelen, givet til bestemte tider i en bestemt kultur. Ligesom Jesus er Bibelen ikke begrænset til en bestemt tid et bestemt sted. Det gælder alle mennesker allevegne.

Da Gud åbenbarede sig, kom han ned på menneskeligt plan. Jesu menneskelige natur viste alle tegn på menneskelige svagheder og resultatet af over 4.000 års degeneration. Men han var alligevel uden synd. På samme måde er Bibelens sprog menneskesprog, ikke et fuldkomment supermenneskeligt sprog, som ingen taler eller forstår. Ethvert sprog har sine begrænsninger, men han, som skabte menneskene, skabte også menneskenes sprog, og han er i stand til at kommunikere sin vilje til mennesker på en pålidelig måde, uden at føre os på afveje.

Enhver sammenligning har selvfølgelig sine begrænsninger. Jesus Kristus og Den hellige Skrift er ikke identiske. Bibelen er ikke en legemliggørelse af Gud. Gud er ikke en bog. Gud blev menneske i Jesus Kristus. Vi elsker Bibelen, fordi vi tilbeder Frelseren, som Bibelen fortæller om.

Bibelen er en enestående forbindelse mellem det guddommelige og det menneskelige. Ellen White så dette klart, da hun skrev: ”Bibelen udgør med sine gudgivne sandheder udtrykt på menneskers sprog en forening af det guddommelige og det menneskelige. Der forekom en lignende forening i Kristi natur. Han var Guds Søn og Menneskesønnen. Det gælder derfor både om Bibelen og om Kristus, at ’Ordet blev kød og tog bolig iblandt os!’ (Joh 1,14)“ (Mod en bedre fremtid, s. 11).

`Til at tænke over. Hvorfor er Skriften nødt til at være grundlaget for vores tro? Hvor ville vi være, hvis det ikke var tilfældet?`