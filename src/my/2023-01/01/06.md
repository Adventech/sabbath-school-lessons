---
title:  ကောင်းကင်ရှိဘဏ္ဍာ
date:   05/01/2023
---

> <p></p>
> "သံချေး၊ ပိုးရွဖျက်ဆီး၍ သူခိုးထွင်းဖောက်ခိုးယူရာ မြေကြီးပေါ်မှာ ဘဏ္ဍာကိုမဆည်းပူးကြနှင့်။ သံချေး၊ ပိုးရွမဖျက်ဆီး၍ သူခိုးမထွင်းမဖောက် မခိုးမယူရာ ကောင်းကင်ဘုံ၌ဘဏ္ဍကို ဆည်းပူးကြလော့။ အကြောင်းမူကား၊ အကြင်အရပ်၌ သင်တို့၏ဘဏ္ဍာရှိ၏၊ ထိုအရပ်သို့ သင်တို့၏စိတ်နှလုံး ရောက်တတ်၏" (မဿဲ၊ ၆း၁၉-၂၁)။

`ယေရှုရှင်သည် မည်သို့သောမှန်ကန် သည့်စကားမျိုးကို မိန့်တော်မူခဲ့သနည်း။`

ချမ်းသာကြွယ်ဝလွန်းသူများ နောက်ဆုံး၌ကုန်းကောက်စရာမရှိအောင် ဆင်းရဲသွားရသော ရာဇဝင် အကြောင်းများ ကျွန်ုပ်တို့ထပ်ခါကြားဖူးပါသည်။ လောကအရာသည် တည်မြဲခြင်းမရှိပါ။ စစ်ပွဲများ၊ မှုခင်းများ၊ ပဋိပက္ခမှုများ၊ သဘာဝဘေးဆိုးများ စသည့်အရာတို့သည် အချိန်မရွေးဖြစ်ပေါ်လာနိုင်ပြီး ကျွန်ုပ်တို့ကုန်းရုန်း ရှာဖွေစုဆောင်းထားသောပစ္စည်းများကို သိမ်းကျုံးဖျက်ဆီး နိုင်သည်။ ရိုးရိုးသားသား ရှာဖွေစုဆောင်း ထားသောပစ္စည်းများကိုပင်၊ သမာ အာဇီဝကျသော်လည်း အလွတ်ပေးမည်မဟုတ်ပါ။ ကျွန်ပ်တို့မထင်မှတ်ဘဲ ရုတ်တရက် အသက်ပျောက်သေဆုံးသွားနိုင်သည်ကို သတိရှိပါ။ စုဆောင်း ထားသမျှအားလုံး ကျွန်ုပ်တို့အတွက် အလဟသဖြစ်သွားနိုင်သည်။

ထိုအကြောင်းကြောင့် နှုတ်ကပတ်တော်မှသတိပေးထားချက်မှာ ချမ်းသာ ခြင်း၊ ကြွယ်ဝခြင်း၊ ဥစ္စာ ပေါများခြင်း သည် အပြစ်မရှိ။ သို့သော် ရှေ့လာမည့် အကျိုးကို မှန်းမျှော်အသုံးချတတ်ရန် အရေးကြီးသည်။

ကောင်းကင်ဘုံ၌ သင်၏ဘဏ္ဍာကိုဆည်းပူးသိုမှီးထားလော့ဟုဆိုသော စကားအဓိပ္ပာယ်မှာ ဘုရားရှင်၏ အမှုတော်အတွက် မိမိဥစ္စာပစ္စည်းကို အသုံးပြုရခြင်း၊ နိုင်ငံတော်အတွက်ဦးစားပေးရခြင်းကိုဆိုလိုသည်။ ရှိရှိသမျှကိစ္စများမြောင် ဤလူ့ဘောင်၌ ငွေကြေးသုံးစွဲစရာများလှပါသော်လည်း ဘုရားရှင်၏အမှုတော် အတွက် အရေးထားဦးစားပေးသုံးဆောင်ပါရန် ကိုယ်တော်၏နိုင်ငံတော်သည် အခြားကိစ္စများထက်အရေးပါ၍၊ အခြားသူများအတွက် ကောင်းချီးမင်္ဂလာ ဖြစ်စေရန် မိမိတို့၌ရှိသောအရာများကို မတွန့်မတိုသုံးကြရမည်။

အာဗြံကို ဘုရားရှင်ခေါ်ထုတ်တော်မူချိန်၌ ကမ္ဘာ့လူသားမိသားစုများ ကောင်းချီးရရှိရေးအတွက် အာဗြံကို လည်းကောင်း၊ အာဗြံ၏မိသားစုကိုလည်းကောင်း ဘုရားရှင်အသုံးပြုတော်မူခဲ့သည်။ အာဗြဟံကို ဘုရားရှင်မိန့်တော် မူသောစကားတော်၌ "အဆွေဟူ၍ခေါ်ဝေါ်ခြင်းခံ" ခဲ့ရသည် (ယာကုပ်၊ ၂း၂၃)။ "ငါသည် သင့်ကိုလူမျိုးကြီးဖြစ်စေမည်။ ငါကောင်းချီးပေး၍ သင်၏နာမကို ကြီးမြတ်စေမည်။ သင်သည် ကောင်းချီး ခံရသောသူဖြစ်လိမ့်မည်။ သင့်ကို ကောင်းချီးပေးသောသူကို ငါကောင်းချီးပေးမည်။ သင့်ကိုကျိန်ဆဲသောသူကို ငါကျိန်ဆဲမည်။ သင့်အားဖြင့်လည်း လူအပေါင်းတို့သည် ကောင်းချီးမင်္ဂလာ ကိုခံရကြလိမ့်မည်ဟု မိန့်တော်မူ၏" (က၊ ၁၂း၂၊၃)။

"သို့ဖြစ်၍ ယုံကြည်ခြင်းရှိသောသူတို့သည် ယုံကြည်သောအာဗြဟံ နှင့်အတူ ကောင်းချီး မင်္ဂလာကိုခံရကြ၏" (ဂလာတိ၊ ၃း၉)။ ကိုယ်တော်သည် ကျွနု်ပ်တို့ကိုကောင်းချီးပေးရန် ထိုသို့သော စိန်ခေါ်မှုမျိုးကိုပြုခဲ့သည်။

ငွေသည်တန်ဖိုးရှိ၍ အလွန်အရေးပါသည်။ အဘယ်ကြောင့်ဆိုသော် အလွန်ကောင်းသောအမှုအရာကို ပြုလုပ်နိုင်စွမ်းရှိသည်။ ဆာလောင်မွတ်သိပ် နေသောသူအတွက် ဘုရားရှင်၏သားသမီးတို့လက်၌ရှိသောငွေသည် အစား အစာအဖြစ် ပြောင်းလဲပေးနိုင်သည်။ အဝတ်အချည်းစည်းရှိသူအတွက် ဝတ်စရာ  အထည် အနွေးဓာတ် ပေးနိုင်သော ခြုံစရာအဖြစ်ပြောင်းလဲပေးနိုင်သည်။ ဖိနှိပ် ခံရသူများအတွက် အကာအကွယ်ဖြစ်စေနိုင်ပါသည်။ နာမကျန်းသူများကို အကူအညီပေးစေနိုင်သည်။ သို့သော်လည်း သတိချပ်စရာမှာ ပိုက်ဆံသည် သဲပွင့် တစ်ပွင့်ထက်ပို၍ တန်ဖိုးမရှိပါ။ အသက်ရှင်ရန်လိုအပ်နေသူများအတွက် အသုံးပြုမှသာ ကောင်းချီး မင်္ဂလာ ဖြစ်လာမည်။ ခရစ်တော်၏အမှုတော်အတွက် အသုံးဝင်မည်သာဖြစ်မည်" (Ellen G. White, Christ’s Object Lessons, p. 351).

`"အကြောင်းမူကား၊ အကြင်အရပ်၌ သင်တို့၏ဘဏာရှိ၏။ ထိုအရပ် သို့သင်တို့၏ စိတ်နှလုံး ရောက် တတ်၏" (မဿဲ၊ ၆း၂၁)။ သင်၏စိတ်နှလုံးသည် သင့်ဘဏ္ဍာအဘယ်မှာရှိနေသည်ဟု သင့်ကိုပြောနေပါသနည်း။`