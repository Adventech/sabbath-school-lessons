---
title:  ဘုရားရှင်၏မိသားစုအတွက်ထင်ရှားသောအားအင်များ
date:   03/01/2023
---

ကိုယ်တော်သည် မိမိ၏သားသမီးများတို့ကို ပေးထားသော လက်ဆောင်များအထဲမှ အကြီးမားဆုံး အရာသည် ယေရှုခရစ်ပင်ဖြစ်သည်။ ထိုယေရှုခရစ်သည် ကျွန်ုပ်တို့ကို ငြိမ်သက်ခြင်းနှင့် ခွင့်လွတ်ခြင်း အကြောင်းကို  ယူဆောင်လာပေးသည်။ နေ့စဉ်ကျွန်ုပ်တို့ခံစားရသောကရုဏာတော်နှင့် ဝိညာဉ်ကြီးပွားခြင်း၊ ထာဝရအသက်အတွက်မျှော်လင့်စရာကို ကိုယ်တော်ထံမှ ကျွန်ုပ်တို့ရရှိကြသည်။ "ဘုရားသခင်၏သားတော်ကို ယုံကြည်သောသူအပေါင်းတို့သည် ပျက်စီးခြင်းသို့မရောက်၊ ထာဝရအသက်ကိုရစေခြင်းငှာ၊ ဘုရားသခင်သည် မိမိ၌တစ်ပါးတည်းသောသားတော်ကို စွန့်တော်မူသည့်တိုင်အောင် လောကီသားတို့ကိုချစ်တော်မူ၏" (ယောဟန်၊ ၃း၁၆)။ "ထိုသူကိုလက်ခံသမျှသော သူတည်းဟူသော ကိုယ်တော်ကိုယုံကြည်သူတို့အား၊ ဘုရားသခင်၏သားဖြစ် ရသောအခွင့်ကိုပေးတော်မူ၏" (ယောဟန်၊ ၁း၁၂)။

ကယ်တင်ခြင်းဆိုသောအရာသည် အခြေခံသဘောအားဖြင့် ဆုလာဘ်လက်ဆောင်ပင်ဖြစ်သည်။ အဘယ်ကြောင့်နည်း၊ ထိုလက်ဆောင်မရှိလျှင် အသက်တာတစ်လျှောက် ရှည်လျားစွာဖြတ်သန်းသွားရမည့် အန္တရာယ်ကို ကျွန်ုပ်တို့မကျော်လွန်နိုင်ပါ။ ကျွန်ုပ်တို့၌ပိုင်ဆိုင်ရယူထားသမျှအလုံးစုံတို့သည် တစ်နေ့တစ်ချိန်ချိန်၌ သေဆုံးသွားခဲ့မည်ဆိုလျှင် ယူဆောင်သွား၍မရပါ။ မည်သူတစ်ဦးတစ်ယောက်မျှလည်း တမ်းတသတိရ နေမည် မဟုတ်တော့ပါ။ ကျွန်ုပ်တို့ပြုသမျှကောင်းမှုအပေါင်းတို့သည်လည်း မေ့လျော့ခြင်းခံကြရမည်သာ ဖြစ်သည်။ ရှေးဦးစွာ အရေးကြီးဆုံးအရာသည် ဧဝံဂေလိတရား၏ဆုလာဘ် လက်ဆောင်ကို ကျွန်ုပ်တို့တမ်းတမ်းစွဲ နေရန် လိုအပ်သည်။ ခရစ်တော်နှင့်ကိုယ်တော် ၏အသေခံတော်မူခြင်းအကြောင်းကို စွဲမြဲစွာစိတ်ထဲ၌ သံမှိုနှင့်စွဲ ထားရန် လိုသည် (၁ကော၊ ၂း၂) ယင်းကိစ္စကို ကျွန်ုပ်တို့စဉ်းစားတွေးခေါ်သမျှအားလုံး၏ဗဟို နေရာ၌ ထားရှိရမည်။

ကယ်တင်ခြင်းဆုလက်ဆောင်နှင့်အတူ ဘုရားရှင်သည် ကျွန်ုပ်တို့ကို အခြားကောင်းချီးများစွာကို ပေးခဲ့သည်။ စားစရာ၊ ဝတ်စရာ၊ နေစရာအတွက် ပူပင်နေသောသူများတို့အား ယေရှုရှင်မိန့်တော်မူသည်မှာ  "ဘုရားသခင်၏ နိုင်ငံတော်နှင့်ဖြောင့်မတ်ခြင်းတရားတော်ကို ရှေးဦးစွာရှာကြလော့။ နောက်မှ ထိုအရာများကို ထပ်၍ပေးတော်မူလတ္တံ" (မဿဲ၊ ၆း၃၃)။

`ဆာ၊ ၂၃း၁။ ဆာ၊ ၃၇း၂၅ နှင့် ဖိလိပ္ပိ၊ ၄း၁၉ တို့ကိုဖတ်ပါ။ ကျွန်ုပ်တို့နေ့စဉ်လိုအပ်သမျှကို ဘုရားရှင်သည် အဘယ်သို့စီစဉ်ပေးကြောင်း ဖော်ပြထားသနည်း။`

ယေရှုရှင်သည် တပည့်တော်တို့ကိုအမှုဆောင်ရန် ထွက်သွားစေစဉ် အခါ၊ ကိုယ်တော်၏ကတိတော်မှာ သန့်ရှင်းသောဝိညာဉ်တော်သည် တပည့်တော်တို့နှင့်အတူရှိ၍ ကူညီမစမည်ဟူ၍ မိန့်တော်မူခဲ့သည်။ "ငါ့ကိုချစ်လျှင်၊ ငါ့ပညတ်တို့ကိုစောင့်ရှောက်ကြလော့။ ငါသည် ခမည်းတော်ကိုတောင်း၍၊ ခမည်းတော်သည် သမ္မာတရားကိုပြသော ဝိညာဉ်တော်တည်းဟူသော တစ်ပါးသောဥပဇ္ဈာယ်ဆရာကို သင်တို့နှင့်အတူ အစဉ်မပြတ် တည်နေစေခြင်းငှာ၊ သင်တို့အားပေးတော်မူမည်။ ထိုဝိညာဉ်တော်ကို လောကီသားတို့သည် မသိမမြင်သော ကြောင့် မခံမယူနိုင်ကြ။ ထိုဝိညာဉ်တော်သည် သင်တို့နှင့်အတူ တည်နေ၍ သင်တို့၌ရှိတော်မူသောကြောင့် သင်တို့သိရကြ၏" (ယော၊ ၁၄း၁၅- ၁၇)။ သမ္မာတရားကို သင်တို့အားအကြွင်းမဲ့သွန်သင်ပြသလိမ့်မည်" (ယောဟန်၊ ၁၆း၁၃)။

ထိုနောက်တွင် ဝိညာဉ်တော်ဘုရားကိုယ်တော်တိုင်သည် ဘုရားသခင်၏သားသမီးများအား အံ့ဖွယ်ထူးခြားသော ဝိညာဉ်တော်ဆုလာဘ်တို့ကို ပေးသနားတော်မူလိမ့်မည် (၁ကော၊ ၁၂း၄-၁၁)။

အကျဉ်းချုပ်ဆိုရသော် "ငါတို့သည် ဘုရားသခင်အားဖြင့် အသက်ရှင်လျက်၊ လှုပ်ရှားလျက်၊ ဖြစ်လျက်ရှိကြ၏" (တ၊ ၁၇း၂၈)။ "ဘုရားသခင်အားဖြင့် ခပ်သိမ်းသောအရာနှင့် ဇီဝထွက်သက်ဝင်သက်ကို သတ္တဝါအားလုံးတို့ အားပေးတော်မူ၏" (တ၊ ၁၇း၂၅)။ ကျွန်ုပ်တို့အသက်ရှင်ရသောအခွင့်၊ ကယ်တင် ခြင်းရရှိမည့် ကတိတော်၊ အသက်မွေးရသောဥစ္စာပစ္စည်းနှင့်အတူ ဝိညာဉ်တော် ဆုလာဘ်ကျေးဇူးများကို အစီအလျဉ် ချပေးတော်မူသော ဘုရားရှင်ဖြစ်တော်မူသည်။ နောက်တစ်ကြိမ်ထပ်၍ ဆိုကြအုံးစို့၊ ကျွန်ုပ်တို့ ပိုင်လေသမျှ အရာခပ်သိမ်း၊ ရရှိထားသောစွမ်းရည်ဆုလာဘ်အပေါင်းတို့၌ ထာဝရဘုရားအရှင်၊ မူလပိုင်ရှင်ကို ပြန်၍ ဂုဏ်ပြုပူဇော်ကြရမည်ကို သိတတ်ကြရမည်။ ထာဝရဘုရားချပေးထားသော ကောင်းချီးတိုင်းအတွက် ကျွန်ုပ်တို့ပြန်၍ပေးဆပ်ရန် အကြွေးတင်နေကြ သည်ကို သတိပြုပါ။