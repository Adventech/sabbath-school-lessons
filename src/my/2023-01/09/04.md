---
title:  ယုဒ၏စိတ်သဘောထား
date:   28/02/2023
---

သမ္မာကျမ်းစာတွင် အထင်ကရကျော်ကြားသောအကြောင်းမှာ ယုဒရှကာရုတ်အကြောင်းဖြစ်သည်။ ယင်းပုဂ္ဂိုလ်သည် အခြားတပည့်တော် (၁၁) ဦးကဲ့သို့ပင် နောက်တော်သို့လိုက်ရသောအခွင့်ရရှိသည်။ ယေရှုရှင်နှင့် အနီးကပ် နေရသောအခွင့်နှင့် ထာဝရအမှန်တရားကို သင်ယူလေ့လာရသောအခွင့်ရှိသည်။ ယုဒရှကာရုတ်ကဲ့သို့ ယေရှုရှင်ကိုမမြင်ဖူး၊ သတင်းမကြားဖူးသောပုဂ္ဂိုလ်များသည် အလွန်သနားစရာကောင်းပါသည်။ ယုဒသည် ကယ်တင်ခြင်းကို ရပိုင်ပါလျက်နှင့် ထာဝရဆုံးရှုံးခဲ့ရသည်။ အဘယ်ကြောင့်ဖြစ်ရသနည်း။    အဖြေမှာ စကား တစ်လုံးဖြင့် ပင် တိကနဲပေးရလျှင် "လောဘကြောင့်"  သူ၏ စိတ်ကိုအလိုလိုက်ခြင်းကြောင့်ဖြစ်သည်။

`ယောဟန်၊ ၁၂း၁-၈ ကိုဖတ်ပါ။ မာရိပြုခဲ့သောလုပ်ရပ်ကြောင့် ယုဒသည် မည်သို့တုံ့ပြန်ခဲ့သနည်း။ ယေရှုရှင်မည်သို့ထုချေပေးခဲ့သနည်း။`

ကယ်တင်ရှင်သည် နူးညံ့စွာပင် ယုဒ၏လောဘကို မှတ်ချက်ပြုခဲ့ သော်လည်း ယုဒသည် စိတ်ဆိုး မာန်ဆိုး ဖြင့် နန်းတော်သို့ချက်ချင်းသွားပြီး ယဇ်ပုရောဟိတ်မင်းကြီးကို တွေ့ဆုံခဲ့သည်။ ထိုုနေရာမှာ ယေရှုရှင်ကိုရန်လို သောသူများ စုဝေးနေကြသည်။ ထိုသူတို့၏လက်ထဲသို့ ကိုယ်တော်ကိုအပ်နှံ ရောင်းချလိုက်သောငွေပမာဏသည် မာရိလောင်းသောဆီမွေး၏အဖိုးထက် များစွာ နည်းနေပါသေးသည် (မဿဲ၊ ၂၆း၁၄-၁၆)။

ယုဒ၌မည်သို့ဖြစ်သွားသနည်း။ သူသည် အခွင့်အရေးများစွာရရှိ ထားခဲ့သည်။ ရခဲသော အခွင့် အရေးများ ပင်ဖြစ်သည်။ ထိုသို့ရရှိပါလျက် အဘယ်ကြောင့် မကောင်းသောလုပ်ရပ်ကိုပြုခဲ့သနည်း။ အယ်လင်ဂျီဝှိုက်၏ ရေးသားချက်၌ ယုဒ၏အကြောင်းကို ဤသို့ရေးသားထားသည် "ယုဒသည် သူ၏ကြီးမြတ်တော် မူသော သခင် ဆရာကိုချစ်လည်းချစ်၊ ကိုယ်တော်နှင့်အတူလည်း နေချင်ပါသည်။ သူ၏အသက်တာစာရိတ္တကို ပြုပြင် ပြောင်းလဲ ချင်သောသဘော လည်းရှိသည်။ ထိုသို့သောရည်ရွယ်ချက်ဖြင့် ယေရှုရှင်နှင့်နီးကပ်စွာနေပြီး ပြုပြင်သွားမည်ဟု မျှော်လင့်ချက်ထား၏။ ကယ်တင်ရှင်သည် ယုဒကို နစ်နစ်ကာကာ မပြောခဲ့ပါ။ တပည့်တော် တစ်ဆယ့်နှစ်ပါးထဲ၌ နေရာပေးခဲ့သည်။ အမှုတော်ဆောင်တစ်ဦးကဲ့သို့ အလုပ်လုပ်မည်ဟု အခွင့်ပေးခဲ့သည်။ နာမကျန်း သူများ၊ နတ်ဆိုး စွဲသူများကို ကုသပျောက်ကင်းမောင်းထုတ်နိုင်စွမ်းတန်ခိုးကို လည်းသူပေးခဲ့သည်။ သို့သော် ယုဒသည် ခရစ်တော်ရှင် အလိုရှိသော သတ်မှတ်ချက်သို့ရောက်အောင်မပြုနိုင်ခဲ့ပါ"  (The Desire of Ages, p. 716).

အဆုံးမှာ ကျွန်ုပ်တို့အားလုံးသည်လည်း ထိုသို့စာရိတ္တပျက်ခြင်းမျိုး ရှိဖူးကြသည်။ အကယ်၍ ဆက်ကပ် အပ်နှံခြင်းသဘောရှိလျှင် ဘုရားရှင်သည် ကျွန်ုပ်တို့ကို တန်ခိုးပေး၍ အောင်မြင်ရခြင်းအခွင့်ကို ပိုင်ဆိုင်စေ လိမ့်မည်။   သို့သော် ယုဒသည် အပြည့်အဝဆက်ကပ်မှုမပြုခဲ့ချေ။ လောဘလွန်ကျူးခြင်း အပြစ်ကို သူပြုခဲ့သည်။ ခရစ်တော်ပေးသောတန်ခိုးကို အပြည့်အဝအသုံးပြုခြင်း မရှိ။ နောက်ဆုံး၌ ဝမ်းနည်းစရာနှင့် အဆုံးသတ်သွား ရသည်။

ကျွန်ုပ်တို့အားလုံးသည် လောဘရှိသောသဘောထားမရှိသူရှိပါသလား။ ငွေကိုတပ်မက်မည်၊ ထိုတပ်မက် ခြင်းသည် စိတ်နှလုံးထဲမှစတင်လာသည်။ ခိုးဝှက်ရသည်အထိ ဖြစ်လာသည်။ ခရစ်တော်ကို အပ်နှံရောင်းချသည် အထိ ဖြစ်လာခဲ့ကြသည်။

လောဘသည် ကျွန်ုပ်တို့အတွက် မည်မျှကြောက်ဖွယ်ကောင်းကြောင်း သင်ခန်းစာဖြစ်သည်။ အစပိုင်း တွင် သေးငယ်သောကိစ္စဟုထင်ရသော်လည်း စိတ်နှလုံးထဲမှစတင်လာသောလောဘသည် ဒုက္ခကြီးကြီး ကျယ်ကျယ် နှင့် ထာဝရ အသက်ဆုံးရှုံးရသည်အထိ ဖြစ်သွားလိမ့်မည်။