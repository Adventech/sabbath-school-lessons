---
title:  ဆယ်ဖို့တစ်ဖို့နှင့်ဆိုင်သောကတိချုပ်ဆိုချက်
date:   11/01/2023
---

ဆယ်ဖို့တစ်ဖို့ပေးခြင်းအလေ့အထနှင့် ဘုရားရှင်အပေါ်ရင်းနှီးကျွမ်းဝင်ခြင်းသည် ဝိညာဉ်ရေး သဘောအရ အလွန်ပတ်သက်နေသည်။ ဣသရေလ လူတို့သည် ဆယ်ဖို့တစ်ဖို့ကို သစ္စာရှိစွာပြန်လည်ပေးခြင်းဖြင့် ဘုရားသခင်၏ စကားတော်ကို နားထောင်လိုက်လျှောက်သောအခါ အလွန်ကြွယ်ဝချမ်းသာလာကြသည်။ ကတိချုပ်ဆိုချက်ကို အလေးမထား ပေါ့ပျက်ပျက်လုပ်လာသော အချိန်၌ ဒုက္ခခက်ခဲခြင်းပြသနာများ အပုံလိုက်၊ အတုံးလိုက်အခဲလိုက် ဝင်ရောက်လာတော့သည်။ နားထောင်လိုက်လျှောက်ခြင်းပြုသောအခါ နာခံမှုကြောင့် ကြွယ်ဝပြည့်စုံခြင်းရလာပြန်သည်။ နားမထောင်၍ ပေါ့ပျက်ပျက်သစ္စာမတည် ပြန်လျှင် ပြသနာပေါင်းများစွာ ဖြစ်လာရပြန်သည်။ ပုရောဖက်မာလခိအချိန်၌ ဣသရေလလူတို့ကို ဘုရားရှင်အပေါ်သစ္စာရှိကြပါ။ ဆယ်ဖို့တစ်ဖို့ကို အလေး ထားကြပါဟု တဖွဖွသတိပေးနေရင်း ဣသရေလလူမျိုးတို့သည် ပေါ့ပေါ့ ပျက်ပျက် မိမိတို့ပြုထားသော ဆယ်ဖို့တစ်ဖို့ကတိချုပ်ဆိုခြင်းကို မေ့လျော့ကြသေးသည်။ မေ့လျော့သည်နှင့် ဒုက္ခ ရောက်ကြရသည်ချည်းဖြစ်သည်။

`မာလခိ၊ ၃း၇-၁၁ ကိုဖတ်ပါ။ မည်သည့်ကတိတော်မျိုး၊ မည်သည့် လုပ်ဆောင်ရန်အကြောင်းမျိုးကို ယင်းကျမ်းချက်၌ မြင်တွေ့နိုင်သနည်း။`

ဘုရားရှင်၏ကတိတော်၌ မိမိ၏လူမျိုးတို့သည် မိမိထံပြန်လာလျှင် ကိုယ်တော်သည်လည်း မိမိ၏ လူမျိုးစုထံသို့ပြန်လာမည်ဟု ကတိချုပ်ဆိုထားသည်။ သူတို့သည် ကိုယ်တော်ကိုပြန်လာရန် တောင်းလျှောက်သောအခါ ကိုယ်တော်ကလည်း မိမိ၏လူသည် မိမိ၏အထံတော်သို့ မည်သို့ပြန်လာ ကြရမည် အကြောင်းကို သေသေချာချာမှာကြားတော်မူသည်။ "ဆယ်ဖို့တစ်ဖို့နှင့် အလှူပူဇော်သကာ" များကို ငါ့ထံမှ လုယူခြင်းအမှုကို ရပ်တန်းကရပ်ကြလော့။ ထိုလုယူခြင်းအမှုကြောင့်ပင် သူတို့ဒုက္ခနှင့်ရင်ဆိုင်ကြရခြင်းဖြစ်သည်။ ကျိန်ခြင်း ခံနေရကြခြင်းဖြစ်သည်။ ထိုကျိန်ခြင်းအမင်္ဂလာကို ရပ်တန့်သွားစေသော နည်းလမ်းကို ဘုရားရှင် အတိအလင်းဖော်ပြတော်မူခဲ့သည်။ "ဆယ်ဖို့တစ်ဖို့ ရှိသမျှတို့ကို ငါ၏ဘဏ္ဍာတိုက်အတွင်းသို့ သွင်းကြလော့" (မာလခိ၊ ၃း၁ဝ)။ "ထိုသို့သင်တို့ပြုကြလျှင် ငါသည် မိုးကောင်းကင်ပြတင်းပေါက်ကိုဖွင့်၍ ကောင်းချီး မင်္ဂလာအကုန်အစင်သွန်းလောင်းကာ သင်တို့သိုထားစရာနေရာအခန်းမရှိ တော့သည်အထိ ကောင်းချီးမင်္ဂလာကို အကုန်အစင်သွန်းလောင်းပေးမည်။" ဘုရားရှင်ချပေးသောကောင်းချီးမင်္ဂလာများပြားလွန်း၍ သိုစရာထားစရာ အခန်း နေရာမရှိတော့လျှင် အကူအညီလိုနေသူများကို ကူညီမစပေးခြင်း၊ ဘုရားရှင် ၏အမှုတော်အတွက် ပါဝင်လုပ်ဆောင်ခြင်းဖြင့် အသုံးပြုရပါမည်။

တစ်ပါးတည်းသောသားတော်ကို သင့်အတွက်အသေခံရန်ပေးတော်မူသော ကိုယ်တော်ရှင်သည် သင်နှင့်လည်း ပဋိညာဉ်ပြုထားသည်။ ကိုယ်တော် သည် ကောင်းချီးများစွာကို သင့်အားချပေးတော်မူခဲ့သည်။ ကိုယ်တော်ရှင်တောင်းသောဆယ်ဖို့တစ်ဖို့နှင့် အလှူတော်ငွေတို့ကို သင်ပေးရမည့်တာဝန်ရှိသည်။ ကိုယ်တော် နားလည်ပေးမှာပါဟု ရှောင်လွဲချင်သောသဘောဖြင့် မည်သူ တစ်ဦးတစ်ယောက်မျှ မပြောရဲနိုင်ပါ။ မာလခိ အခန်းကြီး (၃) ၌ ဖော်ပြသော ရှင်းလင်းလှသည့် ဘုရားသခင်၏အကြံအစည်တော်သည် ဆယ်ဖို့တစ်ဖို့နှင့် အလှူတော်ငွေ အကြောင်းဖြစ်သည်။ ဘုရားရှင်သည် မိမိ၏အမှုတော်အတွက် ပါဝင်လုပ်ဆောင်သော စေတမန် လူသားများကိုခေါ်ဖိတ်တော်မူ၏။ ကိုယ်တော်နှင့် အတူလက်တွဲဆောင်ရွက်ရန်ဖြစ်သည်" (Ellen G. White, Counsel on Stewardship 75).

နားထောင်ခြင်းရှိသော မှတ်သားဖွယ်ရာမှတ်တမ်းတစ်ခုကို ယုဒရှင်ဘုရင် မင်းကောင်းဖြစ်သော ဟေဇကိမင်း အုပ်စိုးစဉ်ကရှိခဲ့သည်။ ထိုအချိန်၌ ပြုပြင်ပြောင်းလဲခြင်း ကိုပြုလုပ်ခဲ့သည်။ လူတို့သည်လည်း မိမိ တို့၌ရှိသော ဆယ်ဖို့တစ်ဖို့နှင့်အလှူငွေများကို သစ္စာရှိစွာပြန်၍ပေးလာကြသည်။ ရှိသမျှဆယ်ဖို့တစ်ဖို့နှင့် အလှူငွေများကို ဗိမာန်တော်ဘဏ္ဍာတိုက်သို့သွင်းကြသည်။ ဗိမာန်တော်၌လည်း လိုလေသေးမရှိ၊  အရာရာ အဆင်သင့်ရှိခဲ့သည်။ ၆ရာ၊ ၃၁း၅ ရှိမှတ်တမ်းအရ "ထိုအမိန့်တော်ကို ဣသရေလအမျိုးသားတို့သည် အနှံ့အပြား ကြားသိကြသောအခါ၊ အဦးသီးသောစပါး၊ စပျစ်ရည်၊ ဆီ၊ ပျားရည် အစရှိသောမြေအသီးအနှံကိုလည်းကောင်း၊ အခြားသောဥစ္စာရှိသမျှဆယ်ဖို့တစ်ဖို့ကိုလည်းကောင်း၊ သူတို့၏ဘုရားသခင်ထာဝရဘုရားထံသို့ များစွာ ယူဆောင်လာကြ၏။"

`သင်၏ဆယ်ဖို့တစ်ဖို့နှင့် (အခြားအရာများ) သည် ဝိညာဉ်ရေးရာ သဘောအရ ဘုရားသခင်နှင့် ဆက်နွယ်မှုရှိစေပါသလား။`