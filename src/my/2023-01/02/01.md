---
title:  ဘုရားရှင်ငါတို့နှင့်ထားသောပဋိညာဉ်
date:   07/01/2023
---

### ဖတ်ရန်ကျမ်းချက်များ။
မဿဲ၊ ၁ဝး၂၂။  ယောဟန်၊ ၆း၂၉။  တရားဟော၊ ၂၈း၁-၁၄။  သုတ္တံ၊ ၃း၁-၁ဝ။ မာလခိ၊ ၃း၇-၁၁။ မသဲ၊ ၆း၂၅-၃၃။ 

> <p>အလွတ်ကျမ်းချက်</p>
> "ယနေ့ငါဆင့်ဆိုသမျှသော ပညတ်တော်တို့ကို သင်သည် ကျင့်စောင့်ခြင်းငှာ၊ သင်၏ဘုရားသခင် ထာဝရဘုရား၏ စကားတော်ကို စေ့စေ့နားထောင်လျှင်၊ သင်၏ဘုရားသခင်ထာဝရဘုရားသည် လူမျိုးတကာ တို့ထက် သင့်ကိုချီးမြှောက်တော်မူမည်။ သင်၏ဘုရား သခင်ထာဝရဘုရား၏စကားတော်ကိုနားထောင်လျှင်၊ သင့်အပေါ်မှာ သက်ရောက်လတ္တံ့သောကောင်းချီးမင်္ဂလာများဟူမူကား......." (တရားဟော၊ ၂၈း၁၊၂)။

အလွန်မှပင်အံ့ဖွယ်ကောင်းသည့် ဘုရားရှင်၏အာမခံချက် သို့မဟုတ် ပဋိညာဉ်ပြုချက်ကို ကျွန်ုပ်တို့ ရရှိထားသည်။ ဘုရားရှင်ဘက်မှာသော်လည်းကောင်း၊ လူတို့၏ဘက်မှာသော်လည်းကောင်း လွတ်လပ်စွာ လုပ်ဆောင်ခွင့် ပြုထားသည်။ သဘောသကန်မျှတသော ကြိုက်ထိုးကြိုက်ခံပဋိညာဉ်ပင်ဖြစ်သည်။ "မင်းပြောတဲ့ အတိုင်းစကားတည်လျှင် ငါလည်းပြောတဲ့အတိုင်းလုပ်မည်" (သို့မဟုတ်) မင်းကတိအတိုင်းတည်လျှင် ငါလည်း တည်မည်" ဟူသော သဘောဖြစ်သည်။

ရှားရှားပါးပါးထူးခြားသော ပဋိညာဉ်ပြုခြင်းမျိုးလည်းရှိသည်။ တစ်ဖက်သတ်ကတိတည်ခြင်းမျိုးဖြစ်၍ တစ်ဖက်မှကတိတည်သည်ဖြစ်စေ၊ မတည်သည်ဖြစ်စေ၊ မူလကတိပေးပဋိညာဉ်ပြုသူက အသေအချာ လုပ်ဆောင် သွားခြင်းမျိုးဖြစ်၏။ ဥပမာ၊ ဘုရားရှင်မှလူသားတို့နှင့် တစ်ဖက်သတ်ကတိ ပဋိညာဉ်ကို ပေးနေသည် အရာမှာ "အကြောင်းမူကား၊ ကောင်းကင်ဘုံ၌ရှိတော် မူသော သင်တို့၏ အဘသည်၊ ကောင်းသောသူ မကောင်းသောသူတို့အပေါ်၌ ကိုယ်တော်၏နေကိုထွက်စေတော်မူ၏။ ဖြောင့်မတ်သောသူ မဖြောင့်မတ်သော သူတို့အပေါ်၌ မိုးကိုရွာစေတော်မူ၏" (မသဲ၊ ၅း၄၅)။ ကျွန်ုပ်တို့ အလုပ်လုပ် သည်ဖြစ်စေ၊ မလုပ်သည်ဖြစ်စေ ဘုရားရှင်၏နေအလင်းရောင်ခြည်တော်နှင့် မိုးရေအတွက် အခမဲ့ကောင်းချီးရရှိပြီးသားဖြစ်သည်။ ကမ္ဘာကြီးကို ရေလွမ်းမိုး ပြီးသည်နောက် ဘုရားရှင်သည် လူသားများအားကတိတစ်ခုပေးခဲ့သည်။ ထိုကတိတော်၌ "လူနှင့်တိရစ္ဆာန် သတ္တဝါအားလုံးအတွက်ဖြစ်သည်။ နောက်တစ်ဖန်၊ ရေလွမ်းမိုးခြင်းလုံးဝမဖြစ်စေရ ပဋိညာဉ်ပင် ဖြစ်သည် (က၊ ၉း၉-၁၆)။ ကျွန်ုပ်တို့ နားထောင်ခြင်းရှိရှိ၊ မရှိရှိ ကိုယ်တော်သည် နောက်တစ်ဖန် ရေမလွမ်းမိုးစေ တော့ဟု ကတိတစ်ဖက်သတ်ပြုခဲ့သည်။

"မြေကြီးမကုန်မီတိုင်အောင်၊ မျိုးစေ့ကြဲရသောကာလ၊ အသီးအနှံကို သိမ်းရသောကာလ၊ ချမ်းသောကာလ၊ ပူသောကာလ၊ နွေကာလ၊ ဆောင်းကာလမပြတ်ရဟု အမိန့်တော်ရှိ၏" (က၊ ၈း၂၂)။ ရာသီ အလီလီပြောင်းလဲ၍ဖြစ်လာခြင်းသည် ကျွန်ုပ်တို့၏လုပ်ဆောင်ချက်တစ်စက်ကလေးမျှပင် မပါရှိကြောင်း နားလည် သဘောပေါက်သင့်ပါသည်။

ယခုအပတ်သင်ခန်းစာတွင် ဘုရားရှင်နှင့်လူသားတို့အကြား အသွားအပြန်ပဋိညာဉ်သဘောကို လေ့လာ သွားပါမည်။ ဆုတောင်းခြင်းဖြင့် ကရုဏာ တော်ကိုရရှိခံယူလျက် အချိုသာဆုံးသောကျေးဇူးကရုဏာတော်ကို ရယူနိုင်ခြင်း အခွင့်ကိုလုပ်ဆောင်ကြစို့။