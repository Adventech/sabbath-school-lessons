---
title:  ငါသည်သင်တို့ကိုပုံသက်သေပြခဲ့ပြီ
date:   01/12/2024
---

နှုတ်ဆက်ပွဲ၌ (ယော၊ ၁၃-၁၇) ယေရှုရှင်၏တပည့်တော်များကို သွန်သင်ချက်ပေးပြီး အနာဂတ်အချိန်အတွက် သတိပေးစကားများကိုပေးခဲ့ သည်။ စာအသွားအလာသဘောတရားအရ တရားဟောရာကျမ်း၌ မောရှေ၏ နှုတ်ဆက်ပွဲ၌ နောက်ဆုံးသွန်သင်သောစကား၊ ယာကုပ်သည် သူ၏သားသမီး များကို ကောင်းချီးပေးသောစကားများနှင့် အလားသဏ္ဍာန်တူသည် (က၊ ၄၇-၄၉)။ သို့မဟုတ် ဒါဝိဒ်သည် သေဆုံးခါနီး ရှောလမုန်အားမှာကြားခဲ့သော စကား (၅ရာ၊ ၂၈-၂၉) ကဲ့သို့ဖြစ်သည်။ ယေရှုရှင်သည် တပည့်တော်တို့ကို မိမိထွက်ခွာသွားတော့မည့်အကြောင်းကို အသိပေးခဲ့သည်။ မိမိကိုယ်စားလူ တစ်ယောက်ကိုစေလွှတ်ရန်လည်း ကတိပေးသည် (ယော၊ ၁၄-၁၆)။ ကျရောက် လာမည့်ကြေကွဲဖွယ်ကိစ္စအကြောင်းကို ကြိုတင်ဟောထားသည် (ယော၊ ၁၅-၁၆)။ တပည့်တော်တို့ကိုလည်းသစ္စာရှိရန် မှာကြားခဲ့သေးသည် (ယော၊ ၁၅)။

`ယော၊ ၁၃း၁-၂ဝ ကိုဖတ်ပါ။ မည်သို့ဖြစ်သနည်း။ ယင်းအကြောင်း အရာသည် အဘယ်ကြောင့်အရေးကြီးနေသနည်း။ ယေရှုရှင်သည် မည်သည့် သင်ခန်းစာကို သွန်သင်ပေးသနည်း။`

ထိုခေတ်ထိုအချိန်ယေရှုရှင်ရှိသောနေရာတွင် လူတို့သည် ဖိနပ်စီးသူ ရှိသလို၊ ခြေဗြောင်ဖြင့် ဖိနပ်မပါဘဲ လမ်းလျှောက်သူလည်းရှိသည်။ ခြေထောက် များသည် ရွံ့နှင့်ဖုန်နှင့် ပေကျံနေလိမ့်မည်။ အစာစားပွဲသို့လာသောဧည့်သည် များကို အစေခံများ သို့မဟုတ် ကျွန်များကခြေဆေးပေးရန် တာဝန်ပေးခြင်း ခံကြရသည်။ သို့သော် ယေရှုသည် အဖမ်းမခံရခင် ညစာစားပွဲ၌ တပည့် တော်တို့နှင့်အတူရှိနေသည်။ အစေခံတစ်ယောက်မှလည်းမရှိပါ။

ယေရှုသည် အံ့ဩဖွယ်ကိစ္စတစ်ခုကို ရုတ်တရက်ထ၍ ပြုတော်မူ သည်။ ကိုယ်တော်သည်ထ၍ တပည့်တော်တို့ခြေကိုဆေးတော်မူသည်။ ယော၊ ၁၃း၄၊ ၅ သည် ယေရှုရှင်ပြုတော်မူသောအမှုအရာကို တစ်ဆင့်ချင်းစီဖော်ပြ ပေးသည်။ မယုံကြည်နိုင်လောက်အောင် စိတ်နှိမ့်ချခြင်းအမှုဆောင်ရွက်နေခြင်း ကို အသေးစိတ်တင်ပြပေးထားသည်။

ပေတရု၏တုံ့ပြန်ချက်ကိုပြောရာ၌ ယော၊ ၁၃း၈-၁၁ တွင် ယေရှုရှင် ၏အပြုအမူအတွက် တပည့်တော်တို့စိတ်ခံစားရခြင်းကို ရေးသားပေးထားသည်။ ယေရှုရှင်၊ သခင်၊ မေရှိယဖြစ်၍ အဘယ်ကြောင့် နှိမ့်ကျသောအလုပ်ကို လုပ်ရသနည်း။ ပေတရုသည် မိမိခြေကိုယေရှုဆေးမည်ကို ငြင်းဆန်ကန့်ကွက် သည်။ ခြေမဆေးရလျှင် ကိုယ်တော်နှင့်မသက်ဆိုင်ကြောင်းကိုလည်း ယေရှုရှင် ပြန်ပြောခဲ့သည်။ ပေတရုသည် မိမိ၏သဘောဆန္ဒကိုပြ၍ ကိုယ်တော်နှင့် တောက်လျှောက်ဆက်သွယ်နိုင်ရန် မိမိ၏ဆန္ဒကိုပြသည်။

ယေရှုရှင်၏လုပ်ဆောင်ချက်သည် မိမိကိုယ်တိုင်မည်သူဖြစ်နေကြောင်း ကို သက်သေပြနေသည်။ ယော၊ ၁၃း၁၃ ၌ ကိုယ်တော်သည် မိမိသည် သခင်၊ မိမိသည်ဆရာဖြစ်ကြောင်းပြောခဲ့သည်။ တပည့်တော်တို့သည်လည်း ကိုယ်တော်ကို ထိုသို့ခေါ်သည်။ အမှန်မှာလည်း ထိုကဲ့သို့ပင်ဖြစ်လာသည်။ ထိုသို့တလေးတစားခေါ်ဆိုခြင်းသည် ကိုယ်တော်၌ အာဏာနှင့်တန်ခိုးရှိကြောင်း ကိုပြသည်။

ယေရှုရှင်သည် ထိုအာဏာနှင့်တန်ခိုးများကို သူတစ်ပါးအားကူညီ ရန်မှာ အသုံးပြုဖို့သွန်သင်ပေးသည်။ မိမိကောင်းစားရေးအတွက်မဟုတ်။ မြော်လင့်ခြင်းအသင်းတော်သည် ထိုစိတ်သဘောထားမျိုးကို ခံယူထားသည်။ စိတ်နှိမ့်ချခြင်းကိုပြလျက် သခင်၏ညစာစားပွဲအတွက် မိမိကိုယ်ကိုပြင်ဆင် ကြသည်။ ခြေဆေးမဂင်္လာကျင်းပ၍ ပါဝင်ကြသည်။

နှိမ့်ချခြင်းသဘောပြသောခြေဆေးခြင်းကို သင်သည်ပြုလုပ်ခြင်းဖြင့် ယေရှုရှင်၏ခြေရာတော်အတိုင်းလိုက်လျှောက်၍ သင်သည် မည်သို့နှိမ့်ချလျက် လူတို့ကိုကူညီနိုင်မည်နည်း။