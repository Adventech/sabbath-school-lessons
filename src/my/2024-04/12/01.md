---
title:  ဘုန်းတော်၏အချိန်နာရီ၊ ကပ်တိုင်တော်နှင့် ရှင်ပြန်ထမြောက်ခြင်း
date:   14/12/2024
---

### ဖတ်ရန်ကျမ်းချက်များ။
ယော၊ ၁၈း၃၃-၁၉း၅။ ယော၊ ၁၉း၁၇-၂၂။ ယော၊ ၁၉း၂၅-၂၇။ လု၊ ၂း၃၄၊ ၃၅။ ယော၊ ၂ဝး ၁-၁၈။ ၁ကော၊ ၁၅း၁၂-၂ဝ။

> <p>အလွတ်ကျမ်းချက်</p>
> “ပိလတ်မင်းကလည်း၊ သို့ဖြစ်လျှင် သင်သည် ရှင်ဘုရင် မှန်သလောဟုမေးသော်၊ ယေရှုက၊ မင်းကြီးမေးသည်အတိုင်း ငါသည် ရှင်ဘုရင်မှန်၏။ သမ္မာတရားဘက်၌သက်သေခံခြင်းငှာ ငါသည် မွေးဖွားခြင်းကိုခံ၍၊ ဤလောကသို့ကြွလာပြီ။ သမ္မာတရားနှင့်စပ်ဆိုင် သမျှသောသူတို့သည် ငါ့စကားကိုနားထောင်ကြသည်ဟု မိန့်တော် မူ၏” (ယောဟန်၊ ၁၈း၃၇)။

ယေရှုရှင်အသေခံခြင်းနှင့် ထမြောက်တော်မူခြင်းသည် ရှင်ယောဟန် ခရစ်ဝင်ကျမ်း၏အဓိကအချက်ဖြစ်၍ အရေးအကြီးဆုံးဖြစ်သည်။ ပထမပိုင်း အခန်းကြီး ၁ဝ ခန်းသည် ယေရှုရှင်အမှုတော်ဆောင်ရွက်သော သုံးနှစ်ခွဲ အချိန်ဝန်းကျင်ခန့်ကို ရေးသားတင်ပြပေးသည်။ အခန်းကြီး ၁၁-၂ဝ သည် ရက်သတ္တနှစ်ပတ်အတွင်းအကြောင်းအရာများကို မှတ်တမ်းပြုရေးသားထားသည်။

ခရစ်ဝင်ကျမ်းလေးကျမ်းလုံးမှာ ယေရှုရှင်အသေခံတော်မူသည့်အကြောင်း ကို ကွဲပြားသောနည်းဖြင့် မှတ်တမ်းတင်ထားကြသည်။ တင်ပြမှုကွဲပြားသော် ငြားလည်း ဧဝံဂေလိ၏အဓိကအချက်ကို ထိထိမိမိကိုယ်စီရေးသားဖော်ပြနိုင် ကြသည်။ ရှင်မဿဲသည် နှုတ်ကပတ်တော်ပြည့်စုံလာခြင်းအကြောင်း၊ ရှင်မာကု သည် ယေရှုရှင်ဗတ္တိဇံခံခြင်းနှင့် ကပ်တိုင်တော်ပေါ်အသေခံခြင်းအကြောင်း၊ ရှင်လုကာသည် ကပ်တိုင်တော်သည် ကုသပျောက်ကင်းခြင်းနှင့် ကယ်တင်ခြင်း (ကပ်တိုင်တော်ပေါ်မှသူခိုးအကြောင်း) အကြောင်းကို အထူးရေးသားကြသည်။

သို့သော်လည်း ရှင်ယောဟန်သည် ကပ်တိုင်တော်ကို ရှုထောင့် တစ်မျိုးဖြင့် ယေရှုရှင်၏နန်းထိုင်မည့်နန်းပလ္လင်အပ်နှင်းခြင်းအဖြစ် တင်စား ထားပြန်သည်။ အထူးသဖြင့် အချိန်နာရီသတ်မှတ်ချက်အကြောင်းကို သူ၏ အရေးအသား၌ ထပ်ခါထပ်ခါဖတ်ရှုရသည် (ယော၊ ရး၃ဝ။ ယော၊ ၈း၂ဝ။ ယော၊ ၁၂း၂၇)။ နန်းပလ္လင်ဆက်ခံခြင်း၊ တင်မြှောက်ခြင်းဆိုသည့်ခံယူချက်ကို ရောမတို့၏အရက်စက်ဆုံး၊ အရှက်ခွဲမှုအကြီးဆုံးသောသေဒဏ်စီရင်ခြင်းခံရ၍ ကိုယ်တော်အသေခံတော်မူရသည့်အကြောင်းဖြင့် ရုပ်လုံးပေါ်အောင်တင်ပြခြင်း ဖြစ်သည်။ ယင်းအကြောင်းကြောင့် ယောဟန်သည် ယေရှုရှင်မှ အရှက်ကွဲခံရပြီး အသေသတ်ခံခဲ့ရသော်လည်း တစ်ချိန်တည်းမှာပင် ကိုယ်တော်သည် ကယ်တင်ရှင် အဖြစ် ဘုန်းထွန်းသောပလ္လင်တော်ပေါ်၌ ဘုရင်ရာထူးကို ရရှိသွားကြောင်း နှိုင်းယှဉ်ဖော်ပြခြင်းဖြစ်သည်။