---
title:  နှစ်ခြင်းဆရာယောဟန်၏သက်သေခံချက်
date:   20/10/2024
---

လွန်ခဲ့သောအပတ်သင်ခန်းစာ၌ ရှင်ယောဟန်ခရစ်ဝင်ကျမ်းကို ယေရှု ခရစ်တော်၊ နှုတ်ကပတ်တော်သည် ကမ္ဘာမတည်မရှိမီကပင် ထာဝရဘုရားရှင် အဖြစ်တည်ရှိနေတော်မူကြောင်းကို လေ့လာကြရပြီ။ ထိုပဏာမစကားအတိုင်းပင် နှစ်ခြင်းဆရာယောဟန်သည်လည်း ယေရှုရှင်၏အကြောင်းကို သက်သေခံသွား ခဲ့သည်။ ယေရှုရှင်၏အချိန်၌ရှိသောယုဒလူအချို့တို့မှာ မေရှိယအရှင်ကို မျှော်လင့်ရာ၌ နှစ်မျိုးနှစ်စားမျှော်လင့်ကြသည်။ ပထမမျှော်လင့်ချက်သည် မေရှိယအရှင်ဟုဆိုလျှင် ယဇ်ပုရောဟိတ်အဆင့်အတန်းဖြစ်ပြီး နောက်တစ်မျိုး မှာ မင်းညီမင်းသားအနွယ်ဝင်ထဲမှပေါ်ထွက်လာရမည်ဟု သတ်မှတ်ကြသည်။ နှစ်ခြင်းဆရာယောဟန်အနေဖြင့် ထိုသို့သောမေရှိယမျိုးကို ထောက်ခံခြင်းမပြု၊ စစ်မှန်သောမေရှိယကိုသာ ထောက်ခံသက်သေပြုခဲ့သည်။

`ယော၊ ၁း၁၉-၂၃ ကိုဖတ်ပါ။ နှစ်ခြင်းဆရာယောဟန်သည် သူ၏ အမှုတော်နှင့်သာသနာပြုခြင်းကို မည်သို့ရှင်းလင်းပြသနည်း။`

ဘာသာရေးခေါင်းဆောင်တို့သည် တပည့်တပန်းများကို နှစ်ခြင်း ဆရာယောဟန်ဆီသို့စေလွှတ်ကာ သူသည် မည်သူမည်ဝါဖြစ်ကြောင်းမေးမြန်း စေသည်။ ယုဒပြည်၌ မေရှိယကိုမျှော်လင့်ခြင်းအမှုသည် အလွန်ရေပန်းစား လှသည်။ ထိုကြောင့် နှစ်ခြင်းဆရာယောဟန်အနေဖြင့် ယုဒလူတို့မျှော်လင့် သောမေရှိယနှင့် မည်သို့ပတ်သက်ကြောင်းကိုဖြေကြားရန် အထူးအရေးကြီး လှသည်။ သူကိုယ်တိုင်သည်အလင်းမဟုတ်ပါ။ သို့သော် သူ့ကို ဘုရားရှင်မှ စေလွှတ်၍ အလင်းတော်အကြောင်းကို သယ်ဆောင်သတင်းပေးရန် တာဝန် ပေးခံရသည်။ မေရှိယအရှင်ကြွလာရာလမ်းကိုပြင်ဆင်ပေးသောသူဖြစ်ရမည် (ယော၊ ၁း၆-၈)။ ထိုကြောင့် ယောဟန်သည် လာရောက်မေးမြန်းသောသူ များကို ပြတ်ပြတ်ရှင်းရှင်းပင်တုံ့ပြန်ခဲ့သည်။ “ငါသည် ခရစ်တော်မဟုတ်” (ယော၊ ၁း၂ဝ)။

ယောဟန်သည် ရေဖြင့်နှစ်ခြင်းပေးသည်။ သို့သော် ခရစ်တော်သည် ဝိညာဉ်တော်ဖြင့်နှစ်ခြင်းမဂင်္လာပေးလိမ့်မည် (ယော၊ ၁း၂၆၊ ၃၃)။ ယောဟန် သည် ယေရှု၏ခြေနင်းကြိုးကိုဖြည်ချပေးရန်ပင် မထိုက်တန်ပါ (ယော၊ ၁း၂၇)။ ခရစ်တော်သည် ယောဟန်လူမဖြစ်မီကပင် ရှိနှင့်ထားသောထာဝရဘုရားဖြစ် သည် (ယော၊ ၁း၃ဝ)။ ယေရှုသည် ဘုရား၏သားတော်ဖြစ်ကြောင်း နှစ်ခြင်း ဆရာယောဟန်က အတိအကျသက်သေခံသည် (ယော၊ ၁း၃၄)။

`ဟေရှာ၊ ၄ဝး၁-၅ နှင့် ယော၊ ၁း၂၃ ကိုဖတ်ပါ။ ရှင်ယောဟန် အနေဖြင့် မည်သို့ဆိုထားသနည်း။`

ရှေးခေတ်အခါ၌ လမ်းများညီညာစွာခင်းထားခြင်းမရှိသောကြောင့် ရှင်ဘုရင်ကြွလာမည့်လမ်းကိုပြင်ဆင်ထားရန် အစေခံများအား ရှေ့ပြေးလမ်း ပြင်ဆင်ခိုင်းရသည်။ ချိုင့်ဖို့၊ မြေညှိ၊ ဆူးညောင့်ခလုတ်၊ ကျောက်တုံး၊ ကျောက်ခဲ ခလုတ်ခသင်းမှန်သမျှကို ကြိုတင်ရှင်းပစ်ရသည်။ ရှင်ဘုရင်အတွက် ညီညာ ဖြောင့်ဖြူးသောလမ်းကို ဖြစ်စေရသည်။ ထိုကြောင့် ပုရောဖက်၏စကားပြည့်စုံ စေရေးအကြောင်း နှစ်ခြင်းဆရာယောဟန်သည် အရင်လာ၍ လူတို့၏စိတ်ကို ကြိုတင်ပြုပြင် ပြင်ဆင်ပေးသူဖြစ်သည်။

`နှစ်ခြင်းဆရာယောဟန်ပြုသကဲ့သို့ ကျွန်ုပ်တို့မျှော်လင့်ခြင်းအသင်းသား များလုပ်ဆောင်သင့်ပါသလား။ မည်သို့တူညီချက်ရှိပါသနည်း။`