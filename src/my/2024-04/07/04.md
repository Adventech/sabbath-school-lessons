---
title:  ပိလတ်မင်း၏အမှတ်တမဲ့ဖြစ်သောသက်သေခံချက်
date:   12/11/2024
---

ယောဟန်သည် နောက်တစ်ကြိမ်မှတ်တမ်းရေးသားပြန်သည်။ ယုဒ ဘာသာရေးခေါင်းဆောင်များမှ ယေရှုရှင်ကိုဝိုင်းပြီး အမှုဖွင့်တိုင်ကြားသည်၊ စစ်ဆေးသည်၊ နောက်ဆုံးအသေသတ်ရန်အထိ ကြံစည်ကြသည်။ ယောဟန် ခရစ်ဝင်ကျမ်း၏အဓိကအချက်မှာ ယေရှုရှင်အကြောင်းကို အထူးမြင်သာအောင် ရေးသားခြင်းဖြစ်သည်။ ယေရှုရှင်သည် မိမိအချိန်နာရီမရောက်သေးဟု ခဏခဏ ပြောဆိုသည်။ ကိုယ်တော်ဆိုလိုသောအချိန်သည် ကပ်တိုင်၌အသေခံခြင်း အချိန်ကို ဆိုလိုခြင်းဖြစ်သည် (ယော၊ ၂း၄။ ယော၊ ရး၆၊ ၈၊ ၃ဝ။ ယော၊ ၁၂း၇၊ ၂၃၊ ၂၇။ ယော၊ ၁၃း၁။ ယော၊ ၁ရး၁)။

ယခုမှအချိန်နာရီရောက်လာပြီ။ ယေရှုရှင်သည် ဂေသရှေမန်ဥယျာဉ် တော်အတွင်း အဖမ်းခံခဲ့ရပြီ။ ယဇ်ပုရောဟိတ်မင်းအန္နဆီသို့ခေါ်ဆောင်သွားခြင်း ခံရသည်။ ထိုနောက် ကယာဖဆီသို့ခေါ်သွားသည်။ ထိုနောက်မှာ ပိလတ်မင်း ဆီသို့ နှစ်ကြိမ်ခေါ်ဆောင်သွားခြင်းခံရသည်။

ယေရှုရှင်သည် ခရစ်တော်ဖြစ်ကြောင်းကို သက်သေပြရန်အတွက် ယောဟန်သည် လူတန်းစားအမျိုးမျိုးတို့ကို အသုံးပြုနေသည်။ ယခုတစ်ကြိမ်၌ ပိလတ်မင်းမှ သက်သေခံပေးခြင်းအကြောင်းကို ယောဟန်မှမှတ်တမ်းပြုသည်။ ပိလတ်မင်းသည် ယေရှုရှင်ကို စစ်ဆေးရသောအစိုးရမင်းဖြစ်သည်။ အထူး သက်သေခံချက်ဖြစ်လာသည်။ အဘယ်ကြောင့်ဆိုသော် ပိလတ်မင်းသည် ရောမလူမျိုးဖြစ်နေသည်။ အစိုးရလူကြီးမင်းနှင့် တရားစီရင်သူဖြစ်သည်။ အခြားသောသက်သေများမှာ ယုဒလူများဖြစ်သည်။ အချို့မှာ သာမန်ပုဂ္ဂိုလ် များဖြစ်သည်။

`အဘယ်သို့နည်းဖြင့် ပိလတ်မင်းသည် ယောဟန်၏ခရစ်ဝင်ကျမ်းတွင် အဓိကသတင်းစကားနေရာတွင် ပါဝင်လာရသနည်း (ယော၊ ၁၈း၃၈။ ယော၊ ၁၉း၄-၂၂)။`

ယေရှုသည် ပိလတ်မင်းထံသို့ သောကြာနေ့မနက်စောစောတွင် ခေါ်သွားခြင်းခံရသည် (ယော၊ ၁၈း၂၈)။ အကြံအစည်မှာ ရာဇဝတ်သားကို အမြန်ဆုံးစီရင်ရန်ဖြစ်သည်။ သို့သော် ယေရှု၏အမူအရာသည် ပိလတ်မင်း၏ အာရုံကို ဆွဲဆောင်နိုင်သည်။ ပိလတ်မင်းသည် ယေရှုကိုနီးကပ်စွာမေးမြန်း စစ်ဆေးသည်။ ကိုယ်တော်၏နှုတ်မှထွက်သောစကားကိုကြားရသည်။ “ပိလတ်မင်း ကလည်း သို့ဖြစ်လျှင် သင်သည် ရှင်ဘုရင်မှန်သလောဟုမေးသော်၊ ယေရှုက မင်းကြီးမေးသည့်အတိုင်း ငါသည်ရှင်ဘုရင်မှန်၏။ သမ္မာတရားဘက်၌ သက်သေခံစေခြင်းငှာ ငါသည် မွေးဖွားခြင်းကိုခံ၍ ဤလောကသို့ကြွလာပြီ။ သမ္မာတရားနှင့်စပ်ဆိုင်သမျှသောသူတို့သည် ငါ့စကားကိုနားထောင်ကြသည်ဟု မိန့်တော်မူ၏” (ယော၊ ၁၈း၃၇)။

ပိလတ်မင်းကြီးသည် ယေရှုကိုသေဒဏ်အမိန့်ချလိုက်သော်လည်း သူသည် သုံးကြိမ်တိုင်တိုင်ယေရှုအပြစ်မရှိကြောင်းကို ကြွေးကြော်ခဲ့သည် (ယော၊ ၁၈း၃၈။ ယော၊ ၁၉း၄၊ ၆)။ ကပ်တိုင်၏ထိပ်စီးအပေါ်၌လည်း “ယုဒဘုရင်၊ နာဇရက်သားယေရှုဟူ၍ စာပန်းထိုးရေးသားထားပေးသည်” (ယော၊ ၁၉း၁၉)။ ယေရှုရှင်သည် မည်သူဖြစ်ကြောင်းဝန်ခံပေးသည်။ ကိုယ်တော်၌ အပြစ်မရှိဘူးဟုလည်း သက်သေခံထားသည်။ သို့သော် ယေရှုရှင်ကို သေဒဏ် အမိန့်ချခဲ့သည်။

သမ္မာတရားကိုယ်တိုင်က ပိလတ်မင်း၏ရှေ့၌ထ၍နေခဲ့သည်။ လူထုကြီး၏ပျက်ယယ်ပြုခြင်းကိုလည်းကောင်း၊ အကျပ်ကိုင်ခြင်းကိုလည်းကောင်း ခံခဲ့ရ၍ ယေရှုကို သေဒဏ်ချမှတ်လိုက်ရသည်။ ဩတ္တပ္ဋစိတ်မှ အမှန်တရား ကိုသိ၍ သတိပေးခြင်းကို သင်၏စိတ်ထဲမှာခံစားရသော်လည်း ထိုအမှန်တရား အတိုင်း မလုပ်ဆောင်ခြင်းသည် မည်မျှဝမ်းနည်းဖွယ်ကောင်းသနည်း။

ပိလတ်မင်းထံမှ မည်သည့်သင်ခန်းစာကို ကျွန်ုပ်တို့ရနိုင်သနည်း။ လူတို့၏အကြိုက်လိုက်ရသော အပြစ်ဒဏ်စီရင်ခြင်းမျိုး၊ ဖိအားပေးခြင်းကြောင့် အမှန်ကိုဥပက္ခာပြုပြီး ကျွန်ုပ်တို့၏ယုံကြည်ချက်ကို ဆုံးရှုံးခံနိုင်မည်လား။