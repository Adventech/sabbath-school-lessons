---
title:  ယေရှုအကြောင်းကျွန်ုပ်တို့၏သက်သေ
date:   14/11/2024
---

ယေရှုအကြောင်းနှင့်ပတ်သက်၍ ရှင်ယောဟန်သည် ထပ်ခါထပ်ခါ သက်သေများကို ဖော်ပြခဲ့သည်။ သူ၏ပန်းတိုင်ရည်မှန်းချက်မှာ ကျွန်ုပ်တို့ကို အောက်ပါကျမ်းချက်၏သတင်းစကားအတိုင်းဖြစ်သည်။ “ဤကျမ်းစာ၌ရေး၍ မထားသော အခြားနိမိတ်လက္ခဏာအများတို့ကိုလည်း ယေရှုသည် တပည့် တော်တို့မျက်မှောက်၌ ပြတော်မူ၏။ ယေရှုသည် ခရစ်တော်တည်းဟူသော ဘုရားသခင်၏သားတော်ဖြစ်တော်မူသည်ကို သင်တို့သည်ယုံမည်အကြောင်း၊ ထိုသို့ယုံ၍ နာမတော်အားဖြင့် အသက်ကိုရမည်အကြောင်း ဤမျှလောက်ရေးထား လျက်ရှိသတည်း” (ယော၊ ၂ဝး၃ဝ၊ ၃၁)။

ကျွန်ုပ်တို့စဉ်းစားကြည့်ရအောင်။ ကျွန်ုပ်တို့သည် ယေရှုပြုခဲ့သမျှသော နိမိတ်လက္ခဏာများကို ကိုယ်တိုင်ကိုယ်ကျ ကိုယ်မျက်စိဖြင့်မြင်ခဲ့မည်ဆိုပါလျှင် အမှန်တကယ်ယုံကြည်လက်ခံပါလိမ့်မည်။ ဟုတ်တယ်မဟုတ်လား။ ကျွန်ုပ်တို့ သည် ကိုယ်တိုင်မြင်မှသာလျှင် ယုံကြည်မည်ဟု ဆိုတတ်ကြသည်။ သို့သော် ကိုယ်တိုင်မြင်သည်ထက် ပို၍များစွာသောအကြောင်းအရင်းများ ကျွန်ုပ်တို့၌ ရှိနေပါသည်။

အဘယ်ကြောင့်နည်း။

`ယုံကြည်ခြင်းရရှိနိုင်ရန် ခရစ်တော်အချိန်၌ရှိသောသူများမရရှိသော်လည်း ကျွန်ုပ်တို့အချိန်အခါ၌ရှိနေသည့်အရာများမှာ ဘယ်အရာများဖြစ်သနည်း (မဿဲ၊ ၂၄း၂။ မဿဲ၊ ၂၄း၁၄။ မဿဲ၊ ၂၄း၆-၈)။`

ယောဟန်ခရစ်ဝင်ကျမ်းမှအကြောင်းအရာကိုသိရ၍ ကျွန်ုပ်တို့အတွက် ယုံကြည်စရာရှိနေသည့်အပြင် အခြားသောကျမ်းရေးသူများ၏ဟောထားသည့် အချက်များ ပြည့်စုံလာခြင်းများလည်း တွေ့ရှိရသည်။ ယေရုရှလင်မြို့ကြီး ပျက်စီးမည့်အကြောင်းသည် ဟောကြားသည့်အတိုင်း ဖြစ်လာခဲ့သည် (မဿဲ၊ ၂၄း၂)။ လောကီနိုင်ငံအရပ်ရပ်သို့ ဧဝံဂေလိတရားပျံ့နှံ့ခြင်း (မဿဲ၊ ၂၄း၁၄)၊ ဖောက်ပြန်သင်းကွဲခြင်း (၂သက်၊ ၂း၃)၊ ကမ္ဘာ့အခြေနေသည် မတရားမှု၊ ပျက်စီးမှုများဆက်လက်များပြားခြင်း (မဿဲ၊ ၂၄း၆-၈) စသည်တို့လည်း ပြည့်စုံလျက်ရှိသည်။ ယေရှုရှင်၏အသက်တာနှင့် အမှုတော်ဆောင်ရွက်စဉ်ကာလ တစ်လျှောက် ကိုယ်တော်၏နောက်တော်သို့လိုက်သူများမှာ အကျန်အကြွင်း လူနည်းစုသာဖြစ်သည်။ လူသားတို့၏သတ်မှတ်ထားသည့် စံနှုန်းအတိုင်း သာဆိုလျှင် လွန်ခဲ့သောနှစ်ပေါင်းများစွာကတည်းက ကမ္ဘာ့သမိုင်းမှ ပျောက်ကွယ်ခဲ့ကြသင့်သည်။ သို့သော် ယေရှုရှင်၏အနာဂတ်ဟောကြားသမျှ အတိုင်း ဧဝံဂေလိတရားသည် ကမ္ဘာအနှံ့သို့ပျံ့နှံ့သွားရမည်။

ယနေ့အချိန်တွင် နှစ်ပေါင်းနှစ်ထောင်ကြာလာသည့်အခါ တပည့်တော် အနေဖြင့် ယေရှုရှင်အကြောင်းကို ကျွန်ုပ်တို့လည်းဟောပြောကြရမည်။ ကိုယ်တော် မည်သည့်အမှုကိုပြုပေးခဲ့ကြောင်းကို သက်သေပြုရကြမည်။ နာသနေလ၊ နိကောဒင်၊ ယာကုပ်ရေတွင်း၌တွေ့သော ရှမာရိအမျိုးသမီး၊ သို့မဟုတ် ဖာရိရှဲ များ၏စဉ်းစားဆင်ခြင်မှုကြောင့်မဟုတ်ဘဲ သန့်ရှင်းသောဝိညာဉ်တော်ဘုရား၏ ပဲ့ပြင်ခြင်းကြောင့် နှုတ်ကပတ်တော်ကိုဖတ်ရှုသောအခါ ယေရှုကို လောကအား ကယ်တင်သူ၊ ကယ်တင်ရှင်အဖြစ်လက်ခံရပါမည်။

ကျွန်ုပ်တို့အယောက်စီတိုင်း၊ ကိုယ့်နည်းကိုယ့်ဟန်ဖြင့် ဘုရားရှင်နှင့် ဆက်သွယ်ကြရပြီး ရရှိသောအတွေ့အကြုံကိုဝေငှသွားပါ။ ကျွန်ုပ်တို့ရရှိသော အတွေ့အကြုံသင်ခန်းစာသည် လူသေကိုထမြောက်စေခြင်း၊ မျက်စိကန်းသူကို ပြန်မြင်စေခြင်းမျိုးဖြစ်နေမှမဟုတ်ပါ။ ယေရှုရှင်ကိုသိရှိရ၍ ကိုယ်တော်အတွက် သက်သေခံရသောအခွင့်သည်သာ အဓိကဖြစ်သည်။ ရှင်ယောဟန်ခရစ်ဝင် ကျမ်း၏သက်သေခံချက်မျိုးဖြစ်သည်။