---
title:  မျက်စိကန်းသူကိုမြင်စေခြင်း (အပိုင်း-၁)
date:   08/10/2024
---

`ယော၊ ၉း၁-၁၆ ကိုဖတ်ပါ။ တပည့်တော်တို့သည် မျက်စိမမြင်သူကို မည်သို့သဘောထားကြသနည်း။ ယေရှုရှင်က သူတို့၏မှားယွင်းနေသော သဘောကို မည်သို့ပြန်၍ပြင်ဆင်ပေးသနည်း။`

တပည့်တော်တို့သည် ဖျားနာခြင်းနှင့် အပြစ်ကိုတွဲထားချင်ကြသည်။ ဆက်စပ်သည်ဟု ယူဆကြသည်။ ဓမ္မဟောင်းကျမ်း၌ ကျမ်းချက်များစွာက ယင်းကဲ့သို့သတ်မှတ်ဖော်ပြသည် (ထွက်၊ ၂ဝး၅။ ၄ရာ၊ ၅း၁၅-၂၇။ ၄ရာ၊ ၁၅း၅။ ၆ရာ၊ ၂၆း၁၆-၂၁)။ သို့သော် ယောဘ၏အကြောင်းကိုကြည့်သော် အပြစ်နှင့်မသက်ဆိုင်သောရောဂါကိုခံရသည်။

ယေရှုရှင်သည် ယင်းကိစ္စကို ရှင်းရှင်းလင်းလင်းဖြေရှင်းခဲ့သည်။ အပြစ်ကြောင့် ဒုက္ခခံရခြင်းကို ခရစ်တော်မငြင်းလိုပါ။ ယခုကိစ္စမှာ ပို၍အဆင့်မြင့် သောအကြောင်းအရာကို သင်ပြပေးသည်။ ရောဂါပျောက်ကင်းသွားခြင်းကြောင့် ဘုရားရှင်၏ဘုန်းတော် ပို၍ထင်ရှားစေရန်အကြောင်းဖြစ်သည်။ ဖန်ဆင်းခြင်း အကြောင်းနှင့်စပ်လျဉ်းပတ်သက်မှုရှိသည်။ လူ၏ခန္ဓာကို ဘုရားရှင်စတင် ပုံချစဉ် မြေမှုန့်ဖြင့်ပြုလုပ်ခဲ့သည် (က၊ ၂း၇)။ ယခုအခါ၌လည်း ယေရှုသည် ရွံ့မြေကိုယူ၍ မျက်စိကန်းသူ၏မျက်စိ၌ ထည့်ပေးသည်။ အမိဝမ်းမှစ၍ မျက်စိမကောင်းသောသူသည် ပြန်လည်မြင်တွေ့ရသည်။

မဿဲ၊ မာကု၊ လုုကာကျမ်းများ၌ အံ့ဖွယ်နိမိတ်လက္ခဏာအကြောင်း ကိုတင်ပြရာ၌ ပုံစံချင်းတူနေသည်။ ပြဿနာများကိုတင်ပြသည်၊ ယေရှုရှင် အထံတော်သို့ လူနာကိုယူဆောင်လာကြသည်၊ ကိုယ်တော်ကုသပေး၍ ရောဂါပျောက်ကင်းသောကြောင့် ဘုရားကိုချီးမွမ်းကြသည်ဆိုသည့်အကြောင်း များဖြင့် ရေးသားထားကြသည်။

ယောဟန်၊ ၉ ၌ပါရှိသောအကြောင်းအရာမှာ အစဉ်အလိုက်လုပ်ဆောင် ရ၍ အခန်းငယ် ရ ၌ နောက်ဆုံးလုပ်ရမည့်အချက်ကို ရေးမှတ်ထားသည်။ နိမိတ်လက္ခဏာထူးခြားခြင်းကြောင့် ပြောဆိုဆွေးနွေးစရာများ ထပ်၍ရှိလာသည်။ ရောဂါပျောက်ကင်းသွားသူနှင့် ယုဒဘာသာရေးခေါင်းဆောင်တို့အကြား စကား ပြောလာရသည့်အကြောင်းများကို ရှင်ယောဟန်တင်ပြသည်။ စကားပြောလာရ သည့်အကြောင်းမှာ ခြားနားသည့်အတွေးအမြင် နှစ်မျိုးကြောင့်ဖြစ်သည်။ အပြစ်ကြောင့် ရောဂါဖြစ်ရသည် (သို့မဟုတ်) ဘုရားရှင်၏ ဘုန်းထင်ရှားရန် အတွက် ရောဂါဖြစ်သည်။ မျက်စိကန်းခြင်း (သို့မဟုတ်) ပြန်၍မြင်ခြင်း အကြောင်းကို အသီးသီးမိမိရှုထောင့်ဖြင့် မှတ်ချက်ချကြသည်။

တင်ဆက်သူရှင်ယောဟန်သည် ထိုယေရှုရှင်မျက်စိပြန်မြင်စေသော မျက်မမြင်ကို ကုသသောနေ့သည် ဥပုသ်နေ့ဖြစ်ကြောင်းကို ယော၊ ၉း၁၄ ရောက်သည်အထိ ကျမ်းစာဖတ်သူများကို အသိမပေးခဲ့ပါ။ ထုံးစံဓလေ့အရ သော်လည်းကောင်း၊ လူတို့၏အယူသည် ဥပုသ်နေ့၌ ရောဂါကုသခြင်းသည် ဥပုသ်ကိုချိုးသည်ဟု ယူဆသော်လည်း ကျမ်းစာ၌ ထိုကဲ့သို့မရှိပါ။ ထိုသို့ ဖြစ်၍ ကိုယ်တော်သည် ဥပုသ်နေ့ကိုချိုးသူဟု စာရင်းသွင်းခံရတော့သည်။ စွပ်စွဲသူများမှာ ဖာရိရှဲတို့ဖြစ်သည်။ သူတို့၏အနှစ်ချုပ်သဘောထားမှာ ကိုယ်တော်သည် ထာဝရဘုရားထံမှလာသူမဖြစ်၊ အဘယ်ကြောင့်ဆိုသော် ဥပုသ်နေ့ကိုမလေးစားချိုးဖောက်သူဖြစ်သည်ဟု စွပ်စွဲကြသည်။ သို့သော် အခြားသူများက ထိုသို့သောနိမိတ်လက္ခဏာကို ဆိုးသောသူမပြုနိုင်ဟု သဘောထားကြသည် (ယော၊ ၉း၁၆)။

ယင်းအကြောင်းဆွေးနွေးချက်သည် မပြီးဆုံးနိုင်ဘဲ အဖွဲ့နှစ်ဖွဲ့ကွဲစေ သည်။ မျက်စိကန်းခဲ့သူသည် ယေရှုရှင်ကို ပို၍ပို၍ရှင်းလင်းစွာမြင်တွေ့လာ သည်။ ယေရှုရှင်ဘယ်သူဖြစ်ကြောင်းကို ပို၍သိလာသည်။ သို့သော် ဖာရိရှဲ တို့က ပို၍ပို၍စိတ်ရှုတ်ထွေးသွားသည်။ ယေရှု၏ဖြစ်ရပ်မှန်ကို ပို၍နားမလည် နိုင်ဖြစ်ကြသည်။

`သင်ခန်းစာမှကျွန်ုပ်တို့သည် မိရိုးဖလာနှင့် ထုံးစံယုံကြည်ချက်ကြောင့် မည်မျှအန္တရာယ်ကြီးကြောင်းကို ပြောထားသနည်း။ ကျွန်ုပ်တို့မျက်စိနှင့်မြင်ရ သောအရာကိုပင် အမှန်ဖြစ်နေလျက် နားလည်မှုလွဲမှားနိုင်ပါသလား။`