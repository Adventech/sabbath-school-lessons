---
title:  ပက်ပင်းရင်ဆိုင်ရပုံ
date:   27/10/2024
---

`ယော၊ ၄း၁-၄ ကိုဖတ်ပါ။ ယေရှုရှင်သည် ရှမာရိမြို့နယ်ကို ဖြတ်သွား ရခြင်းအကြောင်း မည်သို့ရှိခဲ့သနည်း။`

ယေရှုရှင်၏တပည့်တော်များသည် ယောဟန် (နှစ်ခြင်းဆရာ) ၏ တပည့်များထက် လူများတို့ကို ပို၍နှစ်ခြင်းမဂင်္လာပေးရကြောင်းကို ဖာရိရှဲတို့ သိရှိကြသည်။ ယင်းကဲ့သို့ဖြစ်လာသည့်အခြေအနေအတွက် နှစ်ဖက်သော တပည့်တော်တို့အကြား တင်းမာမှုကြီးရှိလာနိုင်သည်။ နှစ်ခြင်းဆရာယောဟန်၏ တပည့်တော်တို့သည် မိမိတို့၏ဆရာသည် အေးဆေးတည်ငြိမ်စွာ မပြောမဆို ဖြစ်နေခြင်းကြောင့် မိမိတို့ဆရာအတွက် မနာလိုဝန်တိုခြင်းဖြစ်နေကြသည် (ယော၊ ၃း၂၆-၃ဝ ကိုနှိုင်းယှဉ်ဖတ်ပါ)။ ယောဟန်အနေဖြင့် အေးဆေး တည်ငြိမ်စွာပင် “ထိုသခင်သည် တိုးပွားရမည်၊ ငါမူကား ဆုတ်ယုတ်ရမည်” (ယော၊ ၃း၃ဝ) ဟူ၍ အေးဆေးစွာပင် တုံ့ပြန်ပြောဆိုသည်။ အခြေအတင် အခြေအနေကို ရင်ဆိုင်ရမည်ကို ရှောင်ရှားခြင်းသဘောဖြစ်မည်။ ယေရှုရှင် သည် ယုဒပြည်ကိုချန်ထားပြီး ဂါလိလဲနယ်ဘက်သို့ ခရီးထွက်လာတော့သည်။ ယုဒပြည်နယ်နှင့် ဂါလိလဲပြည်နယ်ကြားတစ်လျှောက် ဆက်စပ်ပေးသော ဒေသမှာ ရှမာရိပြည်နယ်ပင်ဖြစ်သည်။ ခရီးသွားရာ၌ ယေရှုရှင်သည် ခရီး လမ်းသက်သက်သဘောမျိုးမထားပါ။ ထိုကြောင့် ဟိုဝင်ဒီထွက်လှည့်ပတ် သွားလာခဲ့သည်။ ယုဒပြည်မှ ဂါလိလဲပြည်သို့သွားရာတွင် ရှမာရိပြည်ကို မဖြတ်ဘဲ အခြားလမ်းလည်းရှိပါသည်။ ဂျူးစစ်စစ်တို့သည် ရှမာရိပြည်ကို မဖြတ်ဘဲ ပီရိ (Perea) ဘက်မှပတ်၍ ခရီးသွားကြသည်။ ယေရှုမှာမူ ရှမာရိပြည်၌ အမှုတော်ထမ်းရွက်ရန် တမင်ဝင်ရောက်ခဲ့သည်။

`ယော၊ ၄း၅-၉ ကိုဖတ်ပါ။ ရေတွင်း၌ တွေ့ဆုံရသောအမျိုးသမီးကို ယေရှုရှင်မည်သို့စတင်စကားဆိုခဲ့သနည်း။`

ယာကုပ်ရေတွင်းသည် ရှေခင်မြို့နား၌ရှိနေသည်။ ထိုရှမာရိအမျိုးသမီး နေထိုင်သောမြို့နှင့် တစ်မိုင်ခန့်ရှိသည်။ ယေရှုရှင်သည် တပည့်တော်များ စားစရာဝယ်ယူရန် မြို့သို့ဝင်ရောက်ဝယ်ခြမ်းနေစဉ် ထိုရေတွင်း၌ကျန်နေ၍ ထိုင်နေတော်မူခဲ့သည်။ ရေတွင်းထဲမှ အေးမြကြည်လင်နေသောရေကို ခပ်၍ သောက်ရန်ခွက်မရှိ၊ ပုံးမရှိ၊ မည်သည့်အရာမျှမရှိပါ။ ကိုယ်တော်သည် ရှမာရိ အမျိုးသမီးတစ်ဦးရေခပ်လာသည်ကို တွေ့ခဲ့သည်။ ထိုအမျိုးသမီးထံမှရေတိုက်ရန် တောင်းဆိုခဲ့သည်။

ယော၊ ၃ ၌ ဂျူးတို့ကိုအုပ်ချုပ်ရသူ ရာဘိဆရာကြီးနိကောဒင် အကြောင်း ထူးဆန်းစွာဖတ်ရှုရသည်။ သူသည် မိမိကိုယ်ကိုနှိမ့်ချလျက် ယေရှုရှင်ထံသို့လာခဲ့သည်။ လူတွေ့မှာစိုးရိမ်၍ ညအမှောင်ထုလွှမ်းသောအချိန်မှ လာခဲ့ရသည်။ သို့သော် ယော၊ ၄ ၌ နေပူသောအချိန်ကိုရွေးပြီး လူသူကို ရှောင်ရှားရန် အခြားမိန်းမများရေလာခပ်သောအချိန်နှင့် မဆုံမိရန်နေ၏ အလင်းဆုံး၊ အပူဆုံးအချိန်ကိုရွေးပြီး တိတ်တဆိတ်ရေလာခပ်ရသည်။ အခြား သူများမနက်နေအေးချိန်၊ ညနေအေးချိန်တွင် ရေလာခပ်တတ်သည်။ အဘယ်ကြောင့် နေပူကြဲကြဲအချိန်ကိုမှ တစ်မိုင်ဝေးသောခရီးကို ရေလာခပ်ရ သနည်း။ ထိုအချိန်၌သာ လူရှင်း၍ မိမိကိုလူအများမမြင်နိုင်မှာဖြစ်သည်။ သို့သော်လည်း ယေရှုရှင်နှင့်မှ ပက်ပင်းသွားတိုးမိခဲ့သည်။ ယေရှုသည် သူမ၏ ဘဝအသက်တာကို ပြောင်းလဲပေးခဲ့သည်။ နောက်ထပ်ဖြစ်လာသောအကြောင်း မည်သို့ရှိသနည်း။ ဂျူးလူမျိုး၏ရာဘိဆရာသည် ယင်းနာမည်ပျက်သော ရှမာရိအမျိုးသမီးနှင့် နှိုင်းယှဉ်ကြည့်လျှင် အလွန်ခြားနားလှသည်။ သို့သော် မှတ်သားဖွယ်တွေ့ဆုံခြင်းဖြစ်ခဲ့သည်။

`သင်၏ပတ်ဝန်းကျင်ထုံးစံဓလေ့နှင့်ဆိုင်၍ တစ်ပါးသူကို သက်သေ ခံနိုင်သောအခွင့်အရေး မည်သို့ရှိသနည်း။ သနားစရာကောင်းသောသူများကို ကျွန်ုပ်တို့မည်သို့အသက်တာပြောင်းလဲပေးနိုင်မည်နည်း။ ဥပုသ်နေ့ရောက်လျှင် သင်၏အတန်းသားများကို အဖြေပေးနိုင်ရန် ကြိုတင်လေ့လာပြီး ဆွေးနွေး ဖြေဆိုပေးပါ။`