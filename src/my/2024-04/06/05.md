---
title:  ခမည်းတော်၏သက်သေ
date:   06/11/2024
---

ယောဟန်ခရစ်ဝင်ကျမ်းကို “နှုတ်ကပတ်တော်” ဟူသောစကားလုံးဖြင့် အစပြုထားပြီး ထိုနှုတ်ကပတ်တော်သည် ဘုရားသခင်နှင့်အတူရှိတော်မူကြောင်း၊ ခမည်းတော်ဘုရားနှင့်အတူရှိကြောင်းကို ရေးသားထားသည် (ယော၊ ၁း၁)။ ထိုနှုတ်ကပတ်တော်သည် လူဇာတိကိုခံယူလျက် လူသားဖြစ်လာသောအခါ သန့်ရှင်းသောဝိညာဉ်တော်သည် သက်သေပြုလျက် ယေရှုရှင်ဗတ္တိဇံခံယူတော် မူစဉ် ကိုယ်တော်အပေါ်၌ ဆင်းသက်နားနေတော်မူသည် (ယော၊ ၁း၃၂-၃၄)။ ခမည်းတော်ဘုရားသည်လည်း ယေရှုရှင်လောက၌အမှုတော်ဆောင်ရွက် စဉ်မှာ သက်သေပြုထောက်ခံချက်ပေးခဲ့သည်။

`ယော၊ ၅း၃၆-၃၈ ကိုဖတ်ပါ။ ယေရှုရှင်မှ ခမည်းတော်၏အကြောင်း ကို မည်သို့ပြောကြားခဲ့သနည်း။`

ယေရှုရှင်သည် အမှုတော်ဆောင်ရာ၌လည်းကောင်း၊ နိမိတ်လက္ခဏာ ပြသရာ၌လည်းကောင်း ခမည်းတော်နှင့်ဆက်သွယ်သည်။ ခမည်းတော်သည် ကိုယ်တော်ကိုစေလွှတ်ကြောင်း၊ ကိုယ်တော်ကိုထောက်ခံသက်သေပြုပေးကြောင်း လုံးဝရှင်းလင်းနေပါသည်။

`မဿဲ၊ ၃း၁၇။ မဿဲ၊ ၁ရး၅။ မာ၊ ၁း၁၁ နှင့် လုကာ၊ ၃း၂၂ ကိုဖတ်ပါ။ (၂ပေ၊ ၁း၁၇၊ ၁၈ ကိုလည်းကြည့်ပါ)။ ယေရှုရှင်အကြောင်းကို ခမည်းတော်မည်သို့ပြောကြားခဲ့သနည်း။`

ယေရှုဗတ္တိဇံခံနေစဉ် ခမည်းတော်ဘုရားနှင့် သန့်ရှင်းသောဝိညာဉ်တော် ဘုရားတို့ အတူတကွသားတော်နှင့်ပေါင်းစည်းကာ ထင်ရှားခဲ့သည့်မြင်ကွင်းသည် အလွန်အရေးကြီးသည်။ ယေရှုရှင်၏အမှုတော်ကို ထောက်ခံပေးခြင်းသဘော ဖြစ်သည်။ ခမည်းတော်သည် ယေရှုရှင်ကို ချစ်သားဟုကြေညာသည့်အပြင် ကိုယ်တော်ကို စိတ်တွင်း၌နှစ်သက်မြတ်နိုးနေကြောင်းလည်း ကြေညာခဲ့သည်။ ခရစ်တော်အမှုတော်ကိုဆောင်ရွက်စဉ်ကာလအတွင်း ထိုစကားကို ခမည်းတော် ပြန်၍မြွက်ဆိုပြန်သည်ကို ယောဟန်ခရစ်ဝင်ကျမ်းမှ မှတ်တမ်းပြုထားသည်။

ကိုယ်တော်၏အမှုတော်သည် နောက်ဆုံးပိတ်နေ့ရက်သို့ရောက်ရှိလာ ခဲ့သည်။ ဘာသာရေးခေါင်းဆောင်များတို့သည် ကိုယ်တော်၏လုပ်ရပ်ကို ရပ်တန့်အောင် မစွမ်းဆောင်နိုင်တော့ပါ (ယော၊ ၁၂း၁၉)။ ကိုယ်တော်ကို သတ်ပစ်ချင်ကြသည်။ ပို၍စိတ်ဆိုးအမျက်ထွက်ကြသည်။ အထူးသဖြင့် လာဇရုကို သေခြင်းမှထမြောက်စေသောအကြောင်းကြောင့် ကိုယ်တော်ဝန်းကျင် ပတ်လည်၌ လူထုကြီးများအုံခဲလျက် လူထုကြီးသည် ပို၍ပို၍များများလာ တော့သည် (ယော၊ ၁၂း၁၇၊ ၁၈)။ ဂရိလူမျိုးများပင်ကျင်းပပြုလုပ်လျက်ရှိသော ပွဲတော်နေ့၌ ယေရှုကိုမြင်တွေ့လိုကြ၍လာကြသည်။

ယင်းအချက်ကြောင့်ပင် ယေရှုရှင်သည် ယော၊ ၁၂း၂၈ ၌ တုံ့ပြန် စကားပြောဆိုခဲ့သည်။ “အဘ၊ ကိုယ်တော်၏နာမတော်ကိုချီးမြှောက်တော်မူပါ” ခမည်းတော်သည် ကောင်းကင်မှနေ၍ တစ်ဖန်မိန့်တော်မူသောစကားမှာ “ထိုအခါ ကောင်းကင်မှစကားသံကား၊ ငါချီးမြှောက်ခဲ့ပြီ၊ တစ်ဖန်ချီးမြှောက်အုံးမည်ဟု လာ၏” (ယော၊ ၁၂း၂၈)။

ကျွန်ုပ်တို့အားလုံးသိရှိပြီးကြသည်အတိုင်း ယေရှုရှင်၏ဘုန်းထွန်းပသော အချိန်နာရီသည် ကပ်တိုင်တော်ပေါ်၌ဖြစ်သည်။ လောကသားများအတွက် ဘုရားသခင်၏သိုးသငယ်တော်တည်းဟူသော ယေရှုသည် ကပ်တိုင်ထက်၌ အသက်အသေခံကာ ခမည်းတော်၏ဘုန်းတော်ကို ချီးမြှင့်သက်သေပြခဲ့သည်။ ကိုယ်တော်၏လောကအမှုတော်ကို အဆုံးသတ်ပေးခြင်းပင်ဖြစ်သည်။ ကိုယ်တော် ၏အသေခံခြင်းသည် ကျွန်ုပ်တို့ခံရမည့်အပြစ်အကြွေးကို ကိုယ်စားဆပ်ပေးခြင်း ဖြစ်သည်။ ကိုယ်တော်ကိုယုံကြည်ခြင်းဖြင့် ကျွန်ုပ်တို့ပြုသောအပြစ်၏ရလဒ်ကို ခံရစရာအကြောင်းမရှိတော့ပါ။