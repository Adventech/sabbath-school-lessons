---
title:  ဧဝံဂေလိသတင်းစကားအစပြုခြင်း
date:   29/06/2024
---

### ဖတ်ရန်ကျမ်းချက်များ။
တ၊ ၁၃း၁-၅၊ ၁၃။ တ၊ ၁၅း၃၆-၃၉။ မာ၊ ၁း၁-၁၅။ ဟေရှာ၊ ၄ဝး၃။ ဒံ၊ ၉း၂၄-၂၇။

> <p>အလွတ်ကျမ်းချက်</p>
> “ယောဟန်သည် ထောင်ထဲသို့ရောက်သည်နောက်၊ ယေရှုသည် ဂါလိလဲသို့ကြွတော်မူလျှင်၊ အချိန်ပြည့်စုံပြီ၊ ဘုရားသခင်၏နိုင်ငံတော် သည် တည်လုနီးပြီ၊ နောင်တရကြလော့။ ဧဝံဂေလိတရားကို ယုံကြည် ကြလော့ဟူသော ဘုရားသခင်၏နိုင်ငံတော်နှင့်ယှဉ်သော ဧဝံဂေလိ တရားကိုဟောတော်မူ၏” (မာ၊ ၁း၁၄၊ ၁၅)။

ရှင်မာကုခရစ်ဝင်ကျမ်းကို မည်သူကရေးသား၍ အဘယ်ကြောင့် ရေးခဲ့ရသနည်း။ ကျမ်းကိုမည်သူမည်ဝါရေးသားကြောင်း မှတ်တမ်းပြုခြင်း မရှိပါ။ အနီးစပ်ဆုံးပုဂ္ဂိုလ်မှာ ယေရှုရှင်အချစ်ရဆုံးသောတပည့်တော်ယောဟန် ဖြစ်နိုင်သည်ဟု ယူဆနိုင်သည် (ယော၊ ၂၁း၂ဝ၊ ၂၄) ကိုဖတ်ပါ။

မည်သို့ရှိပါစေ၊ အစကနဦးကပင် ခရစ်ဝင်ကျမ်းကိုရေးသားထားရာ၌ တမန်တော်တစ်ပါးပါးနှင့် ဆက်စပ်မှုရှိပါသည်။ ရှင်မဿဲ၊ ရှင်ယောဟန် သို့မဟုတ် တမန်တော်တစ်ပါးပါး၏ရင်းနှီးသောမိတ်ဆွေလည်းဖြစ်နိုင်သည်။ ဥပမာဆိုကြစို့။ ရှင်လုကာခရစ်ဝင်ကျမ်းကိုလေ့လာကြည့်လျှင် တမန်တော် ရှင်ပေါလုနှင့်ပတ်သက်နေသည်ကိုမြင်ရသည် (ကောလော၊ ၄း၁၄။ ၂တိ၊ ၄း၁၁။ ဖိလေမုန်၊ ၁း၂၄ ကိုဖတ်ပါ)။ ရှင်မာကုခရစ်ဝင်ကျမ်းသည် တမန်တော် ရှင်ပေတရုနှင့် ပတ်သက်မှုရှိနေသည် (၁ပေ၊ ၅း၁၃ ကိုဖတ်ပါ)။

ကျမ်းချက်များ၌ ရှင်မာကုခရစ်ဝင်ကျမ်းကို မည်သူရေးသည်အကြောင်း မဖော်ပြထားသော်လည်း ရှေးဦးအသင်းတော်၏ထုံးစံဓလေ့အရ ရှင်မာကု ခရစ်ဝင်ကျမ်းကိုရေးသူသည် “ယောဟန်ဂျွန်မာ့ခ်” (John Mark) ဟုသာထင်ရှား နေပါသည်။ “ဂျွန်မာ့ခ်” သည် ရှင်ပေါလုနှင့်ဗာနဗတို့နှင့်အတူ ခရီးသွားဖူးသူ ဖြစ်သည် (တ၊ ၁၃း၂၊ ၅)။ နောက်အချိန်များ၌ ရှင်ပေတရုနှင့်လည်းအတူ နေထိုင်ခဲ့သူလုပ်ဖော်ဆောင်ဖက်ဖြစ်သည် (၁ပေ၊ ၅း၁၃)။

ပထမဦးဆုံးအဆင့်အနေဖြင့် ယခုအပတ်လေ့လာရမည့်အကြောင်းမှာ ကျမ်းစာမှာဖော်ပြထားသော ရှင်မာကု၏အကြောင်းဖြစ်သည်။ ပထမပိုင်း သူ၏ လုပ်ဆောင်ချက်ကျရှုံးခြင်းနှင့် ပြန်လည်ကြိုးစားပြုပြင်ခြင်းအကြောင်းကို လေ့လာ ကြရပါမည်။ ယင်းနောက်မှာ ကျရှုံးခဲ့ပြီးမှ ပြန်လည်၍အမှုတော်ဆောင်သော မာကုသည် အဘယ်သို့ကျမ်းစာရေးသူဖြစ်လာနိုင်ခြင်းအကြောင်းကို ဆက်လက် လေ့လာကြရပါမည်။