---
title:  လောကီနိုင်ငံအရပ်ရပ်သို့သွားလော့
date:   26/09/2024
---

`မာ၊ ၁၆း၁၄-၂ဝ ကိုဖတ်ပါ။ ယေရှုရှင်သည် တပည့်တော်တို့၏ ရှေ့မှောက်သို့ပေါ်လာချိန်တွင် တပည့်တော်တို့ကို မည်သည့်စကားပြောဆိုခဲ့ သနည်း။ ထိုစကားသည် ယနေ့ကျွန်ုပ်တို့အတွက် မည်သို့သက်ရောက်မည်နည်း။`

မာ၊ ၁၆း၁၄ ၌ အကျယ်တဝင့်မှတ်တမ်းပြုထားသည်။ ကိုယ်တော်သည် တပည့်တော်တို့၏မယုံကြည်တတ်ခြင်းနှင့် စိတ်နှလုံးခိုင်မာခြင်းကို အပြစ်တင် တော်မူခဲ့သည်။ မယုံမကြည်ဖြစ်တတ်သောသဘောသည် ယနေ့ခေတ်မှရှိသော ပြဿနာမဟုတ်တော့ပါ။ ကျွန်ုပ်တို့သိရပြီးဖြစ်သည်အတိုင်း နဂိုကတည်းက ယေရှုရှင်၏တပည့်တော်အရင်းကြီးများသည် ယုံကြည်ခြင်းစိတ်၌ ဒယိမ်းဒယိုင် ရှိခဲ့ကြပြီးဖြစ်သည် (မဿဲ၊ ၂၈း၁ရ နှင့် ယောဟန်၊ ၂ဝး၂၄-၂၉)။ သူတို့သည် ကိုယ်တော်နှင့်အတူ သွားလာနေထိုင်၍ဖူးမြင်ခဲ့ရသူများ၊ နိမိတ်လက္ခဏာ အထပ်ထပ်ကို မြင်ရသူများဖြစ်ကြသည်။

သို့သော် ကိုယ်တော်ရှင်ပြန်ထမြောက်လာခြင်းကိုပင် မျက်စိနှင့် ဆတ်ဆတ်မြင်ရမှ၊ လက်ဖြင့်တို့ထိစမ်းသပ်ရမှ ယုံမည်ဟုဆိုလာသည်။ နောက်မှ သူတို့သည် မြင်တွေ့စမ်းသပ်ရသမျှကို သက်သေခံကြသည်။ တနင်္လာနေ့ သင်ခန်းစာအရ၊ ခိုင်ခံ့တည်မြဲသောယုံကြည်ခြင်းကို တည်ဆောက်နိုင်ကြတော့ သည်။

ယင်းနောက်မှာ ယေရှုရှင်သည် တပည့်တော်တို့အား လောကီနိုင်ငံ အရပ်ရပ်သို့သွား၍ ဧဝံဂေလိတရားကိုဟောပြောသက်သေခံစေသည်။ အမိန့် ပေးခဲ့သည်။ ကိုယ်တော်၏အမိန့်တော်သည် အလွန်ပြင်းထန်လှသည်။ တပည့် တော်တို့သည် ကမ္ဘာအရပ်ရပ်သို့သွား၍ လူမျိုးတကာတို့ကို ဧဝံဂေလိသတင်း ကြွေးကြော်ကြရမည်။ ယေရှုရှင်သည် တပည့်တော်တို့ကိုကြိုတင်ပြီး ကြုံတွေ့ ရမည့်အခက်အခဲများစွာအကြောင်းကို သတိပေးသည်။ ရှင်းပြသည်။ ယုံကြည် သူများကယ်တင်ခြင်းရမည်၊ မယုံလျှင်အပြစ်ငရဲကျမည်ဖြစ်သည်။

ယေရှုရှင်သည် တပည့်တော်တို့နှင့်အတူ နိမိတ်လက္ခဏာများကို ပြုလုပ်ပေးနိုင်သောတန်ခိုးကိုလည်း ပေးခဲ့သည်။ နတ်ဆိုးကိုနှင်ထုတ်နိုင်သည်။ ဘာသာစကားအသစ်ကို ပြောဆိုနိုင်သည်။ အန္တရာယ်ကိုကာကွယ်နိုင်သည်။ ဖျားနာသူကို ကုစားပျောက်ကင်းစေနိုင်သည်။ အချို့သောသူတို့သည် မာ၊ ၁၆း၁၈ ကို မှားယွင်းစွာအဓိပ္ဋာယ်ဖွင့်ဆိုကြသည်။ ခရစ်ယာန်ဖြစ်လျှင် အဆိပ်ပြင်း သောမြွေဆိုးကိုကိုင်ပြီး ဘုရား၏တန်ခိုးကို ပြသနိုင်ရမည်ဟု ယုံကြည်သည်။ ယင်းအပြုအမူမျိုးကို ယေရှုရှင်ဆိုလိုသည်မဟုတ်။ ယေရှုရှင်ဆိုလိုသော ကွယ်ကာမှုစကား၌ ရှင်ပေါလုသည် အမှုတော်ဆောင်ရွက်စဉ် မြွေဆိုးအန္တရာယ်မှ ဘုရားရှင်ကွယ်ကာပေးသကဲ့သို့ (တ၊ ၂၈း၃-၆) ဘုရားရှင်၏အမှုတော်ကို ဆောင်နေစဉ် အန္တရာယ်အပေါင်းမှ ဘုရားရှင်ကွယ်ကာမည်ဟူသည့်သဘောသာ ဖြစ်သည်။

ကျမ်းစာ၌ ခရစ်ယာန်ဖြစ်လျှင် မည်သည့်အန္တရာယ်မျှ မကပ်မချဉ်း ရတော့ဟုဖော်ပြခြင်းမရှိပါ။ ဧဝံဂေလိသတင်းတရားပျံ့နှံ့ရန်အတွက်သာလျှင် ဘုရားရှင်သည် နိမိတ်လက္ခဏာကို အသုံးပြုခွင့်ပေးသည်။ သို့သော် အချို့သော အချိန်မှာ ခရစ်ယာန်တို့သည် မိမိတို့၏သက်သေခံခြင်းအလုပ်အတွက် ဒုက္ခရောက်ခဲ့ကြရသည်။ ထိုသို့ကြုံရသောအခါ၌ စိတ်ရှည်သည်းခံခြင်းသည် နိမိတ်လက္ခဏာတစ်ခုဖြစ်လာပြန်သည်။ ယုံကြည်ခြင်းမရှိသော မယုံကြည်သူ များအတွက် ဘုရားရှင်၏တန်ခိုးတော်အကြောင်း ပြသခွင့်ရရှိသည်။

ကိုယ်တော်ရှင်သည် လောက၌အမှုတော်အလုံးစုံကို ဆောင်ရွက်ပြီးစီး သော်၊ “ထိုသို့သခင်ဘုရားသည် တပည့်တော်တို့အား မိန့်တော်မူပြီးမှ ကောင်းကင် သို့ဆောင်ယူခြင်းကိုခံတော်မူ၍ ဘုရားသခင်၏လက်ယာတော်ဘက်၌ ထိုင်နေ တော်မူ၏” (မာ၊ ၁၆း၁၉)။ ယေရှုရှင်သည် ကောင်းကင်သို့ကြွသွား၍ ဘုရား သခင်၏လက်ယာတော်ဘက်၌ထိုင်ရန်ဖြစ်သည်။ ကြီးမြတ်သောတန်ခိုးတော် နေရာဖြစ်သည်။ အကြောင်းမှာ ယေရှုသည် နတ်ဆိုးအားလုံး၏အားအင် အလုံးအရင်းကို ချေမှုန်းသွားပြီဖြစ်သည်။

နောက်ဆုံးကျမ်းချက်ကိုသတိပြုပါ။ တပည့်တော်တို့သည် နေရာအနှံ့ ဧဝံဂေလိတရားဟောပြောရန်သွားသော်လည်း တစ်ဦးတည်းသွားခဲ့ခြင်းမဟုတ်ပါ။ “သခင်ဘုရားသည် မစတော်မူသည်နှင့်လည်းကောင်း ခပ်သိမ်းသောအရပ်တို့၌ ဟောပြောကြ၏” (မာ၊ ၁၆း၂ဝ)။ တပည့်တော်တို့နှင့်အတူရှိခဲ့သကဲ့သို့ ကျွန်ုပ် တို့နှင့်လည်းရှိမည်ဟု ကတိတော်ပေးထားသည်။ ကိုယ်တော်၏အမှုတော်တွင် ပါဝင်လုပ်ဆောင်သူတိုင်း ကိုယ်တော်သည် မစတော်မူမည်ဖြစ်သည်။

“ငါသည်လည်း ကပ်ကမ္ဘာကုန်သည့်တိုင်အောင် သင်တို့နှင့်အတူ အစဉ်မပြတ်ရှိမည်” (မဿဲ၊ ၂၈း၂ဝ)။ ဧဝံဂေလိတရားကို နေရာအနှံ့ဟောကြားချိန် ကျွန်ုပ်တို့အတွက်မည်မျှခွန်အားဖြစ်စေသောစကားဖြစ်ပါသနည်း။