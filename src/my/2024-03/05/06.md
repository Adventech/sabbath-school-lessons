---
title:  ကွဲပြားခြားနားသောမေရှိယ
date:   01/08/2024
---

`မာ၊ ၆း၃၄-၅၂ ကိုဖတ်ပါ။ ယေရှုရှင်နှင့်တပည့်တော်တို့ရင်ဆိုင် ရသောပြဿနာသည် မည်သည့်ပြဿနာဖြစ်၍ မည်သို့ဖြေရှင်းကြသနည်း။`

တပည့်တော်တို့သည် သာသနာပြုခရီးစဉ်မှပြန်လာကြသောအခါ လူသူမရှိသောနေရာတစ်ခုသို့ ယေရှုရှင်နှင့်အတူသွားခဲ့သည်။ အနားယူရန် ဂါလိလဲအိုင်အရှေ့ဘက်ကမ်းခြေသို့သွားကြသည်။ သို့သော် သူတို့ရောက်မသွား မီ လူဦးရေ ၅,ဝဝဝ ရှိသောလူထုကြီးသည် ထိုနေရာ၌ကြို၍ရောက်ရှိနေသည်။ ယေရှုရှင်သည် ထိုလူထုကြီးကိုမြင်လိုက်သည်နှင့် သိုးထိန်းမရှိသောသိုးအုပ် လိုဖြစ်နေသည်ကိုခံစားရ၍ တစ်နေကုန်ထိုလူထုကြီးကို ဟောပြောသွန်သင် တော်မူခဲ့သည်။

ညနေစောင်းချိန်ရောက်လာလျှင် တပည့်တော်တို့က လူထုကြီးကို အိမ်ပြန်ပြီးအစာစားကြရန် စေလွှတ်ခိုင်းသောအခါ ယေရှုရှင်က ထိုလူထုကြီး ကိုအစာကျွေးပြီးမှပြန်စေရန် မိန့်တော်မူခဲ့သည်။ ယင်းကိစ္စအတွက် (မာ၊ ၆း၃၅-၃၈) တပည့်တော်တို့သည် လူသား၏အတွေးအခေါ်မျိုးနှင့် မည်သို့ ဖြေရှင်းရမည်ကို ရိုးရိုးလေးသာတွေးသည်။ မည်သို့ဖြစ်စေ၊ ယေရှုရှင်သည် လူ ၅,ဝဝဝ ကို မုန့်ငါးလုံးနှင့်ငါးကလေးနှစ်ကောင်ဖြင့် ကျွေးမွေးပြုစု၍ အံ့ဖွယ်နိမိတ်လက္ခဏာကိုပြသပေးခဲ့သည်။

ယင်းကိစ္စအကြောင်းအရာသည် ထိုအချိန်၌ မေရှိယသည် မည်ကဲ့သို့ ဖြစ်မည်ဟု လူထုမျှော်မှန်းချက်နှင့်ကိုက်ညီနေသည်။ လူတို့၏မျှော်လင့်ချက်မှာ မေရှိယသည် ဣသရေလလူမျိုးကို ရန်သူတို့၏လက်မှလွတ်မြောက်စေပြီး ဖြောင့်မတ်စွာငြိမ်းချမ်းစွာအုပ်ချုပ်မည်ဟု မျှော်လင့်ကြသည်။ လူထုကြီးသည် တော၌များစွာစုပြုံရောက်လာပြီး တော်လှန်ရေးတပ်သားများလုပ်ရန် ဆန္ဒရှိနေ ကြသည် (ယော၊ ၆း၁၄၊ ၁၅။ တ၊ ၂၁း၃၈ နှင့် နှိုင်းယှဉ်ဖတ်ပါ)။

သတိပြုရန်အချက်မှာ တောထဲသို့ရောက်ရှိလာသောလူထုကြီးကို ယေရှုရှင်အနေဖြင့် “သိုးထိန်းမရှိသောသိုးအုပ်ကြီးအဖြစ်” မြင်တွေ့သည်။ တောလည်ရာ၊ ၂ရး၁ရ မှရေးထားသောကျမ်းချက်ကိုပြန်၍ကြည့်ပါ။ မောရှေ အနေဖြင့် သူမရှိတော့သည်နောက် ဣသရေလလူမျိုးကို ဦးဆောင်မည့် လူတစ်ဦးကို စီစဉ်ပေးပါရန် ဘုရားရှင်ကိုတောင်းဆိုခဲ့သည်။ ယင်းစကားစုကို အသုံးပြုရာ၌ ဘုရားရှင်၏လူမျိုးကို ဦးဆောင်ထိန်းကျောင်းမည့်သိုးထိန်းဟု တင်စားသောခေါင်းဆောင်ကို ဓမ္မဟောင်းကျမ်း၌ရေးသားအသုံးပြုထားသည်။ ဣသရေလလူမျိုးတို့ ဘုရားမရှိ၊ ခေါင်းဆောင်မရှိဖြစ်သောအချိန်ဖြစ်သည် (၃ရာ၊ ၂၂း၁၇။ ၆ရာ၊ ၁၈း၁၆။ ယေဇကျေလ၊ ၃၄း၅၊ ၆)။

လူထုကြီး၏မှားယွင်းသောမျှော်လင့်ချက်ကို ယေရှုရှင်အခွင့်မပေးပါ။ ကိုယ်တော်သည် မိမိ၏တပည့်တော်များကိုပင် အဝေးသို့စေလွှတ်ပြီး လူအုပ် ကြီးကိုခွဲသွားစေပါသည်။ ရောမကိုတော်လှန်ပုန်ကန်မည့်အစား လူစုကြီးကို ခွဲလိုက်ပြီး နေရပ်ပြန်စေပါသည်။ ကိုယ်တော်မည်သို့ပြုနေသနည်း။ ကိုယ်တော် သည် ဆိတ်ငြိမ်သောတောင်ပေါ်သို့တက်သွားသည်။ ဆုတောင်းရန်အတွက် ဖြစ်သည်။ လူထုကြီးသည် ထိုသို့ဖြစ်မည်ကိုမမျှော်လင့်ထားခဲ့ကြပါ။

ဣသရေလလူတို့ကို ရန်သူ၏လက်မှကယ်တင်ပြီး ရှင်ဘုရင်ဖြစ်မည် ဟု လူတို့ထင်ကြသော်လည်း ယေရှုရှင်သည် လူတို့ကိုအပြစ်မှလွတ်မြောက် စေရန်သာ ရောက်လာခြင်းဖြစ်သည်။ ကိုယ်တော်သည် ရေမျက်နှာပြင်ပေါ် လမ်းလျှောက်နိုင်ခြင်းသည် သဘာဝ၏အရှင်ဖြစ်တော်မူကြောင်းကို တပည့်တော် တို့အမှန်ပင်သိရှိရသည်။ သို့သော် ကိုယ်တော်သည် လောကသို့ကြွလာ၍ အုပ်ချုပ်ရန်မဟုတ်ပါ။ မိမိအသက်ကိုပေး၍ လူများတို့ကိုရွေးနုတ်ကယ်တင်ရန် သာဖြစ်သည် (မာ၊ ၁ဝး၄၅)။

ဖော်ပြထားသောအကြောင်းမှ ပုရောဖက်စကားများမှန်ကန်စွာနားလည် ရန် မည်မျှအရေးပါသနည်း။ ခရစ်တော်ပထမအကြိမ်ကြွလာခြင်းသည် နားလည်မှုများမှားယွင်းခဲ့၍ လူအချို့အတွက်ဘေးအန္တရာယ်ဖြစ်စေလျှင် ယခု ဒုတိယအကြိမ်ကြွလာခြင်းသည်လည်း ထိုနည်းအတိုင်း မှားယွင်းစွာနားလည် လိမ့်အုံးမည်လား။