---
title:  ယုဒလူတို့၏ရှင်ဘုရင်
date:   16/09/2024
---

`မာ၊ ၁၅း၁၅-၂ဝ ကိုဖတ်ပါ။ စစ်သူရဲတို့သည် ယေရှုရှင်ကို မည်သို့ ပြုသနည်း။ မည်သည့်နိမိတ်လက္ခဏာပေါ်လွင်ထင်ရှားသနည်း။`

ရောမတို့သည် အချုပ်သားများကို စစ်ဆေးရာ၌ ရက်ရက်စက်စက် ရိုက်နှက်တတ်ကြသည်။ အချုပ်သားတို့ရာဇဝတ်သားတို့၏အဝတ်ကို ဆွဲဖြဲ ပစ်ပြီး တိုင်တွင်ချည်နှောင်ထားသည်။ ထိုနောက် အရိုးစများ၊ မှန်စများ၊ ကျောက်တုံးများ၊ သံချောင်းများဖြင့်စီမံထားသောကျာပွတ်ဖြင့် အသားကုန် ရိုက်နှက်ကြတော့သည်။

ယေရှုရှင်ကိုရိုက်နှက်ပြီးနောက် စစ်သည်များသည် ကိုယ်တော်ကို သရော်ခြင်းသဘောဖြင့် နီမောင်းသောအဝတ်ကို ဝတ်ဆင်ပေးသည်။ ခေါင်းတော် ပေါ်၌ ဆူးရစ်သရဖူကိုဆောင်းပေးပြန်သည်။ ယင်းနောက် ယုဒလူတို့၏ ရှင်ဘုရင်ဟု ကျီစားသရော်ကြသည်။ စစ်သားအင်အားမှာ ၂ဝဝ မှ ၆ဝဝ အထိရှိသည့် တပ်ရင်းတစ်ခုစာဖြစ်သည်။

သရော်ကမယ်လုပ်သောစစ်သားများ၏စကားသည်လည်း အဟုတ် အမှန်ပင်ဖြစ်နေပါသည်။ ရောမစစ်သားများ၏အပြုအမူသည် ရောမဧကရာဇ်ကို ဆက်ဆံပြောဆိုနေပုံနှင့်ထပ်တူဖြစ်သည်။ ကိုယ်တော်ကို ကဲသာဘုရင်နှင့် နှိုင်းယှဉ်ပြောကြားခြင်းဖြစ်သည်။

ရဲဘော်စစ်သည်များသည် ယေရှုရှင်ကိုသရော်ကမယ်ပြုလျက် ခေါင်းတော်ကိုကျူလုံးဖြင့်ရိုက်ကြသည်။ ဝိုင်း၍တံတွေးနှင့်ထွေးကြသည်။ ကိုယ်တော်၏ရှေ့တော်၌ ဒူးထောက်လျက်သရော်ကြသည်။ ထိုကဲ့သို့ အပြုအမူ သုံးရပ်ကို ထပ်ခါထပ်ခါပြုမူသည်ဟု ရေးသားထားသည်။ ကိုယ်တော်ကိုရိုက် သည်၊ တံတွေးထွေးသည်၊ ရှေ့၌ဒူးထောက်ချကြသည်။ ယေရှုရှင်သည် မည်သို့ မျှမတုံ့ပြန်ပါ။ တိတ်ဆိတ်စွာသာနေတော်မူခဲ့သည်။

ရောမ၏အကျင့်အတိုင်း ကပ်တိုင်တင်သတ်ဖြတ်ခံရမည့်သူသည် မိမိကိုယ်တိုင်၏လက်ဝါးကပ်တိုင်ကို အဝတ်ဗလာဖြင့်ထမ်းသွားရသည်။ ထိုအမူအရာသည်လည်း ရာဇဝတ်သားကိုနှိမ့်ချ၍ ပတ်ဝန်းကျင်၌ အရှက်ပို၍ ရစေရန် စီစဉ်ပေးခြင်းဖြစ်သည်။

သို့သော် ယုဒလူတို့သည် လူထုရှေ့၌ အဝတ်ဗလာဖြစ်ခြင်းကို မနှစ်သက်ပါ။ ထိုကြောင့် နီမောင်းသောအဝတ်ကိုဖယ်ပစ်၍ ယေရှုရှင်၏ အဝတ်တော်တို့ကို ကိုယ်ပေါ်သို့ပြန်၍တင်ပေးထားသည်။ ရောမတို့သည် ယုဒလူတို့ကို ယင်းကဲ့သို့ပြုလုပ်လေ့ရှိကြောင်းသိရသည်။

အခြေအနေအားလုံးကိုစဉ်းစားပါ။ သူတို့သည် ယေရှုရှင်ရှေ့၌ဦးချခြင်း၊ အရိုအသေပေးခြင်းအပြုအမူသည် ရှင်ဘုရင်ကိုအရိုအသေပေးခြင်းနှင့်တူသည်။ သရော်ကမယ်ပြုခြင်းခံရသောယေရှုရှင်သည် ယုဒလူမျိုးတို့၏ဘုရင်သာမဟုတ်ဘဲ လူသားအားလုံးတို့၏ရှင်ဘုရင်ကြီးလည်းဖြစ်သည်။

ထိုသူတို့သည် မိမိတို့ပြုသောအမှုအပေါ် ဘာမျှမသိကြပါ။ အဘယ်ကြောင့်နည်း။ တရားစီရင်ခြင်းနေ့ရက်၌ အပြစ်လွှတ်ခွင့်ရနိုင်ပါမည် လား။