---
title:  ဥပုသ်နေ့၏အရှင်
date:   16/07/2024
---

မာ၊ ၂း၂၃၊၂၄ တွင် ဖာရိရှဲတို့သည် တပည့်တော်များအား ဥပုသ် ချိုးသည်ဟု စွပ်စွဲကြသည်။ ယုဒလူတို့၏ဓလေ့ထုံးစံအရ၊ ဥပုသ်နေ့၌မပြုအပ် သောတားမြစ်ထားသည့်အပြုအမူ (၃၉) ခုရှိသည်။ တပည့်တော်တို့ပြုမူခဲ့သော လုပ်ရပ်လည်း ထိုအချက်များတွင်ပါဝင်သည်။

`မာ၊ ၂း၂၃-၂၈ ကိုဖတ်ပါ။ ယေရှုသည် ဖာရိရှဲတို့၏စွဲချက်ကို မည်သို့ပြန်၍တုံ့ပြန်ခဲ့သနည်း။`

ယေရှုသည် ဒါဝိဒ်မင်းကြီးမှ သန့်ရှင်းသောရှေ့တော်မုန့်ကို ဆာလောင် ချိန်၌စားခဲ့ကြောင်း ဥပမာပေးဖြေဆိုတုံ့ပြန်ခဲ့သည် (၁ရာ၊ ၂၁း၁-၆)။ ဥပုသ်နေ့ ၌ ရှေ့တော်မုန့်ကိုဖယ်ရှားပစ်ရသည်။ ဒါဝိဒ်မင်းကြီးခရီးသွားစဉ် မောပန်း ဆာလောင်သောအချိန်ဖြစ်၍ ထိုနေ့သည်လည်း ဥပုသ်နေ့ဖြစ်နိုင်၍ အသက် လုပြေးနေရချိန်ဖြစ်သည်။ ယေရှုသည် ဒါဝိဒ်မင်းကြီးနှင့် သူ၏စစ်သူရဲများ အနေဖြင့် ရှေ့တော်မုန့်ကိုယူ၍စားရာ၌ အပြစ်မရှိခဲ့လျှင် တပည့်တော်တို့ သည်လည်း ဥပုသ်နေ့၌ ဂျုံစပါးနှံကိုခူးစားမိခြင်းသည် အပြစ်မရှိဟုတုံ့ပြန်သည်။

ဆက်လက်၍ ယေရှုရှင်သည် ဥပုသ်နေ့အကြောင်းကို သွန်သင် ပေးတော်မူသည်။ လူသားများတို့အကျိုးအတွက် ဥပုသ်နေ့ကိုထားရှိပေးခြင်း ဖြစ်ကြောင်း၊ အခြားရည်ရွယ်ချက်မရှိကြောင်း၊ သူကိုယ်၌က ဥပုသ်နေ့၏ အရှင်သခင်ဖြစ်ကြောင်း အတိအလင်းဖွင့်ပြောဆုံးမခဲ့သည်။

`မာ၊ ၃း၁-၆ ကိုဖတ်ပါ။ ဖော်ပြပါအကြောင်းအရာ၌ ယေရှုသည် ဥပုသ်နေ့ကိုလူတို့အဖို့ထားရှိကြောင်း မည်ကဲ့သို့ညွှန်ပြသနည်း။`

နောက်တစ်ဖန်ယေရှုရှင်သည် ဘာသာရေးခေါင်းဆောင်များနှင့် ဥပုသ်နေ့ကိစ္စမှာပင် ရင်ဆိုင်ရပြန်သည်။ (မှတ်သားရန်မှာ ဥပုသ်နေ့ပြဿနာသည် မပြီးဆုံးနိုင်ပါ။) ဥပုသ်နေ့၌ ရောဂါပျောက်ကင်းကုသပေးသည်ကို ဘာသာရေး ခေါင်းဆောင်ဖာရိရှဲများ အကြီးအကျယ်အပြစ်ပြောကြသည်။ ယေရှုကိုယ်၌မှလည်း သူတို့ကိုရွံ၍ရှောင်သွားခြင်းမျိုးမရှိပါ။ ကိုယ်တော်သည် ကောင်းသောအမှုကို ပြုခြင်းနှင့် အန္တရာယ်ရှိသောအမှုကို ဥပေက္ခာပြုခြင်းအကြောင်းဖြင့် ဥပမာ ဆောင်ကာ ရှင်းလင်းတော်မူပြန်သည်။ အသက်ကိုသေစေမည်လား၊ အသက်ကို ကယ်တင်မည်လား စသည့်ဥပုသ်နေ့၌ပြုအပ်သောအချက်ကို ထောက်ပြသည်။ ကိုယ်တော်၏မေးခွန်းကို အဖြေပြန်၍ဖြေဆိုရန် အလွန်လွယ်ကူပါသည်။ ကောင်းမှုပြု၍ အသက်ကယ်ခြင်းအမှုထက် ဥပုသ်နေ့၌ပြုအပ်သောအခြားကိစ္စ မရှိ။

ယေရှုသည် ကုသခြင်းအမှုကို ထိုလူအားဆက်လက်လုပ်ဆောင်သည်။ ကိုယ်တော်ကိုအပြစ်ရှာသူများကို ပို၍စိတ်ဆိုးစေသည်။ ချက်ချင်းအသေသတ်ရန် ကြံစည်တော့သည်။ ဖြစ်ခဲ့သောအကြောင်းရာဇဝင်အရ ဥပုသ်နေ့၌ယေရှုကို သတ်ရန်၊ ဖမ်းဆီးရန်ကြိုးစားခြင်းသည် ထိုသူတို့အတွက် ဥပုသ်နေ့ကို လုံးလုံး ချိုးဖောက်ခြင်းဖြစ်ပြီး ကိုယ်တော်ကို ထိုဥပုသ်နေ့မှာပင်သတ်ရန်ကြံစည်ကြပြီ။

`ဥပုသ်နေ့နှင့်ပတ်သက်၍ စောင့်ထိန်းပုံကို သင်မည်သို့သင်ယူခဲ့သနည်း။ ယနေ့ခေတ်ကျွန်ုပ်တို့ရင်ဆိုင်နေရသောဥပုသ်စောင့်ထိန်းခြင်းအကြောင်းကို မည်သို့ နှိုင်းယှဉ်နိုင်မည်နည်း။`