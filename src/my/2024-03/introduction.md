### ရှင်မာကုခရစ်ဝင်ကျမ်း

ရှင်မာကုခရစ်ဝင်ကျမ်း၏စစချင်းမှာပင် ယေရှုရှင်သည် မေရှိယအရှင်၊ ဘုရားသားတော်ဖြစ်ကြောင်း ဖတ်ရှုသူတိုင်းသိခွင့်ရသည် (မာ၊ ၁း၁)။ သို့သော်လည်း ယေရှုရှင်သည် မည်သူမည်ဝါ၊ မည်ကဲ့သို့သောသူဖြစ်ကြောင်းကို နတ်ဆိုးများမှလွဲ၍ မသိနိုင်ကြပါ။ နတ်ဆိုးများသည် သူဘယ်သူဖြစ်ကြောင်းကို အတိအကျသိကြပြီး ကိုယ်တော်ကိုကြောက်ရွံ့၍ တန်ခိုးပါသောနှုတ်ထွက် စကားတော်ကို ကြားရတိုင်းတုန်လှုပ်ကြသည်။

သို့သော် ထိုအခြင်းအရာများကို ယေရှုရှင်ကိုယ်တော်တိုင်မှ အဘယ်သူကိုမျှမပြောမဆိုကြရန် မိန့်မှာထားခဲ့သည်။ အဘယ်ကြောင့် ယင်း သတင်းကို လျှို့ဝှက်ထားစေခဲ့သနည်း။ ကျမ်းစာလေ့လာသူများ ယင်းပုစ္ဆာနှင့် ပတ်သက်၍ တွေဝေကြရသည်။ မေရှိယအရှင်၏လျှို့ဝှက်ချက်ဟူ၍ပင် အမည်ပေးထားကြသည်။ ယေရှုရှင်သည် မည်သူဖြစ်ကြောင်းကို တိုးတိုး တိတ်တိတ်နေရန် ဧဝံဂေလိကျမ်း (ရှင်မာကု) မှအဘယ်ကြောင့်ဆန္ဒရှိနေသနည်း။

မာကုခရစ်ဝင်ကျမ်းထဲမှလျှို့ဝှက်ချက်များရှိနေကြောင်းနှင့် ထိုအရာ များအတွက် အံ့ဩဖွယ်အလင်းပေးဖော်ပြချက်များကိုလည်း သင်ခန်းစာ လေ့လာသောအခါ ပို၍သိရလိမ့်မည်။ မာကုခရစ်ဝင်ကျမ်းသည် လျှို့ဝှက်ချက် ကိုဖော်ပြသောကျမ်းဖြစ်သည်ဟူ၍ သတ်မှတ်နိုင်သည်။ ကျမ်းတစ်ကျမ်းလုံး ကိုလေ့လာသွားသော် လျှို့ဝှက်ထားသည်ဟုထင်ရသောကိစ္စမှာ အဆုံး၌ ယေရှုရှင်၏အားကြီးသောတန်ခိုးတော်ဖြင့် ဖော်ပြခြင်းခံရသည်။

ရှင်မာကုခရစ်ဝင်ကျမ်းကို နှစ်ပိုင်းခြားထား၍လေ့လာနိုင်သည်။ အခန်းကြီး ၁ မှ အခန်းကြီး ၈ အထိကို အရေးကြီးသောပုစ္ဆာမေးခွန်းများ ဖြင့် ဖွဲ့စည်းရေးသားထားသည်။ ယေရှုရှင်သည် မည်သူဖြစ်သနည်း။ ပုစ္ဆာ အဖြေမှာ ကိုယ်တော်၏သွန်သင်ချက်များနှင့် ပြသသောနိမိတ်များက သက်သေ ပြပေးသည်။ တစ်ကြိမ်ပြီးတစ်ကြိမ် နတ်ဆိုးတို့ကိုလည်းကောင်း၊ မကောင်းမှု တို့ကိုလည်းကောင်း အောင်မြင်နိုင်ခဲ့သည်။ ဖိနှိပ်ခံသူများတို့ကို မျှော်လင့်ချက် ပေးသည်။ သူသင်ကြားသောသမ္မာတရားကိုကြားရသူတိုင်း နှလုံးသားများတွင် စွဲထင်ကျန်ခဲ့သည်။ ယင်းပြုတော်မူချက်အားလုံးကို ဖတ်ရှုရသောသူများအားလုံး အတွက် ယေရှုရှင်သည် မေရှိယဖြစ်ကြောင်း၊ ခရစ်တော်အရှင်ဖြစ်၍ ဟေဗြဲ လူတို့အချိန်ကြာမြင့်စွာတောင့်တမျှော်လင့်နေသောသူဖြစ်ကြောင်းကို ဖော်ပြပေး သည်။

ကျမ်း၏အလယ်ပိုင်းရောက်လျှင် နတ်ဆိုးမစွဲသောသူမှ ကိုယ်တော် သည် မည်သူဖြစ်ကြောင်းကို ဖွင့်ပြောလာခဲ့သည်။ ထိုသူသည် ရှင်ပေတရု ဖြစ်သည်။ ခရစ်တော်အကြောင်းနှင့်ပတ်သက်၍ မာကုကျမ်း၏ပထမပိုင်းတွင် လျှို့ဝှက်ထားသောမေးခွန်းကို တပည့်တော်ရှင်ပေတရုက “ကိုယ်တော်သည် ခရစ်တော်ဖြစ်၏” ဟုဖြေဆိုခဲ့သည် (မာ၊ ၈း၂၉)။

ရှင်မာကုခရစ်ဝင်ကျမ်း၏ဒုတိယပိုင်းကို ပြန်၍လေ့လာသော် မာ၊ ၈း၃၁ မှ ကျမ်း၏အဆုံးအထိဖြစ်သည်။ ယေရှုမည်သည့်အရပ်သို့သွားသနည်း ဟူသော အခြားမေးခွန်းကိုဖြေဆိုထားသည်။ မေးခွန်းမှာ လူကိုမင်သက်စေ သောမေးခွန်းမျိုးဖြစ်သည်။ အဖြေမှာလည်း လူတို့နှုတ်ပိတ်သွားရသည်။ ယေရှုသည် ကပ်တိုင်တော်သို့သွားနေသည်။ အလွန်ရှက်ဖွယ်ကောင်းသော သေဒဏ်ကျပြစ်ဒဏ်မျိုးဖြစ်သည်။ ရောမခေတ်၌ အရက်စက်ဆုံး သေဒဏ်ပင်ဖြစ်သည်။ သူ၏နောက်သို့လိုက်နေသူများအတွက် ရောမလူမျိုးကို အနိုင်ယူပြီး ဣသရေလတိုင်းပြည်ထူထောင်မည့် မေရှိယအရှင်၏လမ်းဆုံးသည် ယင်းကဲ့သို့မဖြစ်စေရဟု မျှော်လင့်ခဲ့သည်။

ယေရှုရှင်မိန့်တော်မူခဲ့သောစကားတော်ကို တပည့်တော်တို့နားမလည် နိုင်ခဲ့ပါ။ မာကုခရစ်ဝင်ကျမ်းကို ဆက်လက်လေ့လာလျှင် ယင်းကိစ္စကို သူတို့သည် မေးမြန်းခြင်းသိပ်မပြုတော့ဘဲ နှုတ်ဆိတ်၍နေကြတော့သည်။ အကြောင်းမှာ မနှစ်မြို့စရာ ဇာတ်လမ်းအမှန်တရားတစ်ပုဒ်ဖြစ်နေသောကြောင့်ဖြစ်သည်။

အကြောင်းအရာများသည် ပို၍ပို၍ဝမ်းနည်းစရာကောင်းလာသည်။ ယေရှုသည် ဘာသာရေးခေါင်းဆောင်များနှင့်ရင်ဆိုင်ပြီး ထိုသူတို့ကလည်း ထောင်ချောက်ဆင်၍ အမျိုးမျိုးအမှားကိုချောင်းနေတော့သည်။ တပည့်တော် တို့မှာ ဘုန်းတန်ခိုးတော်နှင့်ပြည့်သောနိုင်ငံကို မျှော်လင့်နေသည်။ မျှော်လင့် နေရင်း ကိုယ်တော်ကိုဖမ်းဆီးသွားကြသည်။ စစ်ဆေးသည်၊ သေဒဏ်ချလိုက် သည်။ မျှော်လင့်ချက်အားလုံးလည်း ပျောက်ဆုံးသွားတော့သည်။

သို့သော် ထိုအခြင်းအရာအားလုံးအတွက် ယေရှုရှင်သည် ရှင်းလင်း ပြတ်သားသော ကြိုတင်သတိပေးခြင်းစကားကိုမြွက်ခဲ့သည်။ ကိုယ်တော်သည် မည်သည့်အရပ်သို့သွားမည်၊ အသေခံမည်၊ ပြန်၍ရှင်ပြန်ထမြောက်မည့် အကြောင်းကို ကြိုတင်ပြောကြားပေးထားသည်။ နောက်ဆုံးညစာစားပွဲ၌ ပြင်ဆင်ထားသောမုန့်နှင့်စပျစ်ရည်သည် ကိုယ်တော်၏ခန္ဓာတော်နှင့် အသွေး တော်ကိုပုံဆောင်လိမ့်မည် (မာ၊ ၁၄း၂၂-၂၅)၊ ကိုယ်တော်သည် လူများကို ရွေးနုတ်ရန်ကြွလာမည် (မာကု၊ ၁ဝး၄၅)။

အဓိပ္ဋာယ်မှာ ကိုယ်တော်သည် ကပ်တိုင်ပေါ်သို့တက်၍အသေခံ ပြီးနောက် ပျောက်ဆုံးသွားမည်မဟုတ်ပါ။ ဂေသရှေမန်ဥယျာဉ်တော်အတွင်း၌ ယေရှုရှင်သည် ခက်ခဲသောဆုံးဖြတ်ချက်ကိုပြုခဲ့ရသည် (မာကု၊ ၁၄း၃၂-၄၂)။

ကပ်တိုင်ထက်၌လည်း ကိုယ်တော်သည် ဝမ်းနည်းကြေကွဲသောအသံဖြင့် ငိုကြွေးခဲ့ရသည်။ “အကျွန်ုပ်ဘုရား၊ အကျွန်ုပ်ဘုရား အဘယ်ကြောင့် အကျွန်ုပ် ကိုစွန့်ပစ်တော်မူသနည်း” (မာ၊ ၁၅း၃၄)။ ရှင်မာကုခရစ်ဝင်ကျမ်းသည် ကျွန်ုပ်တို့ကို ခရစ်တော်၏ဆိုးရွားသောအတွေ့အကြုံအကြောင်းကို ဖော်ပြပေး ထားသည်။ ကျွန်ုပ်တို့ကိုကယ်တင်ရန်အတွက် ကိုယ်တော်နာကျင်စွာရင်ဆိုင် ခဲ့ရသည်။ သို့သော်လည်း ကပ်တိုင်သည် သူ၏ခရီးဆုံးမဟုတ်သေးပါ။ ကိုယ်တော်ရှင်ပြန်ထမြောက်ပြီးနောက်ပိုင်း ကိုယ်တော်သည် မိမိ၏တပည့်တော် တို့နှင့် ဂါလိလဲ၌တွေ့ဆုံခြင်းပြု၍ ခရစ်တော်၏အသင်းတော်သည် ထိုအချိန်မှ စ၍ ကြီးထွားလာတော့သည်။

အကြောင်းအရာများသည် ဆက်တိုက်တစ်ခုပြီးတစ်ခု လျင်လျင် မြန်မြန်ဖြစ်သွားကြောင်း ကျမ်းရေးသားသောပုဂ္ဂိုလ်မှ လိုရင်းတိုရှင်း မှတ်တမ်းပြုထားသည့်အတွက် မှတ်သားဖွယ်ကောင်းလှသည်။ နာဇရက် မြို့သားယေရှုသည် အသက်ရှင်နေထိုင်ခဲ့၍ အသေခံကာ ရှင်ပြန်ထမြောက် ခဲ့ကြောင်းကို ရိုးရှင်းစွာဖော်ပြထားသည်။

(သောမတ်စ် အာရ်၊ ရှက်ဖက်ဒ်)