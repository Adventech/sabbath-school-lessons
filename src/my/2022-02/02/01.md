---
title:  ကျရှုံးခြင်း
date:   02/04/2022
---

### ဖတ်ရန်ကျမ်းချက်၊၊ 
‌က၊ ၃။ ၂ ကော၊ ၁၁း၃။ ဗျာ၊ ၁၂း၇-၉။ ယောဟန် ၈း၄၄။ ရောမ၊ ၁၆း၂ဝ။ ဟေဗြဲ ၂း၁၄။ ၁တိ ၂း၁၄၊၁၅။

> <p>အလွတ်ကျမ်းချက်</p>
> "သင်နှင့်မိန်းမကိုလည်းကောင်း၊ သင်၏အမျိုးအနွယ်နှင့် မိန်းမ၏ အမျိုး အနွယ် ကိုလည်းကောင်း၊ ငါသည်ရန်ငြိုးဖွဲ့စေမည်။ သူသည်သင်၏ခေါင်းကိုကြိတ်လိမ့်မည်၊ သင်သည်သူ၏ဖနောင့်ကို ကြိတ်လိမ့်မည်ဟု မိန့်တော်မူ၏" (ကမ္ဘာဦးကျမ်း၊ ၃း၁၅)။

ဧဒင်ဥယျာဉ်အတွင်း ဘုရားရှင်သည် ကျွန်ုပ်တို့၏မိဦးဖဦးတို့ကို ပေးသမျှ လက်ဆောင်တိုင်းတွင် သတိပေးချက်ပါရှိသည်။ "ထာဝရအရှင် ဘုရားသခင်ကလည်း၊ ကောင်းမကောင်းကိုသိကျွမ်းရာအပင်မှတစ်ပါး၊  ထိုဥယျာဉ်၌ ရှိသမျှသော အပင်တို့၏ အသီးကို သင်သည်စားရသောအခွင့်ရှိ၏။ သို့သော် ကောင်းမကောင်း သိကျွမ်းရာ ထိုအပင်၏အသီးကိုကား မစားရ။ စားသောနေ့တွင် ဧကန်အမှန်သေရမည်ဟု လူကို ပညတ်ထားတော်မူ၏" (က၊ ၂း၁၆၊ ၁၇)။ ယင်းသတိပေးခြင်းသည် ကောင်းမကောင်း သိကျွမ်းရာအပင်၏ အသီးကိုမစားရန် တားမြစ်ထားခြင်းဖြစ်သည်။ (က၊ ၂း၁၆၊၁၇) ကောင်းသော အရာကိုသိနေသည့်တိုင် မကောင်းသောအရာများကို သိရန်မလိုအပ်ပါ။

အဘယ်ကြောင့် မသိသင့်မသိထိုက်ကြောင်းကို ကျွန်ုပ်တို့နားလည် သဘောပေါက်ပါ၏လား။

နားမထောင်ခြင်းသည် သေခြင်းအဆုံးအထိရောက်နိုင်ကြောင်းကို သတိပေးခဲ့သည် (က၊ ၂း၁၇)။ ၎င်းသတိပေးချက်မှာ ပြည့်စုံခဲ့သည်။ သူတို့ အမှန်သေလိမ့်မည် (က၊ ၃း၁၉)။ ဧဒင်ဥယျာဉ်ထဲ၌ ရှိသောအသီးမှန်သမျှကို မစားရတော့သည့်အပြင် ဥယျာဉ်တော်မှ နှင်ထုတ်ခံလိုက်ရသည် (က၊ ၃း၂၄)။ သူတို့ကို အပြစ်သားအနေဖြင့် ထာဝရအသက်ကိုပေးရန် လုံးဝမဖြစ်နိုင်တော့ပါ (က၊ ၃း၂၂)။

မည်သို့ပင်ရှိပါစေ၊ ယင်းအကျပ်အတည်းထဲမှ မျှော်လင့်ခြင်းကို ရရှိနိုင်ခဲ့သေးသည် (က၊ ၃း၁၅)။ ရှေ့ပြေးဧဝံဂေလိ သို့မဟုတ် ပထမဦးဆုံး ဧဝံဂေလိကတိတော်ပင်ဖြစ်သည်။ မှန်ပါသည်။ ယင်းကျမ်းချက်သည် ပထမဦးဆုံးဧဝံဂေလိကတိတော်အဖြစ် သမ္မာကျမ်းစာ၌တွေ့ရသည်။ လူသားများကျဆုံးသွားသော်လည်း ဘုရားသခင်မှ လွတ်မြောက်ရာလမ်းကို စီစဉ်ပေးထားခြင်းပင်ဖြစ်သည်။