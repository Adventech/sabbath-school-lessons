---
title:  ယာကုပ်ထွက်ခွာခြင်း
date:   26/05/2022
---

ဆိုခဲ့သောအကြောင်းအရာ၌ ယာကုပ်သည် သားဦးအရာကိုရရှိရန် ဖခင်နှင့်အစ်ကိုကို လိမ်လည်ခဲ့ရသည်။ ဣဇာက်ထံမှ မိမိအစ်ကိုအား ပေးမည့် ကောင်းချီးအလုံးစုံကို ခိုးယူခဲ့သည်။ မည်သို့ရှိစေကာမူ လာဗန်ထံ၌ သစ္စာရှိစွာ အမှုထမ်းအစေခံခဲ့သည်။ ယာကုပ်သည် မိမိယောက္ခမမှ မိမိအား လိမ်လည်ခဲ့ကြောင်းကို ခံရသည့်တိုင်ခွင့်လွတ်ခဲ့သည်။ ယာကုပ်၏ခွင့်လွတ် သည်းခံခြင်းအကြောင်းသည် နားလည်ရခက်ပါသည်။ ယာကုပ်သည် လာဗန်အား ပြန်လှန်ချေပငြင်းခုံပြောဆို၍ အပေးအယူသဘောမျိုးဖြင့် အလျော့အတင်း စကားများကိုပြောဆိုနိုင်သည်။ သို့သော် သူမပြုခဲ့ပါ။ လာဗန်ခိုင်းစေသမျှကို လက်ခံပြုလုပ်ခဲ့သည်။ မတရားမှုအတွက် သူလျစ်လျူရှုခဲ့သည်။

ရာခေလ၏သားဦးဖွားမြင်ရချိန်၊ ယောသပ်ဖွားမြင်လာချိန်မှာ ယာကုပ်သည် လာဗန်၏ထံ၌ ၁၄ နှစ်လုံးလုံးအလုပ်လုပ်ခဲ့ရပြီး (က၊ ၃ဝး၂၆)၊ ထိုအချိန်မှာပင် လာဗန်ကိုထားရစ်ပြီး ကတိတော်ထားရာပြည်သို့ ပြန်သွားရန် စီစဉ်ခဲ့သည်။ သို့သော် ယာကုပ်သည် မိမိ၏အိမ်သားများအတွက် ပြင်ဆင်မှုကို အလေးထားလာသည် (က၊ ၃ဝး၃ဝ)။

`က၊ ၃ဝး၂၅-၃၂ ကိုဖတ်ပါ။ မည်သို့ဖြစ်ပျက်ခဲ့သနည်း။ ယာကုပ် အကြောင်းပြချက်မည်သို့ဦပခဲ့သနည်း။ လာဗန်ကလည်း မည်သို့တုံ့ပြန်ခဲ့သနည်း။`

မယားတစ်ယောက်ရရှိရန် ယာကုပ်သည်နှစ်များစွာရုန်းကန်ခဲ့ရသည်။ မိမိ၏ဇာတိပြည်နှင့် ကြာမြင့်စွာဝေးကွာနေရမည်ကို အလိုရှိလိမ့်မည်မဟုတ်ပါ။ သို့သော်နှစ်များစွာကြာခဲ့သည်။ ယခုချိန်မှာ မိမိဇာတိမြေအိမ်သို့ ပြန်သွားရန် အချိန်ရောက်လာပြီ၊ မိသားစုနှင့်အတူပြန်လာရန်ဖြစ်သည်။

ယာကုပ်သည် လာဗန်အား အဘယ်ကြောင့် ရုတ်တရက်ကြီး ချန်၍ မထားခဲ့သနည်း။ ယာကုပ်သည် စိတ်နေသဘောထားပြောင်းသွားခြင်း ဖြစ်နိုင်သည်။ ယုံကြည်ခြင်းနှင့်ပတ်သက်သည့် သင်ခန်းစာကို နားလည်သဘောပေါက်သွားသည်ဟု ထင်ရသည်။ သို့ဖြစ်၍ ဘုရားသခင်ထံမှ နိမိတ်ပြခြင်းကိုစောင့်နေခဲ့သည်။ ဘုရားရှင်အမိန့်တော်ကို ကြားရမှသာ ယာကုပ်သည်ထွက်ခွာရန်ဖြစ်သည်။

ဘုရားရှင်သည် ဗေသလအရပ်၌ ယာကုပ်ကိုကိုယ်ထင်ပြခဲ့သကဲ့သို့ လာဗန်၏ အိမ်မှထွက်ခွာရန်လည်း မိန့်တော်မူခဲ့သည်။ မိမိ၏မိဘဇာတိရှိရာ ဆွေမျိုးများဆီသို့ ပြန်သွားရမည် (က၊ ၃၁း၁၃)၊ အာဗြဟံအား မိသားစုအိမ်မှ ထွက်ခွာသွားရန် မိန့်တော်မူသောစကားနှင့် ထပ်တူကျသောစကားဖြင့် ယာကုပ်အားမိန့်ဆိုခဲ့သည် (က၊ ၁၂း၁)။

ထွက်သွားရမည့်အချိန်ကို မည်သည့်အရာကတွန်းအား ဖြစ်စေပါသနည်း။ လာဗန်နှင့်လာဗန်၏သားများ ပေါ်လွင်လာသော သဘောထားဖြစ်သည် (က၊ ၃၁း၁၊၂)။ ယာကုပ်သည် ဇာတိမြေသို့သွားရန်မှာ ကြာမြင့်စွာစဉ်းစားထားပြီဖြစ်သည်။ သို့သော် မိမိ၏အစ်ကိုဧသောကို ကြောက်နေ၍သာ မပြန်နိုင်သေးခြင်းဖြစ်သည်။ ယခုတွင် လာဗန်၏သားများမှ အန္တရာယ်ပေးမည့်အရိပ်အယောင်လည်း မြင်ရသည့်အတွက် သွားရတော့မည်။အကြောင်းမှာမိမိ၏ပစ္စည်းဥစ္စာများ အဆမတန်တိုးပွားလာခြင်းကြောင့် မိမိ အတွက်မလုံခြုံတော့ပါ။ ‌ရှေးဘိုးဘေးနှင့်ပရောဖက်များ စ.၁၉၃.

သို့ဖြစ်၍ယာကုပ်သည် သူ၏မိသားစုသားသမီးများနှင့် ပစ္စည်းဥစ္စာ မှန်သမျှကိုယူကာ ထွက်ခွာလာတော့သည်။ ထိုကြောင့် ဘုရားရှင် ပဋိညာဉ်ပြုသောလူမျိုးအဖြစ် တည်ထောင်ရန်အစပြုခဲ့သည်။