---
title:  အာဗြဟံနှင့်ပြုသောပဋိညာဉ်၏အမှတ်အသား
date:   10/05/2022
---

`က၊ ၁၇း ၁-၁၉ နှင့် ရောမ ၄း၁၁ ကိုဖတ်ပါ။ အရေဖျားလှီးခြင်း ဓလေ့၌ ဝိညာဉ်ရေးသဘောနှင့် ပုရောဖက်ပြုစကားအမှတ်အသား မည်သို့ရှိသနည်း။`

အာဗြံသည် ယုံကြည်ခြင်းယိမ်းယိုင်သွားခဲ့သည်ဟု ရှေ့မှဖေါ်ပြသော အကြောင်းအရာအရသိရသည် (က၊ ၁၆)။ ဘုရားသခင်နှင့်အတူ လျှောက်လှမ်းခဲ့သော ဝိညာဉ်ရေးအသက်တာ ပြတ်တောက်သွားခဲ့သည်။ ယင်းအချိန်အတွင်း ဘုရားရှင်သည် တိတ်တဆိတ်နေတော်မူခဲ့သည်။ နောက်တစ်ဖန်ဘုရားရှင်ပြန်၍ မိန့်တော်မူပြန်သည်။ ပြုခဲ့သောပဋိညာဉ်ကို ပြန်၍သတိရစေပြီး အာဗြံကိုဘုရားရှင်ပြန်၍ ဆွဲယူတော်မူသည် (က၊ ၁၅း၁၈)။

ဘုရားရှင်သည် အာဗြံ၌အမှတ်အသားတစ်ခုပြုခဲ့သည်။ အရေဖျားလှီးခြင်းနှင့် ပတ်သက်၍ ကျမ်းတတ်ပုဂ္ဂိုလ်များ ကာလကြာရှည်စွာ ဆွေးနွေးမှုပြုခဲ့ကြသည်။ အရေဖျားလှီးခြင်းဓလေ့၌ အသွေးသွန်းခြင်း အကြောင်းသည် အမြဲပါဝင်လာသည် (ထွက်၊ ၄း၂၅)။ ပူဇော်ခြင်းနှင့်ပတ်သက် သည်ဟုနားလည်ရသည်။ ဖြောင့်မတ်ခြင်းသဘောကိုပေးသည့် လက္ခဏာ ဖြစ်သည်။ (ရောမ ၄း၁၁ နှင့်နှိုင်းယှဉ်ပါ)။

ပဋိညာဉ်၏လက္ခဏာသည် အရေဖျားလှီးခြင်းအားဖြင့် လက္ခဏာ ပြုခဲ့သည်။ ကြွလာမည့်မေရှိယ၏အကြောင်းကို ကြိုတင်ဟောထားသော ပထမဦးဆုံးပုရောဖက် ပြုချက်ကို ပြန်၍ညွန်ပြသောအဓိပ္ပာယ်လည်း ဆောင်ပါသည်။ (က၊ ၁၇း၇ နှင့် က၊ ၃း၁၅ ကို နှိုင်းယှဉ်ပါ)။ ဤကျမ်းချက်နှစ်ချက်သည် အာဗြံကိုဘုရားရှင်ကတိထားသော ကတိတော်၌ လူတစ်ဦးမွေးဖွားလာခြင်းထက်ပိုသော အကြောင်းအရာပါရှိနေပါသည်။ ကမ္ဘာပေါ်ရှိလူအားလုံးအတွက် ကယ်တင်ခြင်းနှင့်ပတ်သက်သော ဝိညာဉ်ရေးကတိတော် လည်း ပါဝင်သည်။ ထိုနောက်မှာ "ထာဝရပဋိညာဉ်" ၏ကတိတော်အရာ၌ (က၊ ၁၇း၇) မွေးဖွားလာမည့်မေရှိယ၏မျိုးနွယ်၊ ခရစ်တော်၏တင်လှူအပူဇော်ခံခြင်းသည် လူအားလုံးအတွက် ထာဝရအသက်ကို သေချာစေကြောင်း ယုံကြည်ခြင်းဖြင့် ယုံကြည်ခြင်းသာလျှင် ထာဝရအသက်ကို ရရှိစေနိုင်မည်။ (ရောမ၊ ၆း၂၃ နှင့် တိတု၊ ၁း၂ ကိုနှိုင်းယှဉ်ပါ)။

စိတ်ဝင်စားစရာကောင်းသည်မှာ အနာဂတ်၌ ထာဝရတည်ရှိမည့် ကတိတော် အပါအဝင် အာဗြံနှင့်စာရဲတို့၏ ပုံသဏဥာန်ရုပ်လွာသာဖြစ်သည်။ အာဗြံ၏အဓိပ္ပာယ်မှာ "ချီးမြှောက်ခံရသောဖခင်" ဖြစ်၍ "စာရဲ" ၏ အဓိပ္ပာယ်မှာ "ငါ၏မင်းသမီးလေး" (အာဗြံ၏မင်းသမီးလေး) ဟူ၍ဖြစ်သည်။ နာမည်ကို ပြောင်းလိုက်သောအခါမှာ အာဗြဟံနှင့်စာရာဟူ၍ဖြစ်လာသည်။ အာဗြဟံ၏ အဓိပ္ပာယ်မှာ "လူမျိုးများစွာ၏ဖခင်" ဖြစ်လာသလို စာရာ၏အဓိပ္ပာယ်မှာ "မင်းသမီး" (လူတိုင်းအတွက်) ဖြစ်လာသည်။ ထိုကဲ့သို့ဖြစ်၍ သူတို့၏အမည်များနှင့်အပြိုင် ဣဇာက်၏အဓိပ္ပာယ်မှာ "သူရယ်မောလိမ့်မည်" အာဗြဟံဝမ်းမြောက်စွာရယ်မောခြင်းကို အမှတ်ရစေပါသည်။ ပထမဦးဆုံး ရယ်မောသူဟု ကျမ်းစာ၌မှတ်တမ်းပြုထားသည် (က၊ ၁၇း၁၇)။ မယုံနိုင်၍ ရယ်မောခြင်းဖြစ်သလို အံ့သြ၍ရယ်မောခြင်းလည်းဖြစ်နိုင်သည်။ မည်သို့ဆိုစေ၊ ဘုရားရှင်၏ကတိတော်ကို ရှင်းရှင်းလင်းလင်းယုံကြည်ခဲ့သော်လည်း အာဗြဟံသည် ယုံကြည်ခြင်းနှင့်ကိုးစားမှုတွင် လုံးပန်းခဲ့ရသည်။

`အာဗြဟံကဲ့သို့လိုမျိုး ယုံကြည်ခြင်းအပေါ်လုံးပန်းလာခဲ့ရလျှင် ကျွန်ုပ်တို့သင်ခန်းစာ မည်သို့ရယူနိုင်မည်နည်း။ သံသယနှင့်စိတ်ပျက်ရသော အချိန်ရောက်လာသည့်တိုင်အောင် အဘယ်ကြောင့် လက်မြှောက်အရှုံးေပးရန် မလိုအပ်သနည်း။`