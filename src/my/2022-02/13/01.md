---
title:  အဲဂုတ္တုပြည်မှဣသရေလလူမျိုး
date:   18/06/2022
---

### ဖတ်ရန်ကျမ်းချက်၊၊ 
‌က၊ ၄၆။ ရောမ၊ ၁ဝး၁၂၊ ၁၃။ က၊ ၄၇။ က၊ ၄၈။ တ၊ ၃း၂၅၊ ၂၆။ က၊ ၄၉။ ဖိလိပ္ပိ၊ ၂း၁ဝ။ က၊ ၄၉း၂၉-၅ဝး၂၁။

> <p>အလွတ်ကျမ်းချက်</p>
> "ဣသရေလသားတို့သည်၊ အဲဂုတ္တုပြည်ဂေါရှင်အရပ်၌ နေသဖြင့်၊ ဥစ္စာရတတ်၍ တိုးပွားများပြားကြ၏" (က၊ ၄၇း၂၇)။

ကမ္ဘာဦးကျမ်းသည် ယာကုပ်နှင့်ယောသပ်တို့အတူတကွ နေထိုင်သည့် အကြောင်းနှင့်အဆုံးသတ်ခဲ့သည်။ ယာကုပ်သည် (ဣသရေလ) ခါနာန်ပြည်ကို စွန့်ခွာခဲ့သည် (က၊ ၄၆)။ အဲဂုတ္တုပြည်၌ အခြေစိုက်နေထိုင်ရန်အတွက်ဖြစ်သည် (က၊ ၄၇)။ ထိုနေရာမှာပင်သေလွန်သွားသည် (က၊ ၄၉း၂၉-၅ဝး၂၁)။ အဲဂုတ္တုပြည်၌ နေထိုင်ရသော်လည်း ကတိတော်ထားရာပြည်ကို နောက်ဆံတင်း နေကြရသည် (က၊ ၅ဝး၂၂-၂၆)။

ယာကုပ်သည် အဲဂုတ္တုသို့ရောက်လျှင်ရောက်ချင်း ဖါရောမင်းကို ကောင်းချီးပေးခဲ့သည် (က၊ ၄၇း၇-၁ဝ)။ အာဗြဟံနှင့်ဆိုင်သော ဘုရားရှင်၏ ကတိတော်ကို တစ်ဖက်တစ်လမ်းမှပြည့်စုံစေပါသည်။ အာဗြဟံအားဖြင့် လူမျိုးကိုကောင်းချီးရရှိမည့် ကတိတော်ဖြစ်သည် (က၊ ၁၂း၃)။ နောက်ပိုင်း၌ အသက်သေဆုံးရန်အချိန်နီးလာသည်နှင့် ယာကုပ်သည်ယောသပ်၏ သားနှစ်ယောက်ကို ကောင်းချီးပေးသည် (က၊ ၄၈)။ ယာကုပ်သည် မိမိ၏သားများကိုလည်း ကောင်းချီး ပေးသည် (က၊ ၄၉း၁-၂၈)။ ကောင်းချီးပေးသည့်အတိုင်း အနာဂတ်၌ပေါက်ဖွားလာမည့် အနွယ် ၁၂ မျိုးကို တစ်မျိုးစီတစ်မျိုးစီမတူညီသော ကောင်းချီးကိုပေးခဲ့သည် (က၊ ၄၉း၁-၂၇)။

ဣသရေလလူမျိုးတို့သည် သုံ့ပန်းအဖြစ်တစ်ကျွန်းတစ်နိုင်ငံ ရောက်နေသော် လည်းကောင်း၊ ဧည့်သည်ဖြစ်နေရသော်လည်းကောင်း ကတိတော်ပြည်ကိုသာ မျှော်လင့်လျက်ရှိသည်။ ကမ္ဘာဦးကျမ်းသည် အဲဂုတ္တုပြည်မှဣသရေလနှင့် သူ၏ သားသမီးများ အကြောင်းနှင့် အဆုံးသတ်သွားသည့်တိုင် ယောသပ်၏ ပြောဆိုသောစကားအချို့မှာ အခြားနေရာကိုရည်ညွန်းထားသည်။ "ယောသပ်ကလည်း၊ အကျွန်ုပ်သေတော့မည်။ အကယ်စင်စစ် ဘုရားသခင်သည် သင်တို့ကို အကြည့်အရှုကြွလာတော်မူမည်။ အာဗြဟံ၊ ဣဇာက်၊ ယာကုပ်တို့အား ကျိန်ဆိုသော ပြည်သို့၊ ဤပြည်မှ ဆောင်သွားတော်မူမည်ဟု အစ်ကိုတို့အားဆို၏" (က၊ ၅ဝး၂၄)။