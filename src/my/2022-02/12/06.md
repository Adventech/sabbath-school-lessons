---
title:  ကျွန်ုပ်သည်သင်တို့၏ညီယောသပ်ပင်ဖြစ်သည်
date:   16/06/2022
---

`က၊ ၄၅ ကိုဖတ်ပါ။ ယုံကြည်ခြင်း၊ မျှော်လင့်ခြင်း၊ ချစ်ခြင်းစသည့် သင်ခန်းစာများတွေ့ရှိနိုင်ပါသလား။`

ယုဒသည်ဖခင်အပေါ်ကျရောက်မည့် မကောင်းမှုစိတ်ဆင်းရဲခြင်း အကြောင်း ပြောနေချိန်မှာ (က၊ ၄၄း၃၄) ယောသပ်မအောင့်အည်းနိုင်တော့ဘဲ ငိုကြွေးကာ မိမိကိုယ်ကိုယောသပ်ဖြစ်ကြောင်း ညီအစ်ကိုတို့အားအသိပေး လိုက်သည် (က၊ ၄၅း၁)။ ထိုဖော်ပြချက်သည် ဘုရားရှင်မှမိမိကိုယ်ကို ထင်ရှားလာစေခြင်းနှင့် ရည်ညွန်း နှိုင်းစာနိုင်သည် (ထွက်၊ ၆း၃။ ယေဇ၊ ၂ဝး၉)။ ထိုနေရာမှာပင် ဘုရားရှင်၏ ဘုန်းတော်သည်လည်း ထင်ရှားလာခဲ့သည်။ ဘုရားသခင်သည် အရာအားလုံးကို စီစဉ်ကြောင်း၊ လူတို့၏အကြံအစည်သည် ဘုရားသခင်၏ အစီအစဉ်ကိုမမီနိုင်ပါ။

ယောသပ်၏ညီအစ်ကိုတို့သည် သူတို့မြင်တွေ့ကြားနေရသမျှကို ယုံကြည်နိုင်စရာ မရှိပါ။ ထိုကြောင့်ယောသပ်သည်ထပ်မံ၍ "ကျွန်ုပ်သည် သင်တို့၏ညီယောသပ်ဖြစ်သည်" ဟုထပ်၍ပြောပြန်သည် (က၊ ၄၅း၄)။ ဒုတိယအကြိမ်ပြောသောအခါ "သင်တို့အဲဂုတ္တုသို့ရောင်းလိုက်သောသူဖြစ်သည်" ဟုကြားရသောအခါတွင်မှ ယုံကြည်ကြတော့သည် (က၊ ၄၅း၄)။

ယောသပ်သည် ဆက်လက်ကြေညာသည့်စကားမှာ ဘုရားသခင် သည် "ငါ့ကိုကြိုတင်စေလွတ်ခဲ့သည်" (က၊ ၄၅း၅) ဘုရားသခင်သည် နှစ်ဆသော အကြံအစည်တော်ဖြင့် ယောသပ်နှင့်ညီအစ်ကိုများ ပြန်လည် တွေ့ရသည့်အခါ အာဃာတများ မထားရှိတော့ပါ။ ယုံကြည်ခြင်း၊ မျှော်လင့်ခြင်း နှင့်အတူ အခက်အခဲမှ လွတ်မြောက်ရန် ဘုရားရှင်စီစဉ်တော်မူကြောင်းကို ခံယူလက်ခံကြသည် (က၊ ၄၅း၇)။

ထိုနောက်မှညီအစ်ကိုများအား ဖခင်ကိုခေါ်၍သူရှိရာနေရာသို့လာကြရန် အဲဂုတ္တု၌ မြေနေရာကို စီစဉ်ပေးလိုက်သည်။ ဂေါရှင်အရပ်သည် မြေသြဇာအလွန် ကောင်းသောနေရာဖြစ်ရကာ အကောင်းဆုံးမြေနေရာဖြစ်သည် (က၊ ၄၅း၁၈၊၂ဝ)။ လမ်းခရီးချောမွေ့စေရန်လည်း စီစဉ်ပေးလိုက်သည်။ မြင်းရထားများစီစဉ်ပေးသည်။ သို့ဖြစ်၍ယာကုပ်သည် သူ၏သားများကသူ့ကို လိမ်လည်ခြင်းမဟုတ်ကြောင်း သက်သေခံဖြစ်သည် (က၊ ၄၅း၂၇)။ ယာကုပ်သည်ယောသပ်အား အသက်ရှင်လျက် ပြန်၍တွေ့ဆုံခဲ့ရသည်။ သူ၏အသက်တာ၌ တစ်ဖန်လုံလောက်သော ရှင်သန်လာခြင်း ဖြစ်သည်။ (က၊ ၃၇း၃၅ နှင့် က၊ ၄၄း၂၉ ကို နှိုင်းယှဉ်ပါ)။

အရာအားလုံးအေးဆေးတည်ငြိမ်သွားခဲ့သည်။ ယာကုပ်၏သား ၁၂ ယောက်လုံးအသက်ရှင်နေလျက်ရှိသည်။ ယာကုပ်ကို ဣသရေလဟူ၍ အမည်နာမ ပြောင်းလဲ ခေါ်ဆိုထားသည် (က၊ ၄၅း၂၈)။ ဘုရားသခင်၏ အစီအမံတော်သည် တန်ခိုးနှင့်ပြည့်စုံတော်မူပါသည်။

`ယောသပ်သည်ညီအစ်ကိုများကို ကြင်နာယုယစွာစောင့်ရှောက်သည်။ ယောသပ်ကဲ့သို့ကျွန်ုပ်တို့ကို မတရားပြုသူများအား ကရုဏာနှင့်ကြင်နာစိတ် ထားနိုင်ပါမည်လား။`