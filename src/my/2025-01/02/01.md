---
title:  ပဋိညာဉ်မေတ္တာ
date:   04/01/2025
---

### ဖတ်ရန်ကျမ်းချက်များ။

၂ပေ၊ ၃း၉။ တရားဟော၊ ၇း၆-၉။ ရောမ၊ ၁၁း၁၂။ ၁ယော၊ ၄း၇-၂ဝ။ ယော၊ ၁၅း၁၂။ ၁ယော၊ ၃း၁၆။

> <p>အလွတ်ကျမ်းချက်</p>
> “ယေရှုကလည်း၊ ငါ့ကိုချစ်သောသူသည် ငါ့စကားကိုနားထောင် လိမ့်မည်။ ငါ့ခမည်းတော်သည် ထိုသူကိုချစ်တော်မူသည်။ ငါတို့ သည်လည်း ထိုသူ့ဆီသို့ကြွ၍၊ နေရာချမည်ဟု မိန့်တော်မူ၏” (ယောဟန်၊ ၁၄း၂၃)။

မြောက်မြားစွာသောလူတို့သည် ဂရိစကား “အဂပေ” (Agape) သည် ဘုရားရှင်၏မေတ္တာတော်နှင့်သာ သက်ဆိုင်သည်ဟုဆိုကာ၊ “ဖီလီအို” (Phileo) ကဲ့သို့ အခြားမေတ္တာများမှာ အဂပေထက်နိမ့်ကျသောမေတ္တာမျိုး ကိုဆိုလိုသည်ဟု ဆိုလေ့ရှိကြသည်။ အချို့က အဂပေသည် တုံ့ပြန်မှုမရှိသော မေတ္တာ၊ စွန့်ကြဲခြင်းသာရှိ၍၊ ရယူခြင်းမရှိသောမေတ္တာ၊ လူသား၏တုံ့ပြန်မှု မလိုဘဲ မိမိဘာသာရပ်တည်သောမေတ္တာဟုဆိုကြသည်။ သမ္မာကျမ်းစာကို ဝီရိယနှင့်လေ့လာပါက ဤအယူအဆသည် မှားယွင်းနေပါသည်။

ရှေးဦးစွာ၊ ဂရိစာ အဂပေသည် ဘုရားရှင်၏မေတ္တာတင်မကဘဲ၊ လူလူချင်းမေတ္တာနှင့်ပင် သက်ဆိုင်နေရာ ရံဖန်ရံခါလမ်းလွဲနေသောလူသား၏ မေတ္တာပင်ဖြစ်နေတတ်ပါသည် (၂တိ၊ ၄း၁ဝ)။ ဒုတိယအချက်မှာ ကျမ်းစာတွင် ဘုရားရှင်၏မေတ္တာအား အဂပေမဟုတ်သော မေတ္တာဖြင့်ပင် ဖော်ပြလေ့ရှိ၏။ ဥပမာ၊ ဘုရားရှင်သည် သင်တို့ကိုချစ် (ဖီလီအို) သည်။ သင်တို့သည်လည်း ငါ့အားချစ် (ဖီလီအို) သဖြင့် (ယော၊ ၁၆း၂၇) ဟူ၍ ယေရှုသင်ပေးသည်။ ဤနေရာတွင် ဖီလီအိုကို လူသား၏မေတ္တာအတွက်သာမဟုတ်ဘဲ၊ ဘုရားရှင် သည် လူသားအားချစ်ခြင်းအတွက်ပါ အသုံးပြုပါသည်။ သို့ဖြစ်၍ ဖီလီအို သည် သာ၍နိမ့်ကျသောမေတ္တာမဟုတ်ဘဲ၊ ဘုရားရှင်၏မေတ္တာကိုပင်လျှင် ဆိုလေ၏။

သမ္မာကျမ်းစာမှ ဘုရားရှင်၏မေတ္တာသည် တစ်ဖက်သတ်မေတ္တာ မဟုတ်ကြောင်း ဖော်ပြပေးသည်။ လေးလေးနက်နက်တွေးကြည့်ပါက၊ ဘုရားရှင် ၏မေတ္တာအပေါ် လူသားများ၏တုံ့ပြန်ခြင်းနှင့် မတုံ့ပြန်ခြင်းသည် ဘုရားရှင် အတွက် သိသိသာသာခြားနားပါသည်။ 