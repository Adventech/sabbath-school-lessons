---
title:  အခြေအနေအရမိတ်သဟာယဖွဲ့ခြင်း
date:   07/01/2025
---

ဘုရားရှင်သည် သူနှင့်ရင်းနှီးကျွမ်းဝင်စွာ မိတ်သဟာယဖွဲ့ရန် လူတိုင်း အားခေါ်တော်မူ၏ (မဿဲ၊ ၂၂း၁-၁၄)။ ထိုဖိတ်ခေါ်ခြင်းကို လျော်ကန်စွာ တုံ့ပြန်ခြင်းတွင် ပညတ်စကားနားထောင်ခြင်း၊ ဘုရားအားချစ်ခြင်းနှင့် သူတစ်ပါး အားချစ်ခြင်းတို့ပါဝင်ကြသည် (မဿဲ၊ ၂၂း၃၇-၃၉)။ ဘုရားသခင်နှင့် မိတ်သဟာယ ဖွဲ့ခြင်း၏အကျိုးရလဒ်ကို ခံစားလိုသောတစ်စုံတစ်ဦးသည် သူ၏မေတ္တာတော်ကို လွတ်လပ်စွာလက်ခံခြင်း သို့မဟုတ် ငြင်းပယ်ခြင်းအပေါ်မူတည်ပေသည်။

`ဟောရှေ၊ ၉း၁၅။ ယေရမိ၊ ၁၆း၅။ ရော၊ ၁၁း၂၂ နှင့် ယုဒ၊ ၂၁ တို့ကိုဖတ်ပါ။ ဘုရားသခင်၏မေတ္တာတော်အကျိုးရလဒ်ကို ငြင်းပယ် ရုံမက၊ လက်လွတ်ဆုံးရှုံးနိုင်ကြောင်း မည်သို့ဖော်ပြထားသနည်း။`

အထက်ပါကျမ်းချက်တို့သည် ဘုရား၏မေတ္တာတော်အကျိုးရလဒ်အား လူသားတို့၏တုံ့ပြန်မှုအပေါ်မူတည်သည်ကို ထပ်ခါတလဲလဲဖော်ပြကြပါသည်။ ဘုရားသည် တစ်စုံတစ်ဦးအား ချစ်မြတ်နိုးခြင်းကို ရပ်ဆိုင်းပစ်သည်ဆိုသည့် မှားယွင်းသောအတွေးအခေါ်ကို မလုပ်မိရန်လိုအပ်သည်။ ဘုရားရှင်၏မေတ္တာ သည် ထာဝရတည်၏။ သို့သော် ဟောရှေ၊ ၉း၁၅ မှာ ဘုရားရှင်သည် “နောက်တစ်ဖန် သူတို့ကိုငါမချစ်” ဟု ဆိုထားရာ၊ ထိုစာအုပ်တွင်ပင် ဘုရား သခင်သည် သူ၏လူများအား “သူတို့ကို အလိုအလျောက်ငါချစ်မည်” (ဟောရှေ၊ ၁၄း၄) ဟုလည်း ဆိုပြန်သည်ကို သိထားရပါမည်။ ဟောရှေ၊ ၉း၁၅ မှ ဘုရားသခင်သည် လူသားတို့အား သူ၏ချစ်ခြင်းကို လုံးဝရုပ်သိမ်းမည်ဟု မဆိုလိုနိုင်ပါ။ ဘုရားသခင်နှင့် မေတ္တာဖြင့်မိတ်သဟာယဖွဲ့ခြင်း၏ အကျိုး ရလဒ်အပေါ်တွင်သာ မူတည်လေ၏။ သူ၏မေတ္တာအားတုံ့ပြန်ခြင်းသည် ဤ မိတ်သဟာယကို အဓွန့်ရှည်စေနိုင်ပါသည်။

“ငါ့ပညတ်တို့ကိုရ၍ စောင့်ရှောက်သောသူသည် ငါ့ကိုချစ်သောသူ ဖြစ်၏။ ငါ့ကိုချစ်သောသူသည် ငါ့ခမည်းတော်ကိုချစ်သောသူဖြစ်၍၊ သူ့အား ကိုယ်တိုင်ထင်ရှားမည်” (ယော၊ ၁၄း၂၁) ဟုဆို၏။ ထိုနည်းတူပင် ယေရှုသည် “သင်တို့သည် ငါ့ကိုချစ်၍ ငါသည် ဘုရားသခင်ထံတော်မှကြွလာသည်ကို ယုံကြည်ကြသောကြောင့် ခမည်းတော်ကိုယ်တော်တိုင်သည် သင်တို့ကိုချစ်တော် မူ၏” (ယော၊ ၁၆း၂၇)။

ဤကျမ်းချက်များသည် ဘုရားသခင်နှင့် မေတ္တာဖြင့် မိတ်သဟာယ ဖွဲ့ခြင်း၏အကျိုးရလဒ်မှာ ဘုရား၏မေတ္တာကိုလက်ခံခြင်းအပေါ်မူတည်ကြောင်း ပြသခြင်းဖြစ်ပါသည်။ နောက်တစ်ဖန်၊ ဘုရားသခင်သည် မေတ္တာတော်ကို ရုပ်သိမ်းသည်ဟု မဆိုလိုပါ။ နေ၏အလင်းရောင်အား ကျွန်ုပ်တို့မတားဆီး နိုင်သော်လည်း နေရောင်အားရှောင်ရှားနိုင်သကဲ့သို့ ဘုရား၏မေတ္တာတော်ကို မတားဆီးနိုင်သော်လည်း ဘုရားနှင့်မိတ်သဟာယဖွဲ့ခြင်းအား ငြင်းဆိုနိုင်ကာ၊ သူကမ်းလှမ်းထားသောထာဝရအသက်ကတိတော်ကိုပင် ရှောင်ရှားနိုင်ပါသည်။

`ဘုရား၏မေတ္တာတော်ဖြစ်တည်ခြင်းအား လူသားများမှ တုံ့ပြန် မပြန်၊ ၎င်းတို့မြင်စေခံစားစေရန် မည်သို့လုပ်ဆောင်ရမည်နည်း။`