---
title:  မေတ္တာနှင့်တရားမျှတခြင်းကိုစွဲကိုင်လော့
date:   06/02/2025
---

သမ္မာကျမ်းစာတွင် “သို့ဖြစ်၍ သင်၏ဘုရားသခင်ထာဝရဘုရားသည် မှန်သောဘုရား၊ သစ္စာစောင့်သောဘုရား၊ ကိုယ်တော်ကိုချစ်၍ ပညတ်တော် တို့ကိုစောင့်ရှောက်သောသူတို့၏ အမျိုးအစဉ်အဆက်အထောင်အသောင်း တိုင်အောင် ပဋိညာဉ်စကားတည်၍ ကရုဏာပြသောဘုရားဖြစ်သည်” (တရားဟော၊ ၇း၉) ဟု လာသတည်း။ သူ၏ကောင်းမြတ်ခြင်းနှင့် မေတ္တာ ကို ယေရှုသည် လက်ဝါးကပ်တိုင်တွင် ဖော်ထုတ်ခဲ့သည် (ရောမ၊ ၃း၂၅၊ ၂၆။ ၅း၈)။ ဆာလံ၊ ၁ဝဝး၅ တွင် “ထာဝရဘုရားသည် ကောင်းမြတ်တော် မူ၏။ ကရုဏာတော်သည် အစဉ်အမြဲတည်၍၊ သစ္စာတော်သည် ကာလ အဆက်ဆက်တည်လေသည်” (ဆာလံ၊ ၈၉း၂ နှင့်နှိုင်းယှဉ်ဖတ်ပါ) ဟုဆို၏။   ထာဝရဘုရားသည် ယုံကြည်စိတ်ချရ၏။ သားသမီးတို့ထံသို့ ကောင်းသော အရာများကိုသာပေး၏ (ယာကုပ်၊ ၁း၁၇။ လုကာ၊ ၁၁း၁၁-၁၃)။ ထိုမျှမက ဘုရား၏ရန်သူနေရာတွင် နေနေသူကိုပင် ကောင်းသောအရာများကိုသာ ပေးတော် မူ၏။

`မဿဲ၊ ၅း၄၃-၄၈ ကိုဖတ်ပါ။ အံ့ဖွယ်ဘုရား၏မေတ္တာ မည်သည်ကို သွန်သင်သနည်း။ ယေရှုသွန်သင်သောဤအချက်တို့ဖြင့် သူတစ်ပါးအား မည်သို့ပြုလုပ်သင့်သနည်း။`

မဿဲ၊ ၅ သည် ဘုရား၏မေတ္တာကို စုံလင်သောမေတ္တာဟုဆို၏။ မစုံလင်သောမေတ္တာဟူမူကား၊ မိမိကိုချစ်သောသူကိုသာ တုံ့ပြန်ချစ်ခြင်းပေတည်း။ ထာဝရဘုရားသည် မိမိကိုမုန်းသောသူ၊ မိိမိရန်သူနေရာမှာနေသူကိုပင်လျှင် ချစ်တော်မူ၏။ ဘုရား၏မေတ္တာသည် အနန္တဖြစ်၍စုံလင်၏။ ဘုရား၏မေတ္တာ သည် မိမိတို့၏သမားရိုးကျမျှော်လင့်သောအရာများထက် သာလွန်၏။ တရား မျှတခြင်းအား မည်သို့မျှလွှမ်းမိုးဝင်စွပ်ခြင်းမပြုပါ။ တစ်နည်းပြောရသော် တရား မျှတမှုနှင့် ကရုဏာတို့အား ဒွန်တွဲစေသည် (ဆာ၊ ၈၅း၁ဝ)။ ထိုနည်းတူ ဟောရှေ၊ ၁၂း၆ တွင်လည်း “ကရုဏာတရား၊ ဖြောင့်မတ်ခြင်းတရားကို စောင့်ရှောက်၍၊ သင်၏ဘုရားသခင်ကို အစဉ်မပြတ်မျှော်လင့်လော့” ဟုဆို၏။ ဟောရှေ၊ ၁၂း၆ နှင့် လုကာ၊ ၁၁း၄၂ ကိုနှိုင်းယှဉ်ဖတ်ပါက မေတ္တာနှင့် တရားမျှတမှုအားစွဲကိုင်လော့ဟု ဆိုရမည်။

နောက်ဆုံးသောနေ့ရက်တွင် ဘုရားရှင်သည် စုံလင်သောမျှတမှုကို ဆောင်ရွက်လိမ့်မည်။ ရောမ၊ ၂း၅ သည် “ဘုရားသခင်၏ဖြောင့်မတ်သော တရားစီရင်ရာနေ့ရက်” ဟု ဆိုထား၏။ နောက်ဆုံးတွင် ရွေးနုတ်ခြင်းခံရသူ တို့သည် “အနန္တတန်ခိုးနှင့်ပြည့်စုံတော်မူသော ထာဝရအရှင်ဘုရားသခင်၊ ကိုယ်တော်၏အပြုအမူတို့သည် ကောင်းမြတ်၍ အံ့ဖွယ်ဖြစ်ကြပါ၏။ လူမျိုး တို့၏ဘုရင်၊ ကိုယ်တော်၏အကျင့်ဓလေ့တို့သည် ဖြောင့်မတ်ဟုတ်မှန်ကြပါ၏။ အိုထာဝရဘုရား၊ ကိုယ်တော်ကိုမကြောက်ရွံ့ဘဲ၊ နာမတော်ကိုမချီးမွမ်းဘဲ အဘယ်သူနေရပါအံ့နည်း။ ကိုယ်တော်တစ်ပါးတည်းသာလျှင် သန့်ရှင်းတော် မူ၏။ တရားသဖြင့်စီရင်တော်မူခြင်းအရာတို့သည် ထင်ရှားသည်ဖြစ်၍ လူမျိုး အပေါင်းတို့သည်လာ၍ ရှေ့တော်၌ကိုးကွယ်ကြပါလိမ့်မည်” (ဗျာ၊ ၁၅း၃၊ ၄။ ဗျာ၊ ၁၉း၁၊ ၂ နှင့်နှိုင်းယှဉ်ဖတ်ပါ)။

`ဟေရှာယ၊ ၂၅း၁။ “ကိုယ်တော်သည် အကျွန်ုပ်၏ဘုရားဖြစ် တော်မူ၏။ ကိုယ်တော်ကိုမြှောက်စားပါမည်။ နာမတော်ကိုချီးမွမ်း ပါမည်။ အံ့ဖွယ်သောအမှုတို့ကို ပြုတော်မူပြီ။ ရှေးအကြံတော်တို့သည် မရွေ့။ သစ္စာတော်နှင့် မြဲမြံကြပြီ။” ဆိုးသောကာလတွင်ပင် ဘုရားအား မည်သို့ချီးမွမ်းနိုင်မည်နည်း။ ဘုရားသခင်အားချီးမွမ်းခြင်းနှင့် ဖြောင့်မတ်ခြင်းအသက်တာဖြင့် လွှမ်းမိုးခြင်းရှိနိုင်မည်လား။`