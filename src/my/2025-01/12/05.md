---
title:  တရားမျှတခြင်းကိုတည်ထောင်ရန်ခေါ်သည်
date:   19/03/2025
---

မိမိတို့၏အသိုက်အဝန်းတွင် တရားမျှတမှုရှိစေရန် ဘုရားသခင် ခေါ်တော်မူခြင်းကို ပုရောဖက်တို့မှ ဆက်တိုက်ပင်မီးမောင်းထိုးပြလေ့ရှိသည်။ ထပ်ခါတလဲလဲပင် သမ္မာကျမ်းစာသည် မတရားခြင်းနှင့် ဖိနှိပ်ခြင်းပြဿနာအား မီးမောင်းထိုးပေးခြင်းကို လျှော့ချခြင်းမပြုပါ။ တရားစီရင်ရန် ဘုရားသခင်အား ခေါ်ဆိုခြင်းသည် တရားမျှတခြင်းကိုတည်ထောင်ရန် ခေါ်ဆိုခြင်းပင်ဖြစ်သည်။

ဥပမာအားဖြင့် ပုရောဖက်ဟေရှာယသည် ဣသရေလတို့၏မတရားမှု တို့အား ကနွဲ့ကလျပြောဆိုနေသည်မဟုတ်။ သူ၏စကားတို့သည် ယနေ့ တိုင်အောင် ကျွန်ုပ်တို့နားထဲတွင်ပင် ကျယ်လောင်ပြတ်သားလှ၏။ “ကောင်းသော အကျင့်ကိုကျင့်အံ့သောငှာ သင်ကြလော့။ တရားသဖြင့်ပြုခြင်းငှာ ရှာကြံကြ လော့။ မိဘမရှိသောသူတို့အဖို့ တရားသဖြင့်စီရင်ကြလော့။ မုဆိုးမတို့၏ အမှုကိုစောင့်ကြလော့” (ဟေရှာယ၊ ၁း၁၇)။ ဤထက်မက သူသည် “မတရားစွာ တရားရှုံးစေခြင်းနှင့် ဆင်းရဲသားတို့၏အခွင့်အရာကို ရုပ်သိမ်းခြင်းတို့သည် အမင်္ဂလာရှိ၏” (ဟေရှာယ၊ ၁ဝး၁၊ ၂)။ “ငါကြည့်ရှုစီရင်သည်ကာလ၊ အဝေးကရောက်လတ္တံ့သော ဖျက်ဆီးခြင်းဖြစ်သည့်အခါ သင်တို့သည် ချမ်းသာ ရအံ့သောငှာ၊ အဘယ်သူထံသို့ပြေးကြမည်နည်း။ သင်တို့စည်းစိမ်ဥစ္စာကို အဘယ်မှာသိုထားကြမည်နည်း” (ဟေရှာယ၊ ၁ဝး၃) ဟု သတိပေးထား သေး၏။

ထိုနည်းတူစွာ ပုရောဖက်ယေရမိသည်လည်း “မတရားသောအမှု အားဖြင့်၊ မိမိအိမ်ကိုလည်းကောင်း၊ အဓမ္မပြု၍ အထက်ခန်းတို့ကိုလည်းကောင်း ဆောက်သောသူအိမ်နီးချင်းကို အခမပေးဘဲစေစား၍၊ အလုပ်လုပ်သည်အတွက် ဆုမချသူတို့သည် အမင်္ဂလာရှိ၏။ သင်၏အဘသည် တရားသဖြင့်စီရင်၍ ဝစွာစားသောက်ရသည်မဟုတ်လော။ သူသည် ဆင်းရဲငတ်မွတ်သောသူတို့ အမှုကိုစောင့်၍ တရားသဖြင့်စီရင်၏” (ယေရမိ၊ ၂၂း၁၃၊ ၁၅၊ ၁၆) ဟုဆို၏။

`မဿဲ၊ ၂၃း၂၃-၃ဝ ကိုဖတ်ပါ။ ယေရှုသွန်သင်ထားသော အရေးအကြီးဆုံးသောအချက်တစ်ခုသည် အဘယ်နည်း။ ယေရှု၏ ကြီးလေးသောပညတ်ကို သင်မည်သို့ထင်မြင်သနည်း။`

တစ်စုံတစ်ယောက်သည် မတရားခြင်းအား ဓမ္မဟောင်းကျမ်းကသာ အရေးထားသည်ဟု မထင်သင့်ပါ။ ယေရှု၏အမှုတော်တွင်ပင် ခရစ်တော် ကိုယ်တော်တိုင်သည် ဤမတရားခြင်းအား အရေးအထားဆုံးပင်ဖြစ်သည်။ သူသည် “ဟန်ဆောင်တတ်သောကျမ်းပြုဖာရိရှဲတို့၊ သင်တို့သည် အမင်္ဂလာ ရှိကြ၏။ အကြောင်းမူကား၊ ပင်စိမ်း၊ စမွှတ်၊ ဇီယာ၊ အသီးအရွက်တို့ကို ဆယ်ဖို့တစ်ဖို့လှူခြင်း၌ အလေးထားသော်လည်း ကြီးလေးသောပညတ်တရား၊ တရားမျှတခြင်းနှင့် ကြင်နာခြင်းတို့ကိုကား ချန်လှပ်ထားကြ၏” (မဿဲ၊ ၂၃း၂၃)။ အလားတူပင်၊ လုကာတွင် ယေရှုသည် “တရားသဖြင့်စီရင်ခြင်းနှင့် ချစ်ခြင်းအမှုကိုကား ချန်လှပ်ထားသည်” ဟုဆို၏ (လုကာ၊ ၁၁း၄၂)။

`ယေရှု၏ကြီးလေးသောပညတ်ကို သင်ဗဟိုပြုပါက၊ ဆန့်ကျင်ဘက် နေသယောင်ဖြစ်သော ပင်စိမ်း၊ စမွှတ်၊ ဇီယာ၊ အသီးအရွက်တို့ကို ဆယ်ဖို့တစ်ဖို့လှူခြင်းတို့သည်လည်း မည်သို့အရေးထားရမည်နည်း။`