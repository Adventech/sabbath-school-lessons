---
title:  ထင်မြင်သည်ထက်သာ၍တန်ဖိုးရှိ၏
date:   12/01/2025
---

ပြီးခဲ့သည့် သင်ခန်းစာတွင်လေ့လာခဲ့သည့်အတိုင်း ဘုရားသခင် ချစ်တော်မမူသော၊ အဆိုးညစ်ဆုံးအပြစ်သားတစ်စုံတစ်ဦးမျှမရှိပါ။ ဘုရား သခင်သည် အပြစ်သားတို့အား ကျွန်ုပ်တို့ထင်မြင်သည်ထက် တန်ဖိုးထား သဖြင့် အပြစ်ကိုမနှစ်သက်သော်လည်း ကျွန်ုပ်တို့အားချစ်၍ အပြစ်မှထိခိုက် စေသောအရာများကိုလည်း သိရှိပါသည်။

`လုကာ၊ ၁၅း၁၁-၃၂ ကိုဖတ်ပါ။ ဖြုန်းတီးသောသားသရုပ်ပြ ပုံပြင်မှ ဘုရား၏မေတ္တာကြင်နာမှုကို မည်သို့ဖော်ပြသနည်း။ အိမ်မှ ကျန်ခဲ့သော အခြားသားတစ်ဦးမှ မည်ကဲ့သို့သတိပေးသနည်း။`

ဤသရုပ်ပြပုံပြင်တွင် သားသည် မိမိရထိုက်သောအမွေအား ဖခင်မှ ခွဲဝေပေးရန် စောစီးစွာတောင်းဆိုခဲ့ပါသည်။ ထိုဖြုန်းတီးသောသားသည် မိမိ အမွေများကို သွားဖြုန်းတီးပစ်ရာ ဆင်းရဲတွင်းနက်ခဲ့သဖြင့် ဝက်စာကိုပင် ငမ်းငမ်းတက်ဖြစ်နေတော့သည်။ ဖခင်၏အိမ်တော်၌ ကျွန်များကပင် ဝလင်စွာ စားသုံးရသည်ဖြစ်၍ မိမိလည်း ကျွန်တစ်ဦးအဖြစ်မျှသာ မျှော်လင့်ခြင်းဖြင့် အိမ်သို့ပြန်ရန် ဆုံးဖြတ်လေတော့၏။ ဖြစ်လာသောရလဒ်မှာ အားရစရာကောင်း လှ၏။ တချို့ဖခင်များသည် ၎င်းလိုသားမျိုးအား မောင်းထုတ်ကြလိမ့်မည်။ “မင်းအမွေတွေ မင်းယူသွားလို့ အိမ်နဲ့အဆက်အသွယ်မင်းဖြတ်ထားပြီလေ၊ ဒါမင်းအိမ်မဟုတ်တော့ဘူးလေ” ဟု ပြောကြလိမ့်မည်။ ယုတ္တိတန်၍ သဘာဝ ကျသောသဘောပင်မဟုတ်လော။ တချို့မိဘများအမြင်တွင် ထိုသားသည် ခြေလွန်ခဲ့ပြီဖြစ်၍ သားတစ်ဦးအဖြစ် လက်ခံရန်မဖြစ်နိုင်ဟု ဆိုကြလိမ့်မည်။ သို့သော်လည်း ထိုသရုပ်ပြပုံတွင် ဖခင် (ဘုရား) သည် ထိုကဲ့သို့မတုံ့ပြန်ခဲ့ပါ။

ထို (ဖြုန်းတီးသော) သားသည် “သွား၍ဝေးသေးသောအခါ အဘ သည် သူ့ကိုမြင်လျှင် သနားသောစိတ်ရှိသည်နှင့် ပြေးသွား၍ သား၏လည်ပင်းကို ပိုက်ဖက်လျက် နမ်းရှုပ်လေ၏” (လုကာ၊ ၁၅း၂ဝ)။ ထိုအချိန်အခါတွင် သခင်တစ်ဦးသည် ဧည့်ကြိုရန် အိမ်ပြင်သို့ပြေးလိုက်သွားရခြင်းသည် သိက္ခာ သမာဓိ မရှိလှသော်လည်း ဖခင်သည် သားအား သနားကြင်နာဇောဖြင့် သားကိုတွေ့ရန် ပြေးထွက်လာရုံမက မိမိအိမ်သို့ပင်ဆောင်ခဲ့၍ လက်ခံပွဲ ကျင်းပလေ၏။ ထိုပင်လျှင် လမ်းပျောက်သောလူသားတစ်စုံတစ်ဦး အိမ်ပြန် လာခြင်းအား ဘုရားသခင်ပီတိဖြာကြောင်း ဖော်ပြခြင်းဖြစ်၏။

`အခြားသောသား၏တုံ့ပြန်မှုမှာလည်း စိတ်ဝင်စားဖွယ်ပင် ဖြစ်၏။ ဤတုံ့ပြန်ခြင်းမျိုးသည်လည်း သင့်လျော်ပေသည်မဟုတ်လော။ သရုပ်ပြပုံ၏ဤအပိုင်းသည် လူသားမှသင့်လျော်သည်ဟု ယူဆသော အရာများသည် ဧဝံဂေလိနှင့် နက်နဲသောဘုရား၏မေတ္တာတော်တို့အား နားမလည်နိုင်ခြင်းကို ထင်ဟပ်ခြင်းမဟုတ်လော။`