---
title:  ခေါ်သောသူများသော်လည်း၊ ရွေးကောက်ခံသောသူနည်းပါး၏
date:   01/01/2025
---

ဘုရားရှင်သည် လူသားများအား မိမိအလိုအလျောက်ချစ်သည်သာမက၊ သူ့ကိုပါတုံ့ပြန်ချစ်စေလိုပါသည်။ လူသားများမှလည်း ဘုရားရှင်အား မိမိတို့ အလိုအလျောက်ချစ်ရန် လက်ခံခြင်း၊ ငြင်းဆိုခြင်းကိုပင် မိမိတို့အလိုအလျောက် ရွေးချယ်နိုင်ကြောင်း ခရစ်တော်၏မင်္ဂလာပွဲသရုပ်ပြတရားတွင်ပါရှိပါသည်။

`မဿဲ၊ ၂၂း၁-၁၄ ကိုဖတ်ပါ။ ဤသရုပ်ပြတရားတော်၏ အနက်ကား အဘယ်သို့နည်း။`

ခရစ်တော်၏မင်္ဂလာပွဲသရုပ်ပြတရားတွင် မင်းကြီးတစ်ပါးသည် သားတော်အတွက် မင်္ဂလာပွဲစီစဉ်ရာ၊ “မင်္ဂလာပွဲသို့ဖိတ်ခေါ်ထားသူတို့ကိုခေါ်ရန် လုလင်တို့အားစေလွှတ်သော်လည်း ထိုသူတို့သည်မလာဘဲနေကြ၏” (မဿဲ၊ ၂၂း၂၊ ၃)။ ရှင်ဘုရင်သည် တစ်ကြိမ်မက အခြားသောလုလင်တို့အားစေလွှတ် ကာ၊ ဖိတ်ခေါ်ခိုင်းသော်လည်း၊ ၎င်းတို့သည် ခေါ်ဖိတ်ခြင်းကိုလျစ်လျူရှုကာ၊ လုလင်တို့ကို ဖမ်းဆီးနှိပ်စက်သတ်ဖြတ်ခြင်းများပြုကြ၏ (မဿဲ၊ ၂၂း၄-၆)။

လုလင်တို့ကို ဖမ်းဆီးနှိပ်စက်သတ်ဖြတ်ခြင်းများပြုကြပြီးနောက် မင်းကြီး သည် လုလင်တို့အား “မင်္ဂလာပွဲအသင့်ရှိ၊ ခေါ်ဖိတ်ထားသောသူတို့သည် မထိုက်မတန်သောကြောင့် လမ်းမလမ်းကြားသို့သွား၍၊ တွေ့သမျှသောသူတို့အား ပွဲသို့ခေါ်ဖိတ်ကြ” (မဿဲ၊ ၂၂း၈၊ ၉) ဟု မိန့်တော်မူ၏။ မင်္ဂလာပွဲအဝတ် မပါသောသူတစ်ဦးအား ထုတ်ပယ်သည်ဆိုသည်မှာ မင်းကြီးထံမှ မင်္ဂလာပွဲ တက်ရောက်နိုင်ရန် မင်္ဂလာပွဲအဝတ်အားရယူရမည်ဖြစ်ရာ၊ ယေရှုသည် သရုပ်ပြ ပုံပြင်အား အဓိပ္ပာယ်ပြတ်ပြတ်သားသားမပေါ်မလွင်ဘဲ ပြီးဆုံးသွားသော်လည်း အဓိပ္ပာယ်လေးနက်သောစကားတစ်ခု “ခေါ်တော်မူသောသူအများရှိသော်လည်း၊ ရွေးကောက်သောသူနည်း၏” (မဿဲ၊ ၂၂း၁၄) ဟု မိန့်တော်မူခြင်းဖြင့် အဆုံးသတ်သည်။

အဘယ်သို့ဆိုလိုသနည်း။ ရွေးကောက်သောသူတို့သည် မင်္ဂလာပွဲ တက်ရောက်ရန် ခေါ်ထားသောသူများဖြစ်သည်။ ခေါ်ခြင်း၊ ဖိတ်ခြင်းဟူသည် ဂရိစာတွင် “ကာလီအို” (Kaleo) ဖြစ်ရာ၊ နောက်ဆုံးတွင် ရွေးကောက် သောသူ “အီကလီတိုစ်” (eklektos) ၊ ဖိတ်ခေါ်ခြင်းကို လက်ခံသောသူဟူ၍ ဆိုလို၏။

ဘုရားရှင်သည် မင်္ဂလာပွဲတက်ရောက်ရန် လူတိုင်းတို့အား ခေါ်ဖိတ် လင့်ကစား၊ ဘုရားရှင်၏မေတ္တာတော်အား ငြင်းပယ်ပိုင်ခွင့်လည်းရှိလေသည်။ လွတ်လပ်ခြင်းသည် မေတ္တာတရား၏သဘာဝအခြေခံတရားဖြစ်သည်။ ဘုရားရှင် သည် မည်သူ့ကိုမျှ အတင်းအကျပ်ပြုလုပ်မည်မဟုတ်ပါ။ လူသားကသာ ဘုရားနှင့်မိတ်သဟာယပြုခြင်းကို ငြင်းဆိုခြင်းဖြစ်သည်။ ရွေးကောက်သော သူဆိုသည်မှာ ခေါ်ဖိတ်ခြင်းကိုလက်ခံသူများဖြစ်သည်။ ဘုရားကိုချစ်သော သူတို့အဖို့ ဘုရားကပင် မိမိတို့တွေးမြင်သည်ထက် ကောင်းသောအရာ၊ ထူးဆန်း သောအရာများအား ပြင်ဆင်ထားပေးပါသည်။

သင့်အသက်တာတွင် မင်္ဂလာပွဲဖိတ်ခေါ်ခြင်းကို လက်ခံထားကြောင်း၊ ဝတ်စုံဝတ်ထားကြောင်း မည်ကဲ့သို့သိနိုင်မည်နည်း။