---
title:  မေတ္တာသည်ပညတ်တရားကိုပြည့်စုံစေ၏
date:   26/03/2025
---

မေတ္တာနှင့်ပညတ်တော်တို့၏ဆက်စပ်ခြင်းကို ချဲ့ထွင်ပြောဆို၍မရနိုင်ပါ။ သမ္မာကျမ်းစာအရချစ်ခြင်းသည် ပညတ်တော်ကိုပြည့်စုံစေခြင်းဖြစ်သည်။

ရောမ၊ ၁၃း၈-၁ဝ တွင် ရှင်ပေါလုသည် “သူတစ်ပါးကိုချစ်သော သူသည် အကျင့်တရားနှင့်ပြည့်စုံပြီ” (ရောမ၊ ၁၃း၈) ဟုဆို၏။ ပညတ်တော် ဒုတိယပိုင်းခြောက်ခုတို့ကို ပေါလုသည် အကျဉ်းချုပ်ကာ “ကိုယ်နှင့်စပ်ဆိုင် သောသူကို ကိုယ်နှင့်အမျှချစ်လော့” (ရောမ၊ ၁၃း၉) ဟုဆို၏။ သူကပင် “ချစ်ခြင်းမေတ္တာသည် အကျင့်တရားနှင့်ပြည့်စုံရာဖြစ်သည်” (ရောမ၊ ၁၃း၁ဝ) ဟု ထပ်ဆိုသည်။ ဂလာတိ၊ ၅း၁၄ တွင် ရှင်ပေါလုကပင် “ကိုယ်နှင့်စပ်ဆိုင် သောသူကို ကိုယ်နှင့်အမျှချစ်လျှင် ပညတ်တရားရှိသမျှကို အကြွင်းမဲ့ကျင့်ရာ ရောက်သည်” ဟုဆို၏။ မည်သည့်ချစ်ခြင်းမျိုးသည် ပညတ်တရားရှိသမျှကို အကြွင်းမဲ့ကျင့်ရာရောက်သနည်း။ ဤချစ်ခြင်းမေတ္တာမျိုးသည် မည်သည့် အမျိုးအစားနည်း။

`မဿဲ၊ ၂၃း၂၃၊ ၂၄ ကိုဖတ်ပါ။ ပညတ်တရားတွင် လေးသော အရာတို့သည် အဘယ်သို့နည်း။ တရားဟော၊ ၅း၁၂-၁၅ နှင့် ဟေရှာယ၊ ၅၈း၁၃၊ ၁၄ တို့ကိုဖတ်ပါ။ ဤကျမ်းချက်များအရ ပညတ် တော် (အထူးသဖြင့်ဥပုသ်ပညတ်) နှင့် ထာဝရဘုရား၏တရားမျှတ ခြင်းနှင့် လွတ်မြောက်ခြင်းအပေါ် အရေးစိုက်မှုကို မည်သို့တင်ပြ သနည်း။`

ယေရှုသည် “တရားသဖြင့်စီရင်ခြင်း၊ သူတစ်ပါးကိုသနားခြင်း၊ သစ္စာ စောင့်ခြင်းတည်းဟူသော ပညတ်တရားတွင် လေးသောအရာ” ဟုဆို၏။ ပညတ်တော်ထဲမှတစ်ခု “ဥပုသ်နေ့” နှင့်ပတ်သက်၍၊ သမ္မာကျမ်းစာအရ ဥပုသ်နေ့သည် လွတ်မြောက်ခြင်းနှင့် မျှတခြင်းတို့ဖြင့်ဆက်စပ်နေကြောင်း တင်ပြ ထားသည်။ တရားဟော၊ ၅ တွင် ဥပုသ်ပညတ်သည် ဣသရေလလူတို့အား ကျွန်ဘဝမှကယ်နုတ်ခြင်းအပေါ် အမြစ်တည်စေသည်။ ထိုကြောင့် ဥပုသ်နေ့ သည် ဖန်ဆင်းခြင်းအထိမ်းအမှတ်သာမဟုတ်ဘဲ၊ ကျွန်ဘဝနှင့် ဖိနှိပ်ခြင်းမှ လွတ်မြောက်ခြင်း အထိမ်းအမှတ်ပင်ဖြစ်သေး၏။ ဆက်လက်၍ ကိုယ်အလိုသို့ မလိုက်ဘဲ၊ ဥပုသ်နေ့ကို ထာဝရဘုရားအဖို့ မွေ့လျော်ရာနေ့ (ဟေရှာ၊ ၅၈း၁၃၊ ၁၄) ဖြစ်သည်။ အထူးအရေးစိုက်ထားသည်မှာ မေတ္တာနှင့်မျှတခြင်းဖြင့် သူတစ်ပါး အတွက် ကောင်းသောအလုပ်၊ ငတ်မွတ်သောသူတို့ကိုကျွေးခြင်း၊ အိုးအိမ်မဲ့သူ တို့ကို အိမ်သို့ခေါ်ဆောင်ခြင်း (ဟေရှာ၊ ၅၈း၃-၁ဝ) တို့ဖြစ်သည်။

ဤသို့ပေးထားသောအချက်များအရ၊ ချစ်ခြင်းမေတ္တာဖြင့် ပညတ်တရား ကို ပြည့်စုံစေလိုသောသူတို့သည် ကျူးလွန်ခြင်းအပြစ်သာမက၊ ချန်လှပ်ခြင်း အပြစ်တို့ကိုပါ အရေးစိုက်ရပါမည်။ ပညတ်တော်ကိုပြည့်စုံစေသော ချစ်ခြင်း မေတ္တာသည် အပြစ်မကျူးလွန်ခြင်းဖြင့် ပညတ်တော်အား စောင့်ထိန်းရုံမျှသာ မကဘဲ၊ ကောင်းသောအလုပ်များကို ကိုယ်တွေ့လက်တွေ့လုပ်ဆောင်ခြင်းဖြင့် တရားမျှတခြင်းနှင့် ကရုဏာတရားကို ပြန့်ပွားစေရန်ဖြစ်သည်။ ထာဝရဘုရား အပေါ်တွင် သစ္စာတည်ခြင်းသည် ပညတ်တော်အားမချိုးဖောက်ရုံမျှသာမဟုတ်ပါ။