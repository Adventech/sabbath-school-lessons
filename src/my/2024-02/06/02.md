---
title:  သက်သေခံနှစ်ပါး
date:   05/05/2024
---

`ဗျာ၊ ၁၁း၃-၆ ကိုဖတ်ပါ။ ကျမ်းချက်မှဖော်ပြသောသက်သေခံနှစ်ပါး ၏ထူးခြားချက်လက္ခဏာ ၅ မျိုးကိုဖော်ပြပါ။`

ဇာခရိ၊ ၄ တွင် ပုရောဖက်သည် ရွှေမီးခုံ၏တစ်ဘက်တစ်ချက်၌ သံလွင်ပင်နှစ်ပင်ကို မြင်တွေ့သည်။ စိတ်ကူးဖြင့်ကြည့်လျှင် ဗျာဒိတ်ကျမ်း၊ ၁၁ ၌ တွေ့ရသောအရာနှင့်တူသည်။ ဇာခရိ၏ဖော်ပြချက်အရ၊ ယင်းဘိသိက် ခံရသောအရာနှစ်ပါးသည် ပုံဆောင်မှုပြုထားခြင်းဖြစ်ကြောင်းသိရသည်။ “ကောင်းကင်တမန်ကလည်း၊ ထိုအကိုင်းတို့သည် မြေကြီးတစ်ပြင်လုံးကို အစိုးပိုင် တော်မူသောအရှင်၏ရှေ့တော်၌ရပ်နေသော ဘိသိက်ခံသူနှစ်ပါးဖြစ်သည်ဟု ဆို၏” (ဇာခရိ၊ ၄း၁၄)။ သံလွင်ပင်မှသံလွင်ဆီသည် ဆီမီးထွန်းလင်းနိုင်ရန် မီးခုံအတွင်း ယင်းဆီကိုထည့်ရသည်။ ဆီရှိနေမှသာ အလင်းရောင်ထွန်းလင်း နေနိုင်မည်။ ဆာလံဆရာ၏ရေးသားသတိပေးစကားကို ကျွန်ုပ်တို့ပြန်၍ အမှတ် ရစေသည်။ “ကိုယ်တော်၏နှုတ်ကပတ်တော်သည် အကျွန်ုပ်၏ခြေရှေ့မှာ မီးခွက် ဖြစ်၍၊ အကျွန်ုပ်လမ်းခရီးကိုလင်းစေပါသည်” (ဆာ၊ ၁၁၉း၁ဝ၅)။ ဆီသည် သန့်ရှင်းသောဝိညာဉ်တော်ကို ပုံဆောင်သည် (ဇာခရိ၊ ၄း၂၊ ၆)။ ဗျာဒိတ်ကျမ်း ၁၁ ၌ ရှင်ယောဟန်၏ရူပါရုံအရ၊ သန့်ရှင်းသောဝိညာဉ်တော်၏တန်ခိုးပေး ခြင်းဖြင့် ဘုရားရှင်၏နှုတ်ကပတ်တော်ကို ဟောပြောကြွေးကြော်ကြသည်။ လောကကြီးကို အလင်းထွန်းလင်းစေရန်အတွက်ဖြစ်သည်။

ယင်းသက်သေခံနှစ်ပါးသည် ကြိုတင်ဟောပြောထားသော မိုးရေ ကျလာမည့်အချိန်ကို ထိန်းသိမ်းပြုစုပေးသည်။ သူတို့သည် ရေကိုသွေးအဖြစ် ပြောင်းနိုင်စွမ်းရှိသည်။ ကမ္ဘာကြီးကို ကပ်ဘေးဒဏ်ဖြင့်လည်း ဒဏ်ပေးနိုင် သည်။ ဘုရားရှင်၏နှုတ်ထွက်စကားတော်ဖြင့် ဧလိယသည် မိမိ၏နှုတ်ဖြင့် မိုးမရွာစေရန် ဣသရေလပြည်အပေါ်ဒဏ်ခတ်စေခဲ့သည်။ သူ၏ဆုတောင်း ခြင်းကို နားညောင်းသောအားဖြင့် သုံးနှစ်နှင့်ခြောက်လမိုးခေါင်၍ ရေမရပါ (ယာကုပ်၊ ၅း၁၇၊ ၁၈)။ မောရှေသည်လည်း ဘုရားရှင်၏နှုတ်ကပတ်တော် ကိုအသုံးပြုလျက်၊ အဲဂုတ္တုပြည်ပေါ်သို့ ဘေးဒဏ်ကြီးများကို ကျရောက်စေခဲ့ သည်။ ရေကိုသွေးဖြစ်စေသည်။ အကြောင်းမှာ ဖာရောမင်းသည် ဘုရားသခင် ၏လူတို့ကို လွတ်လပ်ခွင့်ပေးရန် ငြင်းဆိုမိသောကြောင့်ဖြစ်သည် (ထွက်၊ ၇)။

နှုတ်ကပတ်တော်ကိုဖျက်ဆီးရန် ကြိုးစားသူတိုင်းသည် နှုတ်ကပတ် တော်ကိုပြောကြားသောသူတို့၏ ခံတွင်းမှထွက်လာသောမီးလျှံဖြင့် လောင်ကျွမ်း ခြင်းခံကြရမည်။ ဘုရားရှင်မိန့်တော်မူသည်မှာ “သို့ဖြစ်၍၊ ကောင်းကင်ဗိုလ်ခြေ အရှင်ဘုရားသခင်ထာဝရဘုရားမိန့်တော်မူသည်ကား၊ သူတို့သည် ထိုသို့ ဆိုသောကြောင့်၊ ငါ့စကားကို သင်၏နှုတ်၌မီးလျှံကဲ့သို့လည်းကောင်း၊ ဤလူမျိုး တို့ကို ထင်းကဲ့သို့လည်းကောင်း ငါဖြစ်စေ၍ သူတို့ကိုမီးလောင်ရလိမ့်မည်” (ယေရမိ၊ ၅း၁၄)။ ဘုရားရှင်၏နှုတ်ကပတ်တော်သည် တရားစီရင်ခြင်းကို ကြေညာပေးသည်။ နှုတ်ကပတ်တော်ကို ငြင်းပယ်သူတိုင်း တရားစီရင်ခံကြရမည်။ ကိုယ်တော်၏နှုတ်ထွက်စကားတော်သည် ခံတွင်းမှထွက်သောမီးလျှံနှင့်တူသည်။

ယော၊ ၅း၃၉ တွင် ယေရှုရှင်သည် ဓမ္မဟောင်းကျမ်းကို သူကိုယ်တိုင် ၏အကြောင်းအား သက်သေခံပေးသည်ဟုဆိုသည်။ ကိုယ်တော်သည် ဧဝံဂေလိ တရားကို သက်သေတစ်ပါးအဖြစ် “လောကီနိုင်ငံအရပ်ရပ်သို့၊ သက်သေခံဟောပြော” ရမည်ဟု မိန့်တော်မူခဲ့သည် (မဿဲ၊ ၂၄း၁၄)။ ဓမ္မဟောင်း၊ ဓမ္မသစ်နှစ်ခုလုံး ပူးတွဲပါဝင်ရမည်။ ထိုသက်သေခံနှစ်ပါးသည် အခြေခံကျသော သက်သေ များဖြစ်သည်။ မူရင်းစကားလုံး (martys) သည် သက်သေခံဟု အဓိပ္ဋာယ် ရှိ၍ ကျမ်းချက်နှစ်ချက်လုံးမှ ထိုစကားလုံးကို ဗျာဒိတ်၊ ၁၁း၃ တွင် ထပ်မံ ထွက်လာသည်။

ယင်းသက်သေခံနှစ်ပါးသည် မည်သူများနည်း။ သမ္မာကျမ်း၏ရှုထောင့် နှင့် ဗျာဒိတ်ကျမ်း ၁၁ ၏ပေါ်လွင်ချက်အရ ထိုသက်သေခံနှစ်ပါးသည် ဓမ္မဟောင်းနှင့် ဓမ္မသစ်ကျမ်းပင်ဖြစ်သည်။ ဘုရားရှင်ထံမှအလင်းနှင့် သမ္မာ တရားကို ကမ္ဘာကြီးပေါ် ထွန်းလင်းဆက်သွယ်ပေးသူများဖြစ်သည်။

`ယနေ့ခရစ်ယာန်များ ဓမ္မဟောင်းကျမ်းမလိုအပ်တော့ပါ။ ဓမ္မသစ်ကျမ်း ရှိနေပြီဖြစ်သည်ဟုဆိုနိုင်ပါသလား။ ယင်းသဘောထားသည် ကြောက်ဖွယ် အမှားကြီးဖြစ်နေပါသလား။`