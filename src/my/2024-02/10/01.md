---
title:  ဝိညာဉ်ဂိုဏ်း၏ထင်ရှားချက်
date:   01/06/2024
---

### ဖတ်ရန်ကျမ်းချက်များ။
မဿဲ၊ ၁ဝး၂၈။ ဒေသနာ၊ ၉း၅။ ဟေရှာ၊ ၈း၁၉၊ ၂ဝ။ ယော၊ ၁၁း၁၁-၁၄၊ ၂၁-၂၅။ ၁သက်၊ ၄း၁၆၊ ၁၇။ ဗျာ၊ ၁၆း၁၃၊ ၁၄။ မဿဲ၊ ၂၄း၂၃-၂၇။ ၂သက်၊ ၂း၉-၁၂။

> <p>အလွတ်ကျမ်းချက်</p>
> “ဘုရားသခင်သည် ကြွေးကြော်ခြင်း၊ ကောင်းကင်တမန်မင်း အသံပေးခြင်း၊ ဘုရားသခင်၏တံပိုးတော်ကိုမှုတ်ခြင်းနှင့်တကွ၊ ကောင်းကင်ဘုံမှ ကိုယ်တိုင်ဆင်းသက်တော်မူ၍၊ ခရစ်တော်၌သေလွန် သောသူတို့သည် အဦးထမြောက်ကြလိမ့်မည်။ ထိုအခါ အသက်ရှင်၍ ကျန်ကြွင်းသောငါတို့သည် အာကာသကောင်းကင်၌ သခင်ဘုရားထံတော် သို့ရောက်စေခြင်းငှာ၊ ထိုသူတို့နှင့်တကွ မိုးတိမ်ပေါ်သို့ချီဆောင်ခြင်းကို ခံရသောအားဖြင့် သခင်ဘုရားနှင့်အတူ အစဉ်မပြတ်နေရကြလိမ့်မည်” (၁သက်၊ ၄း၁၆၊ ၁၇)။

လွန်ခဲ့သောဆယ်စုနှစ်များ၌ သေရွာပြန်အကြောင်းရေးသားထားသော သတင်းများဖတ်ရသည်။ သေလွန်ပြီး၍ အသက်ပြန်ရှင်လာသူများအကြောင်း၊ သေရွာပြန်ပုဂ္ဂိုလ်များအကြောင်း ရေးသားထားသည်။ သူတို့သေနေသောအချိန်၌ မည်ကဲ့သို့အခြေအနေ၊ မည်သည့်အရာကိုတွေ့ခဲ့သည်၊ မည်သို့မည်ညာ စသည်ဖြင့် ပြန်၍စားမြုံ့ပြန်ပြောတတ်ကြသည်။ သူတို့ပြန်ပြောသောစကားများ ကို နားမဆံ့နိုင်အဆုံး ပြောသမျှအကြောင်းအရာအားလုံး၏နိဂုံးမှာ ရူးသွပ်သွပ် စကားများပင်ဖြစ်သည်။ လေ့လာဖွယ်ရာဖြစ်သည်။ ထောင်ပေါင်းများစွာသော အကြောင်းကို အသေအချာဆန်းစစ်ကြည့်သောအခါ ကမ္ဘာပေါ်၌ခရစ်ယာန် များအထဲတွင်ပင် ထိုသေရွာပြန်ကိစ္စကို ယုံကြည်သည့်သူသန်းပေါင်းများစွာ ရှိသည်။ သို့သော် ထိုသေရွာပြန်ကိစ္စသည် အမှန်သေဆုံးသွားသောအခြေအနေ မျိုးမဟုတ်ပါ။ ဝိညာဉ်ဂိုဏ်း၏လှုပ်ရှားချက်အတိုင်း စာတန်သည် လိမ်လည် လှည့်ဖြားခြင်းကို တွင်တွင်ကျယ်ကျယ်ပြုလုပ်ခြင်းပင်ဖြစ်သည်။

ဝိညာဉ်ဂိုဏ်း၏မူလအစလိမ်လည်မှုသည် ဧဒင်ဥယျာဉ်တော်အတွင်း အာဒံနှင့်ဧဝကို စတင်လိမ်လည်ခြင်းပင်ဖြစ်သည်။ မြွေသည် အာဒံနှင့်ဧဝကို “သင်တို့သည် ဧကန်အမှန်သေရမည်မဟုတ်” (က၊ ၃း၄)။ ခေတ်အဆက်ဆက် လိမ်လည်ခြင်းသည် ပုံစံအားဖြင့်ပြောင်းလဲခြင်းအမျိုးမျိုးရှိသော်လည်း အခြေခံ မုသားမှာ တစ်သမတ်တည်းပင်ဖြစ်သည်။ သေသွားသောလူတို့၏အခြေအနေ သည် ဆက်လက်၍အသိစိတ်တစ်မျိုးတစ်မည်ရှိသည်ဟု မုသားသုံးပြီး စာတန် လိမ်နေသည်။ လူသည် ခန္ဓာသေသော်လည်း ဝိညာဉ်မသေဟုပြောဆိုခြင်း ပင်ဖြစ်သည်။ ၁၉ ရာစုနှစ်အတွင်း Fox ညီအစ်မများက ဘာသာရေးကို ဗန်းပြပြီး ထိုသို့ကြွေးကြော်သွန်သင်ခဲ့ကြသည်။ သေဆုံးသူတို့၏ဝိညာဉ်ကို ခေါ်၍ မေးမြန်းခြင်း၊ သိလိုသမျှကို သေသူ၏ဝိညာဉ်ကိုခေါ်၍မေးခြင်းကိစ္စများ အလွန်ခေတ်စားလာခဲ့သည်။

နောက်ဆုံးကမ္ဘာကြီး၏ပဋိပက္ခအခြေအနေမှာ စာတန်သည် လူသန်း ပေါင်းများစွာကို ဝိညာဉ်ခေါ်ခြင်းကိစ္စပြသ၍ လိမ်လည်ခြင်းကိုပြုလိမ့်မည်။ ဗျာဒိတ်ကျမ်းမှဖော်ပြထားသည်မှာ ထိုသို့ပြခြင်းသည် ကမ္ဘာကြီးကို သူ၏ အုပ်ချုပ်မှုဩဇာအောက်သို့ကျသွားစေရန် ကြိုးစားခြင်းလုပ်ရပ်ဖြစ်ကြောင်း ဖောြ်ပထားသည်။

သင်ခန်းစာ၏ရည်ရွယ်ချက်မှာ ကျွန်ုပ်တို့သည် လုံခြုံမှုရှိရန်ခရစ်တော် ကိုကိုင်ဆွဲပြီး သမ္မာကျမ်း၏သွန်သင်ချက်ကိုလိုက်နာရန်သာရှိသည်။ အခြား နည်းလမ်းမရှိပါ။ သေခြင်းတရားအကြောင်းနှင့်ပတ်သက်သောသွန်သင်ချက်၊ ကျွန်ုပ်တို့နား၊ မျက်စိနှင့်နှလုံးသားကို သေချာဖွင့်ထားပြီး အယုံမလွယ်အောင် သတိပြုရပါမည်။