---
title:  ထာဝရဧဝံဂေလိတရား - အမှုတော်၏သတင်းစကား
date:   10/10/2023
---

`ဗျာ၊ ၁၄း၆၊ ရ ကိုဖတ်ပါ။ ကောင်းကင်တမန်သုံးပါး၏သတင်း စကားတွင် ပထမကောင်းကင်တမန်၏သတင်း၌ “ထာဝရဧဝံဂေလိသတင်း” ဟုဆိုသောအချက်သည် အမှုတော်အတွက် မည်သို့ရုပ်လုံးဖော်ဆောင်နိုင်ပါ မည်နည်း။`

သမ္မာကျမ်းစာ၌ ထာဝရဟူသောစကားနှင့် ဧဝံဂေလိဟူသောစကားကို တွဲလျက် အသုံးပြုထားသည်။ “ထာဝရဧဝံဂေလိ” ဟုခေါ်သောအခေါ်သည် ဤတစ်ကြိမ်တည်းသာရှိသည်။ ဧဝံဂေလိဆိုရာ၌ ယေရှုခရစ်တော်အားဖြင့် ဘုရားရှင်ချပေးတော်မူသောကရုဏာတော်တည်းဟူသော ကောင်းမြတ်သည့် သတင်းကောင်းကိုဆိုသည်။ ကိုယ်တော်သည်လောကသို့ကြွလာ၍ ကျေးဇူးတော် နှင့်သမ္မာတရားကို ကျွန်ုပ်တို့အားပေးတော်မူသည် (ယောဟန်၊ ၁း၁၄)။  အပြစ်မဲ့စွာနေထိုင်အသက်ရှင်တော်မူ၍၊ ကျွန်ုပ်တို့၏အပြစ်အားလုံးအတွက်  ကိုယ်စား ကပ်တိုင်ထက်တွင် အသေခံတော်မူခဲ့သည် (ဟေရှာ၊ ၅၃း၄၊ ၅။ ၁ပေ၊ ၃း၁၈)။ အသက်ရှင်ပြန်၍ထမြောက်လာခဲ့သည်၊ ကောင်းကင်သို့ ပြန်ကြွသွားခဲ့သည်၊ ခမည်းတော်၏ချီးမြှောက်တော်မူခြင်းကိုခံတော်မူသည်၊ ကောင်းကင်ဘုံတရားပလ္လင်ဗိမာန်တော်တွင် ကျွန်ုပ်တို့အတွက်ဖျန်ဖြေခြင်းအမှုကို ပြုတော်မူနေသည် (ဗျာ၊ ၁း၁၈။ တ၊ ၂း၃၃။ ဟေဗြဲ၊ ရး၂၅)။ မကြာမီ ကိုယ်တော်သည် မိမိ၏ကတိတော်အတိုင်း ဘုန်းတန်ခိုးကြီးစွာနှင့်ကြွလာတော့ မည်ဖြစ်သည်။ ထိုနောက် နှစ်ပေါင်း ၁ဝဝဝ ပြည့်လျှင် ဤကမ္ဘာ၌ မိမိ၏ တိုင်းနိုင်ငံကြီးကို တည်ထောင်လိမ့်မည်ဖြစ်သည် (ယော၊ ၁၄း၁-၄။ တ၊ ၁း၁၁။ ဗျာ၊ ၂၁း၁-၄)။ ဖော်ပြပါကိစ္စအားလုံးအတွက် ထာဝရဧဝံဂေလိ သတင်းစကားသည် မဖြစ်မနေလိုအပ်သောအရာဖြစ်သည်။

အဘယ်သို့ရှိပါစေ၊ ဖော်ပြသောသတင်းစကားသည် မှတ်သားဖွယ် သတင်း၊ ထာဝရသတင်းစကားဖြစ်သည်။ ကျွန်ုပ်တို့ကိုကယ်တင်နိုင်သော ဧဝံဂေလိသတင်းသည် တစ်ခုတည်းရှိသည်။ ထိုဧဝံဂေလိသတင်းသည် ဘုရားရှင် ၏အမှုတော်ပြီးမြောက်အောင်မြင်သည့်နေ့အထိ တည်ရှိနေမည်ဖြစ်သည်။ အခြားသောဧဝံဂေလိသတင်း ထပ်၍ထွက်လာစရာအကြောင်းမရှိပါ။ လိမ်လည် လှည့်ဖြား မှားယွင်းစွာသွန်သင်ခြင်းများပေါ်လာ၍ ပျောက်ကွယ်သွားလိမ့်မည် (ဧဖက်၊ ၄း၁၄)။ သို့သော် ကယ်တင်ခြင်း၏သတင်းစကားသည် ထာဝရ ဧဝံဂေလိသတင်းစကားဖြစ်သည်။ ပြောင်းလဲခြင်းအလျဉ်းမရှိပါ။ ထိုဧဝံဂေလိ အတိုင်း ယုံကြည်လက်ခံ၍ လိုက်လျှောက်အသက်ရှင်နေထိုင်နိုင်သူအားလုံး အတွက် ဆုလာဘ်လက်ဆောင်သည် အဆင်သင့်သိုထားလျက်ရှိသည် (တရားဟာ၊ ၅း၃၃။ ရောမ၊ ၂း၆)။

ရှေးဦးစွာတပည့်တော်တို့အားမိန့်တော်မူသည့် စေလွှတ်ခြင်းအမိန့် တော်သည် ယခုခေတ်ယနေ့အချိန် ကျွန်ုပ်တို့ကိုထိုနည်းအတိုင်း အမိန့်ပေး စေလွှတ်လျက်ရှိသည်။ ကျွန်ုပ်တို့၏တာဝန်မှာလူများကို ခရစ်တော်၏တပည့် ဖြစ်စေရန်အတွက် လုပ်ဆောင်ရပါမည်။ သို့သော် မည်ကဲ့သို့သောတပည့်တော် မျိုးကိုဖြစ်စေရမည်နည်း။ ကောင်းမြတ်ခြင်းသဘော၊ ရိုးသားခြင်းသဘော၊ ဆက်ကပ်ခြင်းစိတ်အပြည့်ရှိသောသဘော၊ လူကိုချစ်သောသဘောများရှိသည့် တပည့်တော်ကိုမွေးထုတ်ရမည်။ အလွန်လိုအပ်သောအချက်ဖြစ်သည်။ သို့သော် လူသည်မပြည့်စုံပါ။ မည်သူတစ်ဦးတစ်ယောက်မျှမပြည့်စုံပါ။ သမ္မာကျမ်းစာ မှသွန်သင်သောတပည့်တော်ဖြစ်စေရန်လိုပါသည် (လုကာ၊ ၉း၂၃။ ယောဟန်၊ ၁၃း၃၄၊ ၃၅။ ၂ကော၊ ၅း၁၇)။ တိကျသေချာသောရည်ရွယ်ချက်ဖြင့် မိမိ ကိုယ်တိုင်အဆင်သင့်ပြင်ဆင်လျက် အခြားသူများအားလည်း သခင်ပြန်၍ ကြွလာမည့်အချိန်အတွက်ပြင်ဆင်ရန် သင်ကြားပေးရမည်။ ယေရှုခရစ်တော် ကြွလာရန် အချိန်ကိုအဆင်သင့်စောင့်နေရမည်။

“တရားစီရင်ခြင်းအကြောင်းကို ကြွေးကြော်လျက် (ဗျာ၊ ၁၄း၆၊ ၇) ယေရှုရှင်ကြွလာမည့်အချိန်နာရီသည် ကိုယ်တော်၏လက်ထဲ၌သာရှိနေသည်။ ထိုကြွေးကြော်သံကို ထာဝရဧဝံဂေလိသတင်းစကားဟုခေါ်သည်။ ခရစ်တော် ဒုတိယအကြိမ်ကြွလာတော်မူခြင်းကို ဟောပြောကြွေးကြော်ရင်း အချိန်နာရီသည် နီးကပ်ပြီဖြစ်ကြောင်း ကြေညာထားရပါမည်။ ယင်းကြေညာကြွေးကြော်ခြင်း သည် ဧဝံဂေလိတရား၏အရေးကြီးသောအစိတ်အပိုင်းဖြစ်သည်။”Ellen G. White, Christ’s Object Lessons, pp. 227, 228.

တရားစီရင်ခြင်းသည် ထာဝရဧဝံဂေလိသတင်းစကားနှင့် မည်သို့ ပတ်သက်ဆက်နွှယ်ထားသနည်း။ ပထမကောင်းကင်တမန်၏သတင်းစကား၌ မည်သို့ပြောထားသနည်း။ ယင်းသတင်းဧဝံဂေလိသည် တရားစီရင်ခြင်း၏ အဓိကအချက်အဖြစ် အဘယ်ကြောင့်ထားရှိသင့်သနည်း။