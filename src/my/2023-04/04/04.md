---
title:  အာဗြဟံ၏ဆုတောင်းခြင်းသဘောထား
date:   24/10/2023
---

`က၊ ၁၈း၂၃-၃၂ နှင့် ယာကုပ်၊ ၅း၁၆ ကိုဖတ်ပါ။ အထက်သို့ ဆုတောင်းခြင်း၏တန်ခိုးအကြောင်းနှင့်ပတ်သက်၍ ကျွန်ုပ်တို့ကိုမည်သို့သွန်သင် ထားသနည်း။`

ထာဝရဘုရားရှင်နှင့် အာဗြဟံတို့ရင်ဆိုင်ဆွေးနွေးခြင်းသဘောသည် ကိုယ်စားပြုဆုတောင်းပေးခြင်းသဘောပင်ဖြစ်သည်။ အခန်းကြီး ၁၈ ၌ ဘုရားရှင်ကို အာဗြဟံသည် နှိမ့်ချရိုကျိုးစွာတောင်းပန်ပြီး သောဒုံ၊ ဂေါမောရ မြို့သားများအတွက် အသနားခံပေးခဲ့သည်။ သူတို့၏ကိုယ်စားအာဗြဟံ အကြီးအကျယ်တောင်းပန်ပြောဆိုပေးခဲ့သည်။ အာဗြဟံ၏လုပ်ဆောင်ချက်သည် ကျွန်ုပ်တို့၏ကယ်တင်ရှင်ယေရှုဘုရားက ခမည်းတော်၏ရှေ့၌ ကျွန်ုပ်တို့ အတွက်တောင်းပန်ပေးခြင်းကို ပုံစံဆောင်ပေးခဲ့သည်။ ယနေ့ကျွန်ုပ်တို့လုပ်ဆောင် လျက်ရှိသောအမှုတော်သည် ယင်းသို့ဆုတောင်းပေးရန် အထူးလိုအပ်နေပါသည်။

အာဗြဟံသည် သောဒုံ၊ ဂေါမောရသားများကို အလွန်ချစ်သည်။ ပတ်ဝန်းကျင်၌ရှိသောမြို့များအတွက်လည်း ပါဝင်သည်။ ထို့အတွက်ကြောင့် သူ၏ဆုတောင်းခြင်းသည် ရိုးရိုးသားသားဖြူဖြူစင်စင်ပင်ဖြစ်သည်။ သောဒုံနှင့် ဂေါမောရမြို့ကို လာရောက်တိုက်ခိုက်ခဲ့သောရန်သူများကို အာဗြဟံကိုယ်တိုင် လက်နက်ကိုင်ပြီး တိုက်ခိုက်ချေမှုန်းပစ်ခဲ့သည်။ အာဗြဟံသည် စစ်ပွဲကို အောင်မြင်သွားပြီးသည်နောက် သောဒုံမင်းကြီးသည် သူ့ဆီသို့လာကာ မေလခိဇေဒက်နှင့်အတူ မိမိ၏လူတို့ကိုပြန်ပြီးရခွင့်ရရှိရန် တောင်းဆိုသည်။ မိမိ၏လူများကိုယ့်အိမ်သို့ပြန်ရမည့်အခွင့်ကိုတောင်းသည်။ “သောဒုံမင်းကြီး ကလည်း၊ လူတို့ကို ကျွန်ုပ်အားပြန်ပေးပါ၊ ဥစ္စာတို့ကိုကား၊ ကိုယ်တိုင်ယူပါလော့” (က၊ ၁၄း၂၁)။ ထိုစကားသည် ဘုရင်မင်းကြီးမှ မိမိ၏လူတို့ကိုချစ်ကြောင်း ထင်ရှားနေသည်။ အာဗြဟံ၏ချစ်ခြင်းမေတ္တာထင်ရှားချက်၌ အာဗြဟံသည် သောဒုံ၊ ဂေါမောရမင်းကြီးများနှင့် မြို့သားများအားလုံးကို ချစ်ကြောင်းပြသသည်။ ထိုမင်းကြီးများအတွက်သော်လည်းကောင်း၊ သူတို့၏လူများအားလုံးအတွက် သော်လည်းကောင်း ကောင်းချီးတောင်းခံပေးခဲ့သည်။ “ပျက်စီးမည့်ဝိညာဉ်များ အတွက် အာဗြဟံ၏ဆုတောင်းခြင်းသည် ထိရောက်ခဲ့ပါသည်။ “Ellen G. White, Patriarchs and Prophets, p. 140.

အာဗြဟံသည် စိတ်ရှည်သည်းခံနှိမ့်ချလျက် ဆုတောင်းခြင်းပြုခဲ့သည်။ မကြာသောအချိန်မှာ ဘုရားသခင်သည် သူ၏တောင်းဆိုမှုပထမပိုင်းကို စတင် လက်ခံတော့သည်။ ဖြောင့်မတ်သူ (၅ဝ) ဦးရှိမည်ဆိုလျှင် ထိုမြို့များကို မဖျက်ဆီးပါဟု ဘုရားရှင်ကတိပေးတော်မူသော် သူသည် ဆက်လက်၍ တောင်းပန်ခြင်းအမှုကို ပြုလုပ်ခဲ့သည်။

ကျွန်ုပ်တို့အမှုတော်ဆောင်ရာ၌ ဆုတောင်းခြင်းမပါလျှင် လုံးဝအောင်မြင် မှုရနိုင်မည်မဟုတ်။ ရက်ဆက်ဆုတောင်းရန်လိုသည်။ လူတစ်ဦးဦးကိုတွေ့ဆုံ ရသည်ဖြစ်စေ၊ တရားစကားဟောပြောရသည်ဖြစ်စေ၊ ကျမ်းစာသင်ပေးရသည် ဖြစ်စေ ထိုသူတို့အတွက်ကို ဆုတောင်းပေးရန်လိုသည်။ ဆက်သွယ်သောအခါ တိုင်း ဆုတောင်းပေးရပါမည်။ ကျွန်ုပ်တို့တွေ့ဆုံရသောသူများအတွက် ဆုတောင်း ပေးသောအခါ၊ ဘုရားရှင်သည်“ သူတို့၏စိတ်နှလုံးသားကို တို့ထိသွားမည်သာ ရှိသည်။ ကျွန်ုပ်တို့စကားပြောကျွမ်းကျင်ပိုင်နိုင်ခြင်းကြောင့်မဟုတ်ပါ။ သူတို့၏ ပြောင်းလဲလာမည့်အကြောင်းသည် ဘုရားရှင်ကိုယ်တော်တိုင်မှ နှလုံးသားကို တို့ထိတော်မူမည်။ ယင်းအလုပ်သည် သန့်ရှင်းသောဝိညာဉ်တော်၏အလုပ် ဖြစ်သည်။ ထိုကြောင့် အမှုတော်ကို ပါဝင်ဆောင်ရွက်နေသောကျွန်ုပ်တို့ အားလုံးသည် လူတစ်ဦးအတွက်ကို ဆုတောင်းပေးရန်လိုသည်။

ရောမ၊ ၈း၃၄ နှင့် ဟေဗြဲ၊ ရး၂၅ ကိုဖတ်ပါ။ ယေရှုသခင်သည် ကျွန်ုပ်တို့အတွက် မည်သို့အမှုတော်ပြုတော်မူကြောင်းကို ယင်းကျမ်းချက်က ပြောထားသနည်း။ ယင်းအချက်သည် ကျွန်ုပ်တို့ကိုယ်တိုင် ပြန်၍အမှုတော်၌ ပါဝင်သောအခါ မည်မျှအရေးကြီးသနည်း။