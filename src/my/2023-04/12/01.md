---
title:  ၁၂။ဧသတာနှင့်မော်ဒကဲ
date:   16/12/2023
---

### ဖတ်ရန်ကျမ်းချက်များ။
ဒံ၊ ၁း၁-၁၂။ ဒံ၊ ၆း၁-၉။ ဧသတာ၊ ၂း၁-၁ဝ၊ ၂ဝ။ ဧသတာ၊ ၃း၁-၁၅။ ဧသတာ၊ ၄း၁-၁၄။ ဧသတာ၊ ၉း၁-၁၂။

> <p>အလွတ်ကျမ်းချက်</p>
> “သင်သည်မြေကြီးစွန်းတိုင်အောင် ငါ၏ကယ်တင်ခြင်းကို ပြုစိမ့်သောငှာ၊ သင့်ကိုတစ်ပါးအမျိုးသားတို့လင်းစရာဖို့ ငါခန့်ထား သည်ဟု မိန့်တော်မူ၏” (ဟေရှာယ၊ ၄၉း၆)။

သမ္မာကျမ်းစာတွင် ခွန်အားအရဆုံးအကြောင်းအရာများထဲမှ ယဉ်ကျေးမှု ဖလှယ်သောအမှုတော်လုပ်ဆောင်ချက်အကြောင်းကို ဧသတာဝတ္ထု၌တွေ့ရှိ နိုင်သည်။ ရေးသားထားသည်မှာ နှစ်ပေါင်းထောင်ချီပြီဖြစ်သည်။ ယနေ့ထိတိုင် ဂျူးလူမျိုးတို့သည် (ဧသတာ၊ ၉း၂၆-၃၁) ကို အကြောင်းပြုကာ “ဖူရင်မ်” (Purim) ပွဲတော်ကို ကျင်းပဆဲရှိသည်။

ဧသတာနှင့် သူမ၏ဦးရီးတော်မော်ဒကဲတို့သည် ဂျူးလူမျိုးများဖြစ်၍ ပါးရှားအင်ပါယာ၏မြို့တော် စူဆာ (Susa) ၌ နေထိုင်ခဲ့ရသည်။ မည်သည့် အကြောင်းကြောင့်ဖြစ်ပါစေ၊ အခြားယုဒလူများကဲ့သို့ ပြည်တော်ပြန်များအထဲ၌ ပါဝင်သူများမဟုတ်ပါ။ သုံ့ပန်းအဖြစ်ဖမ်းဆီးထားခဲ့သောတိုင်းပြည်၌သာ ကျန်ရစ်ခဲ့သည်။

အစီအစဉ်အတိုင်း ဘုရားရှင်ပြင်ဆင်၍ ဧသတာသည် မိဖုရား ဖြစ်လာခဲ့သည်။ “အခြားသောသမီးကညာအပေါင်းတို့ထက် ဧသတာသည် စိတ်တော်ကိုနူးညွတ်စေ၍၊ အထံတော်၌မျက်နှာရသဖြင့်၊ ရှင်ဘုရင်သည် အခြားသောမိန်းမတကာတို့ကိုချစ်သည်ထက် ဧသတာကိုသာ၍ချစ်သောကြောင့်၊ သူ့ခေါင်းပေါ်မှာ ရာဇသရဖူကိုတင်၍ မိဖုရားဝါရှတိအရာ၌ ချီးမြှောက်တော်မူ၏” (ဧသတာ၊ ၂း၁၇)။

ဧသတာ၏အကြောင်းနှင့်ပတ်သက်၍ စိတ်ဝင်စားဖွယ်ဖြစ်ပြီး၊ သမ္မာ ကျမ်းရာဇဝင်တို့တွင် အရေးကြီးသောအကြောင်းတွင် ပါဝင်သည်။ ယင်းရာဇဝင် ကြောင်းကိုကြည့်လျှင် ဘုရားရှင်၏လူတို့သည် နိုင်ငံရပ်ခြားရောက်နေသည့် တိုင်အောင် အမှန်တရားကိုထွန်းလင်းပြသနိုင်ကြောင်း ထင်ရှားပါသည်။

သင်၌ အချိန်ရှိလျှင်ရှိသလို ဧသတာဝတ္ထုကို မဖြစ်မနေထပ်ခါထပ်ခါ ဖတ်ပါ။ ယခုအပတ်လေ့လာရမည့်အကြောင်းဖြစ်သည်။