---
title:  မော်ဒကဲ၏သစ္စာပြည့်ဝသောသက်သေခံချက်
date:   19/12/2023
---

တိုင်းတစ်ပါးတွင်နေရသောမော်ဒကဲနှင့် ဧသတာတို့သည် အမြဲ ကောင်းစားနေနိုင်မည်မဟုတ်ပါ။ အနှေးနှင့်အမြန် ပြဿနာဖြစ်လာနိုင်သည်။ အမှန်ပင်ပြဿနာမှာ မော်ဒကဲမှစလာတော့သည်။

`ဧသတာ၊ ၃း၁-၁၅ ကိုဖတ်ပါ။ မည်သို့ဖြစ်သနည်း။ အဘယ်ကြောင့် ဖြစ်လာသနည်း။`

ဧသတာ၊ ၃ တွင် ကျွန်ုပ်တို့ဖတ်ရသည်မှာ ရှင်ဘုရင်အာရွှေရုသည် ဟာမန်ကိုရာထူးပေးပြီး ကောင်းစွာမြှောက်စားထားသည်။ အာဏာအပြည့်အဝ ပေးထားသည်။ လူတိုင်းဟာမန်ကို အရိုအသေပေးဦးညွှတ်ချရမည်ဟု ရှင်ဘုရင် သတိပေးထားသည်။ သို့သော်လည်း “မော်ဒကဲမူကား ဦးမချ၊ ရှိမခိုး” (ဧသတာ၊ ၃း၂)။ မူရင်းကျမ်းစာတွင် “ဒူးထောက်ချလျက် ပျပ်ဝပ်ရှိခိုးရမည်” ဟု ရေးသားထားသည်။ မော်ဒကဲအဘယ်ကြောင့်ဒူးမထောက်၊ မပျပ်မဝပ် မရှိခိုးရသည်ကို ကျမ်းစာ၌ဖော်ပြခြင်းမရှိပါ။ သို့သော် မော်ဒကဲသည် သစ္စာရှိ ဂျူးတစ်ဦးဖြစ်ကြောင်း ကျွန်ုပ်တို့သိထားပြီးဖြစ်သည်။ အဲဂုတ္တုပြည်မှထွက်လာ သောဣသရေလအမျိုးသားများကို ဆီးကြိုတိုက်ခိုက်ခဲ့သော အာမလက်လူမျိုး အနွယ် ရန်သူ၏အမျိုးကို ဒူးထောက်ဦးချရမည့်အလုပ် မော်ဒကဲလုံးဝမလုပ် နိုင်ပါ (တရားဟော၊ ၂၅း၁၉)။ သစ္စာရှိဂျူးလူမျိုးတစ်ဦးအနေဖြင့် အာမလက် လူမျိုးတစ်ယောက်၏ရှေ့၌ ဒူးထောက်ဦးချရမည်ကို မည်သည့်ဂျူးမျှမပြု။ ဘုရားမှတစ်ပါး၊ အခြားသူကိုဦးချဝတ်ပြုရန်မလိုဟု ဆုံးဖြတ်ပြီးသားဖြစ်သည်။

“နန်းတော်တံခါးသို့ရောက်သော ရှင်ဘုရင်၏ကျွန်တို့က၊ သင်သည် ရှင်ဘုရင်၏အမိန့်တော်ကို အဘယ်ကြောင့်ငြင်းဆန်သနည်းဟု နေ့တိုင်း မော်ဒကဲအားမေးမြန်းသတိပေးသော်လည်း” (ဧသတာ၊ ၃း၃)။ ထိုသူတို့၏ သတိပေးမေးမြန်းခြင်းကို မည်သို့တုံ့ပြန်ကြောင်းကို ကျွန်ုပ်တို့မသိရသော်လည်း ဆက်လက်ပါလာသောကျမ်းချက်အရ “ငါသည် ယုဒလူဖြစ်သည်ဟု ပြန်ပြော ၏” (ဧသတာ၊ ၃း၄)။ ယင်းအချိန်မှာပင် မော်ဒကဲသည် သူ့အနေဖြင့် ကောင်းကင်မြေကြီးနှင့် အရာခပ်သိမ်းကိုဖန်ဆင်းသောဖန်ဆင်းရှင်ကိုသာ ကိုးကွယ်မည်။ အခြားမည်သူတစ်ဦးတစ်ယောက်ကိုမျှ မကိုးကွယ်နိုင်သည့် အကြောင်းကိုလည်းကောင်း၊ အပြစ်ရှိသောသူ လူသားကိုလည်း မကိုးကွယ် နိုင်ကြောင်း ရှင်းပြရသောအခွင့်အရေးရရှိသွားသည်။ မော်ဒကဲသည် သူ၏ယုံကြည်ခြင်းအကြောင်းကို သက်သေခံရသောအခွင့်ရသည်။ သူယုံကြည် သက်ဝင်ထားသောယုံကြည်မှုအတွက် အသက်ပင်သေပါစေ၊ အန္တရာယ်တိုင်းကို ရင်ဆိုင်မည့်သဘောထားအား သက်သေခံပြောကြားနိုင်ခဲ့သည်။

“ဒံယေလနှင့်အဖော်သားများနှင့် မော်ဒကဲတို့သည် ဗာဗုလုန်၏ တရားရုံးတော်၌ ရဲရဲတောက်ရင်ဆိုင်မှုပြုခဲ့သည်။” Ellen G. White, Advent Review and Sabbath Herald, May 13, 1884.

ဟာမန်သည် ယုဒလူမျိုးအားလုံးကို သုတ်သင်လိုစိတ်ဖြစ်လာကာ သူ၏လျှောက်လဲချက်မှာ “ဟာမန်သည် ရှင်ဘုရင်အာရွှေရုထံသို့ဝင်၍၊ အခြားတစ်ပါးသောလူမျိုးအပေါင်းတို့နှင့် ကျင့်ရာထုံးတမ်းမတူ၊ အရှင်မင်းကြီး စီရင်တော်မူချက်တို့ကိုနားမထောင်၊ နိုင်ငံတော်အတွင်း၊ တိုင်းသူပြည်သား အမျိုးမျိုးတို့တွင် အရပ်ရပ်ကွဲပြားလျက်နေသော လူမျိုးတစ်မျိုးရှိပါ၏။ ထို အမျိုးကို အခွင့်ပေးတော်မူရာ၌ ကျေးဇူးတော်မရှိပါ” (ဧသတာ၊ ၃း၈)။ ယဉ်ကျေးမှုမတူသောလူမျိုး၊ ရှင်ဘုရင်၏အမိန့်တော်ကို နားမခံသောလူမျိုး ဖြစ်ပါသလား။ ညှဉ်းပန်းသတ်ဖြတ်မှုပြုရန် ပြည့်စုံသောစွပ်စွဲချက်ပင်ဖြစ်သည်။

`ယနေ့ကျွန်ုပ်တို့လည်း မော်ဒကဲကဲ့သို့ အစမ်းသပ်ခံနေရပါသလား။ ကျွန်ုပ်တို့မည်သို့တုံ့ပြန်သင့်သနည်း။`