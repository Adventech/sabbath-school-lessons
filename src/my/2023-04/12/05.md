---
title:  ယခုအချိန်မျိုး
date:   20/12/2023
---

`ဧသတာ၊ ၄း၁-၁၄ ကိုဖတ်ပါ။ ဧသတာသည် မိမိကိုယ်ကို ယုဒ လူမျိုးဖြစ်ကြောင်း အဘယ်ကြောင့်ထုတ်ဖော်ပြောဆိုသနည်း။`

မော်ဒကဲသည် ဧသတာ၏အကူအညီကို ဆက်သွယ်တောင်းယူသော အချိန်သည် အာရွှေရုရှင်ဘုရင်နှင့် နှစ်ပေါင်းများစွာလက်ဆက်ခဲ့ပြီးဖြစ်သည်။ သို့သော် ပါးရှားတိုင်းပြည်၏ဥပဒေတစ်ရပ်၌ ရှင်ဘုရင်၏ဖိတ်ကြားခြင်းမရှိဘဲ မည်သူမျှရှင်ဘုရင်ထံမဝင်ရဥပဒေဖြစ်သည်။ ယင်းဥပဒေကို မလေးစားသူ မည်သူမဆို သေဒဏ်ချမှတ်သည်။ ဧသတာသည် ယင်းဥပဒေကို ကောင်းစွာ သိထားသည်။ သို့သော် ရှင်ဘုရင်မဖိတ်ဘဲလျက် နန်းပလ္လင်သို့ဝင်ရောက် ခဲ့သည်။

မော်ဒကဲ၏ယုံကြည်ခြင်းအဟုန်သည် ဧသတာ၏ယုံကြည်ခြင်းကို နှိုးဆွပေးသည်။ ဧသတာဝတ္ထု၏တစ်ကျမ်းလုံးအချုပ် အဓိကစကားမှာ မော်ဒကဲ ပြောသော “နန်းတော်၌နေသော်လည်း သင့်အသက်လွတ်မည်ဟု မထင်နှင့်။ ယခုကာလသင်သည် တိတ်ဆိတ်စွာနေလျှင်၊ သင်နှင့်သင်၏အဆွေအမျိုးတို့သည် ပျက်စီး၍၊ ယုဒလူတို့အသက်ရှင်ခြင်း၊ ကယ်တင်ခြင်းအကြောင်း တစ်စုံတစ်ခု ပေါ်လိမ့်မည်။ ယခုအမှုကိုဆောင်ဖို့ရာ သင်သည် မိဖုရားအရာကိုရသည်ဟု ထင်စရာရှိသည်မဟုတ်လောဟု ဧသတာအားပြန်ပြောစေခြင်းငှာမှာလိုက်၏” (ဧသတာ၊ ၄း၁၃၊ ၁၄)။

ဧသတာ၏ယုံကြည်ခြင်းမည်မျှကြီးကြောင်းကို သူမ၏ မိမိလူမျိုးကို ချစ်သောစိတ်နှင့် စမ်းသပ်ခံရသည်။ မော်ဒကဲမှ ယုဒလူတစ်မျိုးလုံးအတွက် ရှင်ဘုရင်ထံဝင်ပေးရန် တောင်းဆိုခြင်းဖြစ်သည်။ သူမသည် ယုဒအမျိုးသမီး ဖြစ်မှန်းကို မော်ဒကဲမှလွဲ၍ မည်သူမျှမသိကြ။ သို့ဖြင့် သူမသည် မိမိအသက်ကို ပဓာနမထားဘဲ ချက်ချင်းပါဝင်လုပ်ဆောင်ရန် ဆုံးဖြတ်တော့သည်။

ထာဝရဘုရားကိုယုံကြည်သောသဘောအလွန်ခိုင်မာသည်။ ဘုရားရှင် မစခြင်းမရှိလျှင် သူမ၏လုပ်ဆောင်ချက်မအောင်မြင်နိုင်မှန်းကို ကောင်းကောင်း သိသည်။ ထိုကြောင့် မော်ဒကဲကိုပြန်၍ဖြေကြားသောစကား၌ သူမ၏ယုံကြည် ခြင်းကိုဖော်ပြသည်။ “ဧသတာကလည်း၊ ရှုရှန်မြို့၌ရှိသော ယုဒလူအပေါင်း တို့ကို စုဝေးစေခြင်းငှာသွားပါ။ နေ့ညမပြတ် သုံးရက်ပတ်လုံး မစားမသောက် ဘဲနေ၍၊ အကျွန်ုပ်အဖို့အစာရှောင်ခြင်းအကျင့်ကိုကျင့်ကြပါ။ အကျွန်ုပ်သည် လည်း ကျွန်မတို့နှင့်အတူတကွ အစာရှောင်ခြင်းအကျင့်ကိုကျင့်ပါမည်။ ထိုနောက် အာဏာတော်ကိုဆန်ရသော်လည်း၊ ရှင်ဘုရင်ထံတော်သို့ဝင်မည်။ သေလျှင် အသေခံပါမည်ဟု မော်ဒကဲအားပြန်ပြောစေခြင်းငှာ မှာလိုက်သမျှအတိုင်း မော်ဒကဲသည် သွား၍ပြုလေ၏” (ဧသတာ၊ ၄း၁၅)။ မော်ဒကဲသည် ရှုရှန်မြို့ အနီးအဝေးပတ်ဝန်းကျင်ဒေသသို့ သတင်းပေးလိုက်သည်။ သူတို့အစာရှောင် ဆုတောင်းနေစဉ် ဧသတာသည် မိမိကိုယ်ကိုပြင်ဆင်ကာ အန္တရာယ်ကြီးသော အမှုကိုပြုလုပ်ရန် အသင့်ပြင်ထားတော့သည်။ “သုံးရက်မြောက်သောနေ့၌ ဧသတာသည် မိဖုရားအဝတ်တန်ဆာကိုဝတ်ဆင်၍ နန်းတော်အဆောင်မ တစ်ဖက်တစ်ချက်၊ နန်းတော်အတွင်းတံတိုင်းထဲမှာရပ်နေ၏။ ရှင်ဘုရင်သည် နန်းတော်တံခါးတစ်ဖက်တစ်ချက်၊ နန်းတော်ထဲ၊ ရာဇပလ္လင်ပေါ်မှာထိုင်တော်မူ၏။ မိဖုရားဧသတာသည် တံတိုင်းတော်ထဲမှာရပ်နေသည်ကို ရှင်ဘုရင်သည်မြင်လျှင် နူးညွတ်သောစိတ်ရှိ၍ လက်တော်၌ပါသောရွှေရာဇလှံတံတော်ကို ဧသတာသို့ ကမ်းတော်မူသဖြင့်၊ ဧသတာသည် ချဉ်းကပ်၍ ရာဇလှံတံတော်အထွတ်ကို တို့လေ၏” (ဧသတာ၊ ၅း၁၊ ၂)။

`အထက်ဖော်ပြပါ ယုဒလူမျိုးတို့ရင်ဆိုင်ရသောအခြေအနေမျိုးတွင် ဆုတောင်းခြင်း၌ အစာရှောင်ခြင်းသည် ပါဝင်ရမည့်အရာဖြစ်သည်။ ထိုအမှု အရာသည် ဆုတောင်းခြင်းဖြင့် တုံ့ပြန်ကြောင်းကိုပြသသည်။ ကျွန်ုပ်တို့အတွက် မည်သည့်သင်ခန်းစာရှိသနည်း။`