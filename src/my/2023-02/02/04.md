---
title:  ကောင်းကင်တရားစီရင်ခြင်း
date:   04/04/2023
---

`ဗျာ၊ ၁၄း၁၄ နှင့် တမန်၊ ၁း၉-၁၁ ကိုဖတ်ပါ။ မည်သည့်တူညီ ချက်ကို သင်တွေ့ရသနည်း။`

ရှင်ယောဟန်က ‘‘တစ်ဖန်ငါကြည့်လျှင်၊ ဖြူသောမိုးတိမ်ရှိ၏။ လူသားတော်နှင့်တူသောသူသည် ခေါင်းတော်ပေါ်၌ ရွှေသရဖူကိုဆောင်းလျက်၊ ထက်သောတံစဉ်ကိုကိုင်လျက်၊ မိုးတိမ်ပေါ်မှာထိုင်တော်မူ၏’’ (ဗျာ၊ ၁၄း၁၄)။ ယေရှုရှင်ကောင်းကင်သို့ပြန်တက်ကြွသွားစဉ် ရှင်လုကာသည် တမန်တော် ဝတ္ထု၊ ၁း၉ ၌ မှတ်တမ်းတင်ထားချက်မှာ တပည့်တော်တို့သည် အံ့ဩ ငေးမောလျက် ကောင်းကင်သို့မော်ကြည့်နေကြသည်။ ‘‘သခင်ဘုရားသည် အထက်သို့ဆောင်ယူခြင်းကိုခံတော်မူ၍၊ မိုးတိမ်သည် ကိုယ်တော်ကိုမျက်ကွယ် အောင် ခံယူလေ၏ (တမန်၊ ၁း၉)။ ယေရှုရှင်သည် ကောင်းကင်တမန်များ ခြံရံသောမိုးတိမ်ဖြင့် တက်ကြွသွားသကဲ့သို့ ကောင်းကင်တမန်ခြံရံသော မိုးတိမ်ဖြင့်ပင် ပြန်လည်ကြွလာလိမ့်မည်ဖြစ်သည်။ အံ့ဩမိန်းမောနေသော တမန်တော်တို့အား ကောင်းကင်တမန်တို့သည် ပြောကြားသောစကားကို    တမန်၊ ၁း၁၁ တွင် တွေ့ရသည်။ ‘‘အိုဂါလိလဲလူတို့၊ အဘယ်ကြောင့် ကောင်းကင်သို့ကြည့်မျှော်လျက်နေကြသနည်း။ သင်တို့နှင့်ခွာ၍ ကောင်းကင် သို့ဆောင်ယူခြင်းကိုခံတော်မူသော ထိုယေရှုသည် သင်တို့မျက်မှောက်၌ ကောင်းကင်သို့ကြွသွားတော်မူသည်နည်းတူ တစ်ဖန်ကြွလာတော်မူလတ္တံ့။’’ ထိုစကား၌ ဘုရားရှင်၏စစ်မှန်သောအမှန်တရားပါရှိနေသည်။ လက်လွတ် လျှောက်ပြောသောစကားမဟုတ်ပါ။ ‘‘ထိုယေရှု’’ ဟုဆိုရာ၌ ‘‘လူသား’’ ဖြစ်ခဲ့ ၍ သဲလမ်းဖုန်လမ်း၌ လျှောက်ခဲ့ရသောသူ၊ နာဇရက်၌ကြီးပြင်းလာခဲ့သောသူ ပင်ဖြစ်သည်။ ယေရုရှလင်မြို့၏လမ်းမပေါ်၌ လူအများကိုသွန်သင်ဆုံးမ ကူညီခဲ့သောသူ၊ ဣသရေလနိုင်ငံတစ်ဝန်း နာမကျန်းသူတို့ကို ပျောက်ကင်း သက်သာစေခဲ့သောသူ၊ မျက်ခင်းစိမ်းတောင်နံဘေး၌ တရားဒေသနာဟောကြား ခဲ့သောသူ၊ ဂါလိလဲတစ်လျှောက် ဒေသစာရီလှည့်လည်ခဲ့သောသူသည် တစ်ဖန် ပြန်၍ကြွလာအုံးမည်။

‘‘လူသား’’ ၏အကြောင်းကို ဒံယေလကျမ်းအခန်းကြီး၊ (၇)၊ တရားစီရင်ခြင်းအကြောင်းဖော်ပြသော ရူပါရုံမြင်ကွင်း၌လည်း ဖော်ပြထား သည်။

`ဒံ၊ ရး၉၊ ၁ဝ၊ ၁၃၊ ၁၄ ကိုဖတ်ပါ။ ဒံယေလသည် ယေရှုရှင်ကို အဘယ်ကြောင့် ‘‘လူသား’’ ဟု ခေါ်တွင်ရသနည်း။ ထိုခေါ်တွင်ခြင်း၌ တရား စီရင်ခြင်းအချိန်အတွက် အရေးကြီးပါသလား။ ကျွန်ုပ်တို့ကိုအသိပေးထားပြီး သား၊ ကျွန်ုပ်တို့မျှော်လင့်စောင့်စားလျက်ရှိနေသော ‘‘လူသား’’ တော်သည် တရားစီရင်ခြင်း၌ အဓိကပုဂ္ဂိုလ်ဖြစ်နေခြင်းသည် ကျွန်ုပ်တို့အတွက် စိတ်ချ ဖွယ်ဖြစ်နေပါသလား။`

ဒံ၊ ရး၉၊ ၁ဝ ၌ ဒံယေလသည် ကောင်းကင်ပလ္လင်တရားစီရင်ရာ အရပ်၌ ကောင်းကင်တမန်ထောင်ပေါင်းသောင်းသိန်းများစွာကို မြင်တွေ့ခဲ့ရ သည်။ ထိုကောင်းကင်သားများသည် ပလ္လင်တော်ကို ဝန်းရံထားလျက်ရှိသည်။ တရားစီရင်ခြင်းအမှုကိုပြုလုပ်နေသည့် မှတ်တမ်းမှတ်ရာစာအုပ်များလည်း ဖွင့်ထားလျက်ရှိ၏။ ကျွန်ုပ်တို့၏အသက်တာလုပ်ဆောင်ချက်အားလုံးကို ရေးမှတ်သောစာအုပ်ဖြစ်ကြသည်။ ထိုစာအုပ်များကို စကြဝဠာ၏ရှေ့မှောက် တွင် ပြန့်လျက်ဖွင့်ပေးထားသည်။ ဒံ၊ ရး၁၃၊၁၄ ၌ လူသားတော်သည် လွန်ခဲ့ပြီးသောရှေးနေ့ရက်များဆီသို့ ပြန်ပြောင်းအမှတ်ရလျက် ခမည်းတော်မှ အပ်ပေးသော ထာဝရပြည်တော်ကို ခံယူတော်မူ၏။ ထိုတရားစီရင်ခြင်းအမှု ကို စကြဝဠာတစ်ခုလုံး၏ရှေ့၌ မြင်သာထင်သာ ပွင့်ပွင့်လင်းလင်းချပြပြီး တရားစီရင်သည်။ ခမည်းတော်၊ သားတော်၊ သန့်ရှင်းသောဝိညာဉ်တော် ဘုရားတို့သည် လူတို့ကိုကယ်တင်ခဲ့ရခြင်းအကြောင်းကို ရှင်းလင်းစွာဖော်ပြ ပေး၏။ တရားစီရင်ရာ၌ သန့်ရှင်းသူတို့သည်သာမက ဘုရားရှင်၏စာရိတ္တ တော်သည် စာတန်၏မှားယွင်းသောလုပ်ရပ်ကို ဆန့်ကျင်ကြောင်း အတိအလင်း ထင်ရှားစေပါသည် (ယောဘ၊ ၁-၂။ ဆာ၊ ၅၁း၁-၄)။

သင်၏ဘဝအသက်တာတစ်ခုလုံးသည် ဘုရားရှင်၏ရှေ့တော်၌ လုံခြုံမှုရရှိစေရန်အတွက် မည်သို့နေထိုင်ရမည်ကို စဉ်းစားပါ။ ယင်းနောက် သင်ရင်ဆိုင်ရသောအချိန်၌ သင်မည်သို့မျှော်လင့်ချက်ထားရှိသနည်း (ရောမ၊ ၈း၁)။