---
title:  အောင်မြင်ခြင်း၏သရဖူပိုင်ရှင် (အောင်မြင်သူ၏သရဖူ)
date:   05/04/2023
---

ရှင်ယောဟန်သည် လူသားတော်၌ ကိုယ်ပိုင်ရွှေသရဖူပိုင်ဆိုင်ထား ကြောင်းဖော်ပြခဲ့သည်။ ‘‘လူသားတော်နှင့်တူသောသူသည် ခေါင်းတော်ပေါ်၌ ရွှေသရဖူကိုဆောင်းလျက်၊ ထက်သောတံစဉ်ကိုကိုင်လျက်’’ (ဗျာ၊ ၁၄း၁၄)။ သရဖူဟုအနက်ပြန်သော ဝေါဟာရမူရင်းစကားလုံးမှာ (stephanos) ‘‘စတက် ဖါနော့စ်’’ ဖြစ်သည်။ အောင်မြင်ခြင်းရရှိသူ၏သရဖူကိုဆိုသည်။ အားကစား သမားတစ်ဦးသည် ပြိုင်ပွဲ၌အနိုင်ရရှိသောအခါ ထိုအောင်မြင်သူကို ‘‘စတက် ဖါနော့စ်’’ ဂုဏ်ပြုသရဖူကို အပ်နှင်းခံရသည်။ အောင်မြင်ခြင်းအတွက် ဂုဏ်ပြု အထိမ်းအမှတ်ဟုသတ်မှတ်သည်။

တစ်ကြိမ်တစ်ခါ၌ ယေရှုရှင်သည် ဆူးရစ်သရဖူကိုဆောင်းခဲ့ရသည်။ အရှက်ခွဲရှုတ်ချခြင်းခံရသော အဖြစ်မျိုးခံခဲ့ရသည်။ ကိုယ်တော်ကို လူအများ ငြင်းပယ်စွန့်ပစ်အထင်သေးခဲ့ကြသည်။ ဆဲဆို၊ ကျိန်းမောင်း၊ တံတွေးနှင့် ထွေးခြင်း၊ ရိုက်နှက်ခြင်းအမျိုးမျိုးခံခဲ့ရ၏။ သို့သော် ဤတစ်ကြိမ်မှာ ကိုယ်တော်သည် ဂုဏ်ပြည့်သောသရဖူကိုဆောင်းလျက် တစ်ဖန်ပြန်၍ကြွလာ ကာ၊ ဘုရင်တကာတို့၏ဘုရင်၊ သခင်တကာတို့၏သခင်အဖြစ် ပေါ်လာပြန် အုံးမည်။

`ဗျာ၊ ၁၄း၁၅ နှင့် မာကု၊ ၄း၂၆-၂၉ ကိုဖတ်ပါ။ ကျမ်းချက်နှစ် ချက်၏တူညီသောအကြောင်းကို သင်မည်သို့တွေ့ရသနည်။ နှစ်ချက်လုံးသည် မည်သည့်အကြောင်းကိုပြောနေသနည်း။`

ကောင်းကင်တမန်သည် ဘုရားသခင်ကိန်းဝပ်တော်မူသော ဗိမာန်တော် ၏ဘုန်းတန်ခိုးတော်ရှိရာသို့လာသည်။ ဘုရားရှင်သည် ကောင်းကင်တမန်ကို ကြည့်ရှုလျက် မိန့်တော်မူသည်မှာ ‘‘စပါးရိတ်ရသောအချိန်ရောက်ပါပြီ။ ကောင်းကင်တမန်ကလည်း ယေရှုရှင်အထံသို့ပျံသွားကာ ကြီးသောအသံနှင့် ကြွေးကြော်သည်မှာ ‘‘မြေကြီး၌ရိတ်စရာမှည့်ပါပြီ’’ ဟု ကြွေးကြော်၏။ သားသမီးများကိုသွား၍ အိမ်သို့ခေါ်ဆောင်လာပါ။

ဓမ္မသစ်ကျမ်းစာ၌ ယေရှုရှင်သည် ဥပမာနှင့်ပုံဆောင်သောစကားကို  အသုံးပြုရာတွင်၊ စိုက်ပျိုးခြင်းအကြောင်းကို အစဉ်ပြောဆိုတတ်လေ့ရှိသည်။ လူထုကြီးကိုဆုံးမပြောကြားရာ၌ ဧဝံဂေလိသတင်းကို နားလည်သဘောပေါက် စေရန် မျိုးစေ့၏ကြီးထွားလာပုံကို အခြေအနေဒေသကာလနှင့်ယှဉ်၍ သွန်သင် ပေးလေ့ရှိသည်။

‘‘အညှောက်ပေါက်လာသောမျိုးစေ့သည် ဝိညာဉ်ရေးအစပျိုးခြင်းကို ဆိုပါသည်။ ကြီးထွားရှင်သန်လာသောအပင်တို့သည် ခရစ်ယာန်အသက်တာ ဖွံ့ဖြိုးတိုးတက်ခြင်းသဘောကို ပုံဆောင်သည်။ သဘာဝတရားအားဖြင့် ကရုဏာ တော်မပါရှိလျှင် မည်သည့်ဇီဝအသက်မျှ ရှင်သန်နိုင်ခြင်းမရှိနိုင်ပါ။ အပင် ပေါက်လာလင့်ကစား ခြောက်သွေ့ပျက်စီးသွားပေမည်။ လျှို့ဝှက်သော သဘောတရားဖြင့် ကြီးရင့်လာသောမျိုးစေ့၏အညှောက်မှ အပင်သို့သဘော သည် အစဉ်သဖြင့် တိုးတက်ကြီးထွားသွားသော ခရစ်ယာန်အသက်တာ၏ သင်ခန်းစာဖြစ်သည်။ ကြီးထွားလာခြင်းအဆင့်အဆင့်တိုင်းအတွက် ကျွန်ုပ်တို့ အသက်တာပြည့်ဝနိုင်ရန်သာရှိသည်။ ဘုရားရှင်သာပါရှိနေလျှင် ကျွန်ုပ်တို့ သည် ပြည့်ဝသောအသက်တာကိုရရှိလိမ့်မည်။ ရှေ့ဆက်ဘဝခရီးသည်လည်း လှပနေမည်။ အသက်တာ၌ သန့်ရှင်းစွာဆက်ကပ်နေထိုင်မှုသည် အရေးကြီး ဆုံးဖြစ်သည်။ ကျွန်ုပ်တို့အဖို့မှာ အခွင့်အရေးများ များပြားလာသည်နှင့် တွေ့ကြုံရသောအရာသည်လည်း ပို၍ပို၍ကျယ်ပြန့်လာမည်။ ကျွန်ုပ်တို့၏ အသိဉာဏ်သည်လည်း ပို၍ကျယ်လာလေဖြစ်မည်’’ (Ellen G. White, Christ’s Object Lessons, pp. 65, 66).

ဝင်းဝါလျက်မှည့်နေသောစပါးကို ရိတ်သိမ်းခြင်း၌ ကရုဏာတော် ဖြင့် ပြောင်းလဲခြင်းခံရသူတိုင်းကို ပုံဆောင်ပေးထားသည်။ ဘုရားရှင်၏ မေတ္တာတော်ကို တုံ့ပြန်ခြင်းသဘောနှင့် ခရစ်တော်၏နာမတော်ကို ထွန်းတောက် စေလျက် နာခံခြင်းအသက်တာဖြင့် လျှောက်လှမ်းခြင်းကိုဆိုလိုသည်။ ထိုသူတို့၏ နှလုံးသားတို့သည် ယေရှုရှင်၏နှလုံးသားနှင့် တစ်ထပ်တည်းဖြစ်လျက် သူတို့၏အလိုရှိသောအရာမှန်သမျှသည် ကိုယ်တော်၏သဘောတော်နှင့် ကိုက်ညီသည်။

အယ်လင်ဂျီဝှိုက်ရေးသားသော ‘‘ကျွန်ုပ်တို့ကြီးထွားသွားသည့် အသက်တာအဆင့်ဆင့်တိုင်းသည် ပြည့်ဝခြင်းရှိသည်’’ ဟုဆိုရာတွင် သင် မည်သို့သဘောရသနည်း။ အဓိပ္ဋာယ်မည်သို့ရှိသနည်း။ အထူးသဖြင့် ယနေ့ ကျွန်ုပ်တို့မပြည့်စုံခြင်း၊ မှားယွင်းနေခြင်းများကို သိမြင်တွေ့မြင်ရသောအချိန်မျိုး၌ သင်မည်သို့ခံယူမည်နည်း။