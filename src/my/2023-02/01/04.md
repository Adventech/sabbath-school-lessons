---
title:  ယေရှုရှင်၏အောင်မြင်မှုကိုလက်ခံခြင်း
date:   28/03/2023
---

သမ္မာကျမ်း၏မှတ်တမ်းအရမှာ ယေရှုရှင်သည် စာတန်ကိုရင်ဆိုင် ရာ၌ လုံးဝအရှုံးမရှိခဲ့ဖူးပါ။ ကိုယ်တော်သည် ခွန်အားကြီးသောအောင်မြင်သူ ဖြစ်သည်။ မကောင်းမှုမှန်သမျှကို အမြဲအနိုင်ယူသူဖြစ်သည်။ စာတန်ကိုအနိုင် ယူနိုင်သော အချက်တစ်ခုတည်းသာမကပါ။ ခရစ်တော်အောင်မြင်ခြင်းရှိသည် နည်းတူ ကျွန်ုပ်တို့လည်းအောင်မြင်ရခြင်းအခွင့်ရှိသည်ကို ယုံကြည်ရမည်။

`ဗျာ၊ ၁၂း၁ဝ ကိုဖတ်ပါ။ သင့်အားအစဉ်ဒုက္ခပေးဒုက္ခရှာနေသူကို ခြေဖြင့်ချနင်းနိုင်သည့်အခွင့်ရှိကြောင်း အားပေးထားပါသလား။`

မြေကြီးပေါ်အထိ စစ်ပွဲကြီးဆက်လက်ဖြစ်နေသော်လည်း စာတန် သည် အရှုံးနှင့်သာရင်ဆိုင်ရသည်။ အချိန်အကန့်အသတ်ပေးထားသည်။ ခရစ်တော်သည် ရာဇဝင်သမိုင်းအရ အနိုင်ရရှိခြင်းသက်သက်သာမက ကိုယ်တော်၏အသက်တာတစ်လျှောက်လုံး၌ မကောင်းမှု၏တန်ခိုးအလုံးစုံ ကိုလည်း အမြဲအောင်မြင်ကျော်လွှားခဲ့သည်။ အချို့သောခရစ်ယာန်တို့၏ အသက်တာသည် အရှုံးနှင့်ကြုံကြရသည်မှာ သူတို့သည် အောင်မြင်ချင်စိတ် ရှိသော်လည်း ခရစ်တော်၏အောင်မြင်ခြင်းအစစ်အမှန်ကို မိမိတို့၏အသက်တာ ၌ စေ့စေ့ခံယူမှုမပြုခဲ့သောကြောင့်ဖြစ်သည်။

`ဗျာ၊ ၁၂း၁၁ ကိုဖတ်ပါ။ ခရစ်တော်ပေးမည့်အောင်မြင်ခြင်းအစစ် အမှန်သည် မည်ကဲ့သို့သောအာမခံချက်မျိုးရှိသနည်း။`

ဗျာဒိတ်ကျမ်း၏ဖော်ပြသောအသင်းတော်ခုနစ်ပါးသို့ သတင်းစကား ခုနစ်ရပ်၌ သတင်းစကားတိုင်းမှာ ‘‘အောင်မြင်သောသူကို’’ ဟူ၍ပါလာသည်။ ဗျာ၊ ၁၂း၁၁ ၌ တစ်ဖန်ထပ်မံတွေ့ရှိရသည်မှာ အောင်မြင်ခြင်းဟူသောစကား ဝေါဟာရဖြစ်နေပြန်သည်။ မူရင်းဘာသာစကား၌ရေးသားထားသောဝေါဟာရ တွင် ‘‘နီခါအို’’ (nikao)  ဖြစ်သည်။ အောင်မြင်မည်၊ ကျော်လွှားမည်၊ အနိုင်ယူမည်ဟူသော အဓိပ္ဋာယ်များဖြင့် ဖွဲ့စည်းထားသောစကားလုံးဖြစ်သည်။  သတိပြုရန်မှာ အောင်မြင်အောင်၊ အနိုင်ရသူဖြစ်အောင် မည်သို့ပြုရမည်ကို ဗျာ၊ ၁၂း၁၁ မှ အသေအချာအတည်ပြုညွှန်ကြားထားသည်။ ‘‘သိုးသငယ်၏ အသွေးတော်အားဖြင့်သာဖြစ်ရမည်။’’

ဗျာ၊ ၅း၆ တွင် ပုရောဖက်မြင်တွေ့ရသောရူပါရုံ၌ ရှင်ယောဟန် သည် ကောင်းကင်ကိုမျှော်ကြည့်၍ မိန်းမောတွေဝေရသည်။ အကြောင်းမှာ အသေသတ်ခြင်းကိုခံရပြီးသောသိုးသငယ်ကို မြင်တွေ့ရသောကြောင့်ဖြစ်သည်။ ခရစ်တော်ပူဇော်ခံခြင်းအမှုသည် ကောင်းကင်တစ်ခွင်လုံးအတွက် အလွန် စိတ်ဝင်စားဖွယ်အကြောင်းကြီးတစ်ခုဖြစ်သည်။ ကပ်တိုင်တော်ဖြင့်သက်သေပြ ခြင်းသည် ထာဝရဘုရား၏မေတ္တာတော်ကို အခြားမည်သည့်အရာနှင့်မျှ တိုင်းတာ၍မရကြောင်း သက်သေပြခြင်းဖြစ်သည်။

ခရစ်တော်ပြုတော်မူခဲ့သောအရာကို ကျွန်ုပ်တို့အနေဖြင့် ယုံကြည်ခြင်း အားဖြင့် လက်ခံနိုင်မည်ဆိုလျှင် ကျွန်ုပ်တို့တင်သမျှအကြွေးအားလုံးကို ချေဖျက်လိုက်တော့သည်။ ဘုရားရှင်၏ရှေ့တော်၌ စုံလင်သောသူအဖြစ် ထရပ်နိုင်ပြီဖြစ်သည်။ ကျွန်ုပ်တို့၏အပြစ်အားလုံးဖြေလွှတ်ခံရပြီဖြစ်သောကြောင့် ဖြစ်သည် (ကောလောသဲ၊ ၁း၁၄။ ဧဖက်၊ ၁း၇။ ကောလောသဲ၊ ၂း၁၄)။ ‘‘ကျွန်ုပ်တို့ကိုအပြစ်ရှာနေသော ရန်သူကိုလည်း အောက်သို့ချလေပြီ’’ (ဗျာ၊ ၁၂း၁ဝ)။ ကျွန်ုပ်တို့ရွေးနုတ်ခံရပြီ။ ကျွန်ုပ်တို့အောင်မြင်သွားပြီ။ ကယ်တင်ခြင်း ခံရပြီ။ အကျင့်သီလကြောင့်တော့မဟုတ်ပါ။ ခရစ်တော်သည် ကိုယ်စား ဝင်ရောက်ကာ အောင်မြင်ခြင်းကိုရရှိခြင်းအကြောင်းကြောင့်ဖြစ်သည်။