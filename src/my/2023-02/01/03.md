---
title:  စာတန်၏တိုက်ခိုက်မှု
date:   27/03/2023
---

အစကနဦးကပင် စာတန်သည် (ဗျာဒိတ်၊ ၁၂း၄၊၅) ခရစ်တော်ကို ပျက်စီးရာပျက်စီးကြောင်း ကြံစည်ခဲ့သည်။ စာတန်ကြိုးစားသမျှသည်လည်း မအောင်မြင်ပါ။ ခရစ်တော်မွေးဖွားလျှင်မွေးဖွားချင်း ကောင်းကင်တမန်သည် ယောသပ်နှင့်မာရိကို ဟေရုဒ်မင်း၏ရက်စက်သော အကြံအစည်အကြောင်းကို ပြောပြခဲ့သည်။ ထိုနောက် အဲဂုတ္တုသို့ထွက်ပြေးသွားခဲ့ရသည်။ ယေရှုရှင်သည်  စာတန်၏သွေးဆောင်စုံစမ်းခြင်းကို တောကန္တာရထဲ၌ အလူးအလဲခံခဲ့ရသည်။ စုံစမ်းခြင်းတိုင်းကိုလည်း ‘‘နှုတ်ကပတ်တော်လာသည်ကား’’ ဟု ချေပတွန်းလှန် အောင်မြင်ခဲ့သည်။ သို့ဖြင့် ဘုရားသခင်၏နှုတ်ကပတ်တော်အားဖြင့် ကွယ်ကာ ရာကို ရှာဖွေခဲ့သည်။ ကပ်တိုင်ထက်၌ အသေခံတော်မူသောအခါ ကိုယ်တော် သည် မေတ္တာတော်ကြီးမြတ်လှကြောင်းကိုဖော်ပြ၍ ကျွန်ုပ်တို့အားလုံးအတွက် အပြစ်၏အကြွေးကိုဆပ်ပေးခဲ့သည်။ ကျွန်ုပ်တို့ခံရမည့်ဒဏ်အားလုံးအတွက် ကိုယ်တော်တစ်ပါးတည်း ခံယူသွားတော်မူခဲ့သည်။ ထမြောက်ရှင်ပြန်လာရာ ၌လည်း ကိုယ်တော်သည် အမြင့်ဆုံးသောယဇ်ပုရောဟိတ်မင်းကြီးအဖြစ်ရှိတော် မူ၍ အပြစ်၏တန်ခိုးမှ ကျွန်ုပ်တို့ကိုလွတ်မြောက်စေကာ အသက်ကိုပေးပြန်သည်။ 

**ဗျာ၊ ၁၂း ၄-၆၊ ၉။ ဧဖက်၊ ၅း၂၅-၂၇၊ ၃၂ နှင့် ဆာ၊ ၂း၇-၉ ကိုဖတ်ပြီး အောက်ပါအကြောင်းအရာများ၏အဓိပ္ဋာယ်ကိုဖွင့်ပါ။**

`နဂါး`

`မိန်းမ`

`သားယောက်ျား`

`သံလှံတံ`

သမ္မာကျမ်းစာတော်အထဲ၌ ရေးသားထားသည့်သံလှံတံသည် အုပ်စိုး ခြင်းကိုပုံပမာပြုသည်။ သံလှံတံဟုတင်စားရာ၌ မကျိုးမကြေနိုင်သော ခိုင်မာ ခြင်းကိုပုံဆောင်၏။ အုပ်စိုးခြင်းတန်ခိုးသည်မြဲ၏။ ယေရှုရှင်သည် စုံစမ်းခြင်း တစ်ခုစီကိုရင်ဆိုင်ရသည့်အခါ လူသားကျွန်ုပ်တို့ခံရသောအရာနှင့် ထပ်တူ ညီမျှသည်။ သို့သော် ကိုယ်တော်သည် စုံစမ်းခြင်းကိုအနိုင်ယူမည့်သူအဖြစ်  ရောက်လာခြင်းဖြစ်သည်။ နတ်ဆိုးစာတန်မာရ်နတ်ကြီးသည် အဆုံးကိုသာ ခံယူရသည်။ ယေရှုရှင်အမြဲအနိုင်ယူခဲ့သည်။ ကိုယ်တော်၏အသက်တာ တစ်လျှောက်၌ စာတန်ကို အချိန်တိုင်းချေမှုန်းနိုင်သည်။ ကိုယ်တော်အသေခံ တော်မူပြီး ရှင်ပြန်ထမြောက်လာသည်အထိ ထပ်ခါထပ်ခါအနိုင်ယူခဲ့သည်။ ယေရှုရှင်သည် ကရာနိကုန်းတော်ထက်၌ နတ်ဆိုးကြီးစာတန်ကို အနိုင်ယူ အောင်မြင်ခဲ့သည်အတွက် ကျွန်ုပ်တို့သည်လည်း စာတန်ကိုအောင်မြင်နိုင်မည်မှာ သေချာသည်။ ခရစ်တော်သည် စာတန်ကိုအောင်ခြင်းသည် ပြည့်စုံကုံလုံသော အောင်မြင်ခြင်းဖြစ်သည်။ သို့သော် ခရစ်တော်နှင့်စာတန်တို့အကြား ဓမ္မနှင့် အဓမ္မတိုက်လှန်ပွဲကြီးသည် မပြီးဆုံးသေးချေ။

မည်သို့ဆိုပါစေ၊ ခရစ်တော်ပြုပေးတော်မူသမျှကို ကျွန်ုပ်တို့ယုံကြည် လက်ခံကြလျှင် ကျွန်ုပ်တို့၏အပြစ်ဟူသမျှပလပ်ခြင်းခံကြရမည်။ အပြစ်လွှတ် ခြင်းအခွင့်ကိုရရှိလိမ့်မည်။ ဘုရားသခင်၏ရှေ့တော်၌ ပြည့်စုံသောအသက်တာ အခြေအနေဖြင့် ရပ်တည်နိုင်ခွင့်ရှိလိမ့်မည်။ ခရစ်တော်၏ဖြောင့်မတ်ခြင်း ဝတ်လုံဖြင့်လွှမ်းခြုံခံကြရလိမ့်မည်။ ရှင်ပေါလုရေးသားထားသည့်အတိုင်း ‘‘ပညတ်တရားအားဖြင့်ရသော ကိုယ်ဖြောင့်မတ်ခြင်းကိုမကိုးစားဘဲ၊ ခရစ်တော်ကို  ယုံကြည်ခြင်းအားဖြင့်ရသော ဖြောင့်မတ်ခြင်းတည်းဟူသော ယုံကြည်ခြင်း အတွက်ကြောင့် ဘုရားသခင်ပေးတော်မူသောဖြောင့်မတ်ခြင်းကို ကိုးစားသဖြင့်’’ (ဖိ၊ ၃း၉)။ ကျွန်ုပ်တို့သည် ခွင့်လွှတ်ခြင်းခံရပြီဆိုလျှင် ထပ်၍အပြစ်တင် စရာအကြောင်းလည်း မရှိတော့ပါ။ ယေရှုရှင်သည် အစဉ်အမြဲထာဝရ အောင်မြင်ခြင်းရရှိပြီ။ အပြစ်ဒုစရိုက်သည် ကျွန်ုပ်တို့ကိုဒုက္ခမပေးနိုင်တော့ပါ။ ကိုယ်တော်တိုင် ပြည့်စုံသောအောင်မြင်ခြင်းမျိုးဖြင့် နတ်ဆိုးကိုအောင်မြင်ထား ခဲ့ခြင်းဖြစ်သည်။ ယေရှုဘုရားကို ကျွန်ုပ်တို့ယုံကြည်ခြင်းဖြင့်လက်ခံသောအခါ ကိုယ်တော်၏အောင်မြင်ခြင်းသည် ကျွန်ုပ်တို့၏အောင်မြင်ခြင်းဖြစ်လာပြီ။

စာတန်ကို ယေရှုရှင်အောင်မြင်ချေမှုန်းနိုင်ခြင်းသည် ကျွန်ုပ်တို့အတွက် ကယ်တင်ခြင်းမည်သို့အာမခံရရှိစေပါသနည်း။ ကျွန်ုပ်တို့အတွက် အလွန် အရေးပါပါသလား။ ရှင်ပေါလုရေးသားထားသော (ဖိလိပ္ဋိ၊ ၃း၉) သည် ကျွန်ုပ်တို့အတွက် ကိုယ်ပိုင်လက်တွေ့ကျသောကျမ်းစကားဖြစ်ပါသလား။