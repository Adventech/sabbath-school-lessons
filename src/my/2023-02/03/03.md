---
title:  ထာဝရဧဝံဂေလိသတင်းစကား
date:   10/04/2023
---

ဗျာ၊ ၁၄း၆ ကို သတိပြုပါ။ ကောင်းကင်တမန်သုံးပါးသတင်းစကား ကို အစပြုသောကျမ်းချက်ဖြစ်သည်။ ‘‘ထာဝရဧဝံဂေလိ’’ သတင်းစကားဟူ၍ အစပျိုးထားသည်။ ထိုသတင်းစကား၏ နက်နဲချက်ကို ကျွန်ုပ်တို့အသေအချာ နားမလည်နိုင်လျှင် ကောင်းကင်တမန်သုံးပါးလုံး၏သတင်းစကားကို ကျွန်ုပ်တို့ နားလည်ခွင့်ရရှိတော့မည်မဟုတ်။ ဘုရားသခင်၏တရားစီရင်ခြင်းနေ့ရက် နာရီအကြောင်းကိုလည်း နားလည်ခွင့်မရှိတော့ပါ။ ဗာဗုလုန်ပြိုလဲခြင်းကို လည်းကောင်း၊ သားရဲ၏တံဆိပ်ကိုလည်းကောင်း နားလည်နိုင်တော့မည် မဟုတ်ပါ။

`၁ကော၊ ၁၅း၁-၄။ ရော၊ ၃း၂၄-၂၆ နှင့် ရော၊ ၅း၆-၈ ကို ဖတ်ပါ။ ယင်းကျမ်းချက်သုံးချက် ထာဝရဧဝံဂေလိသတင်းစကားကို မည်သို့ တင်ဆက်ထားသနည်း။ မည်သည့်မျှော်လင့်ချက်ကြီးကြီးမားမားကို တင်ဆက် ပေးထားသနည်း။`

ခရစ်တော်သည် ကျွန်ုပ်တို့အပြစ်အတွက် အသေခံတော်မူခြင်း တည်းဟူသော ဧဝံဂေလိသတင်းစကားသည် အဘယ်မျှကောင်းသောသတင်း  ဖြစ်ဘိသနည်း။ ကိုယ်တော်ဘုန်းတန်ခိုးတော်ဆောင်၍ ထမြောက်လာခြင်း၊ မိမိ၏မေတ္တာတော်သည် ကျွန်ုပ်တို့ကို အစဉ်ရစ်ပတ်ချည်နှောင်ထားခြင်းသည် အဘယ်မျှကောင်းလှဘိသနည်း။ သွန်းတော်မူသောအသွေးတော်ကိုလည်း ကောင်း၊ ရှင်ပြန်ထမြောက်လာခြင်းအတွက်သည်လည်းကောင်း ယုံကြည် တန်ဖိုးထားခြင်းသည် ကျွန်ုပ်တို့အတွက် ပြည့်စုံလုံလောက်၏။ အပြစ်ကျွန်မှ လွတ်ကင်းသွားရခြင်း၊ အပြစ်၏နှိပ်စက်ခြင်းမှ လွတ်ကင်းသွားရခြင်းအခွင့်ကို ရရှိသွားခဲ့ပြီ။ ရှင်ပေါလု၏စိတ်သဘောအရ၊ ခရစ်တော်သွန်သင်ဟောကြား ခဲ့သည်အတိုင်း သူသည်လည်း လက်ခံဟောကြားခဲ့သည်။ ခရစ်တော်၏ အသေခံတော်မူခြင်းသည် အတိတ်မှအပြစ်အားလုံးကို ဆေးကြောပစ်လိုက် သည်ဟု တထစ်ချယုံကြည်လက်ခံလိုက်သည်။ ခရစ်တော်ရှင်ပြန်ထမြောက် လာခြင်းသည် ပစ္စုပ္ဋန်အောင်မြင်ခြင်းတန်ခိုးကို ရရှိစေသည်ဟု လက်ခံထား သည်။ ခရစ်တော်ပြန်ကြွလာမည့်မျှော်လင့်ချက်သည်လည်း အနာဂတ်အတွက် ဖြစ်နေပြန်သည်။

ရောမဩဝါဒကျမ်း၌ အရေးကြီးသောအချက် (၄) ချက်ကို သတိ ပြုပါ။

(၁) ကျွန်ုပ်တို့သည် ကရုဏာတော်အားဖြင့် သန့်ရှင်းခြင်းအခွင့်ကို ရရှိ သွားသည်။

(၂) ကရုဏာတော်သည် ဘုရားရှင်၏ဖြောင့်မတ်တော်မူခြင်းအကြောင်းကို ကြေညာပေးသည်။

(၃) ကရုဏာတော်သည် ယေရှုရှင်ကိုလက်ခံယုံကြည်သူတိုင်းအား သန့်ရှင်း ဖြူစင်ခွင့်ပေးသည်။

(၄) ကျွန်ုပ်တို့သည် အပြစ်သားများဖြစ်နေလျက်ပင်၊ ဖြစ်စဉ်မှာပင် ဘုရားရှင် ၏မေတ္တာတော်သည် ကျွန်ုပ်တို့အပေါ်ထင်ရှားလျက်ရှိသည်။

ခရစ်တော်၏ကရုဏာတော်သည် အကျင့်သီလကိုမကြည့်၊ တုံ့ပြန် လာသည့်အမူအရာသဘောကိုမကြည့်၊ မည်သူမဆို၊ မည်သည့်အခြေအနေမျိုး မှာမဆို မိမိ၏ကရုဏာတော်ကို ထားရှိတော်မူသည်။ နာကျင်စွာထိုးနှက် ညှဉ်းပန်းခံရပြီး ယေရှုရှင်အသေခံတော်မူခြင်းသည် အပြစ်သားများအားလုံး ခံရမည့်အပြစ်ကြွေးအားလုံးကို ကိုယ်စားဝင်ရောက်ပေးခြင်းဖြစ်သည်။  ခမည်းတော်၏အမျက်တော်ရှခြင်းကို ကိုယ်တိုင်ဝင်ရောက်ပြီး မြည်းစမ်းခံစား ခဲ့ရသည်။ ခမည်းတော်၏တရားစီရင်ခြင်းကို ကိုယ်တိုင်ခံယူတော်မူခဲ့သည်။ ခမည်းတော်သည် အပြစ်ကိုမည်မျှမုန်းကြောင်းကို လက်တွေ့ခံစားခဲ့ရသည်။ ကိုယ်တော်သည် စွန့်ပစ်ခံတော်မူ၍ ကျွန်ုပ်တို့ကိုလက်ခံခြင်းရရှိစေရန် ပြုပေး တော်မူသည်။ ကျွန်ုပ်တို့သေရမည့်အစား သူဝင်ရောက်အသေခံခဲ့သည်။   သို့ဖြစ်၍ ကျွန်ုပ်တို့အသက်ရှင်နိုင်ရခြင်းသည် ကိုယ်တော်ကြောင့်သာဖြစ်သည်။

သို့ဖြစ်၍ ကယ်တင်ခြင်းရရှိရန်မှာ ယုံကြည်ခြင်းသက်သက်သာလျှင် လိုအပ်၍ ပညတ်တော်စောင့်ရန်မလို၊ စောင့်လျှင်လည်း အကျိုးမရှိဖြစ်နေ ပါသလား။ မည်သည့်အရာကို ထပ်၍ထည့်ပေးနိုင်ပါမည်နည်း။ ကျွန်ုပ်တို့ အကျင့်သည် မည်သို့အသုံးဝင်မည်နည်း။ အကောင်းဆုံးစိတ်သဘောထား သည်ပင် မည်သည့်အကျိုးကိုပေးနိုင်ပါမည်နည်း။ သန့်ရှင်းသောဝိညာဉ်တော် ဘုရားသည် လုပ်ဆောင်ချက်မှန်သမျှကို ကူညီဖြည့်ဆည်းပေးခြင်းဖြင့် ခရစ်တော်ရှင်သည် ကပ်တိုင်ထက်၌ ကျွန်ုပ်တို့အတွက်အသေခံနိုင်ရန် သန့်ရှင်း သောဝိညာဉ်တော်မှ ကူညီပေးခြင်းဖြစ်ပါသလား။

သို့ဖြစ်၍ ကယ်တင်ခြင်းစီမံကိန်းကို အစအဦးကတည်းကပင် ကြိုတင် စီစဉ်ထားပြီးသားဖြစ်သည် (၂တိ၊ ၁း၉။ တိတု၊ ၁း၂။ ဧဖက်၊ ၁း၄)။ ထာဝရဧဝံဂေလိသတင်းစကားဟု အဘယ်ကြောင့်ခေါ်ရကြောင်းကို ကူညီ ရှင်းပြပေးသည်။ ကမ္ဘာကြီးကိုမဖန်ဆင်းမီကပင် ဘုရားရှင်သည် မည့်သည့် အရာများဖြစ်လာမည်ကို ကြို၍သိထားပြီးသားဖြစ်သည်။ ထိုကြောင့် ဖြစ်လာ ကြုံလာမည့်အရာအတွက် ကြို၍ကယ်တင်ခြင်းစီမံကိန်းကို ချမှတ်ထားခြင်း ဖြစ်သည်။