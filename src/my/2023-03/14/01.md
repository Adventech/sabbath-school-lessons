---
title:  စိတ်နှလုံးတွင်းမှဧဖက်ဩဝါဒစာ
date:   23/09/2023
---

### ဖတ်ရန်ကျမ်းချက်များ။
ဧဖက်၊ ၁ - ဧဖက်၊ ၆။

> <p>အလွတ်ကျမ်းချက်</p>
> “ယုံကြည်ခြင်းအားဖြင့် ကျေးဇူးတော်ကြောင့်သာ ကယ်တင် ခြင်းသို့ရောက်ရ၏။ ကိုယ်အလိုအလျောက်ရောက်သည်မဟုတ်။ ဘုရားသခင်သနားတော်မူရာဖြစ်သတည်း။ ကိုယ်ကုသိုလ်ကြောင့် ကယ်တင်ခြင်းသို့ရောက်သည်မဟုတ်။ သို့ဖြစ်၍ အဘယ်သူမျှ ဝါကြွားစရာအခွင့်မရှိ။ အဘယ်ကြောင့်နည်းဟူမူကား၊ ငါတို့သည် ကောင်းသောအကျင့်တို့ကိုကျင့်ရမည်အကြောင်း ယေရှုခရစ်၌ပြုပြင်၍ ဖန်ဆင်းတော်မူရာဖြစ်ကြ၏။ ထိုကောင်းသောအကျင့်တို့၌ ငါတို့သည် ကျင်လည်ရမည်အကြောင်း၊ ဘုရားသခင်သည် ငါတို့ကိုပြင်ဆင် တော်မူနှင့်ပြီ” (ဧဖက်၊ ၂း၈-၁ဝ)။

လန်ဒန်မြို့ကြီးသို့လာရောက်လည်ပတ်သော ဧည့်သည်တော်တို့သည် မြို့၏ရှုခင်းကို အထက်စီးမှကြည့်ရှုရန် “သိုင်းမ်” မြစ်အပေါ်မှ ပေ ၄၅ဝ အမြင့်၌ သွယ်တန်းထားသောကြိုးဆွဲဘီးရဟတ်ကိုစီးရင်း မြို့ကြီးအတွင်းရှိ ပါလီမန်အဆောက်အဦ၊ အထင်ကရသမိုင်းဝင်အဆောက်အဦများနှင့် ကျော်ကြား သောဘုရားကျောင်းများကို ကြည့်ရှုငေးမောအံ့ဩနေကြသည်။ ဓမ္မသစ်ကျမ်း ကျွမ်းကျင်သူ (နီကိုလပ်စ်သောမတ်စ်တွန်ရိုက်) Nicholas Thomas “Tom” Wright ရေးသားချက်အရ၊ ဧဖက်ဩဝါဒစာကို ရေးသားသောရှင်ပေါလု၏ အာရုံသည် လန်ဒန်မြို့ကြီးကို အပေါ်စီးမှကြည့်ရှုခံစားရသည်ထက်ပိုသည်။ အရှည်လျားဆုံးနှင့် အပြည့်စုံဆုံးရေးသားထားခြင်းမဟုတ်သော်လည်း တင်ဆက်ပုံ ကိုမြင်ယောင်ကြည့်သော် သက်ပြင်းချငေးမောရသောမြင်ကွင်းကြီးပင်ဖြစ်သည်။ ကြိုးတန်းပေါ်မှဘီးလှိမ့်သွားစဉ် သင်သည် ငှက်တစ်ကောင်၏မျက်စိမျိုးဖြင့် အရာဝတ္ထုတစ်ခုပြီးတစ်ခုကို ကြည့်ရှုရသည်” Paul for Everyone: The Prison Letters (London: S.P.C.K. [Society for Promoting Christian Knowledge Publishing], 2004), p. 3.

ဧဖက်ဩဝါဒစာတွင် ရှင်ပေါလုသည် ဒေသဆိုင်ရာအကြောင်းအရာ များကို ဖော်ပြခြင်းမဟုတ်ပါ။ ဩဝါဒစာကိုဖတ်ရှုသည်နှင့်အမျှ ယုံကြည်သူ နှင့်ခရစ်ယာန်အားလုံးတို့သည် မိမိတို့ရှိနေသောနေရာတိုင်း၌ သက်ပြင်းချရ လောက်အောင်ဖြစ်ကြရသည်။ ရှင်ပေါလုသည် ကျွန်ုပ်တို့အားလုံးကို လောကအား အောင်မြင်ကြရအောင် စဉ်းစားဉာဏ်ကိုပေးသည်။ ကျွန်ုပ်တို့၏စိတ်ဆန္ဒကို နိုင်နှင်းအောင်သတိပေးသည်။ အခန်းကြီးတိုင်းကို ပြန်၍ဖတ်တိုင်း မေးခွန်း တစ်ခုကို ကျွန်ုပ်တို့စိတ်ထဲအမြဲထားကြစို့။ ဧဖက်ဩဝါဒစာ၌ မည်သည့် အမှန်တရားတစ်ခုပါရှိသနည်း။ ကျွန်ုပ်တို့ယုံကြည်သူများ၏အသက်တာပုံစံကို မည်သို့ဆက်လက်ပုံချကြမည်နည်း။