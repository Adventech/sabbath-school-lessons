---
title:  ရပ်တည်ရန်ခေါ်တော်မူခြင်း
date:   09/09/2023
---

### ဖတ်ရန်ကျမ်းချက်များ။
ဧဖက်၊ ၆း၁ဝ-၂ဝ။ တရားဟော၊ ၂ဝး၂-၄။ ရောမ၊ ၁၃း၁၁-၁၄။ ၁သက်၊ ၅း၆-၈။ ၁ကော၊ ၁၅း၂၃၊ ၂၄)။

> <p>အလွတ်ကျမ်းချက်</p>
> “ကြွင်းသေးသောစကားဟူမူကား၊ ညီအစ်ကိုတို့၊ သခင်ဘုရား အားဖြင့်လည်းကောင်း၊ တန်ခိုးတော်အရှိန်အားဖြင့်လည်းကောင်း၊ ခိုင်ခံ့ခြင်းရှိကြလော့။ မာရ်နတ်၏ပရိယာယ်တို့ကို ဆီးတားနိုင်မည် အကြောင်း၊ ဘုရားသခင်ပြင်ဆင်တော်မူသောလက်နက်စုံကို ဝတ်ဆောင်ကြလော့” (ဧဖက်၊ ၆း၁ဝ၊ ၁၁)။

မျက်စိမှုန်သောအစေခံသည် မိမိရှိနေသည့်နေရာမှကြည့်လိုက်လျှင် စစ်တပ်ကြီးသည် လက်နက်ကိရိယာအစုံအလင်ဖြင့် “စစ်သည်တော်များ၊ မြင်းများနှင့် စစ်တိုက်မြင်းရထားများ များစွာဝန်းရံထားသည်ကို မြင်ရသည်။ ပုရောဖက်ဧလိရှဲထံသို့ အလျင်အမြန်ပြေးသွားပြီး သူမြင်တွေ့ရသောသတင်းကို ပြောပြသည်။ တစ်ချိန်တည်းမှာပင် စိုးရိမ်ပူပန်သောမေးခွန်းဖြင့် “ကိုယ်တော် ကျွန်တော်မျိုးတို့ မည်သို့လုပ်ကြရမည်နည်း။

ဧလိရှဲ၏တုံ့ပြန်ချက်က “မကြောက်နှင့်” သူတို့၏အင်အားထက် ငါတို့ ဘက်မှအင်အားသည် များစွာပိုမိုနေပါသည်ဟူ၍ဖြစ်သည်။ ထိုသို့ပြန်ဖြေလိုက် သည်ကို အစေခံသည် ယုံကြည်ခြင်းမရှိသောမျက်နှာအနေအထားဖြင့် မနှစ်မြို့ဟန် ပြနေသည်။ ဧလိရှဲသည် အစေခံကို မိမိ၏အနီးသို့ဆွဲယူပြီး၊ သူ့အတွက် ် ဆုတောင်းပေးလိုက်သည်။ “အိုထာဝရဘုရား၊ ဤသူသည်မြင်နိုင်မည်အကြောင်း  သူ၏မျက်စိကိုဖွင့်တော်မူပါ။” ပုရောဖက်၏ဆုတောင်းချက်ကို ချက်ချင်း ဘုရားရှင်နားညောင်းခဲ့သည်။ အစေခံသည် ခံကတုတ်တပ်ရိုးပေါ်သို့ တစ်ဖန် ပြန်သွားကြည့်၍ သူမြင်ခဲ့သောအရာနှင့် မမြင်ခဲ့မိသောအရာကို ပြိုင်တူတွေ့မြင် လိုက်ရသည်။ ယခုတစ်ကြိမ်သူတွေ့ရသောအရာမှာ စစ်တပ်တစ်တပ်တည်း မဟုတ်တော့ပါ။ စစ်တပ်ကြီးနှစ်တပ်ဖြစ်နေသည်။ “ထာဝရဘုရားသည် လုလင်၏မျက်စိကို ဖွင့်တော်မူသဖြင့် ဧလိရှဲပတ်လည်၌ တစ်တောင်လုံးသည် မီးမြင်း၊ မီးရထားနှင့်ပြည့်သည်ကို မြင်လေ၏” (၄ရာ၊ ၆း၁၅-၁၇)။

ဧဖက်ဩဝါဒစာ၊ ၆း၁ဝ-၂ဝ ကို ရေးသားရာ၌ ရှင်ပေါလုသည် ယုံကြည်သူများမျက်စိပွင့်၍မြင်နိုင်ရန် ဆုတောင်းခဲ့သည်။ မဟာတိုက်လှန် ပွဲကြီးအစစ်အမှန် အဖြစ်အပျက်၌ မျှော်လင့်စရာ၊ မျှော်လင့်ချက်ရှိကြောင်းကို ဘုရားရှင်ဖော်ပြပေးရန် ဆုတောင်းခဲ့သည်။