---
title:  လွှား၊ သံခမောက်နှင့်ဓား
date:   20/09/2023
---

`ယုံကြည်သူတို့သည် အမှားအမှန်တိုက်ပွဲအတွက် မည်သည့်အချိန်၊ မည်သို့လွှား၊ သံခမောက်နှင့်ဓားကို အဆင်သင့်စွဲကိုင်ထားရမည်နည်း (ဧဖက်၊ ၆း၁၆၊ ၁၇)။`

ရှင်ပေါလု၏လွှားသည် အရွယ်ကြီးသည့်ရောမစစ်သည်များသုံးသော ထောင့်မှန်စတုဂံပုံ၊ ဒိုင်းလွှားမျိုးဖြစ်သည်။ သစ်သားဖြင့်ပြုလုပ်၍ သားရေဖြင့် ဖုံးအုပ်ထားသည်။ အနားတို့မှာ အတွင်းဘက်ဝင်နေပြီး အပြင်မှတိုက်ခိုက်ချက် အားလုံးကို ကာကွယ်ပေးထားသည်။ ရေစိုခံဖြစ်၍၊ မီးလောင်ဒဏ်ကိုလည်း ခံနိုင်သည်။ ရန်သူပစ်သောမြားကိုလည်း ကာကွယ်ခုခံထားနိုင်သည်။ ရှင်ပေါလု ဖော်ပြသောယုံကြည်ခြင်း၏ “ဒိုင်းလွှား” သည် ဓမ္မဟောင်းခေတ်အခါ၌ ဘုရားသခင်ကို ဒိုင်းလွှားဟုပုံဆောင်ထားသည်။ ဘုရားရှင်သည် မိမိ၏လူတို့ကို ကွယ်ကာပေးထားသည် (က၊ ၁၅း၁။ ဆာ၊ ၃း၃)။ ယုံကြည်ခြင်းဒိုင်းလွှားကို ယူတင်ဝတ်ဆင်ရန်မှာ (ဧဖက်၊ ၆း၁၆)၊ ဘုရားရှင်ကိုစိတ်ချယုံကြည်လျက် စကြဝဠာမဟာတိုက်ပွဲကြီးကို ဝင်ရောက်တိုက်ခိုက်ရန်ဖြစ်သည်။ ဘုရားရှင်သည် ယုံကြည်သူတို့အတွက် ဝင်ရောက်တိုက်ခိုက်ပေးသည် (ဧဖက်၊ ၆း၁ဝ)။ အကောင်းဆုံးလက်နက်ကို တပ်ဆင်ပေးသည် (ဧဖက်၊ ၆း၁၁၊ ၁၃)။ အနိုင်ရမှာ သေချာပါသည်။

တစ်ချိန်တည်းမှာပင် ရောမစစ်သည်တို့အသုံးပြုသော သံခမောက် သည် သံ သို့မဟုတ်၊ ကြေးဝါဖြင့်သွန်းလုပ်ထားသည်။ ယင်းသံခမောက်မှာ ခေါင်းကိုကွယ်ကာသည်သာမက နောက်စေ့နှင့်ဂုတ်ကိုပါ အကာအကွယ် ပြုထားသည်။ အနောက်ဘက်၌ လည်ပင်းကို ရန်သူတိုက်ခိုက်၍မရအောင် ကာကွယ်ထားသည်။ နားကိုဖုံးအုပ်ထားသည်။ ပါးပြင်ကိုမထိမခိုက်စေရန် ကာထားသည်။ သံခမောက်ကိုပြင်ဆင်ပုံမှာ အကာအကွယ်ပြုထားပြီး လူအသက် ကိုကာကွယ်ကယ်တင်ပေးသော ခမောက်ဖြစ်သည် (ဧဖက်၊ ၆း၁၇)။ “ကယ်တင်ခြင်းတည်းဟူသောသံခမောက်” ယုံကြည်သူများတို့၏လက်တွေ့ အချိန် ကယ်တင်ခြင်းကို မြည်းစမ်းနေရသောသဘောပင်ဖြစ်သည်။ ခရစ်တော် သည် သေခြင်းကိုအောင်ကာ ထမြောက်ခဲ့ပြီ။ ကောင်းကင်သို့ပြန်၍ တက်ကြွ သွားသည်။ ခမည်းတော်ပလ္လင်လက်ယာဘက်တွင် ချီးမြှင့်မြှောက်စားခံနေရသည် (ဧဖက်၊ ၂း၆-၁ဝ)။ ကယ်တင်ခြင်း၏သံခမောက်ကို ယူတင်ဝတ်ဆင်ရမည်ဟု ဆိုရာ နတ်ဆိုးဝိညာဉ်တန်ခိုးတို့၏ ခြိမ်းခြောက်ခြင်းကိုမခံရ၊ ကြောက်ရွံ့စရာ မရှိ၊ ခရစ်တော်၏တန်ခိုးတော်ကိုသာ ယုံကြည်ကိုးစားခြင်းကိုဆိုလိုသည်    (ဧဖက်၊ ၁း၁၅-၂၃။ ဧဖက်၊ ၂း၁-၁ဝ)။

နောက်ဆုံးလက်နက်တစ်ခုမှာ “ဘုရားသခင်၏နှုတ်ကပတ်တော် တည်းဟူသော ဝိညာဉ်တော်၏ဓားကိုယူကြလော့” (ဧဖက်၊ ၆း၁၇)။ ရောမ စစ်သည်တော်များကိုင်လေ့ရှိသော အသွားနှစ်ဖက်နှင့်ဓားကို ဥပမာပြုသည်။  ရှင်ပေါလုသည် စစ်ပွဲ၌အသွားနှစ်ဖက်ပါသော လှံချွန်ဖြင့်ပစ်ထိုးသောလက်နက် မျိုးကို မဆိုလိုပါ။ ဓားအတိုဖြစ်၍ လက်ဖြင့်ကိုင်ထားပြီးထိုးသော၊ ခုတ်သော သံလျက်ဓားကို ဆိုလိုသည်။ ယုံကြည်သူများကိုင်ထားသောဓားသည်  ဝိညာဉ်တော်၏ဓားဖြစ်၏။ ဝိညာဉ်တော်မှ ထောက်ပံ့ထားသောလက်နက် “ဘုရားသခင်၏နှုတ်ကပတ်တော်ဖြစ်သည်။” ရှင်ပေါလုသည် စစ်ဗိုလ်ချုပ်တစ်ဦး ကဲ့သို့ ရှေ့သို့ချီတက်လျက် လက်နက်များကိုထုတ်ပေးသည်။ မျှော်လင့်ခြင်းနှင့် အောင်မြင်ခြင်းအကြောင်းကို ရဲရင့်စွာ တပ်မှူးတစ်ဦးကဲ့သို့ ကတိပေးခဲ့သည်။ ဧဖက်၊ ၆း၁ဝ-၂ဝ ၌ ကတိတော်ပေးခဲ့သည်။ “ဘုရားသခင်၏နှုတ်ကပတ်တော်” သည် နတ်ဆိုးစာတန်ကို လှန်ပြန်တိုက်ခိုက်၍ စစ်ပွဲ၌ အကောင်းဆုံးလက်နက် ဖြစ်သည်။ ဘုရားရှင်၏ နှုတ်ကပတ်တော်ကိုညွှန်ပြ၍ ကျယ်ပြန့်သောကတိများ ပါရှိသည့်ဧဝံဂေလိတရားကို သမ္မာကျမ်းစာမှဖော်ပြသည်အတိုင်း ကျွန်ုပ်တို့ မြင်တွေ့ရသည်။

`စစ်တပ်စစ်သည်တို့၏အမူအရာကို ကျွန်ုပ်တို့အနေဖြင့် မကြိုက် မနှစ်သက်သည့်တိုင် အမှားနှင့်အမှန်ရင်ဆိုင်တိုက်ပွဲတွင် ထိုလက်နက်များဖြင့် ပုံဆောင်သောအရာအားလုံးကို ကျွန်ုပ်တို့သင်ခန်းစာအဖြစ် မည်သို့သင်ယူနိုင် သနည်း။`