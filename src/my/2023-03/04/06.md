---
title:  ဘုရားရှင်အားဖြင့်ယခုကယ်တင်ခြင်းခံရပြီ
date:   20/07/2023
---

`ဧဖက်၊ ၂း၁-၁ဝ ကို ပြန်ဖတ်ပါ။ ရှင်ပေါလု၏နိဂုံးစကားဖြစ်သော အခန်းငယ် ၈-၁ဝ ကို အသေအချာဖတ်ပါ။ သူ၏နိဂုံးစကား၌ မည်သည့် အချက်ကို ထောက်ပြထားသနည်း။`

ဧဖက်၊ ၂း၁-၃ တွင် ရှင်ပေါလုသည် ဧဖက်မြို့ရှိယုံကြည်သူတို့အား မိမိတို့၏ကောင်းသောအမူအရာသဘောထားနှင့် အောင်မြင်မှုတစ်ခုခုကြောင့် ကယ်တင်ခြင်းရရှိသည်ဟုမဆို၊ အလျှင်းမဆိုပါ။ သူတို့၏အကြောင်းကို စပြောလျှင်ပြောချင်း ဝိညာဉ်ရေးရာ၌ အသေဖြစ်ခဲ့သည်ဟု အတပ်ပြောပြ ထားသည်။ သူတို့၏အသက်တာမှ မည်သည့်ကောင်းမှုတစ်စုံတစ်ရာကိုမျှ အမွှမ်းတင်ပေးခြင်းမပြုခဲ့ပါ (ဧဖက်၊ ၂း၁)။ အပြစ်၏ကျေးကျွန်နင်းပြားခြင်း ဘဝ၌ နေခဲ့ကြရသည် (ဧဖက်၊ ၂း၁)။ ကိုယ်ပိုင်ကောင်းမှုတစ်စုံတစ်ခုမျှ ပြ၍မရပါ။ စာတန်ဆွဲရာပါနေကြရသည်။ ပင်ကို၌က အမှားအယွင်းနှင့် စိတ်ဓာတ်ရေးရာတွင်လည်း ပျက်ပြားနေခဲ့ကြသည် (ဧဖက်၊ ၂း၂၊ ၃)။

ရိုးရိုးဝိညာဉ်ရေးမရှိသည်ထက်ပို၍ စိတ်ထားသည် ဘုရားရှင်နှင့် ပို၍ဝေးကွာသောအခြေအနေတွင်ရှိသည်။ လူသားများနှင့်ပေါင်းဖက်၍ ဘုရားရှင် ကို ရန်ပြုသူများဖြစ်သောကြောင့် တရားစီရင်ရာနေ့အတွက် စောင့်ဆိုင်းနေသူ များဖြစ်သည်။ ‘‘ကြွင်းသောသူတို့ကဲ့သို့ပင် ပကတိအတိုင်း အမျက်တော်ကို ခံရသောသူဖြစ်ကြ၏’’ (ဧဖက်၊ ၂း၃)။

မိမိတို့၏အရည်အချင်းပေါ်အားကိုးနေမည့်အစား ဘုရားသခင်၏ အကန့်အသတ်မဲ့သောမေတ္တာတော်ကို မှီခိုနေရသည်။ ထိုမေတ္တာတော်အကြောင်း ကို ဖွင့်ပြ၍မကုန်နိုင်ပါ။ မည်သည့်တန်ဖိုးကြီးသောအရာနှင့်မျှ နှိုင်း၍မရပါ။ သနားခြင်းမေတ္တာတော်အောက်၌ ယေရှုခရစ်တော်အားဖြင့် ဘုရားရှင်သည် အမှုပြုတော်မူခဲ့သည် (ဧဖက်၊ ၂း၄)။ သေဆုံးနေသောဝိညာဉ်ရေးရာသဘောမှ ထမြောက်ရှင်ပြန်စေတော်မူသည်။ ဘုရားရှင်ဝင်ရောက်ပြုတော်မူပေးခြင်းကြောင့် သာလျှင် ယေရှုရှင်ကိုယ်တော်တိုင် အာကာဝေဟင်လမ်းကြောင်းဖြင့် ဆင်းကြွ လာ၍ ကယ်တင်ခြင်းကျေးဇူးတော်ကို မြည်းစမ်းခွင့်ရရှိကြသည်။ အလွန့်အလွန် နက်ရှိုင်းလွန်းသောအပြစ်၏ အသေသတ်ခြင်းကျွန်သပေါက်ဘဝမှ သူတို့ သည် ရှင်ပြန်ထမြောက်နိုင်ရခြင်းအခွင့်ကို ရရှိသည့်အပြင် ထက်ကောင်းကင် ဘုံနန်းပလ္လင်ထက်သို့ စကြဝဠာအပေါင်း၏ပလ္လင်တကာပလ္လင်အထက်၌ ချီးမြှင့်ခြင်းခံရကာ ထိုင်ရသောအခွင့်ကို ဘုရားရှင်ပေးတော်မူသည် (ဧဖက်၊ ၂း၅၊ ၆)။ ဘုရားရှင်ဝင်ရောက်ပြုတော်မူသည့်အရာမှာ လျှပ်ပြက်သည့်ပမာ အံ့ဩဖွယ်ကြီးလှပါသည်။ လူ့ဘဝသမိုင်းစဉ်၌ ထိုသို့ဖြစ်ဖူးသောအကြောင်း လုံးဝမရှိပါ။ ဘုန်းတန်ခိုးတော်အစစ်အမှန်နှင့် ထာဝရတည်မြဲသောအရာဖြစ် သည်။ ခရစ်တော်ယေရှုအားဖြင့် ဘုရားရှင်သည် မိမိ၏ကရုဏာတော်ကို ပြသတော်မူပြီး ထာဝရတည်စေတော်မူ၏ (ဧဖက်၊ ၂း၇)။

ရှင်ပေါလု၏နိဂုံးချုပ်စကား (ဧဖက်၊ ၂း၁-၁ဝ)၊ အထူးသဖြင့် အခန်းငယ် (၈-၁ဝ) မှာ ယင်းအချက်ကို သေသေချာချာပြန်၍ သတိပေးထားသည်။ ယုံကြည်သူတို့၏ကယ်တင်ခြင်းကျေးဇူးတော်သည် ဘုရားရှင်မှ သက်သက် ပေးတော်မူသောအရာဖြစ်သည်။ လူသားတို့၏အားထုတ်မှုတစ်စုံတစ်ရာ စိုးစဉ်း မျှမပါပါ။ ယင်းဆုလာဘ်သည် ကျွန်ုပ်တို့အထဲမှ ထွက်ပေါ်လာခြင်းမဟုတ်ပါ။ ဘုရားရှင်အထံတော်မှ လုံးလုံးလျားလျားရရှိခြင်းဖြစ်သည်။ ထိုကြောင့် ကြွားဝါ စရာမလို၊ ကြွားဝါစရာအလျှင်းမရှိ (ဧဖက်၊ ၂း၈-၉)။ ဘုရားရှင်၏ကရုဏာ တော်၌ ရပ်ထနေနိုင်ခြင်းသည် ကျွန်ုပ်တို့ယုံကြည်သူများသည် ဘုရားရှင်၏ ကရုဏာတော်ကို ပြသနေခြင်းဖြစ်၏။ ‘‘ငါတို့သည် ကောင်းသောအကျင့် တို့ကို ကျင့်ရမည်အကြောင်း၊ ယေရှုခရစ်၌ပြုပြင်၍ ဖန်ဆင်းတော်မူရာဖြစ် ကြ၏’’ (ဧဖက်၊ ၂း၁ဝ)။

`ကျွန်ုပ်တို့၏ကယ်တင်ခြင်းသည် ဘုရားရှင်ထံမှ လုံးလုံးရရှိကြောင်းကို ကျွန်ုပ်တို့မည်သို့သိရှိနားလည်ကြမည်နည်း။ ကျွန်ုပ်တို့အားစိုက်ခြင်းအပေါ် လုံးဝမဟုတ်ကြောင်းကို မည်သို့သိရှိရမည်နည်း။`