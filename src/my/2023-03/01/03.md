---
title:  ပွဲကြည့်ရုံတွင်းရုန်းရင်းဆန်ခတ်မှု
date:   26/06/2023
---

`တ၊ ၁၉း၂၁-၂ဝး၁ ကိုဖတ်ပါ။ မည်သည့်သင်ခန်းစာရနိုင်သနည်း။`

ရှင်ပေါလုသည် ဧဖက်မြို့ကြီး၌ သက်သေခံရာတွင် အလွန်ထိရောက် ထိုးဖောက်နိုင်သည်။ စီးပွားရေးမြို့တော်ဖြစ်၍ နိုင်ငံခြားသားများစွာတို့သည် ‘‘အာတေမိ’’ နတ်သမီး၏ဗိမာန်သို့လာရောက်ရန် စိတ်ဝင်စားကြသည်။ ဗိမာန် ရှိသောကြောင့်လည်း နိုင်ငံတကာမှာ အာရုံစိုက်စိတ်ဝင်စားကြသည်။ ‘‘အာတေမိ’’ နတ်သမီးဗိမာန်တည်ရာ ပရဝဏ်အတွင်း ကျောက်တိုင်ပေါင်း (၁၂၇) တိုင်၊ အမြင့်ပေ (၆ဝ) စီ၊ ပါရိယန်ကျောက်ဖြူ၊ အနာအဆာကင်း၍ ပန်းပုလုပ်ငန်း တွင်ဈေးအမြင့်ဆုံးကျောက်ဖြင့် သွန်းလုပ်ထုဆစ်စိုက်ထူထားသည်။ ကျောက်တိုင် များထဲမှ (၃၆) တိုင်ကို ရွှေချထားသည်။ ‘‘အာတေမိ’’ နတ်သမီး၏ဗိမာန်သည် ကမ္ဘာအံ့ဖွယ် (၇) ခုမှ တစ်ခုအပါအဝင်ဖြစ်သည်။

ရှင်ပေါလုမှ ရုပ်တုကိုဆန့်ကျင်သောဩဝါဒကြောင့် ‘‘အာတေမိ’’ နတ်သမီးဗိမာန်ကိုမှီပြီး ဝမ်းရေးလုပ်စားသူများ၏ စီးပွားရေးလမ်းကြောင်း ပိတ်ဆို့သွားသည် (တ၊ ၁၉း၂၇)။ ‘‘ဒေမေတရိ’’ (Demetrius)  သည် ငွေပန်းထိမ်ဆရာကြီးဖြစ်၍ လက်မှုပညာသည်တို့မှီခိုရသော ဆရာကြီးဖြစ်သည်။ လူဦးရေ ၂၅,ဝဝဝ မျှဆံ့သော ပွဲကြည့်ရုံအတွင်းသို့ ဈေးရောင်းချသော နေရာမှစ၍ စီးပွားရေးပျက်ရသောကြောင့် လူတို့ငိုကြွေးလျက်ရောက်လာကြ သည်။ ထိုသို့ကြွေးကြော်ငိုယိုခြင်းကို နှစ်နာရီကြာမျှ ‘‘အာတေမိသည် ကြီးမြတ်တော်မူ၏’’ ဟု ထပ်ခါထပ်ခါ အော်ဟစ်ကြွေးကြော်ကြသည် (တ၊ ၁၉း၃၄)။ မြို့ဝန်စာရေး၏ဖျောင်းဖျမှုကြောင့် လူတို့သည် တဖြည်းဖြည်းနှင့် လူစုကွဲသွားသောအခါ ရှင်ပေါလုသည် ယုံကြည်သူများတို့နှင့်တွေ့ဆုံ၍ ဧဖက်မြို့မှထွက်သွားခဲ့သည်။

`တတိယအကြိမ်မြောက်သာသနာခရီးစဉ်အဆုံး၌ ရှင်ပေါလုသည် ဧဖက်အသင်းတော်လူကြီးများနှင့် တွေ့ဆုံခဲ့သည်။ ရှင်ပေါလုမည်သည့် အကြောင်းကိုပြောသည်ဟု သင်ယုံကြည်သနည်း (တ၊ ၂ဝး၁၇-၃၈)။`

ဧဖက်မြို့သို့ ရှင်ပေါလုရောက်ရှိခဲ့သောအချိန်သည် သမိုင်းရာဇဝင် အထောက်အထားအရဆိုလျှင်၊ 

အေဒီ ၅၂ ဖြစ်၍ သူ၏ကနဦးရည်ရွယ်ချက်မှာ ခဏတစ်ဖြုတ် သာနေမည့်အကြံရှိခဲ့သည် (တ၊ ၁၈း၁၈-၂၁)။

အေဒီ ၅၃-၅၆ ရှင်ပေါလု ဧဖက်မြို့၌ သာသနာပြုခဲ့သည် (တ၊ ၁၉း၁-၂ဝး၁) ကောရိန်သုဩဝါဒစာပထမစာစောင်ကို ဧဖက်မြို့မှမထွက်မီ အချိန်တွင် ရေးသားပြီးစီးခဲ့သည် (၁ကော၊ ၁၆း၅-၉)။

အေဒီ ၅ရ မိလက်မြို့သို့ရောက်သောအခါ ရှင်ပေါလုသည် အသင်း လူကြီးများကိုခေါ်ဖိတ်၍ ဧဖက်မြို့တွင်စည်းဝေးကြသည် (တ၊ ၂ဝး၁၇-၃၈)။

အေဒီ ၆၂ ရှင်ပေါလုသည် ဧဖက်ဩဝါဒစာကိုရေးသားခဲ့စဉ် ရောမ၌ ထောင်ချခံနေရချိန်ဖြစ်နိုင်ခြေရှိသည်။

`‘‘ထို့ကြောင့် စောင့်ရှောက်၍နေကြလော့။ ငါသည် သုံးနှစ်ပတ်လုံး နေ့ညမပြတ်လူအပေါင်းတို့ကို မျက်ရည်နှင့်တကွဆုံးမ၍နေကြောင်းကို အောက်မေ့ ကြလော့’’ (တ၊ ၂ဝး၃၁)။ ယနေ့ကျွန်ုပ်တို့အသင်းတော်ကို ရှင်ပေါလုကိုယ်တိုင် မည်သို့သတိပေးမည်ဟု သင်ထင်ပါသနည်း။ အဘယ်ကြောင့်နည်း။`