---
title:  ထောင်ချထားခံနေရသောဝိညာဉ်များကိုတရားဟောခြင်း
date:  23/11/2022
---

`1ပေ၊ 3:13-20 ကိုဖတ်ပါ။ ခရစ်တော်သည် ဝိညာဉ်တော်အားဖြင့် ကြွသွားတော်မူ၍ ထောင်ထဲမှာလှောင်ထားသောဝိညာဉ်တို့အား မည်သို့ တရားဟောခဲ့သနည်း။ ထိုဝိညာဉ်တို့သည် နောဧလက်ထက်မှ လူများဖြစ်ပါ သလား။ (က၊ 4:10 ကိုလည်းဖတ်ပါ)။`

ဝိညာဉ်သည် သဘာဝအလျောက်ဘယ်တော့မှမသေဟု ခံယူ ယုံကြည်ထားသည့်သူများသည် "ခရစ်တော်သည် ထောင်ထဲမှာ လှောင်ထားသော ဝိညာဉ်တို့အား တရားဟောခဲ့၏" ဟူသောကျမ်းချက်ကို အသေစွဲကိုင်ထား ကြသည် (1ပေ၊ 3:19)။ ယင်းအချိန်သည် သင်္ချိုင်းဂူ အတွင်းလဲလျောင်း အနားယူနေသောအချိန်ဖြစ်သည်ဟုသိရသည်။ ထိုသူတို့၏ ယုံကြည်ချက်အရ၊ ခရစ်တော်သည် ခန္ဓာကိုယ်သာ လူဇာတိခံယူထား သော်လည်း ဝိညာဉ်မှာမူ လူဇာတိမခံမယူ။ ထိုကြောင့် နောဧခေတ်ရေမလွမ်းမိုးမီနှင့် ရေလွမ်းမိုး၍ သေဆုံးသွားသော ခန္ဓာမဲ့ ဝိညာဉ်များဆီသို့ ကိုယ်တော်၏ဝိညာဉ်သည် သွားရောက် တရားဟော ပြောသည်ဟုဆိုကြသည်။

ထိုသို့အဆိုသည် သမ္မာကျမ်း၏သွန်သင်မှုရှုထောင့်အရ လက်မခံ နိုင်သောအဆို၊ ဟာသမြောက်သောအဆိုပင်ဖြစ်သည်။ အဘယ် အတွက်ကြောင့် ဟာသမြောက်နေရသည်မှာ ကျမ်းစာ၏ သွန်သင်ချက် အရ၊ သေဆုံးသွားသူ များအတွက် ကယ်တင်ခြင်း ဒုတိယအကြိမ် အခွင့်အရေးမရှိဟု ဖော်ပြခြင်းဖြစ် သည် (ဟေဗြဲ၊ 9:27,28)။ ထိုကြောင့် ယေရှုရှင်သည် အဘယ်ကြောင့် အခွင့်အရေးနောက်ထပ် မရတော့သည့် သူများကို တရားဟောနေအုံးမည်နည်း။

တစ်ချိန်တည်းမှာပင် ယင်းအဆိုသည် သမ္မာကျမ်းစာ၏ သွန်သင်ချက် မှ သေသောသူအပေါင်းတို့ငြိမ်ဝပ်စွာ သင်္ချိုင်းဂူ အတွင်း အိပ်နေလျက် မည်သည့် အကြောင်းအရာအဖြစ်အပျက်ကိုမျှမသိနိုင်၊ နောက်ဆုံးတံပိုးမှုတ်သံထွက်ပေါ်လာ မှသာ ပြန်၍ရှင်ပြန် ထမြောက်မည် ဟု ကျမ်း၏သွန်သင်ချက်နှင့်ဆန့်ကျင်နေ သည် (ယောဘ၊ 14:10-12; ဆာ၊ 146:4; ဒေသနာ၊ 9:5,10; 1ကော၊ 15:16-18; 1သက်၊ 4:13-15)။

ထိုနည်းတူယေရှုရှင်သည် အသက်မဲ့သောခန္ဓာကိုယ်မှာ သင်္ချိုင်း  အတွင်းလျောင်းနေပါလျက် သူ၏ဝိညာဉ်သည် ငရဲခန်းသို့ဆင်းပြီး နောဧခေတ် ရေမလွမ်းမိုးမီတိုင်အောင် ဆိုးယုတ်သူများကို တရားဟော ပြောမည်ဆိုလျှင် နောဧခေတ်မတိုင်မီသူများသာ ကိုယ်တော်၏ တရားကို အဘယ်ကြောင့်နာရ သနည်း။ အခြားသူများ အဘယ်ကြောင့် ထိုတရားကို မနာရပါသနည်း။ ငရဲ မီးအိုင်အတွင်း အခြားငရဲသားများစွာလည်း အတူငရဲခံနေရပါလျက် အဘယ်ကြောင့် နောဧခေတ်မတိုင်မီ သူများသာ ထူးဆန်းပြီး တရားဟောခံရ ပါသနည်း။ ရေမလွမ်းမိုးမီအချိန်က လူဆိုးများသာ အထူးသီးသန့် အဘယ်ကြောင့် ကိုယ်တော်၏ ဟောပြောချက်ကို ကြားနေရပါသနည်း။

နောဧခေတ်မတိုင်မီ ကောင်းကင်မှကျရှုံးလာသော ကောင်းကင် တမန် များကို ခရစ်တော်သခင်မှ ဟောပြောသွန်သင်ခဲ့သည် ဟူသော အဆိုသည်လည်း အဓိပ္ပာယ်မဲ့သောစကားပင်ဖြစ်သည်။ "ထောင်ထဲမှ လှောင်ထားသောဝိညာဉ်ကို "ရှေးကာလ" မှစ၍ နားထောင်မှု မရှိသော သူများဟုဆိုလျှင် (1ပေ၊ 3:19,20)၊ သမ္မာကျမ်းစာ၏ဖော်ပြချက်အရ နတ်ဆိုးတမန်တို့သည် ယနေ့ထိပင်နားထောင် ခြင်းမရှိသော ကောင်းကင် တမန်များဖြစ်ကြသည် (ဧဖက်၊ 6:12; 1ပေ၊ 5:8)။ "ထိုမှတစ်ပါး၊ မိမိတို့ အခွင့်အရာကိုမစောင့်၊မိမိတို့နေရာအရပ်ကိုစွန့်ပစ်သော ကောင်းကင် တမန် တို့ကို ကြီးစွာသောနေ့၌ စစ်ကြောစီရင်ခြင်း အလိုငှာ၊ ထာဝရချည်နှောင်ခြင်းအားဖြင့် မှောင်မိုက်ထဲမှာ ချုပ်ထား တော်မူ၏" (ယုဒ၊ 6)။ ကယ်တင်ခြင်းအတွက် လုံးဝအခွင့်အရေး မရှိတော့ပါ။

ကျွန်ုပ်တို့သည် 1ပေ၊ 3 မှဖော်ပြသော "လှောင်ထားသောဝိညာဉ်" အကြောင်းကို သတိပြုကြရပါမည်။ အခန်းငယ် 19 သည် အခန်းငယ်  20 ကို အထူးပြုရေးသားထားကာ၊ နောဧအချိန်နားထောင်ခြင်းမရှိသော  သူများဟု ရေးသားထားသည်။ ဂရိစာလုံး၏အခေါ်အဝေါ်၌ "ပနူးမာ"  ကို ယင်းကျမ်းချက်တွင်အသုံးပြုထားသည်။ အခြားဓမ္မသစ် ကျမ်းချက်များ ၌လည်း အသုံးပြုလျက်ရှိသည် (1ကော၊ 16:18; ဂလာတိ၊ 6:18)။ ထိုဝေါဟာရကိုအသေအချာလေ့လာသောအခါ အသက်ရှင်နေလျက် ရှိသောသူ၊ ကယ်တင်ခြင်း၏ဖိတ်ခေါ်ချက်ကိုကြားရပါလျက် လက်ခံ နိုင်သော အခြေအနေ၌ရှိသူဟု ဆိုလိုပါသည်။ ထောင်ထဲမှ လှောင်ထား ခြင်း ခံရသော စကားသည်လည်း  တိုက်ရိုက် လှောင်ထားခြင်းကို မဆိုလိုပါ။ အပြစ်၏ ချည်နှောင်ခြင်းကြောင့် လူသား၏ သဘာဝကျ ဆင်းသွားရခြင်းကို မြင်နေရသည့် အဖြစ်ကို ဖော်ပြခြင်းဖြစ်၏ (ရောမ၊ 6:1-23; ရောမ၊ 7:7-25)။

`ခရစ်တော်၏ဟောပြောခြင်းအကြောင်းအရာအလုံးစုံသည် နောဧအချိန် ကပင် အပြည့်အဝရှိပြီး ဘုရားသခင်ကိုယ်တိုင် သွန်သင်ခဲ့ သည် (ဟေဗြဲ၊ 11:7) နှင့် "ဖြောင့်မတ်ခြင်း တရားကို ဟောပြောခဲ့သူ ဖြစ်သည်" (2ပေ၊ 2:5)။ ရှင်ပေတရုရေးသားသောကျမ်းချက်များ၌ သစ္စာရှိခြင်းအကြောင်းကိုသာ ရေးသား ထားခြင်းဖြစ်၍ သေဆုံးနေသူ တစ်ယောက်၏အခြေအနေကို ရေးသားဖော်ပြ ခြင်းမဟုတ်ပါ။`