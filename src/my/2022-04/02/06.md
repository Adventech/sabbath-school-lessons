---
title:  ပထမဦးဆုံးသောဧဝံဂေလိကတိတော်
date:  06/10/2022
---

`က၊ 3:15, 21 ကိုဖတ်ပါ။ လူသားအတွက် မည်သည့်မျှော်လင့် ချက်မျိုးကို တွေ့ရှိနိုင်သနည်း။`

က၊ 3 သည် ကမ္ဘာကြီးအပြစ်တွင်းကျရောက်သည်နောက် အလွန် ကြောက်ဖွယ်အကြောင်းအရာများဖြစ်လာမည်ကို ဖော်ပြပေးခြင်း ဖြစ်သည်။ အရာခပ်သိမ်းသည်ပြောင်းလဲသွားခဲ့သည်။ အာဒံနှင့်ဧဝ တို့ သည်လည်း ကမ္ဘာကြီး တည်ရှိခဲ့သောအခြေအနေနှင့် ဖြစ်ပျက်လာမည့် အခြေအနေကို နှိုင်းယှဉ်ရှုစား သွားရမည်ဖြစ်သည်။

သို့သော် ဒုက္ခဆင်းရဲအတွင်းမှာပင် ဘုရားရှင်သည် သူတို့အား ပစ္စုပ္ပန်အာမခံချက်နှင့်အနာဂတ်မျှော်လင့်ချက်ကိုပေးခဲ့သည်။ ပထမဦးဆုံး ဘုရားရှင်သည် မြွေကိုကျိန်ဆိုလိုက်ရာမှ မေရှိယအရှင်ကြွလာ၍ ကယ်တင်ခြင်း ကျေးဇူးကို လူသားတို့ခံယူရမည်။ မျှော်လင့်ချက်ကို တစ်ပါတည်း ကြေညာ လိုက်သည်။ ကိုယ်တော်ကြေညာကျိန်ဆိုချက်မှာ "သင်နှင့်မိန်းမကိုလည်း    ကောင်း၊ သင်၏အမျိုးအနွယ်နှင့် မိန်းမ၏ အမျိုး အနွယ်ကိုလည်းကောင်း၊ ငါသည် ရန်ငြိုးဖွဲ့စေမည်။ သူသည်သင်၏ ခေါင်းကိုကြိတ်လိမ့်မည်။ သင်သည်သူ၏ ဖနောင့်ကိုကြိတ်လိမ့်မည်" ဟုမိန့်တော်မူ၏ (ကမ္ဘာ၊ 3:15)။

"ရန်ငြိုးဖွဲ့သည်" ဟုအဓိပ္ပာယ်ပြန်ဆိုထားသော ဟေဗြဲ ဝေါဟာရ၏ မူရင်းမှာ "ဧယဗါ့" ဖြစ်၍ ရှည်လျားသောအမှားအမှန် မဟာ တိုက်လှန်ပွဲကြီးမျိုးမဟုတ်ပါ။ ဘုရားရှင်သည် လူသားတို့၏စိတ်အတွင်း မိမိ၏  ကရုဏာတော်ကိုသွတ်သွင်းပေးခြင်းဖြင့် အပြစ်သည် မကောင်း ကြောင်းကို လူတို့သိရှိနားလည်ခြင်းသဘောဖြစ်သည်။ သဘာဝအားဖြင့် ကျွနု်ပ်တို့သည် လုံးဝကျရှုံးနေသူဖြစ်သည် (ဧဖက်၊ 2:1,5)။ "အပြစ်၏ကျွန်" (ရောမ၊ 6:20) ဖြစ်နေရသည်။ မည်သို့ရှိစေ၊ ဘုရားရှင်သွတ်သွင်းပေးတော်မူသော ကရုဏာတော်သည် ကျွန်ုပ်တို့ အသက်တာ၌ စာတန်ကိုတွန်းလှန်ချေမှုန်းပစ် ရန်၊ စာတန်ကို ရန်သူဟု သဘောပိုက်နိုင်ရန်အတွက်ဖြစ်လာသည်။ ထိုရန်ငြိုး ဖွဲ့ခြင်းသည် ဧဒင်မှ ပေးသောလက်ဆောင်ဖြစ်သည်။ ကိုယ်တော်၏ကယ်တင် တော်မူခြင်း ကရုဏာတော်ကို လက်ခံရန်ဖြစ်သည်။ ထိုပြောင်းလဲခြင်း ကရုဏာတော်နှင့် အသစ်ပြုပြင်သောတန်ခိုးတော်မရှိလျှင် လူသားထု တစ်ရပ်လုံးသည် စာတန်မာရ်နတ်၏ကျွန်ဘဝမှလွတ်လမ်းမရှိနိုင်ပါ။ စာတန်ပြုသမျှနုရမည့် အဖြစ်သာရှိနေပေမည်။

ဘုရားရှင်သည်တစ်ဆင့်ထပ်၍ တိရစ္ဆာန်ကိုယဇ်ပူဇော်ခြင်းဖြင့် မေရှိယ ကြွလာမည့်ကတိတော်ကို သက်သေပြခဲ့သည် (က၊ 3:21)။ "ဘုရားရှင် ညွန်ကြားသည်အတိုင်း အာဒံသည် ပထမဦးဆုံး တိရစ္ဆာန်ကို သတ်၍ ယဇ်ပူဇော် ရသောအခါ သူ၏စိတ်ခံစားချက် အလွန်နာကျင် ခဲ့ရသည်။ ဘုရားရှင်တစ်ပါးတည်းသာ ပေးနိုင်သော  အသက်ကို အာဒံသည် လက်ကိုဆန့်၍သတ်ရမည့်အရေး၊မိမိ၏အပြစ်အတွက် အသေခံ ပေးရမည့်ယဇ်ကောင်အတွက်အရေးသည် အာဒံ အတွက် မသက်သာ လှပါ။ ပထမဦးဆုံးသေခြင်းကိုမြင်တွေ့ခံစားရသောအချိန် ဖြစ်သည်။ သွေးအလိမ်းလိမ်းနှင့်ဆန့်ငင်ဆန့်ငင် အသက်ငင် နေသော ယဇ်ကောင် ကိုကြည့်၍ သေခြင်းတရား၏နာကျင်မှုကို သဘော ပေါက်ရသည်။ သူသည် ဘုရားသခင်၏သားတော်ကိုသာ မျှော်လင့်စရာ ရှိတော့သည်။ သားတော်သည် ယဇ်ကောင်အဖြစ် လာရောက်အသေခံ ရမည်။ လူသားများအားလုံး၏ကိုယ်စား အပြစ်၏အခကို မိမိ၏ အသက်နှင့် ပေးဆပ်ရမည်"

`2ကော၊ 5:21 နှင့် ဟေဗြဲ၊ 9:28 ကိုဖတ်ပါ။ ဧဒင်ဥယျာဉ်တော်မှ ပထမဦးဆုံးဖော်ပြချက်ကို အဆိုပါကျမ်းချက်များမှ မည်သို့သွန်သင် ထားသနည်း။`

သူတို့သည်ဧကန်အမှန်သေရမည်ကို သိရှိသွားသည် (က၊ 3:19, 22-24)။ အာဒံနှင့်ဧဝသည် ဧဒင်ဥယျာဉ်တော်မှထွက်သွားရသည်။ သို့သော် သင်္ဘောသဖန်းရွက်ဖြင့် မိမိကိုယ်ကိုမလုံမခြုံကာကွယ်ခြင်းမျိုးမဟုတ်ပါ (က၊ 3:7)။ ဘုရားသခင်ကိုယ်တိုင်သားရေအဝတ်ကို သူတို့အတွက်စီမံ၍ ဝတ်ဆင် ပေးခဲ့သည် (က၊ 3:21)။ ဖြောင့်မတ်ခြင်းဖြင့်  ဖုံးအုပ်ပေးသည့်ပုံပမာဖြစ်သည် (ဇာခရိ၊ 3:1-5; လုကာ၊ 15:22)။ သို့ဖြင့် နေရင်းနေရာဧဒင်ဥယျာဉ်တော် သို့ပြန်၍ပို့ဆောင်ပေးမည့် ဧဝံဂေလိ သတင်းကောင်းကို လူသားတို့အားဖော်ပြပေး ခဲ့သည်။