---
title: 'A Nungta Pasian Thu Leh Kha Siangtho'
date: 21/06/2020
---

Pasian’ thupen lampiman tawh simding thupi mahmah hi. Thupi bek hilozaw in, i sim bang bang nuntakpih ngiat ding thupi semlai hi. Laisiangtho simna ah mungtuppi pen theihzauna ding bek hi lo hi. Pasian’thu e’n makaihkeei ding hilozaw a, Pasian’thu in eimah hong makaih ding a, i nuntakzia leh i ngaihsutzia hong puahphatsak ding hizaw hi. Thuman i nuntakpih nopna lungsimin tua thuman sungah hong ki aapsak zaw hi.Eite’ lungsim leh nuntakna a luahnuam vangliante tawh kido i hih manin, khatveivei haksapitakin kipeek kulthei hi. A tawpna ah panna ding panmun nih bek omhi.

`Philippians 2:12–16 simin. I nuntakzia ding bang hong gen hiam?`

Pasian eisung ah nasem a, Khasiangtho tawh hongsem in, tua Khasiangtho in laisiangtho teltheihna pilna hongpia hi.Mawhnei mihing i hihna in, Pasian’thuman nalangdo theizel a, eima utthu khawngin Pasian’thu khawng kimanglo thei hi (Rom. 1:25; Eph. 4:17, 18).Khasiangtho lo tawh Pasian’thu lainatna kinei theilo hi. Lam-etna, muanna leh itthuk kikna cihte omtheilo hi. Tua Khasiangtho tungtawnin Pasian in, “note in utna lungsim leh ama deihna nazuihzawh nadingun Pasian in nasem hi” (Phil. 2:13) cihi.

Khasiangtho pen, laisiangtho a thukzaw in teltheihna lam leh, Pasian’kammal sungah kibual theihna lamah hong makaih tawntung hi. Pasian’thu sungah lawpna leh lunglutna hongpia a, muhnathak hong musak in, Pasian’deihna bang mangding leh citak dingin hong puahpha hi.

“Khasiangtho panpihna lotawh kuamah in laisiangtho hilhcian zolo uhhi.A kiniamkhiat lungsim leh hilhna ngai lungsim tawh Pasian’thu nasim ciangbekin, vantungmite in, nagei panin, Pasian’thuman hong guan ding hi”—Ellen G. White, Selected Messages, book 1, p. 411. Tuabang in, khalam thute khalamthu mah tawh letkhia leng (1 Cor. 2:13, 14),Pasian’deihna “zingsang simin” (Isa. 50:4, 5) hong zuizo sak ding hi.

`Philippi 2:16 sungah “nuntaknathu lenkip” ding cihi. Bang acihnopna ahi diam? I koici letkip tam? Thuhilhkikna 4:4 ah, tuatawh ki zawitawn thukhat omhi. Hihteng nakoici muh hiam?`