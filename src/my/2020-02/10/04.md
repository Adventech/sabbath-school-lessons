---
title: 'Daniel Nebuchadnezzar Leh Babylon'
date: 02/06/2020
---

2007 kum July kha in,Vienna Universitypan laisiam khatin, British Museumkici taanghvan kepna munah, Babylon kumpi Nebuchadnezzar hunlai pek a kigelh suangpeeklai khat a simphatuh ciangin, Jeremiah 39:3 ah a kigelh “Nebusarsekim” cih Babylon ulian khat’min mu uhhi. Tua Nebusarsekim cihpen, Daniel leh Nebuchanezzar hunlai akumpite leh uliante khempeuh lakah, leisung tawhkiknapan a ki mukik khat ahihi.

`Daniel 1 leh 5 simin. Taanglai pekpanin Pasianin kamsangin azat Daniel in, sangdingin a khensatnate in, tuhun mihing awn tampitakte, koibangin hong huzaapzo thei hiam?`

Daniel in annek leh thungetna tawh Pasian tungah citak dingin “a lungsim khensat hi” Dan. 1:8.Hihbang gamtat hoihtawh kipan ahih manin, anuntaksung khempeuh etteh takcingpa hi den hi. Tua hangin lungsim ciimna, pilna leh theihtelna Pasian in pia hi. Tuate Nebuchadnezzar leh a tupa Belshazzar in zong kipsak uh a, pahtawina zong pia uhhi. Tua sang a thupi zawlai in, Kumpi Nebuchadnezzar mahmah kikheelsak zozen hi (Dan. 4:34-37).

Nebuchadnezzar pen Nabopolassar tapa ahihi.A pata un a khuapi minthang lamkhawm uh hi(Dan. 4:30). Babylon khuapi sungah taattung biakinn 300 valbang om a, kulh thuapnih pi 12 pan 22 dongbang a sah tawh a ki uum, kumpi inn hoihluamai khat omhi. A kulhpite ah kongpi giat kihong a, kongpi khatsimin Babylon pasiante min khatciat kivawh hi. A minthangpenpen Ishtar kongpi hi a, Germany leisung tote in mukhia uh a, Berlin khuapi Pergamom Museumah koih uhhi.

Daniel 7:4 ah, Babylon pen kha nei humpinelkai tawh limpuasak hi. Ishtar kongpi lamzuat nading lampi ah humpinelkai lim 120 omhi. Mihing khat a bawhlian dingdan humpinelkai limkhat zong leisung tote’n mukhia uh a,tuni dongmah khua pualam ah omgige hi. Hihte in a lianmahmah Babylon pen humpinelkai tawh kigenteh cih teci hi a, laisiangtho tangthute thuman thutak ahihna hong lak hi.

`Daniel 1:8 sungah “Danielin a lungsim khensat hi” cihi.Bang a cihnopna hiam? Hih ding hihloh dingna “lungsim khensat ding” bang peuh a omdiam?`