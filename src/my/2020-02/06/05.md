---
title: 'Mawhnei A Puuksa Eite Dinmun'
date: 06/05/2020
---

`John 9:39–41 leh John 12:42, 43 simin. Laisiangtho thuman saantheihna dingpan bangin mipite’maidaal hiam? Hih thupiangte panin, eimau adingin, bang hilhkholna peuh omthei hiam?`

Simmawhna leh zahpihna tawh Zeisu anial biakna Makaite’thu kiciantakin i theikhin hi. Ama’kammalte tawh kisai in tuate tawh a kinai mahmah gamtatna i neihloh na’ng kidawm ciatni. Eite leh Pasian kizopnapen, mawhna in hong suksiatsakzo a, kizopna kitatkhinzo cih thei hihang. Mawhna in mihing dinmun hong susia hi. Laisiangtho i telzia zong hong suksiatsak hi. I lungsim ngaihsutnate mawhna lamah paipahpah bek thamlo, i lungsim mahmah mawhna in susiakhin a hihmanin, Pasian’thuman ah ciahkik ding hihang. Anuai a siatna tekhawng i lungsim sungah hong piangkha ding hi: kiphatsakna, ei leh ei kikhemna, lunghianna, kigamlaatna leh thumanlohna.

Mikiphasak khatin Pasian leh a kammalte sangin, amah ki liansakzaw hi. Kiphatsakna in, kiliatsakna lamah, lailetpa lungsim makaih a, laisiangtho thuman sangin kiliansakzaw hi. Pawlkhat leuleu in, Pasian’deihna tawh kituakkei phial lehzong, amau lungsim a lawpsak zote bekmah ngainuam uhhi. Pasianin ei leh ei ih kikhemloh ding hong hilhphapha hi (Mang. 3:170. Mawhna in lunghianna piangsak a, Pasian’kammal muanzawhloh ding lamah hong kaai hi. Mikhat peuhin uplahnahong neih ciangin, thumantak a laisiangtho khiat zong hong omnawnlo hi. Tua a umlahpa in laisiangtho tawh kituaklo liangdongin, amah hong kilaamsang ta hi. Tua dinmun pen lauhuai mahmah hi.

Tua sangin, upna leh ki-aapna tawh laisiangtho zuankik in, mawhzonna leh uplahna paai ding hihang. Kiphatsakna, eileh ei kikhemna, uplahna cihte in, Pasian tawh hong kigamlasak a, laisiangtho thumanloh lamah hong paipih in, Pasian’deihna hong zuinuamlo sakthei hi.

`Laisiangtho sung a nasimsimsa thuman khatpeuh nalangdo khangei hiam? Hih ding a cihkhat hihlo zaw in a dangkhat nahihnuam zawkha hiam? Bang thupiang a, bang pilna peuh ngah nakisa hiam?`