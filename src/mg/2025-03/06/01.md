---
title:  NIAMPITA NY RANOMASINA MENA
date:   02/08/2025
---



> Velomin'ny Teniny : Lev. 18 (5h34)


### NIAMPITA NY RANOMASINA MENA


### Hodinihina mandritra ny herinandro: 
Eks. 12:31-36; Jak. 2:17-20; Eks. 13:1-14:31; Heb. 11:22; Eks. 15:1-21; Apok. 15:2-4.


> <p>Tsianjery:</p> 
> "Ary hoy Mosesy tamin'ny olona: Aza matahotra hianareo, mijan√≤na, fa ho hitanareo ny famonjen'i Jehovah, izay hataony ho anareo anio; fany Eg Egyptiana, izay hitanareo anio, dia tsy ho hitanareo intsony mandrakizay. Jehovah hiady ho anareo, fa hianareo kosa hangina." - Eks. 14:13,14


Ny fanafahana tany Egypta no fanandramana mahatalanjona sy be voninahitra indrindra niainan'ireo vahoakan'Andriamanitra tamin'ny andron'ny Testamenta Taloha. Izany toe-javatra izany no ohatra nasehon'ny lanitra momba ny nandresen'i Jehovah ny fahavalon'ireo Hebreo sy ny nitondrany ny Isiraelita tamim-pandresena hiditra tao amin'ny Tany Nampanantenaina.


Raha ny fijerin'olombelona, dia tao anatin'ny toe-javatra tsy misy fanantenana, ary tsy hahavitana na inona na inona mihitsy aza, izy ireo - olana izay tsy hainy novahana samirery. Ny fidiran'Andriamanitra an-tsehatra ihany no azo heverina fa hanafaka azy ireo amin'izany. Tahaka izany koa isika sy ny fahotana: raha ny maha-isika antsika sy ny herin'ny tenantsika ihany no jerena, dia ao anatin'ny toe-javatra tsy misy fanantenana isika. Mila zavatra miezinezina kokoa noho ny Eksodosy isika, ary ananantsika izany: ny hazo fijalian'i Kristy sy izay nataon'i Kristy teo ho antsika rehetra.


Mahatalanjona sy toa tsy mampino ireo toe-javatra nanamarika ny fialan'ny Isiraely tao amin'ny tany Gosena, izay voalazan'ny Eks. 12, mandra-pahatonga eo amin'ny hiran'i Mosesy izay hiraina amim-pifaliana ao amin'ny Eks. 15. Teo amin'ny faratampony tokoa ny famantarana sy ny fahagagana ary ny asa fanavotana mahagaga nataon'Andriamanitra.


Kanefa na ireo toe-javatra ireo aza dia tsy azo ampitahaina amin'izay nataon'i Kristy ho antsika teo amin'ny hazo fijaliana; tandindona tsotra naneho izany fotsiny ihany ny zava-mahatalanjona ao amin'ny Eksodosy.


_*Famerenana ny lesona ny sabata 09 Aogositra._