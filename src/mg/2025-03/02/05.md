---
title:  "FIALAN-TSINY EFATRA"
date:   09/07/2025
---

> Velomin'ny Teniny : Eks. 34

### FIALAN-TSINY EFATRA

`Vakio ny Eks. 4:1-17. Inona avy ireo famantarana avy amin'Andriamanitra nasaina notanterahin'i Mosesy mba ho fanamafisana ny maha-mpitondra hafatr'Andriamanitra azy?`


Niezaka niala tsiny indray i Mosesy mba tsy hanao ny asa nasain'Andriamanitra nataony (jereo ny Eks. 3:11). Tsy te ho any Egypta hiatrika an'i Farao izy. Ary efa tsy nahomby rahateo izy rehefa niezaka, tamin'ny herin'ny tenany, hanampy ny Hebreo. Ankoatra izany, tsy nino na nanaiky azy ho mpitarika azy ireo vahoaka iray firenena aminy. Koa nanao ity fialan-tsiny fahatelo ity i Mosesy: "Indro, tsy hino ahy na hihaino ny feoko izy, fa hanao hoe: Tsy niseho taminao Jehovah." Eks. 4:1. Tsy mametra-panontaniana izy eto fa te hilaza fotsiny hoe "Tsia"; tsy hanao ilay andraikitra nasain'Andriamanitra nataony izy.


Famantarana mahagaga roa no nomena an'i Mosesy hataony eo anatrehan'ny loholon'ny Isiraely ary, avy eo, eo anatrehan'ny Farao: (1) ny tehiny niova ho menarana ary avy eo niova ho tehiny indray, ary (2) ny tanany tonga boka, fa avy eo, sitrana avy hatrany. Tokony handresy lahatra ny loholona ireo fahagagana roa ireo fa miasa ho azy ireo Andriamanitra. Fa raha tsy izany, dia nampiana fahagagana fahatelo: ny fanovana ny rano ho ra (Eks. 4:8,9).


Na efa nanome ireo fahagagana lehibe ireo an'i Mosesy aza Andriamanitra, dia mbola nanao fialan-tsiny hafa indray izy, ny fahefatra: "votsa vava" izy.


`Vakio ny Eks. 4:10-18. Ahoana no namalian Andriamanitra an'i Mosesy? Ary inona ny lesona azontsika raisina avy amin'izany ho an'ny tenantsika, na inona na inona iantsoan' Andriamanitra antsika hatao?`

Ireo fialan-tsiny efatra ireo dia mampiseho fa tsy marisika i Mosesy hanaiky ny antson Andriamanitra. Mampiasa tohan-kevitra toa "mitombina" izy mba hanarontsaronana ny tsy fahavononany handeha. Ny telo voalohany dia miendrika fanontaniana: (1) Iza moa aho? (2) Iza lanao? ary (3) Ahoana raha tsy mino ahy izy ireo? Ary ny fahefatra dia fanambarana hoe: "votsa vava aho". Vahaolana lehibe no nasetrin'Andriamanitra izany rehetra izany. Teny fikasana maro mampahery no namalian'Andriamanitra ireo fialan-tsiny ireo.


Avy eo dia nitalaho farany i Mosesy ary nitsotra tamin'Andriamanitra hoe: "Tompo Ã´, mifona aminao aho, iraho izay tianao hirahina." - Eks. 4:13. Namaly azy Andriamanitra fa indro efa nandefa an'i Arona rahalahiny hitsena azy Izy mba hanampy azy. Nanaiky mangina i Mosesy nony farany ary nangataka ny tsodranon'i Jetro talohan'ny niaingany ho any Egypta.