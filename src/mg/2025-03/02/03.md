---
title:  "ILAY ANJELIN'I JEHOVAH"
date:   07/07/2025
---

> Velomin'ny Teniny : Eks. 32

### ILAY ANJELIN'I JEHOVAH


Niseho tamin'i Mosesy "llay anjelin'i Jehovah (...) teo anaty lelafo teo amin'ny roimemy anankiray." - Eks. 3:2. I Jesosy Tompo mihitsy no niteny tamin'i Mosesy avy "tao afovoan'ny roimemy" (Eks. 3:4).


Aoka tsy hanahiran-tsaina antsika ny filazana an'i Jesosy Kristy hoe "anjelin' ny Jehovah". Ny hoe anjely mantsy dia midika fotsiny hoe "iraka" na "mpitondra hafatra" (Hebreo mal'akh), ary miankina amin'ny tontolon-kevitra no ilazana io anjely io ho olombelona na Andriamanitra (jereo ny Mal. 3:1). Ohatra maro no ahitana ao amin'ny Baiboly fa Andriamanitra no lazaina amin'ny hoe "Anjelin'i Jehovah" (diniho, ohatra, ny Gen. 22:11,15-18; Gen. 31:3,11,13; Mpits. 2:1.2; Mpits. 6:11-22; Zak. 3:1,2). Ilay Anjelin'i Jehovah eto dia tsy vitan'ny miteny amin'ny anaran'i Jehovah fotsiny, fa Izy mihitsy no Jehovah. I Jesosy no irak'Andriamanitra mampita ny Tenin'ny Ray amintsika.


`Vakio ny Eks. 3:7-12. Ahoana no nanazavan'Andriamanitra tamin'i Mosesy ny anton'ny faniriany hiditra an-tsehatra hamonjy ny Isiraelita nandevozina tany Egypta?`


Soritana ho toy ny fitarainana sy antso vonjy mafy ny fahorian'ny vahoakan' Andriamanitra tany Egypta. Nandre ny fitarainany Andriamanitra ary nandona ny fony izany (Eks. 2:23-25). "Oloko" no niantsoany azy ireo (Eks. 3:7). Izany hoe, na dia talohan'ny fanamafisana ny fanekena teo Sinay aza, dia efa vahoakany izy ireo, ary hataony monina sy ambinina (raha mankat√≤), ao amin'ny tany Kanana araka ny nampanantenainy ny razambeny.


Nilaza tamin'i Mosesy Andriamanitra fa hirahiny ho any amin'ny Farao izy mba hanao asa manokana: "Koa avia ankehitriny hianao hirahiko ho any amin'i Farao hitondra ny zanak'Isiraely oloko hivoaka avy any Egypta." - Eks. 3:10. Mbola antsoin'Andriamanitra hoe "oloko" indray izy ireo eto.


Endrey ny fahambonian'ny asa natolotr'Andriamanitra ny mpanompony! Koa fanontaniana no nasetrin'i Mosesy izany, hoe: "Iza moa aho? (...)" Izany hoe, rehefa takatr'i Mosesy ny lanjan'ilay zavatra hitranga sy ny anjara asany ao anatin'izany rehetra izany, dia nanontany tena izy hoe nahoana no olona toa azy no nofidina. Hitantsika eto ny toetra nasehony tamin'ny voalohany, nanetry tena izy, ary nahatsapa fa tsy mendrika ny asa niantsoana azy hataony.


`Nahoana ny fanetren-tena, sy ny fahatsapana ny "tsy fahamen-drehantsika", no zava-dehibe ho an'izay rehetra miezaka hanaraka ny Tompo sy hanao zavatra ho Azy?`