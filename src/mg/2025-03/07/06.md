---
title:  "MOFON'AINA SY RANON'AINA"
date:   14/08/2025
---

> Velomin'ny Teniny : Nom. 3

### MOFON'AINA SY RANON'AINA


`Vakio ny 1 Kôr.10:11. Inona, araka ny voalazan'l Paoly, ny antony niraketana an-tsoratra Ireny tranga ireny?`

Manazava i Paoly fa ohatra sy fampitandremana ho an'ny mpanara-dia an'i Kristy ny zava-nitranga rehetra tamin'ny Isiraelita, ary hanampy azy ireo tsy ho tratry ny olana efa nahavoa azy ireo; izany hoe, haka lesona avy amin'ny oha-piainany izy ireo. Toromarika manan-danja ho antsika izany, dia isika "Izay niharan'ny faran'izao tontolo izao". Omen'Andriamanitra ny vahoakany ny Fanahy Masina mba hanatanjahana ny mpino amin'ny "fanahy mahery sy fitiavana ary fahononan-tena" 2 Tim. 1:6,7, mba hahaizan'izy ireo mandray fanapahan-kevitra tsara sy manaraka ny fampianarany. I Jesosy Kristy no Loharanon'ny fiainana vaovao (Jao 14:6), ary Izy irery ihany no mahay manova antsika "ho fanatitra velona, masina, sitrak'Andriamanitra (...). Ary aza manaraka ny fanaon'izao tontolo izao; fa miovà amin'ny fanavaozana ny saina, hamantaranareo ny sitrapon'Andriamanitra, dia izay tsara sady ankasitrahana no marina." - Rôm. 12:1,2.

Naka fampianarana avy amin'ireo fitantarana ireo i Jesosy taty aoriana, mikasika ny mana sy ny rano manokana, ka nataony sary an'ohatra ireo nampianarana fahamarinana momba ny Tenany, Izay nitarika azy ireo namakivaky ny tany efitra.

`Vakio ny Jao. 4:7-15 sy ny Jao. 6:31-51. Inona avy ireo fahamarinana ambara amintsika eto, amin'ny maha-Kristianina antsika?`

Hitan'ilay vehivavy Samaritana fa fanomezana izay tsy ho azony velively any an-kafa no natolotr'i Kristy azy. Avy amin'Andriamanitra ny hetaheta ao anaty, te hahazo fiadanana sy fifaliana ary fahasambarana; noho izany, Andriamanitra irery ihany no mahay manome fahafaham-po ny amin'izany (Sal. 42:1,2).

Nanazava i Jesosy, momba ny mana, fa Andriamanitra no nanome izany ho an'ny olona, fa tsy i Mosesy tsy akory. Ary nilaza i Jesosy hoe: "Izaho no mofon'aina; izay manatona Ahy tsy mba ho noana" - Jao. 6:35. Naverin'i Jesosy intelo fa Izy no Mofon'aina (Jao. 6:35,41,48).

Tahaka ny mana tany an'efitra, izay "mofo avy tany an-danitra" (Jao. 6:31,32), dia toy izany koa ny rano avy tamin'ny vatolampy; fanomezan'i Kristy hahafa-po ny hetahetan'izy ireo izany. Ankoatra ireo lafiny ara-nofo ireo, ny mofo sy ny rano dia misy heviny ara-panahy koa, satria i Jesosy Kristy no "mofon'aina" (Jao. 6:35,48) sy "rano velona" (Jao. 4:10,11,14; Jao. 7:37,38). Ao Aminy irery ihany, noho izany, no tena ahazoantsika izay ilaintsika, hahafaka marina ny hetaheta sy ny hanoanantsika ara-panahy.
