---
title:  JETRO
date:   13/08/2025
---

> Velomin'ny Teniny :  Nom. 2

### JETRO


Namangy an'i Mosesy i Jetro rafozany, izay antsoina vadin'i Mosesy, koa hoe Regoela (Eks. 2:18). Nentiny niaraka taminy i Zipora vadin sy ny zanany roa lahy, Gersoma sy Eliezera. Rehefa ren'i Mosesy fa ho avy izy ireo, dia nivoaka niarahaba azy izy.


`Vakio ny Eks. 18:1-27. Inona avy ireo dingana lehibe teo amin'ny tantaran'ny firenena nitranga teto?`


Tonga i Jetro satria nandre momba ny fanafahana mahagaga nataon' Andriamanitra ho an'ny Isiraely. Notantarain'i Mosesy tamin'i Jetro tamin'ny tsipiriany "izay rehetra efa nataon'i Jehovah tamin'i Farao sy tamin'ny Egyptiana noho ny amin'ny Isiraely, mbamin'ny fahoriana rehetra nanjo azy teny an-dalana, sy ny namonjen'i Jehovah azy." - Eks. 18:8.


Nidera ny fahatsaram-pon'Andriamanitra sy ny fidirany an-tsehatra tamin'ny fomba mahagaga ho an'ny vahoakany i Jetro, nanao hoe: "Isaorana anie Jehovah, Izay namonjy anareo ho afaka tamin'ny t√†nan'ny Egyptiana sy tamin'ny tanan'i Farao, dia Izay namonjy ny olona tsy hotapahin'ny Egyptiana. Ankehitriny dia fantatro fa lehibe Jehovah mihoatra noho ny andriamanitra rehetra, dia tamin'izay zavatra nentin'ny Egyptiana nirehareha tamin'ireny." - Eks. 18:10,11.


Ny hitantsika eto dia ohatra maneho fa vavolombelona eo anatrehan'izao tontolo izao ny asan'Andriamanitra teo amin'ny vahoakany, manambara Ilay tena Andriamanitra marina sy ny halehiben'ny zava-bitany ho an'ny vahoakany.


Sady nahazo fahalalana momba Ilay Andriamanitra marina i Jetro, no nanan-javatra atolotra ho an'ny vahoakan'Andriamanitra koa, dia torohevitra hendry sy mahasoa. Nila nandamina ny rafi-pitsarana araka ireo fitsipika marina sy ara-drariny i Mosesy. Nila mpitsara manolo-tena sy mahatoky izy, dia olona azo itokiana. Notanisain'i Jetro tamim-pahendrena ireto toetra takina manaraka ireto: (1) lehilahy matahotra an'Andriamanitra; (2) marina; ary ary (3) tsy tia kolikoly. Olona mahay sy tsara toetra no natao hotendrena ho mpifehy arivo, mpifehy zato, mpifehy dimampolo, ary mpifehy folo. Amin'izany fomba izany ho hahamaivana kokoa ny andraikitr'i Mosesy eo amin'ny fitantanana, ka afaka hifantoka amin'ny olan-dehibe kokoa izy. Ary ho voakarakara tsara kokoa ny olona.


Neken'i Mosesy ny torohevitra feno fahendrena nomen'i Jetro (Eks. 18:24), koa nanendry mpitarika maro izy hisahana ireo asa fitantanana samy hafa (jereo koa ny Deo. 1:9-18).


`Azon'i Mosesy natao ny naneso fotsiny ilay lahiantitra sy nilaza taminy mba tsy hitsabaka amin'ny raharahan'ny hata. Saingy tsy nanao izany Izy. Inona avy ireo lesona manan-danja azontsika lanarana avy amin'ny fahavononan'l Mosesy hihaino io olona io, izay tsy Hebreo akory?`