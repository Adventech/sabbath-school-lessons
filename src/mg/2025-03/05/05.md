---
title:  MAMPITA NY FANILO
date:   30/07/2025
---

> Velomin'ny Teniny :  Lev. 15

### MAMPITA NY FANILO


Hazavain'ny mpanao salamo ny fomba ahafahan'ny zanatsika mahafantatra an'Andriamanitra sy ny fitiavany: "Ny taranaka rehetra samy hidera ny asanao amin'izay mandimby azy, sy hanambara ny asanao lehibe." -Sal. 145:4. Natao hifampiresaka momba an'Andriamanitra sy ny asa mahagaga nataony, ary ny ny fampianarany ny fianakaviana ana tsirairay mba hampitana ny fahalalana ara-Baiboly amin'ny taranaka manaraka.


`Vakio ny Eks. 12:24-28. Inona no hevi-dehibe resahina eto?`


Ny ray aman-dreny no mpampianatra voalohany tao Isiraely ary natao hanambara ny tantaran'ny Eksodosy (ny nanafahan'Andriamanitra azy tamin'ny fanandevozana tao Egypta) amin'ny zanany izy ireo. Tsy natao hotantarainy toy ny zava-nitranga fahiny teo amin'ny tantara fotsiny izany, fa natao hasehony toy ny fanandramana niainan'izy ireo manokana, na dia efa ela aza no nitrangan'izany. Mandritra io fankalazana io dia mandray ny toeran'ireo razambeny izy ireo, ary velomina sy iainana indray ny tantara. Hilaza ny raim-pianakaviana hoe: "Tany Egypta aho, hitako ny faharesen'ireo andriamanitra egyptianina sy ny loza tany Egypta, ary nafahan'Andriamanitra aho." Asongadina indroa ao amin'ny bokin'ny Eksodosy ny fomba tokony hamalian'ny ray aman-dreny ny fanontanian'ny zanany momba ny Paska (jereo ny Deo. 6:6-8 sy ny Eks. 13:14-16).


Tsara ny manamarika fa mbola tao Egypta ny Isiraelita rehefa nasaina nankalaza ny fanafahana azy ireo tamin'ny fanandevozan'ny Egyptianina. Araka izany, ny fankalazana rehetra dia fanehoam-pinoana. Rehefa nahazo ny toromarika izy ireo, dia "niondrika ny olona ka nivavaka" tamin'ny Mpanavotra azy Eks. 12:27, ary avy eo narahiny ny toromarika momba ny Paska.


Ao amin'ny bokin'ny Deoteronomia dia ampahatsiahivina ny Isiraelita mba hilaza ny tantara ho toy ny toe-javatra nandalovan'ny tenany manokana. Mariho ny fanehoana fanandramana iraisana ao amin'ity fitantarana ity, ary koa ny fanantitranterana ny fanandramana iainana ankehitriny: "Dia hiteny eo anatrehan'i Jehovah Andriamanitrao hianao ka hanao hoe: Syriana mpanjenjena no raiko, ka nidina tany Egypta izy, dÃ­a nivahiny tany mbamin'ny olom-bitsy; ary tany izy no tonga firenena lehibe sy mahery sady maro isa. Ary nanao ratsy tamintsika ny Egyptiana ka nampahory antsika sy nampanao antsika fanompoana mafy. Dia nitaraina tamin'l Jehovah, Andriamanitry ny razantsika, isika, ka nihaino ny feontsika Izy ary nijery ny alahelontsika sy ny asantsika ary ny fahoriantsika; ary tanana mahery sy sandry nahinjitra sy fampahatahorana lehibe sy famantarana ary fahagagana no nitondran'i Jehovah Jehovah antsika nivoaka avy tany Egypta, dia nitondra antsika niditra teto amin'ity tany ity Izy ka nanome antsika ity tany ity, dia tany tondra-dronono sy tantely. "- Deo. 26:5-9.


Ankoatra izany, rehefa mamerina mitantara ny tantaran'ny Paska (na tranga hafa ao amin'ny tantara masina) amin'ny zanany ny ray aman-dreny, dia manampy betsaka azy ireo izany tsy hanadino fa hahatsiaro mandrakariva izay nataon'Andriamanitra ho azy sy ho an'ny vahoaka. Na ho an'ny mpitantara na ho an'ny mpihaino, dia nahasoa io fitantarana io.