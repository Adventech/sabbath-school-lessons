---
title:  "FAHATEZERAN'ANDRIAMANITRA, ARA-DRARINY"
date:   10/09/2025
---


> Velomin'ny Teniny : Nom. 30

### FAHATEZERAN'ANDRIAMANITRA, ARA-DRARINY

`Vakio ny Eks. 32:9-29. Inona no nataon'l Mosesy teo anatrehan'ny fikasan' Andriamanitra handringana ny Isiraely?`


Raha mbola teo an-tendrombohitra Sinay i Mosesy, dia nilaza Andriamanitra fa handringana ireo mpikomy Izy ary hahatonga an'i Mosesy ho firenena lehibe kosa. Tsy izany anefa no tian'i Mosesy. Nitalaho tamin'i Jehovah izy, nantitranteriny fa tsy vahoakan'i Mosesy ny Isiraelita - fa vahoakan'Andriamanitra. Tsy ny tenany, izany hoe tsy i Mosesy, no nitondra azy ireo nivoaka avy tany Egypta, fa Andriamanitra no nanao izany tamin'ny alalan'ny asa mahery nataony. Dia toy izany no nitalahoan'i Mosesy tamin Andriamanitra, ka nitakiany ireo teny fikasana nataon'Andriamanitra voalohany tamin'ireo razany. Nanao asa fanelanelanana tamin'Andriamanitra sy ny olombelona i Mosesy.


"Ary Jehovah dia nanenina ny amin'ny loza izay nokasainy hamelezana ny olony"-Eks. 32:14; taorian'izany no niverenan'i Mosesy tany amin'ny vahoaka. Tsy misy filazana fa namirapiratra ny tavany noho ny fanatrehan'ny Tompo - tahaka izay nitranga tao amin'ny Eks. 34:29,30. Azo lazaina fa naneho taratra ny fahatezeran'Andriamanitra ny tavany.


"Ary raha nanakaiky ny toby izy, dia nahita ny ombilahy kely sy ny dihy; ary nirehitra ny fahatezeran'i Mosesy, dia natontany ny vato fisaka teny an-tänany ka novakivakiny teo am-bodin'ny tendrombohitra." - Eks. 32:19. Ny fanapotehana ny vato fisaka nisy ny Didy Folo dia famantarana ivelany ny fahapotehan'ny ao anatiny. Nananatra an'i Mosesy Andriamanitra noho izany, kanefa taty aoriana dia nandidy an'i Mosesy Izy mba hanamboatra vato fisaka roa ho solon "ilay vato fisaka teo, izay novakivakinao" - Deo. 10:2. Andriamanitra mihitsy no naniry hanoratra indray ny didy.


Nananatra mafy an'i Arona i Mosesy noho ny nanekeny ny fitakian'ny vahoaka. "Inona no nataon'ity firenena ity taminao, no nitondranao heloka lehibe taminy?" - Eks. 32:21. Niezaka nanala tsiny ny fandikan-dalána nataony i Arona tamin'ny (1) fanomezany tsiny ny hafa, sy (2) tamin'ny alalan'ny majika: "(...) natsipiko tao anaty afo izany, ka io ombilahy kely io no nivoaka"! - Eks. 32:24. Ny tena ratsy aza dia ity: nomen'Andriamanitra voninahitra lehibe i Arona, nanana tombontsoa maro izy, anisan'izany ny niakarany teny an-tendrombohitra niaraka tamin'i Mosesy sy ireo loholona 70 (Eks. 24:1).


Mampalahelo tokoa izany! Tamin'ny filazan'ı Arona fa nisy fahagagana niseho, dia nantenainy ho voafitaka ny rahalahiny (mariho ny fomba itarihan'ny fahotana iray ho amin'ny fahotana iray hafa; teto amin'ity tranga ity dia nitarika ho amin'ny lainga ny fanompoan-tsampy). Kanefa tsy voafitaka i Mosesy satria hitany ny fihetsiky ny olona, izay tsy voafehiny. Niharihary ny voka-dratsin'izany, ary tsy maintsy nampitsahatra ny fikomiana avy hatrany i Mosesy.


`Inona no tokony hampianarin'ity tantara ity antsika momba ny herin'ny vavaka fanelanelanana? Ho an'iza no tokony hivavahanao amin'izao fotoana Izao?`