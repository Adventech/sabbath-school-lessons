---
title:  "TSY FAHAIZA-MITONDRA"
date:   07/09/2025
---

> Velomin'ny Teniny : Nom. 27

### TSY FAHAIZA-MITONDRA


Niantso an'i Mosesy hiaraka Aminy Andriamanitra. Mety ho fotoana fohy ho an'i Mosesy ny efapolo andro sy efapolo alina, saingy toa naharitra ela sy lava loatra izany ho an'ny Isiraelita. Tsy teo ilay mpitarika azy ireo hita maso. Sahiran-tsaina izy ireo, tsy nahandry, natahotra, ary tsy natoky tena. Te hanana andriamanitra hita maso izay hitarika azy izy ireo, dia ireo "andriamanitra" izay efa hitany nandritra ny androm-piainany tany Egypta mpanompo sampy.

`Vakio ny Eks. 32:1-6. Ahoana no nahatonga ny fitarihan'i Arona ho tonga amin'ny tsy fahombiazana lehibe toy izany?`

Tsy hain'i Arona ny niatrika ilay toe-javatra. Tsy hainy ny nanararaotra izany mba hanaovana ny marina. Raha tokony ho natoky ny Tompo izy, dia nilefitra kosa teo anatrehan'ny maro an'isa. Izay zavatra tsy azony veroka mihitsy nпо nangatahin'ny vahoaka: "Mitsangana, ka anaovy andriamanitra izahay, hitarika antsika eo aloha" - Eks. 32:1, ary dia nanaiky i Arona.

Nanome volamena an-tsitrapo ny olona hanamboarana ilay sampy, ary tsy vitan'ny hoe tsy nanakana azy ireo i Arona, fa nanasa azy ireo mihitsy hanolotra fanomezana. Avy eo dia nandray anjara tamin'ny fanefena io andriamani-tsy izy io izy. Manaraka izany dia hoy ny olona: "lo no andriamanitrao, ry Isiraely, izay nitondra anao niakatra avy tany amin'ny tany Egypta" Eks. 32:4. Akory ny halehiben'ny fahotany, ny ditrany, sy ny tsy fahendreny! Izy ireo izao no vao nanamboatra ilay sampy, kanefa avy eo nolazainy fa io sampy io no nanafaka azy? Mahavariana tokoa ny fanimban'ny faniriana feno fahotana ny fisainantsika sy ny asantsika! Ny zavatra noforonin'ny tanany no hindrahindrain'ny olona, ary manjary mirefarefa ny maha-olombelona sy ny fitondrantenany amin'izany.

"Olona matotra sy manana ny maha-izy azy ary tsy mety kivy fa mahery fo no ilain'ny fotoan-tsarotra toy izay nandalovan'ny Isiraely tamin'izany andro izany. Olona manao ny voninahitr'Andriamanitra ho ambony noho ny ainy mihitsy aza no tadiavina. Tsy nanana izany toe-tsaina izany anefa ilay natao hitarika ny Isiraely. Tsy voafehin'i Arona araka ny tokony ho izy ny vahoaka, ka vao mainka koa nahakirina azy ireo ny tsy fahaizany mitondra. Vetivety foana dia nivadika ho rotaka ny fimonomononana." - PM, ed. 2014, t. 304.

`Ahoana no nahatonga an'i Arona halemy toy izany? Tamin'ny fomba ahoana no mety ho niezahan'i Arona nanamarina ny fihetsika mahatsiravina nataony tao am-pony?`



> Minoa Mpaminoniny : PM 27