### Eksodosy: Dia lavitra mankany amin'ilay Tany Nampanantenaina

Ny Andriamanitra resahina ao amin'ny bokin'ny Eksodosy dia ilay Andriamanitra be fitiavana izay nitondra famonjena sy fanafahana ho an'ny vahoakany (Gen. 15:12-16) tamin'ny fotoana voatondro sy tamin'ny alalan'ny asa lehibe nataony. Toe-javatra miavaka sy manan-danja tokoa ny Fanafahana avy tany Egypta sy ny fiampitana ny Ranomasina Mena zava-mahatalanjona sy tsy manam-paharoa nataon' Andriamanitra izany. Tsy nisy toe-javatra lehibe kokoa na be voninahitra kokoa noho izany teo amin'ny tantaran'ny Isiraely fahiny talohan'ny hazo fijaliana. Filazantsara mihitsy izany, saingy araka an'i Mosesy.

Niditra an-tsehatra tamin'ny fomba mahagaga sy niverimberina Andriamanitra mba haneho ny fiahiany sy ny fiarovany ireo Hebreo, na dia teo aza ny fihemoran'izy ireo mandrakariva. Nihoatra ny fahatakarana sy ny fihetsehampo rehetra ny famindrampony. Tamin'ny sandry nahinjitra no nitarihan'i Jehovah ny vahoakany ho amin'ny fahafahana. Toe-javatra tsy mbola nisy tany aloha hatrizay izany. Izany fidiran'Andriamanitra an-tsehatra tamin'ny fomba tsy nampoizina izany no fiantombohan'ny fiarahan'izy ireo mandeha tamin'Andriamanitra indray, ny dia lavitra niala tany Egypta hankany amin'ny tany Kanana.

Na dia mitana anjara toerana lehibe ao amin'ny Eksodosy aza i Mosesy, dia tsy momba azy tsy akory io boky io fa momba an'Andriamanitra - Ilay Andriamanitry ny fitiavana, fahamarinana, rariny, fahafahana ary famelan-keloka, ilay Andriamanitra izay nankeo amin'ny hazo fijaliana noho ny amintsika. Fomba fijery miavaka momba izay tena toetran'io Andriamanitsika io no hitantsika ao amin'ny fandinihana ny Eksodosy.

Toy ny ahoana tokoa moa Jehovah? Andriamanitra izay mahatoky amin'ny vahoakany Izy, na dia eo aza ny tsy fahatokian'izy ireo. Nomba azy ireo hatrany Izy, na dia nanohitra Azy aza izy ireo. Imbetsaka no nanehoany famindrampo, nitondrany fampaherezana sy fanitsiana ary torolalana avy any an-danitra. Nitarika azy ireo tamin'ny lalana tsara indrindra Izy, ary niriny ny hiankohofan'izy ireo sy hankatoavany Azy an-tsitrapo, noho ny fitiavana Azy sy ny Toetrany. Izany rehetra izany dia ho tombontsoan'izy ireo.

Andriamanitry ny fifandraisana ilay Andriamanitr'i Mosesy. Tsy ny hahatanteraka zavatra iray na koa ny hahatontosa fandaharan'asa iray no tanjona nanan-danja indrindra ho Azy, fa ny hanorina fifandraisana manan-danja miaraka amin'ireo vahoaka nofidiny, dia Isiraely izany. Notarihiny ho eo Sinay izy ireo, mba hanorenana izany firaisana ety izany.

Ampianarin'ny apostoly Paoly fa lesona azontsika tsapain-tanana ny zava-nitranga tamin'ireo vahoakan'Andriamanitra tamin'ny lasa, mba hahafahantsika misintona lesona avy amin'ny fahadisoan'izy ireo ary koa mba hanarahantsika amim-pahatokiana ny Tompo ankehitriny: "Ary izany dia nanjo azy mba ho anatra, sady voasoratra izany ho fananarana antsika izay niharan'ny faran'izao tontolo izao." - 1 Kôr. 10:11. Natao ho fampitandremana sy torolalana tsy hay hadinoina ho antsika ankehitriny ireny toe-javatra tamin'ny lasa ireny. Tokony hamaky izany isika, handinika azy ireny ary hisintona lesona avy aminy, satria tsy miova ny foto-kevitra fonosiny na dia samy hafa aza ny fisehoan'ny toe-javatra.

Mazava sy voasoritra tsara ny drafitry ny fandinihantsika ny bokin'ny Eksodosy mandritra ny 13 herinandro. Voazara ho tokon-dahatsoratra isan-kerinandro ny boky ary samy hafa ny halavan'izany (nozaraina araka ny lohahevitra izany mba hanamora ny fianarana): (1) ny Fanandevozana tany Egypta, ny fahaterahan'i Mosesy ary ireo 40 taona voalohany teo amin'ny fiainany (Eks. 1-2). (2) Ny nanirahana an'i Mosesy (Eks. 3-4). (3) Nihasarotra ny toe-javatra: niharatsy ny fiainana (Eks. 5-6). (4) Ireo loza sivy voalohany (Eks. 7-10). (5) Ny loza fahafolo sy ny fankalazana ny Paska (Eks. 11-12). (6) Ny fanafahana avy tany Egypta sy ny fanandramana teo amin'ny Ranomasina Mena (Eks. 13-15). (7) Ny dia nankany amin'ny tendrombohitra Sinay (Eks. 16-18). (8) Ny fanomezana ny faneken'i Jehovah sy ny Didy folo (Eks. 19-20). (9) Ny fampiharana ny lalàn'i Jehovah (Eks. 21-23). (10) Ny fanamafisana ny Fanekena ary ny fanomezana ny firafitry ny tabernakely (Eks. 24-31). (11) Ny fihemorana tamin'ny nanaovana ombilahy kely sy ny fanelanelanana nataon'i Mosesy (Eks. 32). (12) Ny nisehoan Andriamanitra tamin'i Mosesy sy ny tavan'i Mosesy namirapiratra (Eks. 33-34). (13) Ny fanorenana sy fitokanana ny tabernakely (Eks. 35-40). Hifantoka amina toko sy andininy fototra sy toe-javatra vitsivitsy avy amin'ireo toko voalaza ireo isika isan-kerinandro.

Hitahy antsika anie Ilay Tompontsika be fahasoavana raha eo am-pandinihana ity boky manan-danja ity isika, boky izay mampahatsiahy antsika ny fanirian'Andriamanitra hitondra ny olony hiala amin'ny fanandevozana hankamin'ny fahafahana, avy amin'ny fahafatesana ho amin'ny fiainana, ary avy any an'efitra hankany Jerosalema Vaovao (Heb. 12:22).

Mampianatra ny haihevi-tsoratra (exégèse) sy ny teolojia momba ny Testamenta Taloha i Jiří Moskala, ary koa sojaben'ny "séminaire théologique adventiste du septième jour" any amin'ny Oniversite Andrews.


### FANAFOHEZAN-TENY AMPIASAINA MANDRITRA NY FIANARANA

**and.** andininy

**b.** boky

**DIEM** Dikanteny lombonana Eto Madagasikara

**ed.** Edisiona

**HF** Henoinareo ny Fanoharana/Christ's Object Lessons

**HM** Hery Mifanandrina/The Great Controversy, EGW

**MM** Mpaminany sy Mpanjaka/Prophets and Kings, EGW

**np** nasiam-panitsiana

**PM** Patriarika sy Mpaminany/Patriarchs and Prophets, EGW

**PP** Patriachs and Prophets/Patriarika sy Mpaminany, EGW

**t** takila

**tt** takila roa farafahakeliny

**TFC** Testimonies for the Church, EGW

**TIK** Talohan'i Kristy

**TrK** Taorian'i Kristy

**VM** Vavolombelona Mahery/The Acts of the Apostles, EGW

Natontan'ny Trano Pirinty Advantista Soamanandrariny

BP 1134 Antananarivo 101

Lalam-pirenena mankany Toamasina (RN2), PK6

Tel. 037 23 107 18-037 37 107 25-034 86 606 99

e.mail <impriad@mea.adventist.mg>

Voatolotra ara-dalána: DL: 778-D/03.25

Ny natonta: 15 500 isa

Eksodosy
