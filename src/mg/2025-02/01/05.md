---
title:  "MANDINIKA NY TENY"
date:   02/04/2025
---

> Velomin'ny Teniny :  Apok. 8

### MANDINIKA NY TENY

Nanampy betsaka ny Advantista ho amin'ny fahatakarana ny faminaniana ara-Baiboly i William Miller. Tsy takany tamin'ny fahafenoany ireo andalan-teny fototra (tahaka ny Dan. 8:14), nefa nanana ny lanjany ny fomba fandalinany satria nanamboatra ny lalana ho amin'ny fahaterahan'ny fihetsehana misy antsika izay sisa amin'ny andro farany.

`Vakio ny Mat. 5:18; 2 Tim. 3:15-17 ary ny Lio. 24:27. Inona no ampianarin'ireo toko sy andininy ireo antsika momba ny fomba tokony handinihantsika ny faminanian'ny Baiboly?`

Amin'ny lafiny iray, dia azo ampitahaina amin'ny fanambarana piozila lehibe iray ny fandinihana ny Baiboly. Raha ampahana piozila roa na telo monja no atambatrao dia tsy azo heverina mihitsy ny hahalalanao ilay sary iray manontolo avy amin'izany. Mety hahita soavaly ianao eo amin'ireo ampahany roa na telo ireo ka hanatsoaka hevitra fa sarin-tsoavaly no atambatambatrao. Maneho sarin'akoho kely sy omby anefa ny ampahany hafa amin'izany piozila izany, ary rehefa nahatambatra sarisary an-jatony ianao dia hahita amin'ny farany fa sarin-javaboary ilay sary manontolo, izay ahitana tanana sy toeram-piompiana ary tangoron-tendrombohitra eny lavitra eny.

Anisan'ny fahadisoana fototra mpahazo ny Kristianina sasany eo amin'ny fandalinany ny Baiboly ny fandraisany ny Soratra Masina ho toy ny amboaran'ohabolana na fomba fiteny izay azony ampiasainy manoloana ny toe-javatra iray manokana. Ny hafa indray dia mijery ny toromarika madinidinika momba ny fandalinana ny Baiboly ao amin'ny pejy voalohan'ny Baiboly vokarin'ny "Gideons International" izay ahitana toko sy andininy mifanentana amin'ny lohahevitra samihafa, ary amin'izany no iheveran'izy ireo fa izany no mampiseho ny fampianaran'ny Baiboly manontolo mahakasika ny lohahevitra anankiray.

Mampalahelo fa tahaka izany koa no ataon'izy ireo rehefa mandinika ny faminaniana; esoriny avy ao amin'ny tontolon-kevitra misy azy ny andinin-tSoratra Masina iray ary ampitahainy amin'ny toe-javatra mitranga fa tsy amin'ny Baiboly manontolo. Anisany mahatonga ny fisian'ny boky m√¥derina marobe momba ny faminaniana izay mila havaozina isan-taona izany, noho izy ireny ahitana fahadisoana eo amin'izay nolazainy fa hitranga sy ny fotoana hitrangan'izany.

Izany no maha-zava-dehibe tokoa ny tsy fifidianana fotsiny toko sy andininy manokana momba ny lohahevitra iray fa ny fandalinana amim-pitandremana kosa ny zavatra rehetra ambaran'ny Baiboly mahakasika izany lohahevitra izany ary koa ny fandinihana ny tontolon-kevitra manodidina izany. Mora ny misintona andalan-teny hiala amin'ny tontolon-kevitra misy azy ka hamoaka hevitra araka izay tiantsika.

`Inona ny fanandramana efa nialnanao mahakasika ireo olona mampiasa toko sy andininy sasany nofantenana ka miezaka manazava ny heviny mahakasika ny toetry ny maty, ohatra, na koa ny Sabata? Inona no fomba tsara indrindra hamaliana azy ireny?`