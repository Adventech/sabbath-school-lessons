---
title:  "NY FAHALAVOAN'I LOSIFERA"
date:   15/05/2025
---

> Velomin'ny Teniny : Gen. 29

### NY FAHALAVOAN'I LOSIFERA

Toa saro-takarina ny momba ny toerana nisy an'i Losifera fahiny, kerôbima manaloka, toerana iray ambony izay manakaiky ny seza fiandrianan'Andriamanitra izany. Azo antoka tokoa fa ho nanampy tamin'ny fanehoana ny voninahitr'Andriamanitra amin'izao rehetra izao ny fisiany, saingy nanomboka nieritreritra momba ny voninahiny manokana izy fa tsy ny an'ilay Mpamorona. Raha ny marimarina kokoa, dia nanomboka nihevitra izy fa tsy nomena ny toerana mendrika azy.

`Vakio ny Ezek. 28:11-17 sy ny Isa. 14:12-14. Inona no nahatonga ny fianjeran'i Satana? Ampitahao amin'ny Apok. 14:1-12 ireo toko sy andininy ireo. Manampy anao hahatakatra ny zava-mitranga ao amin'ny Apok. 14 ny fampitahana ny fahalavoan'i Losifera sy ny toerana ambony misy ny olombelona ao amin'i Kristy, amin'ny fomba ahoana?`

Mariho ny nanesorana an'i Losifera teo amin'ny tendrombohitra masina raha nijoro teo an-tendrombohitra Ziona niaraka tamin'ny Zanak'ondrin'Andriamanitra ny voavotra. Voalaza fa tany Edena i Losifera; tao koa ny olombelona fahiny, saingy tsy tahaka ny nanjo an'i Satana, ny olona dia haverina indray ao amin'ny Paradisa amin'ny alalan'i Kristy. (Jereo ny Apôk. 22:1-3).

Tahaka izao ny fampahafantarana nataon'i Ellen G. White mahakasika izany tontolon-kevitra izany: "Hihoby ny lanitra, satria ny toerana banga any an-danitra vokatry ny fahalavoan'i Satana sy ireo anjeliny dia hofenoin'ireo voavotr'i Jehovah." - The Advent Review and Sabbath Herald, 29 Mey, 1900.

Ary tonga any an-danítra ireo voavotra ireo, noho ny amin'ny filazantsara irery ihany. Aseho an-tsary ao amin'ny seza fiandrianan'Andriamanitra ao amin'ny Apôk. 4 sy 5 ny lohahevitry ny filazantsara sy ny fanavotana. Izao, ohatra, no ambaran'ny anjely ao: "Hianao no mendrika haka ny boky sy hamaha ny tombo-kaseny; fa voavono Hianao, ary ny ranao no nanavotanao ho an'Andriamanitra olona avy tamin'ny fokom-pirenena rehetra sy ny samy hafa fiteny, sy ny olona ary ny firenena rehetra." - Apôk. 5:9. Sary maneho ny filazantsara tokoa izany, ary koa maneho ny fahafatesan'i Jesosy ho fanavotana ny taranak'olombelona!

Mariho koa ny fomba fiteny ampiasaina izay maneho taratra ny hafatry ny anjely voalohany miantso antsika hitory ny "filazantsara mandrakizay (...) man amin'izay monina ambonin'ny tany sy amin'ny firenena sy ny fokom-pirenena sy ny samy hafa fiteny ary ny olona rehetra" - Apôk, 14:6. Fanehoana miezinezina ny fahafenoan'ny zavatra nataon'i Kristy ho an'izao tontolo izao izany. Tsy misy olombelona eo amin'ny tantaran'ny tany manontolo izay tsy nanoloran'i Kristy ny ainy, ny hany ilain'izy ireo dia ny mahalala izany sy mifidy ny hanaiky izany.

`Inona no anjara asa tanantsika, amin'ny maha-isika antsika sy amin'ny maha-fiangonana antsika, eo amin'ny fampahafantarana ny olona ny zavatra nataon'i Kristy ho azy?`