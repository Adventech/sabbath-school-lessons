---
title:  "ANDRIAMANITRA EO AMIN'NY VAHOAKANY"
date:   14/05/2025
---

> Velomin'ny Teniny :  Gen. 28

### ANDRIAMANITRA EO AMIN'NY VAHOAKANY


Nanaraka ny fitarihan-dalana nataon'Andriamanitra tamin'ny alalan'ny rahona ireo Isiraelita; niato izy ireo teo amin'ny dia lavitra nataony ho any amin'ilay Tany nampanantenaina; naoriny ny tabernakely, ary rehefa izay dia naoriny nanodidina izany ny lain'izy ireo foko telo isaky ny andaniny avy. Nidina teo amin'ny efitra masina indrindra ny fanatrehan'Andriamanitra ary nonina teo amin'ny vahoakany.


Nisy foko iray napetraka ho lohany teo amin'ireo andaniny efatry ny tabernakely. Iza ireo foko mpitarika ireo, araka ny Nom. 2?


`Nom. 2:3 (Atsinanana):`


`Nom. 2:10 (Atsimo):`


`Nom. 2:18 (Andrefana):`


`Nom. 2:25 (Avaratra):`


Mariho fa samy nanofahofa ny "fanevany" ny foko tsirairay izay napetraka ho lohany, mba hamantarana azy ireo. Tsy manoritsoritra mivantana ny zavatra hita teo amin'ny faneva tsirairay ny Soratra Masina saingy misy lovantsofina iray mahaliana, izay heverina fa miorina amin'ireo toetoetra hoenti-manoritsoritra ireo foko voalaza ao amin'ny Gen. 49 sy ny Deo. 33, mampifandray ny tsirairay amin'ireo endrika efatra amin'ireo andaniny efatra. "Araka ny lovantsofin'ireo raby, dia ny fanevan'i Joda no nahitana ny sarin'ny liona, ny an'i Robena kosa no nahitana sarin-dehilahy na lohan-dehilahy, ny fanevan'i Efraima no nitondra ny sarin'ny zanak'omby ary ny fanevan'i Dana no nahitana ny sarin'ny voromahery; mba ho hita eo amin'ireo faneva efatra ireo ny zava-manana aina efatra mitambatra ao amin'ny endriky ny kerôbima izay nosoritsoritan'i Ezekiela." Carl Friedrich Keil sy Franz Delitzch, Commentary on the Old Testament, b. 1 (Peabody, MA: Hendrickson, 2011), t. 660.


Azo heverina fa mety ho be loatra ny fanazavan-kevitra avy amin'ny lovan-tsofina, nefa mahaliana hatrany ny fampitahana izany lovantsofina izany amin'ny fanoritsoritan'ny Baiboly an'i Jerosalema Vaovao. Misy hevitra mahaliana hita avy amin'izany: misy vavahady izay maneho foko telo eo amin'ny andaniny efatra amin'ilay tanána (Apôk. 21:12,13).


Teboka iray manan-danja no iraisan'ireo fanoritsoritana ny tobin'ny Isiraely sy Jerosalema Vaovao: irin'Andriamanitra ny hanintona ny taranak'olombelona hanakaiky ny seza fiandrianany. Ampianarin'ny bokin'ny Apokalipsy antsika fa "ny Tompo Andriamanitra, dia ny Tsitoha, sy ny Zanak'ondry no tempoliny." - Apôk. 21:22.


`Mazava loatra fa tsy monina ao anatin'ny tobin'ny Isiraely Isika, Inona anefa ireo fomba ahafahantsika manatona akaiky an'Andriamanitra, amin'izao fiainantsika izao?`