---
title:  "TAHAKA NY VAINAFO MIREHITRA"
date:   13/05/2025
---

> Velomin'ny Teniny :  Gen. 27

### TAHAKA NY VAINAFO MIREHITRA

Hita manerana ny Testamenta Taloha ny kerobima, na amin'ny maha-voary velona azy (Ezek. 10:8) na ireo Gen. 27 sary volamena maneho azy ireo (Eks. 25:18). Matetika no anehoana azy ireo mijoro eo anilan'ny seza fiandrianan'Andriamanitra, maneho ny famirapiratan'ny voninahitr Andriamanitra amin'izao rehetra izao. Natao soratry ny ambainy manoloana ny Efitra masina indrindra ny kerôbima (Eks. 26:1). Ao amin'ny bokin'ny Salamo dia amin'ny endrika kanto no anehoana an-tsary ny fahefana lehibe ananan'Andriamanitra manoloana ny voary manontolo ka ny kerõbima no notaingenany nanidina teo amin'ny rivotra (Sal. 18:10). Nanome baiko koa Andriamanitra ny hanasiana kerôbima roa vita amin'ny volamena eo ambonin'ny fiaran'ny fanekena, ary ny elany dia mivelatra sy mifanendry (Eks. 25:18-20).

`Vakio ny Ezek. 1:4-14. Inona ny fitoviana hitanao eo amin'ireo andalan-teny ireo sy ny toe-javatra resahina ao amin'ny Isa. 6:1-6 sy ny Apok. 4:1-11?`

Fanehoana mahatalanjona ny fahefan'Andriamanitra no natao tamin'i Ezekiela. Toe-javatra mahavery hevitra tahaka izay natrehin'ireo vahoakan'Andriamanitra velona tamin'izany andro izany no hitany: tsy ao amin'ny tany nampanantenaina ilay vahoaka voafidy fa babo tany Babilona. Rehefa nandinika ny toe-javatra naseho teo anoloany i Ezekiela dia niandrandra ary nahita ny seza fiandrianan'Andriamanitra teo ambonin'izany rehetra izany.

Mariho ny fitoviana manan-danja hita eo amin'izany sy ireo fahitana hafa momba ny "seza fiandrianana." Mitovy amin'ny endriky ny zava-manana aina tao anatin'ny fahitana nomena an'i Jaona ny endrik'ireo zava-manana aina hitan'i Ezekiela: liona, voromahery, zanak'omby ary olona.

Tsy nomena anarana manokana ireo zava-manana aina saro-pantarina izay nanana endrika efatra ao amin'ny fanoritsoritana voalohany nataon'i Ezekiela. Ao amin'ny toe-javatra hafa miresaka momba ny seza fiandrianana kosa (jereo ny Ezek. 10:1-21), dia antsoina hoe "kerobima" izy ireo. Hitantsika koa ny vainafo mirehitra ao amin'ny fahitana nomena an'i Isaia momba ireo serafima izay mitovy amin'ny endriky ny zava-manana aina voalaza ao amin'ny fahitana nomena an'i Jaona.

Isaky ny mahita ny seza fiandrianan'Andriamanitra isika - na eo amin'ny fiaran'ny fanekena izay toerana nihaonan'Andriamanitra tamin'i Mosesy izany (Eks. 25:22) na ao amin'ireo fahitana mahatalanjona nomena ireo mpaminany - dia eo mandrakariva ny kerôbima. Manana fifandraisana ety amin'ny seza fiandrianan'Andriamanitra izy ireo. Natao haneho ny voninahitr'Andriamanitra ireo voary rehetra noforoniny - na ny olombelona izay noforonina araka ny endriny izany na ireo anjely izay nomena toerana akaikin'ny seza fiandrianany be voninahitra.

`"Masina, masina, masina ny Tompo Andriamanitra Tsitoha." Manao ahoana ny toerana misy anao eo anatrehan'ny fahamasinana atrehin'i Ezekiela eto? Inona no ambaran'ny valinteninao momba ny filanao ny filazantsara?`