---
title:  "IREO KERÓBIMA ROA"
date:   12/05/2025
---

> Velomin'ny Teniny :  Gen. 26

### IREO KERÓBIMA ROA

Raha vantany vao noroahina tao amin'ny saha ireo ray aman-drenintsika voalohany, dia nanome ny fanantenana momba ny Mesia Andriamanitra (Gen. 3:15). Rehefa izay dia nametrahany famantarana lehibe teo amin'ireo vavahadin'i Edena: kerôbima roa niaraka tamin'ny hazavana mamirapiratra teo anelanelan'izy ireo. Tsara ny mahatsiahy fa misy fitoviana betsaka amin'ny fiaran'ny fanekena io sary io, izay maneho ny seza fiandrianan'Andriamanitra (Eks. 25:18).

`Vakio ny Gen. 3:21-24. Inona ny asa nampiandraiketina ny kerôbima, ary inona no anton'izany?`

Azo antoka fa nomena andraikitra hiaro ireo mpanota tsy hanatona ny hazon'aina ireo kerôbima (Gen. 3:22), nefa mampiseho fanantenana sy fampanantenana koa izy ireo, fa indray andro any dia haverina indray ao amin'ny paradisa ny taranak'olombelona. "Mbola nitoetra ela teto an-tany ny sahan'i Edena taorian'ny nandroahana ny olombelona tsy hanitsaka ireo lalana mahafinaritra tao. Mbola navela hijery ilay fonenana tsy nanan-tsiny nandritra ny fotoana naharitra ilay taranaka lavo fa ny lalana niditra tao ihany no nosakanan'ireo anjely mpiambina ny saha. Naseho teo amin'ny vavahadin'ny Paradisa nambenan'ny kerobima ny voninahitr'Andriamanitra. Teo i Adama sy ireo zanany no niankohoka tamin'Andriamanitra. Teo no nanavaozan'izy ireo ny voadim-pankatoavany ny lalana izay nodikainy ka nahatonga azy ho voaroaka tsy ho ao Edena intsony. (...) Amin'ny fotoana izay hamerenana ny toe-javatra rehetra amin'ny laoniny kosa, rehefa hiseho ny 'lanitra vaovao sy tany vaovao' (Apôk. 21:1), dia haverina indray izany ka ho be voninahitra noho ny tamin'ny fotoana nanolorana azy voalohany." - Patriarchs and Prophets, t. 62.

Mahaliana koa ny teny ampiasaina ao amin'ny Gen. 3:24: ambaran'ny Baiboly fa "nampitoerin"" Andriamanitra tany atsinanan'ny saha Edena ny kerôbima, ary ny teny hebreo nampiasaina tamin'izany dia ny hoe "shakan" izay fototenin'ny "tabernakely" masina (jereony Eks. 25:9; Nom. 3:26), toerana izay nitoeran'ny fanatrehan'Andriamanitra teo amin'ny vahoakany. Na dia tsy hita ao amin'ny Baiboly aza ny teny fampiasan'ny maro hoe Shekinah, mba hilazana ny fanatrehan'Andriamanitra, dia mifototra amin'io teny izay adika matetika hoe "tabernakely" io koa izany. Azo adika ara-bakiteny tahaka izao ny shakan, araka izany: "Nanao tabernakely ho an'ny kerôbima tany atsinanan'ny saha Edena Andriamanitra."

Ampifandraisina amin'ny fanatrehan'Andriamanitra ny kerôbima ao amin'ny Baiboly (jereo ny 1 Tant. 13:6; Sal. 80:1 ary ny Isa. 37:16), indrindra amin'ny seza fiandrianany izay iantsoana ny Anarany. Tokony ho voamaritsika fa ireo loholona 24 izay manatrika ny seza fiandrianan'Andriamanitra ao amin'ny Apôk. 4 sy 5 dia manao hira fiderana ho Azy sy manambara ny zo ananany amin'ny maha-Mpamorona ny zavatra rehetra Azy (Anôk. 4:11). Manampy antsika izany hahatakatra ny toe-javatra miseho eo amin'ny seza fiandrianan'Andriamanitra sy ny toerana tanantsika amin'ny maha-mpanota voavela heloka antsika eo amin'ny fifandraisana amin'ilay Mpahary antsika.