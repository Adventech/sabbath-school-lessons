### Fampidirana

### NY FOMBA FANDINIHANA NY FAMINANIANA AO AMIN'NY BAIBOLY

Nosoratan'i Shawn Boonstra

### Ireo famantarana ao anatin'ny faminaniana

Nandritra ny adin'ny Golfe Persique voalohany (1991) dia resy lahatra ny mpanoratra sy mpandaha-teny Protestanta malaza iray fa efa naminany ny amin'io fifandonana io ny bokin'ny Apokalipsy. Ny sasany tamin'ireo angidimby niasa nandritra ny ady mantsy dia nitovy tamin'ireo valala voalaza ao amin'ny Apokalipsy, ary naoriny tamin'izany ny fanazavany. «Ary nanokatra ny lavaka tsy hita noanoa izy, dia nisy setroka niakatra avy tamin'ny lavaka, tahaka ny setroka avy amin'ny lafaoro lehibe, ary tonga maizina ny masoandro sy ny habakabaka noho ny setroka avy tao amin'ny lavaka. Ary nisy valala nivoaka avy tamin'ny setroka nankamin'ny tany; ary nomena hery ireny, tahaka ny herin'ny maingoka amin'ny tany.» - Apok. 9:2,3.

Tsy dia izany loatra no fomba tsara indrindra hanazavana ny faminaniana ara-Baiboly, sa ahoana hoy ianao? Kanefa fahita mahazatra ihany izany fomba fanazavana izany. Raha ny marina dia efa am-polo taona maro no nisy boky. lahatsoratra, horonan-tsary marobe, ary ankehitriny tranonkala maro amin'ny aterineto, natokana handinihana ny faminaniana, izay nanao fanambarana maro momba ny hoavy, anisan'izany ny fametrahana daty mifandraika amin'ireo tranga amin'ny andro farany - izay matetika nifantoka tamin'ny ady na ny korontana any Moyen-Orient.

Ary, tsy mahagaga, tsy nisy tanteraka ireo rehetra ireo.

Amin'ny maha-Advantista Mitandrina ny Andro Fahafito antsika dia hafa ny fomba itondrantsika izany. Mifantoka amin'i Kristy isika, Izay ivon'ny faminaniana, ary tsy mitodika intsony amin'ny toerana ara-jeografia tokana any Moyen-Orient sy izay fifandonan'ny tafika miseho any ny faminaniana. Ao anatin'ny tontolon-kevitry ny fifanandrinana lehibe ifanaovan'i Kristy sy i Satana kosa no andinihantsika ny faminaniana ady ara-panahy maneran-tany izay ho tonga amin'ny faratampony rehefa hiatrika ny fotoan-tsarotra farany ny vahoakan'Andriamanitra, na Jiosy na tsia (jereo ny Apôk. 12:17, Apôk. 14:12). Ny fiankohofana amin'ny Mpahary (jereo ny Apok. 14:7), izay mifanohitra amin'ny fiankohofana amin'ny bibidia sy ny sariny, no ifanolanana amin'izany.

Singa fototra ahatakarana ireo faminaniana amin'ny andro farany ireo ny Daniela 2, izay tsy vitan'ny mirakitra ny filaharan'ireo faminaniana ara-tantara ihany fa ahitana singa manan-danja hoenti-manazava ny heviny koa.

Manoritsoritra fanjakana efatra eto amin'izao tontolo izao ny Daniela 2 -Babilona, Media-Persia, Grisia, ary Rôma arahin'ny fanorenan'Andriamanitra ny fanjakany mandrakizay, "izay tsy ho rava mandrakizay; ary izany fanjakana izany tsy havela ho an'olon-kafa, fa ireo fanjakana rehetra ireo dia hotorotoroiny sy holevoniny, fa izy kosa hitoetra mandrakizay." - Dan. 2:44. Mitovy ny firafitra fototry ny faminaniana ao amin'ny Daniela 2 sy ny ao amin'ny Daniela 7 sy 8, dia ny fisandratan'ireo fanjakana eto an-tany sy ny faharavany mandra-piorenan'ny fanjakan'Andriamanitra mandrakizay.

Manazava izany rehetra izany ilay anjely ao amin'ny Daniela 7: "Ireo biby lehibe efatra ireo dia mpanjaka efatra izay hitsangana avy amin'ny tany. Nefa ny olo-masin'ny Avo Indrindra no hahazo ny fanjakana ary hanana ny fanjakana mandrakizay alaovalo." - Dan. 7:17,18.

Mifanesy, mifandimby tsy misy fiatoana eo amin'ny tantara ireo fanjakana efatra eto an-tany (Babilona, Media-Persia, Grisia, ary Rôma) mandra-panorenan Andriamanitra ny fanjakany mandrakizay amin'ny fiavian'i Jesosy fanindroany.

Mazava loatra, mbola eto isika izao, ao anatin'ny fotoana anjakan'i Rôma, ilay fanjakana fahefatra farany eto an-tany alohan'ny fiverenan'i Kristy.

Araka io fomba fijery ara-tantara io, izay fototra ahatakarana ny faminaniana, no handinihantsika ny lohahevitra mikasika ny fomba fanazavana ny faminaniana ara-Baiboly mandritra ity telovolana ity, indrindra ny sasany amin'ireo fanoharana, tantara, sary an'ohatra, ary tandindona izay manambara fahamarinana ara-paminaniana sy izay hitranga any am-parany any.

Hatombotsika amin'ny tantaran'ny Famoronana ao amin'ny Genesisy izany izay zava-dehibe ho an'ny fahatakarana ny faminaniana, ary indrindra koa ny hazo fijaliana sy ny fahafatesan'i Jesosy ho fanavotana ny olona - ka hatramin'ny tilikambon'i Babela, ny fanompoam-pivavahana ao amin'ny fitoerana masina, ny Salamo, ary na dia ny sasany amin'ireo fanambadiana ao amin'ny Testamenta Taloha aza. Ao amin'ireo rehetra ireo, sy ny maro hafa, dia hahita sary an'ohatra, tandindona, ary fanoharana isika, izay rehefa dinihina amim-bavaka sy amin'ny toe-tsaina manetry tena sy milefitra (ho lany andro fotsiny ianao raha amin'ny fo feno fanoherana no andinihanao ny Baiboly), dia hanampy antsika hahatakatra mazava ireo faminaniana amin'ny andro farany, indrindra ny ao amin'ny Apôkalipsy.

Tsy isalasalana fa tsy ampy ny telovolana iray hanombohana ny fandinihana ny tantara sy ny sary rehetra izay manampy amin'ny fahatakarana ny fahamarinana ara-paminaniana. Iza no mahalala? Fotoana mandrakizay angamba no hilaintsika amin'izany. Eto am-piandrasana dia handinika izay rehetra azontsika dinihina isika, miaraka amin'ny fahasoavan'Andriamanitra.

I Shawn Boonstra dia mpandaha-teny/talen'ny Departemantan'ny Feon'ny Faminaniana. Nampahery izao tontolo izao ny fandaharany sy ny boky nosoratany, ary naseho mivantana tany amin'ny kaontinanta rehetra ny hetsika fitoriana ny filazantsara nataony nandritra ny taona maro, afa-tsy tany Antarktika.

### FANAFOHEZAN-TENY AMPIASAINA MANDRITRA NY FIANARANA

**And.** andininy

**b.** boky

**DHK** Ny Dia Ho eo amin'i Kristy/ Steps to Christ, EGW

**ed.** edisiona

**HM** Hery Mifanandrina/ The Great Controversy, EGW

**IFM** Ilay Fitiavana Mandresy/ The Desire of Ages, EGW

**MM** Mpaminany sy Mpanjaka/ Prophets and Kings, EGW

**PM** Patriarka sy Mpaminany/Patriarchs and Prophets, EGW

**sns** sy ny sisa

**t** Takila

**tt.** Takila roa farafahakeliny

**TFC** Testimonies For the Church, EGW

**TIK** Talohan'i Kristy

**TT** Testamenta Taloha

**TV** Testamenta Vaovao

**VM** Vavolombelona Mahery/ The Acts of the Apostles, EGW

Natontan'ny Trano Pirinty Advantista Soamanandrariny

BP 1134 Antananarivo 101

Lalam-pirenena mankany Toamasina (RN2), PK6

Tel. 037 23 107 18-037 37 107 25-034 86 606 99

e.mail <impriad@mea.adventist.mg>

Voatolotra ara-dalana: DL: 755-D/12.24

Ny natonta: 14 800 isa