---
title:  "I ROTA SY I BOAZA"
date:   09/06/2025
---

> Velomin'ny Teniny : Eks. 4

### I ROTA SY I BOAZA

Nangataka ny hanovan'ny olona ny fiantsoana azy ho "Mara" i Naomy noho ny zava-mangidy nitranga teo amin'ny fiainany (jereo ny Rota 1:20). Nosimban'ny fahotana tamin'ny fomba tsy hay arenina ny fifandraisantsika amin'ilay Mpamorona antsika; nandentika antsika ao anatin'ny fahantrana ara-panahy izany. Kely dia kely ny fanantenantsika ny amin'ny hoavy, ary mandany ny fiainana amin'ny fitsimponana izay latsaka eny amin'ny sisin'ny tanimboly isika, miaina amin'ny sombim-pifaliana kely mety ho hita eto amin'ny tontolo iray potika. Miova anefa izany rehetra izany amin'ny fotoana iray hahafantarantsika ny zavatra iray manan-danja: tsy nanadino antsika Andriamanitra.

`Vakio ny Rota 2:5-20. Nahoana io toe-javatra io no kihon-dalana iray teo amin'ny tantara? Araka ny hevitrao, nahoana no vaovao mahafaly ny fahafantaran'i Naomy ny anaran'ilay nanao soa azy ireo?`

Verin'i Naomy avokoa izay rehetra nananany, ary azo heverina fa niverina izy mba hivarotra ny taniny hahafahany manonitra ny trosa nalainy talohan'ny nifindran'izy ireo nankany Moaba. Nisy fandaminana napetrak'Andriamanitra tany Isiraely ho an'ireo olona namoy ny fananany rehetra mba hahafahan'izy ireo mahazo ny lovany ao amin'ny Tany Nampanantenaina: azon'ny havana akaiky iray atao ny manavotra ny tany ho azy. Tsy mpamboly tsara fanahy fotsiny i Boaza fa havana mahavotra. Raha tsy vitan'ny olona ny mandoa ny trosany sy mitaky ny anjarany eo amin'ny lovan'Isiraely, dia azon'ny havany akaiky atao ho azy izany: "Raha tàhiny mihamalahelo ny rahalahinao, ka nivarotany ny taniny, dia ho avy ny havany akaiky ka hanavotra izay namidin'ny rahalahiny." - Lev. 25:25.

Ny fahafantarana fa i Boaza dia tsy olona tsara fanahy sy malala-tanana fotsiny fa havana mahavotra no azo heverina fa vaovao tsara indrindra tamin'izany: tsy voatery hiaina mandrakizay ao anatin'ny fahantrana intsony ireto vehivavy roa ireto.

Tandindona maneho an'i Kristy no nahatakaran'ny Kristianina an'i Boaza hatrizay, i Kristy ilay Mpahary antsika no sady nifidy ny ho havana mahavotra antsika olombelona nofo sy ra, izay antony amerimberenany ny fiantsoany ny Tenany hoe "Zanak'olona." (Mat. 12:8; Mar. 8:31; Lio. 22:22; Jao. 3:14).

Maro loatra ny olona mihevitra an'Andriamanitra ho lozabe: havelany hiditra any an-danitra angamba isika raha toa mahafeno ireo fepetra rehetra amin'ny fanadinana ara-môraly, nefa hanao izany tsy fidiny Izy satria tsy voahajantsika ny tsipirian-javatra iray. Nampitsimbadika tanteraka ireo fiheverana ireo ny sarin'i Kristy nasehon'i Boaza. Tsy hoe mifantoka amintsika fotsiny ny sain'Andriamanitra, fa iriny koa ny hampakatra antsika ho vady na dia eo aza ny fahantrana lalina ara-panahy misy antsika.

`Ezaho saintsainina izao: tsy tonga tahaka ny iray amin'ireo voariny fotsiny ilay Mpamorona fa nanolotra ny alny ho azy ireo koa. Ahoana no tokony ho fiantraikan'izany fahamarinana mahagaga Izany eo amin'ny fomba fijerintsika ny fiainantsika?`