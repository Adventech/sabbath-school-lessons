---
title:  "I HAMANA SY I SATANA"
date:   11/06/2025
---

> Velomin'ny Teniny : Eks. 6

### I HAMANA SY I SATANA

Mahita an'i Hamana, lehilahy mangetaheta toeram-boninahitra sy fahefana isika, ao amin'ny tantaran'i Estera. Nomen-kaja lehibe ambonin'ireo andriana rehetra izy tao amin'ny fanjakana (Est. 3:1).

Raha mamaky ny momba an'i Losifera ao amin'ny Ezek. 28:11-15 sy ny Isa. 14:12-15 isika, dia mahita ny fitoviany amin'i Hamana, lehilahy ratsy fanahy fahavalon'ny vahoaka nofidin'Andriamanitra, izay tsy nety niankohoka teo anatrehan'ny fahalehibeazan'Andriamanitra. Ao amin'ny tantaran'ny nakana fanahy an'i Kristy no isehoan'ny fikasana lalina indrindra tao anatin'i Satana, raha nitondra an'i Jesosy tany an-tendrombohitra avo dia avo izy mba haneho Aminy ireo fanjakana eto amin'izao tontolo izao (Mat. 4:8-11). Araka izay efa hitantsika, dia tonga mba hanavotra an'izao tontolo izao i Kristy ary hitaky izany ho fananany. Tamin'ny maha-Olombelona iray amintsika Azy no nanaovany izany. I Jesosy no ilay havana mahavotra, ary mazava loatra fa ambony dia ambony tokoa ny sanda naloany mba hanavotana an'izao tontolo izao.

Hitantsika ao amin'ny Apokalipsy ny fitiavan'i Satana fatratra ny fahefana sy ny fiankohofana izay mitarika ho amin'ireo toe-java-tsarotra farany eto amin'ity tontolo ity. Izao tontolo izao no reseny lahatra ho "gaga" sy hanaraka an'ilay bibidia amin'ny alalan'ireo famitahana ataony (Apôk. 13:3,4), afa-tsy ireo olom-bitsy izay mandà tsy hiankohoka aminy. Ampiasany hery ireo olona ireo.

Tsikaritr'i Hamana fa tsy nety nandohalika teo anatrehany sy nanaiky azy ho manan-jo "hiankohofana" i Mõrdekay, anankiray tamin'ireo vahoaka nofidin' Andriamanitra. "Tezitra loatra izy" ka tapa-kevitra ny handringana ireo mpiray firenena rehetra amin'i Môrdekay.

`Vakio ny Est. 3:1-14 sy ny Apok. 12:14-17 ary ny Apok. 13:15. Inona ny fitoviana hitanao eo amin'ireo andalan-teny ireo? Ahoana no itovian'ny fanoritsoritan'i Jaona ny fiangonana sisa izay an'Andriamanitra sy ny fanoritsoritan'i Hamana ny vahoakan' Andriamanitra tamin'izany?`

Nanambara ny fananany zo amin'ity tontolo ity ny devoly, saingy manohitra ny fihamboany ho manana fahalehibeazana faratampony ny fisian'ireo vahoakan'Andriamanitra mijoro ho mahatoky izay mitandrina ny Didiny. "Rehefa hanjary antony manokana ifanolanana eo amin'ny vahoaka kristianina ny Sabata, dia hahatonga ireo vitsy an'isa ho fankahala eran'izao tontolo izao ny fikirizany handà tsy hilefitra amin'izay takin'ny besinimaro." - Signs of the Times, 22 Febroary 1910.

`Eritrereto ireo zavatra "madinika" izay mizaha toetra ny finoanao amin'izao fotoana izao. Raha toa ianao manao marimaritra iraisana momba ireny "zava-madinika" ireny, ahoana no hataonao rehefa ho avy ny fizahan-toetra lehibe?`