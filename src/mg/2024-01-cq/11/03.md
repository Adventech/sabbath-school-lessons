---
title:  "FIHETSEHANA ARA-PIVAVAHANA IRAY"
date:   11/03/2024
---

### Hazavao - FIHETSEHANA ARA-PIVAVAHANA IRAY

Samy manana fifehezana tsy refesi-mandidy ilay bibidia avy amin'ny tany sy ilay avy amin'ny ranomasina (Apôk. 13:11), ary avy amin'ilay dragona ny fahefany (and. 2). Iray ihany no lavian'ireo bibidia ireo sy ny dragona ary samy manana ny toe-tsain'ilay dragona izy ireo. Manana ny toetran Satana sy ny fisehoany ilay dragona (Apôk. 12:9) ka mora ny manavaka azy amin Andriamanitra Manana izany toetra izany koa ilay bibidia avy amin'ny ranomasina saingy mitafy fisehoana tahaka ny an'Andriamanitra izy ka mipetraka eo amin'ny toeran' Andriamanitra ary miantso ny olona hiankohoka aminy (Apôk. 13:4-6). Farany, ilay bibidia avy amin'ny tany dia voalaza fa manana ny toetoetry ny zanak'ondry (and. 11) saingy miteny tahaka ny dragona ihany.

Ilay bibidia avy amin'ny tany no mitarika an'izao tontolo izao hanao sary ho an'ny bibidia (Apők. 13:13, 14). Ny tandindona ara-paminaniana ampiasaina eto dia maneho fa fihetsehana ara- pivavahana izany. Miresaka momba ny afo milatsaka avy any an-danitra ny and. 13, izay mampahatsiahy ny tantaran'i Elia teo an-tendrombohitra Karmela (1 Mpanj. 18:38). Tantara iray hafa momba ny afo avy any an-danitra ho valin'ny fivavahana natao ny Pentekôsta (Asa. 2:3). Tamin'ny Pentekôsta, ny lelafo dia fanehoana hita maso ny Fanahy Masina nidina tamin'ireo mpianatra. Ny afo ao amin'ny Apokalipsy kosa dia maneho firotsahan'ny Fanahy Masina sandoka izay itaoman'ireo mpanasitrana sy mpanao fifohazana (izay tsy miasa amin'ny anaran'Andriamanitra) vahoaka marobe.

Rehefa miseho ireo fahagagana sandoka sy ny firotsahan'ny Fanahy Masina tsy tena izy, dia efa voaomana izany ny lalana ho amin'ny fanaovana ny sarin'ny bibidia. Mampalahelo fa ireo izay mitonona ho Kristianina no handray anjara voalohany amin'izany sary izany, ary ny fivoaran'ny sary dia ho fantatra indrindra amin'ny fiovan'ny hafatra torina avy eo amin'ny polipitran ireo mpitarika any Amerika. Isaky ny mikambana ny fiangonana sy ny fanjakana, dia misy mandrakariva ny fifaninana, na ny fanjakana no mifehy ny fiangonana, na ny fiangonana no mifehy ny fanjakana. Azo heverina ny hiadian'ny fiangonana sy ny fanjakana ny fahefana ao anatin'ireo toe-javatra izay hitarika ho amin'ny fanaovana ny sarin'ny bibidia, saingy ireo fiangonana mitarika no handresy amin'ny farany. Ny fampahoriana farany, araka izany, dia amin'ny endriny ara-pivavahana.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no hahalalantsika raha toa marina na diso ny fifohazana ara-panahy iray?`