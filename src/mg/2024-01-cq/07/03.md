---
title:  "FAHEFANA HO AMIN’NY FANJAKANA IRAY"
date:   12/02/2024
---

### Hazavao – FAHEFANA HO AMIN’NY FANJAKANA IRAY

Nampanantena an’i Davida intelo Andriamanitra ao amin’ny 2 Sam. 7:12-16 fa hampitoerina “mandrakizay” ny seza fiandrianany. Ho fahatanterahan’ny faminaniana ao amin’ny Ezek. 21 anefa, dia nofaranan’i Nebôkadnezara mpanjakan’i Babilôna ny fanapahan’ireo mpanjaka taranak’i Davida rehefa nanala an’i Zedekia teo amin’ny seza fiandrianana izy (Jer. 52). Ahoana àry ny amin’ireo teny fikasana maro izay milaza fa haharitra mandrakizay ny seza fiandrianan’i Davida?

Talohan’ny nifaranan’ny fifandimbiasan’ireo mpanjaka teto an-tany, dia nilaza mialoha momba ny fahaterahan’i Kristy i Isaia ao amin’ilay faminaniana maro mpahalala fa ny Mesia no hanatanteraka ireny teny fikasana ireny amin’ny farany (Isa. 9:6). Taty aoriana dia izany koa no nambaran’ny anjely Gabriela raha nanome toky an’i Maria renin’i Jesôsy izy (Lio. 1:32, 33).

Any amin’ny faran’ny bokin’ny Apôkalipsy dia mitonona ho Ray sady Zanak’i Davida i Jesôsy (Apôk. 22:16); maneho izany fa ny seza fiandrianany any an-danitra no manatanteraka ireo teny fikasana rehetra noraisin’i Davida. Ambaran’ny Apôk. 4 sy 5 fa nohosorana ho Mpanjaka tany an-danitra i Jesôsy taorian’ny nitsanganany tamin’ny maty sy ny niakarany any an-danitra. I Jesôsy irery ihany no afaka ny ho Ray sady Zanak’i Davida, satria Rain’i Davida Izy talohan’ny nahatongavany teto an-tany (Lio. 3:31-38) ary Zanany taorian’izany (Mat. 22:41-46).

Rehefa nentin’i Jesôsy ho any an-danitra ny seza fiandrianan’i Davida, dia nofoanany izay rehetra mety ho endri-pitondram-panjakana eto an-tany milaza ho nahazo fahefana mivantana avy amin’Andriamanitra. Fanjakana any an-danitra ny fanjakana izay nomen’i Jesôsy fahefana taorian’ny nitsanganany tamin’ny maty, ary avy amin’ny fanjakany any an-danitra no nanomezany ny fahefana ara-dalàna an’ireo mpianany (Mat. 19:28). Ho fanatanterahana ny irak’i Kristy, dia tsy nilain’ireo mpianatra ny handeha lavitra mihoatra noho izay nandehanan i Kristy ho fanorenana fanjakana eto an-tany. Fanjakana tokana ihany no nasain’i Kristy naorin’ireo mpianany (Lio. 22:29,30). Araka izany, ny endri-pitondram-panjakana rehetra izay milaza fa manana fahefana nomen’Andriamanitra azy mivantana dia manohitra ny fitcndram-panjakana naorin’i Jesôsy raha namindra ny seza fiandrianan’i Davida ho any an-danitra Izy.



`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin’ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? `

`Nahoana Andriamanitra no nandrava ny seza fiandrianan’i Davida kanefa nampanantena ny haharetan’izany mandrakizay Izy?`