---
title:  "ILAY FANAFAHANA BE VONINAHITRA"
date:   24/03/2024
---

### Saintsaino

Mifantoka amin'ilay ady farany ifanaovan'ny tsara sy ny ratsy eto amin'izao tontolo izao, araka ny itantarana izany ao amin'ny Apők. 13 sy 14 ireo lesontsika vitsivitsy farany. Rehefa tonga ny fotoan-tsarotra, ny isam- batan'olona dia tsy maintsy hifidy na ny fahatokiana amin'Andriamanitra, na inona hidona na inona hitranga, na ny fahatokiana amin'ny fomba amam-panaon'olombelona. Ho lasibatr'i Satana ireo mitandrina amim-pahatokiana ny lalan Andriamanitra sy mihazona ny finoany an'i Kristy (Apők. 12:17). Ireo vahoakan Andriamanitra amin'ny andro farany, izany hoe ireo milefitra hatrany amin'ny sitrapon'Andriamanitra, dia hatao tsinontsinona, halam-baraka, hanaovana toeran-tsy zaka, hofaizina amin'ny lamandy sy ny sazy samihafa, ary amin'ny fahafatesana mihitsy aza. Hampiasa ny fahafaha-manaony rehetra ny fianakaviana, ny namana, ny mpiara-miasa, ny mpiara-monina, ny fikambanana rehetra mba handresena lahatra na hanodinana ny sain'ny vahoakan Andriamanitra mahatoky mba hanarahany ny didy aman-dalan'olombelona (Mar. 13:12, 13). Hatao an-tranomaizina ny mpino, hoentina eny amin'ny fitsarana ary hofaizin'ny mpanam-pahefana eo amin'ny fanjakana (and. 9). Tsy hisy toerana azo antoka ho azy ireo ankoatra ny eo ambany fikarakaran'Andriamanitra, satria efa nikambana ny firenena maro hanohitra ny vahoakan Andriamanitra (Mat. 24:9), Hampivaivay ny haromotan'ny vahoaka ireo mpitoriteny mpitompo teny fantatra, mampiasa ny hery mahataona rehetra ananany ary manao famantarana sy fahagagana mihoatra ny herin'olombelona (and. 11, 24). Tsy ho avy amin'izao tontolo izao velively ny fanafahana fa ny hany fanantenantsika dia ao amin'Andriamanitra irery ihany, Na dia mety ho sarotra aza izany, dia afaka mitoky Aminy isika amin'ny alalan'ireo teny fikasany sy ny fangorahany ary ny fahatakarany izay manjo antsika. Ireo toko farany ao amin'ny Apokalipsy dia manambara fa ho avy hanafaka ny vahoakany efa trotraka Andriamanitra. Milazalaza ny amin'ny fitsarana sy ny fandravana ireo fahavalon' Andriamanitra ny toko 15-20, ary ny toko 21 sy ny 22 kosa dia mifantoka amin'ny fahafahana be voninahitra izay hifalian'ny vahoakan'Andriamanitra aorian'ny fanafahana azy ireo amin'ny fatoran izao tontolo izao.

Iray amin'ireo antony lehibe hitsaran Andriamanitra ny ratsy fanahy ao amin'ny toko 15-18 ny fanafahana ny vahoakany. Ireo loza fito farany (Apok. 16) dia ho famaizana izay rehetra miezaka hanery ireo zanak Andriamanitra handray ny maniky ny bibidia (15:1, 2). Tahaka ny nandefasana ireo loza tany Egipta (Eks. 7-12) ho fanafahana ny vahoakan Andriamanitra amin'ny fanandevozana, dia toy izany koa ireo loza ao amin'ny Apokalipsy izay natao hanafaka ny vahoakan Andriamanitra amin'ny andro farany amin'ny fampahoriana sy ny fanenjehana. Ny fitsarana nataon'Andriamanitra tamin'i Babilona ao amin'ny toko 17 sy 18, dia ho valin'ny famonoany ireo maritiora (Apok. 17:6; 18:20, 24) sy ho fampitsaharana ny ody ratsy nafafiny tamin'ny firenen-drehetra (18:23). Hanomana ranon'afo Andriamanitra ho an'ireo izay manao famantarana mamitaka an'izao tontolo izao (19:20).

Aorian'ny fitantarana an-tsipiriany ny fitsarana ataon'Andriamanitra amin'ireo mpampahory ny vahoakany, dia fitsaharana, fahazoana antoka ary fiadanana izay tsapan'ny vahoakan Andriamanitra noho ny fanatrehany no ambaran'ny Apok. 21. Alao sary an-tsaina vetivety ange izany e: tsy hisy ranomaso intsony, na alahelo, na fahafatesana (and. 4)! Izany no fahafahana mendrika ananana sy ikelezan'ny olona iray aina.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'reo teny na fehezanteny manan-danja na manana heviny manokana ho anao.**

**Mamplasa hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Nahoana ny fitsarana ny fahavalon'Andriamanitra no ampahany amin'ny fanafahana ny vahoakan Andriamanitra?`

`Manampy fanazavana ny amin'ny fanafahana ampanantenaina ao amin'ny Apok. 21 ireo toko 6 eo alohany. Amin'ny fomba ahoana?`