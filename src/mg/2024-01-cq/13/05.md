---
title:  "FAHAFAHANA MIARAKA AMIN'I KRISTY"
date:   27/03/2024
---

### Ampifandraiso amin'i Jesôsy - FAHAFAHANA MIARAKA AMIN'I KRISTY

Valim-bavaka: Ny fiadanana tsapan'ireo voavotra rehefa hafahan Andriamanitra amin'ny fampahoriana dia ho toy ny rano kely indray mitete eo anatrehan'ny ranomasimben'ny fiadanana izay ho tsapan'i Jesõsy rehefa hitondra ireo vahoakany hody Izy. Ho tapitra ny ady ary ho tontosa ny dingana farany tokony narahina. Ny fanirian'i Jesôsy voalohany indrindra dia ny hanome antsika ny ranon'aina. Mbola mifantoka amin'ny hafa hatrany Izy na dia efa any an-danitra aza.

Nampanantena i Jesôsy fa "izay maharesy no handova izany zavatra izany; ary ho Andriamaniny Aho, ary izy ho zanako."- Apôk. 21:7. Manandratra ny voavotra ho amin'ny toeran'ny zanakalahy sy zanavavin'ilay Mpanjakan'ny lanitra ny drafi-pamonjena ka manolotra antsika ireo tombontsoa rehetra amin'ny maha-ankohonan'ny Mpanjakan'ny lanitra. Tsy misy manana fahafahana lehibe mihoatra ny zanak'ireo mpanjaka. Raha ny ankohonan'ny mpanjakan'ny tany aza misitraka ireo tombontsoa marobe, alaivo sary an-tsaina ny fahafahana omena ireo zanak'llay Mpanjakan'ny mpanjaka (1 Jao. 3:1, 2).

Nahafoy ny fahafahana nananany i Jesôsy. Nilaozany ny seza fiandrianany sy ireo tombontsoa maha-Mpanjaka Azy ka tonga mpanompon'ny mpanompo Izy. Nosamborina Izy ary noratraina, nesorina ny fitafiany raha nokapohina Izy ary nofantsihina tamin'ny hazo fijaliana tahaka ny mpanao heloka bevava. Tonga mahantra Izy mba hampanan-karena antsika (2 Kôr. 8:9). Saintsaino mandritra ny fotoana fohy izany. Tsy nisy tsy nafoiny teo amin'ny ady natrehiny mba hanafahana antsika amin'ny fahotana; nahafoy ny fahalalahana nananany sy ny fiainany Izy mba handraisantsika ny fanomezana atolony raha tiantsika izany.

Zava-dehibe ny fahatakarana fa tsy nanome fahafahana ny vahoakany i Jesôsy satria niasa mba hahazoana izany isika na koa mendrika izany; fanomezana izany, tsy misy takalony ary natolotra noho ny fahasoavan'Andriamanitra. Inona no havalintsika izany fanehoam-pitiavana lehibe izany? Fanontaniana manan-danja tokoa izany, ary ao amin'ny Apok. 14:12 ny valiny: "mitandrina ny didin'Andriamanitra sy ny finoana an'i Jesosy." Mitady olona manana fitiavana lalina Andriamanitra, olona manana fitokiana tsy azo hozongozonina, ary herim-po amin'ny fanarahana Azy na aiza na aiza raha toa ka mizotra any amin'ny lalan-kafa ireo namana sy ny fianakaviana. Ny Fanahy Masina anie hanampy antsika handresy ny hakanosana sy ny tsy finoana ka hameno antsika amin'ny fitiavana sy ny fitokiana ilaina mba hahatonga antsika ho isan'ireo mitandrina ny didin'Andriamanitra sy manana ny finoana an'i Jesôsy.


**Saintsaino indray ny andalan-teny fototra, ary jereo izay miresaka an'i Jesősy ao amin'izany.**

`Mampahery tokoa ilay teny fikasana milaza fa zanak Andriamanitra ianao. Amin'ny fomba ahoana? Ahoana no itondran'io fahalalana io faharisihana ho anao amin'ny zavatra rehetra?`

`Inona ny sary hafa aseho na averina momba an'i Jesôsy?`