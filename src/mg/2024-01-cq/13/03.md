---
title:  FAHAFAHANA MITIA
date:   25/03/2024
---

### Hazavao

Moa ve ny fahafahana izay omen'Andriamanitra ny vahoakany any an-danitra fahafahana tanteraka? Fahafahana tsy misy fefy mametra azy? Fahafahana hanao izay tiana hatao? Mazava loatra fa tsia ny valiny. Ny fianakaviana ara-dalana tsara dia tsy hamela ny mambra ao aminy hanao izay mahafinaritra ny fony. Manana ny fitsipiny sy ny andraikitra samihafa natao hotanterahin'ny mambra ao aminy izany ho fiarovana ny fiadanana sy ny fahasambaran'ny tsirairay avy ao anatiny. Toy izany koa ny fifandraisana any an-danitra. Fitiavana araka ny fanekena no mitondra azy ireo, ary tafiditra ao anatin'izany ny andrakitra sy ny fefy mametra azy ireo.


Oharin'Andriamanitra amin'ny ampakarina ny vahoakany mba hanehoana ny fifanajana sy ny fifankatiavana izay fototry ny fifandraisantsika Aminy (Apôk. 19:9; 21:2). Tian' Andriamanitra hiaina ao amin'ny fanatrehany mandrakizay isika ary noho izany dia efa miomana Izy ny hiara-monina amintsika (Jao. 14:2, 3). Ny fanambadiana dia tsy midika fa afaka manao izay tiany hatao ny ampakarina. Tsy hoe afaka mifamitaka ny mpivady na koa handanilany foana ny volan'ny andaniny na ny ankilany. Tsy hoe afaka mandeha mivoaka ny trano amin'ny fotoana rehetra tiany ny vady. Tafiditra ao anatin'ny fanambadiana ara-dalåna tsara ny andraikitra sy ny adidy ifanaovan'izy ireo. Na eo aza izany fetra rehetra izany, dia maro no mahatsapa fa ny tokantrano dia manokatra varavarana ho an'ilay fahafahana tsara indrindra tsy mbola niainana hatramin'izay: fahafahana hiara-miaina sy hanan-janaka amin'ilay olona izay tena tianao marina tokoa. Rehefa mifankatia ny mpivady, dia midika ho fahafahana ny fanambadiana, saingy rehefa tsy izay no mitranga, dia midika ho fanandevozana izany. Toy izany koa ny lanitra. Ho an'ny olona tia an'Andriamanitra, dia midika ho fahafahana ny lanitra, fa ho an'ireo izay tsy tia Azy, dia fanandevozana ny lanitra.


Ny lalàn'Andriamanitra dia voasoratra ao amin'ny fo rehetra izay misafidy Azy, ary io no manambara ny iray amin'ireo zava-mahagaga indrindra momba an Andriamanitra. Tsy manery antsika hifidy Azy na hiankohoka Aminy Izy. Soratany ao am-pontsika ny lalány aorian'ny anaovantsika ny safidintsika. Afaka nisafidy ny hikomy Aminy amin'ny fotoana rehetra ny anjely iray, saingy tsy hisy olona na mponin'ny lanitra mbola hiverina hifidy ny hanota indray (Nah. 1:9; Apôk. 21:27; 22:11). Tsapan'ny voavotra mivantana eo amin'ny fiainany ny faharavana vokatr'ilay lainga milaza fa mitondra fahafahana ny fandikana ny lalån Andriamanitra, ary ny anjely koa dia efa vavolombelona ny amin'izany. lo fanandramana mampivarahontsana io, izay efa mibaribary eto an-tany ary atrehin'ny mason'ny voary manontolo, dia efa mandrodana ny fiampangan'i Satana rehetra izay milaza fa tsy rariny ny ataon'Andriamanitra ary mbola misy ny fahafahana tsara lavitra. Moa ve ny fitiavana an'Andriamanitra sy ny safidy hanaraka ny Didy folon Andriamanitra miaro ny fahafahantsika sa mandrava izany? Mila ama mamaly izany fanontaniana izany ho an'ny tenantsika isika tsirairay avy amin'ity anio ity. Ny valintenintsika no hamaritra izay ho fiafarana tiantsika sy izay fiafarana hotanterahina amintsika.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Nahoana ny fahafahana omen'Andriamanitra, miaraka amin'ireo fefy rehetra mametra izany no azo lazaina fa tena fahafahana?`