---
title:  NY LANITRA
date:   28/03/2024
---

### Takaro

"Andeha ho lazaina fa azo atao ny mamindra tampoka any an-danitra ireo izay nandany ny fiainany tamin'ny fikomiana tamin'Andriamanitra ka hahita ny fahatanterahana ambony sy masina maharitra ao mandrakizay. Hifanerasera amin'ireo fanahy rehetra ao miaina amin'ny fitiavana izy, ka ny endrika rehetra mitaratra ny hafaliana; handre ny feon-kira sy mozika mandrotsirotsy asandratra ho fanomezam-boninahitra an' Andriamanitra sy ny Zanak'ondry amin'ny feon-kira milanto; hahita ny onim-pahazavana mikoriana tsy an-kijanona eo amin'ny voavotra avy eo amin'ny tavan'llay mipetraka eo amin'ny seza fiandrianana. Mipetraka ny fanontaniana: Moa ve azon'ireo izay manana fo feno fankahalana an'Andriamanitra sy ny fahamarinana ary ny fahamasinana atao ny hifangaro amin'ireo vahoakan'ny lanitra ka hiara-mihira hira fiderana aminy? Ho tantiny ve ny voninahitr Andriamanitra sy ny an'ny Zanak'Ondry? Tsia, tsia; nomena taom-pahasoavana maro izy mba hamolavolany toetra mendrika ny lanitra; nefa tsy nanazatra ny sainy mihitsy ho tia ny fahadiovam-po izy; tsy nianatra na oviana na oviana ny fomba fitenin'ny lanitra, ary ankehitriny dia efa diso aoriana loatra. Nahatonga azy tsy ho afaka honina any an-danitra ny fiainana nikomiany tamin'Andriamanitra. Ho fampahoriana ho azy ireo ny fahadiovan'ny any sy ny fahamasinany ary ny fiadanany; ho afo mandevona azy ny voninahitr Andriamanitra. Haniry mafy ny handositra io toerana masina io izy. Horaisiny amim-pifaliana ny fandringanana, mba hiafenany amin'ny tavan'llay maty hanavotra azy. Ny safidin'ny ratsy fanahy ihany no nametra izay ho anjarany. Mifanaraka amin'ny sitrapony ny fandavana tsy hidirany any an- danitra, ary fanehoana ny fahamarinana sy ny famindrampon Andriamanitra."- HM, t. 565.

"Mifarana hatreo ilay ady lehibe. Tsy misy intsony ny fahotana sy ny mpanota. Voadio tanteraka ny tontolo rehetra. Miara-mitepo fifaliana sy firindrana ny voary manontolo. Avy amin'llay Mpamorona izao rehetra izao no mikoriana ny aina sy ny fahazavana ary ny fifaliana manerana ny fanjakana eny amin'ny habakabaka tsy misy fetra. Hatramin'ny 'atoma' kitika indrindra ka hatramin'izao tontolo izao lehibe indrindra, ny zavatra rehetra, na ny manan aina na ny tsy manan'aina dia samy manambara amin'ny alalan'ny hakantony sy ny fifaliany safononoka fa Andriamanitra dia fitiavana."- HM, t. 706.


`Rehefa tapitra ny herinandro andinihana ny Apok. 21, inona avy ireo fampiharana manokana maharesy lahatra anao?`

`Inona ny fampiharana azonao atao any an-tsekoly, eo amin'ny fianakaviana, any amin'ny toeram-piasana ary any am-piangonana?`

`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`