---
title:  "NY FANANDEVOZANA AO AMIN'NY TESTAMENTA TALOHA"
date:   04/03/2024
---

### Hazavao - NY FANANDEVOZANA AO AMIN'NY TESTAMENTA TALOHA

Hafa tanteraka amin'ny fanandevozana tatý aoriana teo amin'ny tantara ny fanandevozana ao amin'ny TT. "Fanompoana mandritra ny fotoana tsy voafaritra" no tena mety hiantsoana ny fanandevozana tao amin'ny TT, satria natao hanampiana ireo izay latsaka anatin'ny fahasahiranana ara-bola izany.

Lalàna henjana no nifehy ny mahakasika ny fanajana ny maha-olona sy ny fiarovana ireo andevo ireo tao amin'ny TT. Raha toa ka nanaovana herisetra ny andevo iray ka niala ny nifiny na potika ny masony dia nafahana avy hatrany izy noho ny ratra nahazo azy (Eks. 21:26,27), ary ny tompo izay nahafaty andevo iray dia natao maty koa (and. 12,20). Ny fiarahamonina dia nodidiana hiaro ny aina, ny fananana, ary ny fahafahan'ireo andevo izay nandositra ny tompony (Deo. 23:15, 16). Izany no tena nahatonga ireo tompon'andevo nitandrina ny amin'ny fomba fitondrany ireo andevony.

Nisy fetrany ny faharetan'ny maha-andevo ny olona iray; tsy maintsy nafahana izy ireo isaky ny fito taona na rehefa taon-jobily (Eksôdôsy 21:2; Lev. 25:10). Raha toa ka tsy nafahana tamin'ny fotoana voatondro izy ireo dia nandatsaka ozona Andriamanitra araka ny fanekena (Jer. 34:12-17). Nisy ireo naniry ny hitoetra ho andevo, ary tsy maintsy niseho teo anatrehan'ny fitsarana izy ireo mba hanamarinana fa tsy noterena hanao izany; ary ho famantarana ampahibemaso izany voka-pitsarana izany dia notevehina tamin'ny haolo ny sofiny.

Nahatsapa ho isan'ny ankohonana notompoiny ireo andevo ao amin'ny Baiboly. Rehefa tonga ny Paska dia miara-misakafo amin'ilay ankohonana ny andevo, fa ireo mpanompo nokaramaina sy vahiny kosa tsy mba nahazo nanao izany (Eks. 12:44,45; jereo koa ny Lev. 22:10,11). Nifidy ny hitoetra ho andevo an-tsitrapo izy ireo satria nahatsapa ny fitiavan'ilay ankohonana azy ary hitany fa izay koa no fomba ahafahany mivelona (Eks. 21:5).

Raha nisy Kristianina mpandalina, na pasitora, nampiasa ny fanandevozana tao amin'ny TT ho tohan-kevitra hanohanana ny fanandevozana tena tsy mifaditrovana tao Amerika, dia sandoka tanteraka ny fampianarany.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana koa no anehoan'ireo lalana momba ny fanandevozana ao amin'ny TT ny fitiavan'Andriamanitra lehibe?`