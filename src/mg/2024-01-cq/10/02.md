---
title:  NY ANJELY VOALOHANY
date:   03/03/2024
---

### Saintsaino

Nanan-danja lehibe hatrany ho an'ny Fiangonana Advantista Mitandrina ny Andro Fahafito ny hafatr'ireo anjely telo ao amin'ny Apôk. 14:6-12, izay fampitandreman'Andriamanitra ho an'izao tontolo izao. Ireo hafatra roa voalohany dia mandidy manokana ny saina mba hanohitra ny fanandevozana. Hifantoka amin'ilay voalohany aloha isika.

Manomboka amin'ny baiko hoe: "Matahora an'Andriamanitra" ny hafatry ny anjely voalohany (and. 7). Ny fahatahorana an'Andriamanitra dia mahatonga ny mpino marina hitondra ny hafa amin'ny fahamoram-panahy na dia mety hanararaotra sy hamitaka azy aza ireo. Isika koa, ohatra, dia tokony hitsinjo manokana ireo manan-kilema sy ny zokiolona (Lev. 19:14,32).

Mitaky ny hanoherantsika sy hialantsika amin'izay mety ho endrika fampahoriana rehetra ny fahatahorana an'Andriamanitra (Lev. 25:17). Miresaka taon-jobily ny Lev. 25, izay atao isaky ny 50 taona (and. 10). Rehefa tonga ny Andro Fanavotana amin'io taona io dia natao hiantso "fanafahana amin'ny tany ho an'ny mponina rehetra ao aminy" - and. 10, ny Isiraely. Tsy fampitandremana fotsiny ny antso ataontsika momba ny maha-akaiky ny fitsaran'Andriamanitra, fa tokony hitory fanafahana ihany koa.

Ity antso ity no mamarana ny hafatry ny anjely voalohany: "Miankohofa eo anoloan'lzay nanao ny lanitra sy ny tany sy ny ranomasina ary ny loharano." - Apôk. 14:7. Ireo olona andevozina dia tsy manana fahafahana handre ny hafatra akory ankapobeny. Ary tsy navela handranto fahalalana izay ho nahafahany nandinika ny Baiboly aza izy ireo. Tsy maintsy notoherina ny fanandevozana mba hahafahan'ireo Advantista voalohany nitory ny hafatr'ireo anjely telo. Tsy ho tanteraka na oviana na oviana ny asan'ireo anjely telo ireo raha tsy mandre ny hafatra izao tontolo izao manontolo, dia "izay monina ambonin'ny tany sy amin'ny firenena sy ny fokom-pirenena sy ny samy hafa fiteny ary ny olona rehetra."-Apok. 14:6. Tsy maintsy miasa fatratra isika ankehitriny, tahaka ireo Advantista voalohany. mba hahatonga ireo izay tsy manam-pahafahana handinika ny Baiboly ho an'ny tenany, hanana fahaleovan-tena sy fomba hahazoany manao izany.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Inona no atao hoe: matahotra an'Andriamanitra?`

`Ankehitriny, iza avy ireo vondron'olona sasany eto amin'izao tontolo izao, izay mila ampiana mba hanana fahaleovan-tena? Ahoana no hahafahantsika manampy azy ireo?`