---
title:  "NY FANANDEVOZANA TAO ETAZONIA"
date:   07/03/2024
---

### Takaro

"Malahelo mafy ny lanitra manontolo mahita ny olombelona, asan'ny tanan'Andriamanitra, aetrin'ny olona namany any amin'ny farany lalina ka ataony mitovy laharana amin'ny biby tsy misaina. (...) Taterina etsy sy eroa ny fijalian'ny olombelona vidina sy amidy. Voarakitry ny anjely an-tsoratra avokoa izany rehetra izany. (...) Tsy ho voahazon'Andriamanitra ela intsony ny fahatezerany. Maro amin'ireo mitonona ho mpanara-dia an'i Jesôsy, Ilay malemy fanahy sy tsy miavona am-po, no tsy miraika eo anatrehan'ny tsy rariny, ny fampijaliana, sy ny fahoriana toy izany. Maro amin'izy ireo aza no mandray anjara amin'izany fampijaliana izany mihitsy sady afa-po; mahatsiravina izany, kanefa dia sahiny ny mivavaka amin'Andriamanitra. Mihoby erý i Satana mahita izany, sady manome tsiny an'i Jesôsy sy ny anjeliny, toa nahazo fandresena ka maneso hoe: 'Izao no atao hoe Mpanara-dia an'i Kristy!"

"Vakin'ireo mitonona ho Kristianina ny tantaram-pahorian'ireo martiora, ary dia mipotraka ny ranomasony. Ahoana no mety hahatonga ny olona ho mafy fo toy izao ka haneho halozana amin'ny olombelona namany tahaka izao? Hoy izy ireo manontany tena; kanefa izy izay misaina sy miteny toy izany indrindra no mihazona olombelona maro ho andevo. (...) Fampijaliana sy halozana mahatsiravina tahaka ny nataon'ireo mpomba ny papa sy ny mpanompo sampy tamin'ny mpianatr'i Kristy no vitan'izy ireo, 'Fa ho moramora kokoa ny ho amin'ny mpomba ny papa sy ny mpanompo sampy amin'ny andro fitsarana noho ny ho amin'ny olona toy izany" hoy ny anjely." - EW, (1882) tt. 275,276.

"Hitako, ranadahy A, fa navelanao hanimba ny fahaizanao mandanjalanja sy ny fitiavanao ny fahamarinana ny foto-kevitrao ara-pôlitika. (...) Tsy araka ny tokony ho izy velively ny fandraisanao ny atao hoe fahandevozana, ary mahatonga anao ho iray laharana amin'ny mpikomy ny fomba fijerinao, izay tarihin'i Satana sy ny tafiny. (...) Na afoinao ny hevitrao, na ny fahamarinana no afoinao." - TFC, b. 1, (1855), t. 359.

"Aoka tsy hankatoavintsika ilay lalan'ny firenentsika izay manery antsika hanatitra ny andevo any amin'ny tompony; ary aoka hozakaintsika ny vokatry ny fandikana izany lalana izany. Tsy fananan'iza na iza ny andevo. Andriamanitra no Tompony ara-dalána, ary tsy manan-jo haka ny asan'ny tanan'Andriamanitra ho fananany ny olombelona na hitaky izany ho an'ny tenany." - TFC, t. 202.

"Na inona na inona karazana fanandevozana dia tsy araka ny Tenin'Andriamanitra izany. Be loatra ny ratsy avy amin'izany ka tsy ary ho voatanisa." - L, 36. 


`Rehefa avy nandalina io andalan-tSoratra Masina io ianao nandritra ny herinandro, inona ireo hevitra nandresy lahatra anao manokana ny hampihatra azy eo amin'ny fiainana?`

`Inona avy ireo fampiharana tsy maintsy ataonao ao amin'ny sekoly misy anao, ny ankohonanao, ny toeram-piasanao, ary ny fiainam-pivavahanao?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`