---
title:  "TSY MIOVA NY TETIKA"
date:   05/02/2024
---

### Hazavao

Tsy iadian-kevitra fa ny heloka bevava indrindra teo amin’ny tantaran’ny olombelona dia ny namonoana llay Zanak’Andriamanitra tsy manan-tsiny. Koa satria nihatra tamin’ny ati-fanahin’i Kristy koa ny fahoriana, dia tsy misy olona hahazaka ny halehiben’izany fahoriana izany tahaka Azy. 

Mampitandrina i Jesôsy fa izay manaraka ny diany dia hiaritra fanenjehana toy izany koa, ka “hazo fijaliana" aza no iantsoany izany (Mat. 10:38). Hatraiza anefa no itovian’ny fanenjehana an'i Kristy amin’izay hihatra amin'ireo mpianany? Ny fantatsika dia hankahalaina tahaka an’i Jesôsy isika, ary izany fankahalana izany no hitarika ny fanenjehana (Jao. 15:18,20).

Efa nambaran’i Jesôsy mialoha koa fa hiray tetika ny fiangonana sy ny fanjakana, ka ny fahefana ara-pivavahana no hanomboka izany (Mat. 10:17). Ireo pitik’afo kely no mivadika ho afo midedadedan’ny fenenjehana avy eo, rehefa vitan’ny fiangonana ny mampiasa ny fanjakana ho fitaovam-piadiana (Mat. 10:18). Vakio koa ny Asa. 4,5; 8:3; 12:1-4. Tohizan’ny bokin’ny Asan’ny apôstôly ihany ny fitantarana ireo herisetra nitranga isaky ny mahazo fanohanana avy amin’ny manam-pahefana teo an-toerana ny Jiosy. Nony farany, rehefa nahazo fanohanana ampy avy amin’ny fanjakana izy ireo dia afaka nihazona an’i Paoly, ilay misiônera lehibe indrindran’ny fiangonana, tao an-tranomaizin’i Rôma.

Manao fampitandremana amin’ny alalan’ny sary an’ohatra koa ny Apôkalipsy fa ny fanenjehana mahery vaika indrindra eo amin’ny tantaran’izao tontolo izao dia avy amin’ny fahefan’ny fiangonana mitambatra amin’ny fanjakana. Ho meloka amin’ny famonoana Kristianina martiora be indrindra io fikambanana io, ary aseho amin’ny alalan’ny vehivavy mitaingina bibidia (Apôk. 17:1-6). Fantatsika fa ny bibidia rehetra ao amin’ny Baiboly dia maneho fanjakana (Dan. 7:17,23); ary vehivavy janga no eo ambonin ilay bibidia, izay maneho vahoakan’Andriamanitra, na fiangonana, manaiky fampianaran- diso (Jer. 3:1-3; Hôs. 1:2). Aseho ho mitaingina ny bibidia ilay vehivavy janga, fa tsy ny mifamadika amin’izany. Amin’io fotoana io mantsy ny fiangonana dia hampiasa ny fahefan’ny fanjakana mba hanatanterahany ny tiany hatao. Zava-dehibe ity: tsy ny fanjakana no hifehy ny fiangonana fa ny fiangonana no hifehy ny fanjakana.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin’ny fandinihanao ny andininy fototra? Ampahany inona no sarotra? `

`Inona avy ireo fitsipika sy fehin-kevitra hafa hitanao ao? `

`Mampiseho izay hataon’ireo mpanenjika hanoherana ny mpianatr’i Kristy koa ny fotoan- tsarotra nolalovan’i Kristy, amin’ny fomba ahoana?`