---
title:  MPANENJIKA MANJARY ENJEHINA
date:   07/02/2024
---

### Ampifandraiso amin’i Jesôsy

Amin’ny vahoaka rehetra eto an-tany dia ny Kristianina no tokony hanohitra amin-kery indrindra ireo foto-kevitra sy fahadisoana nahatonga ny fanomboana an’i Jesôsy tamin’ny hazo fijaliana. Maro anefa ireo mitonona ho Kristianina no manaraka ny ohatr’ireo mpanombo fa tsy llay nohomboana. Nilaza i Jesôsy fa henjehina ny mpianany; tsy nilaza velively Izy fa ho mpanenjika ireo. Raha ny mpino no mpanenjika dia mpianatr’ilay dragona izy fa tsy mba an’i Jesôsy (Apôk. 12:13,17).

Mazava loatra fa mety hisy ny mifamadika amin’izany. Ohatra tsara maneho izany i Saoly. Tamin’ny voalohany dia nataony tanjona mihitsy ny fisamborana izay Kristianina rehetra hitany, sy ny fandravana fiangonana kristianina maro araka izay tratrany. Nanampy tamin’ny fitoraham-bato an’i Stefana, Kristianina martiora voalohany, aza izy (Asa. 8:1-3). Ny fiovam-pon’i Saoly dia porofo manaitra ny amin’ny fahafahan’ny Fanahy Masina manova tanteraka ny olona iray, ka ny mpanenjika manjary enjehina. Tsy nampiasa herisetra intsony i Saoly tamin’ny fifampiraharahany tamin’ny mpino, rehefa avy nifanena tamin'i Jesôsy (Asa. 9:4,5); niova ho Paoly ny anarany. Ny fijoroan’i Paoly ho vavolombelona teo anatrehan’ny vahoakan’ny Jerosalema (Asa. 22:1-21), ary avy eo koa tamin’ny mpanjaka Agripa (Asa. 26:1-23), dia maneho porofo fa novan’i Kristy tanteraka izy.

Raha takatsika tsara ny hazo fijaliana ka nifanena marina tamin'i Kristy isika, dia hanandrana fiovam-po tanteraka tahaka ny an’i Paoly. Ny tantaran’i Jesôsy dia manova ny toetra sy ny fifandraisan’ireo izay mandinika ny oha-piainan’i Kristy amin’ny fo misokatra. Ny asa fanompoana nataon'i Kristy no ohatra tonga lafatra azontsika anombanana ny hatsaran’ny asantsika. Araka ny tenin’i Jakôba hoe: “Fa maty ny tena, raha tsy misy fanahy, ary maty toy izany koa ny finoana, raha tsy misy asa.” – Jak. 2:26. Fivavahana kristianina marina no ilain’izao tontolo izao, dia izay miorina amin’ny fanehoana marina ny tena toe-tsain i Jesôsy.



**Saintsaino izay voasoratra ao amin’ny andininy fototra, ary jereo izay miresaka an’i Jesôsy ao.**
`Ny tena fiovam-po marina dia misy akony amin’ny fomba fijerin’ny olona iray ny fahafahana ara-pivavahana; amin’ny fomba ahoana? `

`Toy ny mahazatra ve sa hafa ny fahitanao an’i Jesôsy eto?` 

`Antom-bavaka: Inona no asetrinao ny fahitana an’i Jesôsy araka izany?`