---
title:  "MITAMBATRA HANOHITRA AN’I KRISTY"
date:   03/02/2024
---

### FAMPIDIRANA

**Vakio ny Lio. 23:1-43**

`Tsianjery: Mifidy andininy 1`

### TSY FIFANARAHANA, FIFANOHERANA

Na ny fandrosoana tsara indrindra ho amin’ny fahafahana ao amin’i Kristy aza dia matetika sembanin’ny tsindry ara-pôlitika sy ny hevitry ny tena manokana. Mpitondra fivavahana prôtestanta maro, izay efa niharan’ny fanenjehana teo aloha ihany, no nanjary nanana ny foto-keviny manokana momba ny fitondrana ireo izay nisara-kevitra tamin’ny fiangonana, ka tonga mpanenjika koa izy ireo.

Tamin’ny voalohany i Lotera dia nikendry ny fiangonana ho vondro-mpino tsy noterena fa nanaiky an-tsitrapo, ary nampalahelo azy tokoa ny fanirian'ny olona hanaisotra an-keriny ireo sampy tao amin’ny fiangonana katôlika. Kanefa rehefa nanomboka nanohana ny fivavahana loteranina ny andriana alemà sasantsasany dia nampiasa ny fahefan’ny fanjakana i Lotera ho fanoherana izay mitady handrava izany fivavahana izany, toy ireoAnabatista. Na dia marobe aza ireo foto-kevitra niombonan’i Lotera tamin'ireo farany ireo, dia mpikomy sy mpiteny ratsy ny zava-masina no nandraisany azy ireo, ka noheveriny fa tokony horoahina tsy ho ao Alemaina na hohelohina ho faty aza. Tao anatin’ireo taona manaraka dia nahafatyAnabatista maro be ny Loteranina sy ny Katôlika. Nitondra fahafahana ho an’ny olona maro ny fampianaran’i Lotera, kanefa ny tolona nataony dia tsy nanao afa-tsy namela ilay fomba fiasa sy toe-tsaina mpanenjika tamin’ny androny ihany.

Ninoan’ireo Anabatista hatrany fa ny finoana dia tsy maintsy an-tsitrapo; koa nanohana ny batisan'ny olon-dehibe izy ireo (fa tsy ny zazakely), ary koa ny tokony hisarahan’ny fiangonana amin’ny fanjakana – fampianarana fantatry ny rehetra izany ankehitriny saingy nanozongozona ny olona tamin’izany andro izany. Raha ny marina dia ny Anabatista no nampihatra tamim-pahatokiana kokoa ireo foto-kevitr’i Lotera, mihoatra noho ny fiangonana loteranina aza. Mila mandinika ny tenantsika isika ankehitriny raha mifanaraka amin’ny foto-kevitra tohanantsika ny fiainantsika, andrao misy fifanoherana izany ka tsy hahatafita ny hafatra entintsika. Hodinihintsika amin’ity herinandro ity ny halozana nataon’ny fikambanan’ny fiangonana sy ny fanjakana tamin’i Jesôsy, sy ny fomba tsy hahalatsaka antsika amin'ny fomba fiasa toy izany, izay namono ny Mpamonjintsika.

> <p> Soraty</p>
> Soraty araka ny dikanteny izay tianao ny Lio. 23:1-43. Raha tsy ampy ny fotoana eo am-pelatananao dia ny Lio. 23:1-5 no soraty. Azonao soratana amin’ny fiteninao koa izany, ary azonao atao ny manao kisarisary na drafitra momba io andalan-tSoratra Masina io.