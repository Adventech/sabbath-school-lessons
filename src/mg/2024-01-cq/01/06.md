---
title:  FANKATOAVANA TSY TERENA
date:   04/01/2024
---

### Takaro

“Maizina ny tany noho ny fahalalana diso an’Andriamanitra. Mba hampisava ireo aloka manjombona, mba ahazoana mamerina ny olona ho eo amin'Andriamanitra, dia tsy maintsy ho montsanina ny hery mamitak’i Satana. Tsy mety ho vita amin’ny alalan’ny hery izany. Mifanohitra amin’ny foto-kevitry ny fitondram-panjakan'Andriamanitra ny fampiasan-kery; fanompoam-pitiavana ihany no iriny; ary tsy azo baikoina ny fitiavana; tsy mety ho azo amin’ny alalan’ny hery na ny fahefana izany. Ny fitiavana ihany no mamoha ny fitiavana. Ny fahalalana an’Andriamanitra dia fitiavana Azy; tsy maintsy haseho ny toetra amam-panahiny hifanohitra amin’ny toetra amam-panahin’i Satana. Tokana eo amin'izao rehetra izao ihany no afaka hanao io asa io. Ilay mahalala ny haavo sy ny halalin’ny fitiavan’Andriamanitra ihany no afaka hampahafantatra izany.” – IFM, 1.11.

“Tsy anisan’ny asa nanirahana an’i Kristy ny manery olona handray Azy. Satana sy ny olona hetsehin’ny fanahiny, no mitady hanery ny feon’ny fieritreretana. Misy olona mihambo ho mafana fo amin’ny fahamahnana, nefa miara-miasa amin’ny anjely ratsy mba hampitondra fahoriana ny mpiara-belona aminy, mba hanovany azy hanaraka ny fiheverany momba ny fivavahana. Kristy anefa mampiseho famindrampo mandrakariva, mitady hatrany ny handresy Izy amin’ny fanambarana ny fitiavany. (...) Tsy mety hisy porofo mazava kokoa fa manana ny fanahin'i Satana isika mihoatra noho ny fironantsika handratra sy hanimba izay tsy mankasitraka ny asantsika, na manao asa mifanohitra amin’ny hevitsika.

Fananan’Andriamanitra ny olombelona rehetra, ny vatany, ny saina amam-panahiny. Maty mba hanavotra ny rehetra Kristy. Tsy misy mety maharikoriko kokoa an’Andriamanitra noho ny olona mampitondra fahoriana izay voavidin'ny ran’ny Mpamonjy amin'ny alalan’ny fitiavam-bavaka diso toerana eo aminy" – IFM, t. 516.

‘Satria ny lalàn’ny fitiavana no fototra iorenan’ny fitondram-panjakan’Andriamanitra, dia niankina tamin'ny fanarahany tanteraka ireo foto-kevitra lehiben'ny fahamarinana hita ao ny fahasambaran’ny vahoakany rehetra. Ny irin'Andriamanitra avy amin’ny voariny rehetra dia fanompoan’ny fitiavana, fanajana mipolo/otra avy amin'ny fahatsapan’ny saina ny hatsaram-panahiny. Tsy mankasitraka ny fankatoavana terena Izy ary atolony ny rehetra ny fahafahana hampiasa ny sitrapo, mba hanaovany fanompoana araka ny nahim-po." – HM, t. 510.


`Rehefa tapitra ny herinandro andinihana ny Lio. 9:43-56, inona avy ireo fampiharana manokana maharesy lahatra anao?`

`Inona ny fampiharana azonao atao any an-tsekoly, eo amin'ny fianakaviana, any amin’ny toeram-piasana ary any am-piangonana?`

`Avereno jerena ilay andininy nianaranao tsianjery. Ahoana no ampiharana izany eo amin’ny fiainanao mandritra ity herinandro ity?`