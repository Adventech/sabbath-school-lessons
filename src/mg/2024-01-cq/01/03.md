---
title:  "AHOANA NY AMIN’I ELIA?"
date:   01/01/2024
---

### Hazavao

Diso ireo mpianatr’i Jesôsy raha nangataka afo avy any an-danitra mba handevona ireo Samaritana, kanefa nahoana i Elia mpaminany no nampidina afo avy any an-danitra ao amin’ny 2 Mpanj. 1:1- 16? Samy hafa tanteraka ny tontolon-kevitr'ireo tantara ireo: nivavaka ny hilatsahan’ny afo i Elia mba hanamarinana ny anaran’Andriamanitra, fa ireo mpianatra kosa tezitra noho ny tsy netezan’ny olona handray azy ireo. Tao anatin’ny rafitra nitondran’Andriamanitra ny vahoakany tamin’ny TT ihany koa dia nisy fotoana izay nanaovan’Andriamanitra ny asany amin’ny maha Mpitsara sy mpanatanteraka didim-pitsarana Azy tamin’ny alalan’ny olona voatendriny.
.
Andriamanitra no Mpitsara tompon’ny teny farany mahakasika ny raharahan'ny olona tsirairay avy. Ny fitsaran’Andriamanitra no hampitsimbadika ny fanapahan-kevitra tsy araka ny tokony nataon’ny fitsarana eto an-tany. Sady marina Andriamanitra no mpamindra fo, ary Izy no hiankohofan’ny zavaboary rehetra rehefa hiara-manaiky ny olona masina sy ireo anjely fa ny fitsarana rehetra ataon’Andriamanitra dia rariny ary marina (Apôk. 15:2-4; 19:1-4).
.
Raha niantsoroka ny asa maha Mpitsara Azy tamin’ny alalan’ny mpaminany tahaka an'i Elia i Jesôsy tao amin’ny TT, dia nesoriny tanteraka tsy ho an’ny fiangonana kosa ny andraikitry ny fandringanana. Izany no manazava ny tsy nampiasan’Andriamanitra intsony ny fiangonany ho fitaovana hoenti-mandringana. Mihatra amin’ireo Kristianina amin’ny fotoana rehetra ny fananarana nataon’i Jesôsy tamin’i Jakôba sy i Jaona raha naniry hampidina afo avy any an-danitra izy ireo. Iharan’izany fitenenana mafy izany avokoa ny mpanara-dia an'i Kristy rehetra izay mitonona ho mpitsara.
.
Ho avy amin’ny maha Mpitsara sy Mpanatanteraka didim-pitsarana Azy i Jesôsy rehefa hiverina, hanao ny asa fandringanana amin’ny alalan'ireo anjely Izy (Mat. 13:41, 42), saingy fony Izy tonga tety voalohany amin’ny maha Olombelona Ohatra ho an’ny mpitarika ny fiangonana rehetra Azy, dia tsy tao anatin’ny iraka nampanaovina Azy mihitsy ny fandringanana ny olombelona. Nalemy fanahy i Jesôsy. Tsy mba nanisy ratsy na nandratra olona mihitsy Izy (Mat. 12:20). Ny aina hany nesoriny dia ny an’ilay aviavy (Mar. 11:20, 21), ary izany dia ohatra iray nanehoana ny firenena iharan’ny fitsaran’Andriamanitra.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin’ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Nahoana Andriamanitra no mandringana? Ahoana no ampifandraisantsika izany ampahan-toetrany izany amin’ny toetrany be fitiavana sy mpamindra fo?`