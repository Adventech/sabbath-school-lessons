---
title:  "NY TOE-TSAIN’I KRISTY"
date:   30/12/2023
---

### FAMPIDIRANA

**Vakio ny Lio. 9:43-56**

`Tsianjery: Mifidy andininy 1`

### MANAO TSINONTSINONA NY FOTO-KEVITR’I JESÔSY

Ny didy navoaka tany Milan, tamin'ny taona 313 TIK no namarana ny 150 taona nisian’ny fanenjehana nivaivay teny ho eny nataon'ny fanjakana rômanina tamin’ny Kristianina. Mialoha ny famoahana io didy io, dia nohazaina sy nasaina nandoa onitra, nampidirina am- ponja, nomena hohanin’ny liona, nohomboana tamin'ny hazo fijaliana, nodorana velona ary niaritra fahoriana samihafa ireo mpino izay tsy nanaiky ny hiantso an’i Kaisara ho andriamanitra sy hianiana ho mahatoky aminy. Trano fivavahana maro no noravana ary nogiazana ny fananan’ny mpino. Nodorana ireo Soratra Masina izay nadika tamin’ny tanana tamin’ny tomba miadana dia miadana sy tamin’ny fahoriana lehibe. Tam-pifaliana no nandraisan'ireo Kristianina efa trotraka, izay niafina tany anaty zohy sy ny toerana lavitra samihafa, ny didy navoaka tany Milan izay fanambarana rômanina voalohany nanome antoka momba ny fahafahana ara-pivavahana ho an’ny olom-pirenena tsirairay tao amin’ny fanjakan-dehibeny.

Iza moa no nanampo fa afaka taona vitsy dia hitady hanjakazaka amin’ireo fivavahana hafa na koa amin’ny Kristianina namany izay mitana finoana mifanohitra amin’ny azy, ireo olona izay mitonona ho Kristianina? Nandritra ny fotoana nanjakan’ny amperora rômanina Constantin (306-337 TIK) dia nikambana tamin'ny mpanjaka ireo fiangonana kristianina mba hahitany sitraka amin’ny fitondram- panjakana. Nihasimban’ny hambom-po pôlitika sy ara-bola izay nifanohitra tanteraka tamin’ny foto-kevitr’i Jesôsy ny fiangonana manontolo. Raha toa ny fiangonana ka nitoetra ho marina tamin’ny toe-tsain’i Kristy, dia mety ho tsy nitranga mihitsy ny fiharoharoana tsy masina teo aminy sy ny fanjakana izay niteraka didy jadona tamin’ny anaran’ny fivavahana tao anatin’ny Vanim-potoana Antenantenany.

Tao anatin’ny taonjato vitsy monja dia mahavariana fa tonga ohatra maneho ny zavatra noraran’i Jesôsy tsy hijoroana sy tsy hatao ny fiangonana. Tamin'ny taonjato faha-16, dia nanomboka nahita tsikelikely indray ireo fototry ny fahafahana ara-pivavahana ny Fanavaozana prôtestanta. Zavatra tsy maintsy fantarintsika sy tohanantsika ankehitriny ireo foto-kevitra naorin’i Jesôsy tany am-piandohana.

> <p> Soraty</p>
> Soraty araka ny dikan-teny tianao ny Lio. 9:43-56. Raha tsy ampy ny fotoana eo am-pelatananao dia ny and. 54-56 no soraty. Azonao soratana amin’ny fiteninao ihany koa izany, ary azonao atao ny manao kisarisary na drafitra momba io toko io.