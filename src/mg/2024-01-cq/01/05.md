---
title:  FANEHOANA FARATAMPONY
date:   03/01/2024
---

### Ampifandraiso amin’i Jesôsy

Naverimberiny ny fampitandremana ireo mpianatra ny amin’ny zavatra ho avy, saingy vaovao tamin'ireo mpianatra ny lalan'ny fileferana narahin’i Jesôsy ka natahotra izy ireo ny hanontany momba izany (Lio. 9:44,45). Ny zavatra nafoin’i Jesôsy indrindra no nofikirin’ireo mpianatra. Nanao izay hahazoana ny fahefana mifandraika amin’ny fiandrianana izy ireo raha toa ka nanao ny Tenany ho mpanompo ambany indrindra i Jesôsy. Mifanohitra amin’ny toe-tsain’izao tontolo izao ny toe-tsain’i Jesôsy.

Ho setrin’ny fifandiran’izy ireo dia nosintonin’i Jesôsy hifantoka tamin’ny zaza teo akaiky teo ny sainy, satria ny zaza no noheverina ho tsy nanan-danja indrindra teo. Nasehony fa raha miasa mba hanome izay ilain’ny zaza izy ireo dia hifanaraka amin’ny Toe-tsainy sy ny iraka nampanaovina Azy, satria “izay kely indrindra ao aminareo rehetra, dia izy no lehibe" (and. 48).

Taorian’ny niakaran’i Jesôsy ho any an-danitra dia nankininy tamin’ny fiangonana ny asa fampahafantarana ny toe-tsainy amin’izao tontolo izao. Tsy hahita an’i Kristy amin’ny alalantsika mihitsy anefa izao tontolo izao raha tsy manafoana ny tenantsika isika ka manome toerana ho Azy mba hamirapiratany. Rehefa mandray ny toe-tsaina feno fanetren-tenan’i Kristy isika ary manaraka ny ohatra nasehony tamin’ny nanafoanany ny Tenany vao hiaina am-pifaliana ny firaisana eo amin’ny mpino (Fil. 2:2, 3). Raha toa ny olona rehetra mandray ny toe-tsain'i Kristy ka tsy “mihevitra ny azy ihany, fa samy ny an’ny namany koa” (and. 4), dia tsy hisy ny fanitsahana ny fahafahana ara-pivavahana.


**Saintsaino indray ny andalan-teny fototra, ary jereo izay miresaka an’i Jesôsy ao amin’izany.**

`Inona avy ireo lafiny mampiavaka ny toe-tsain'i Kristy? Inona ireo fomba ahafahantsika mandray izany amin’ny fiainana andavanandro?`

`Inona ny sary hafa aseho na averina momba an’i Jesôsy?`

`Valim-bavaka: Ny safidin'i Kristy hilefitra teo anatrehan’ny halozan’ny hazo fijaliana no naneho tamin’ny fomba miharihary indrindra ny toe-tsainy.`