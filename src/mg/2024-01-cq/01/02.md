---
title:  "NY TOE-TSAIN’IREO MPIANATRA"
date:   31/12/2023
---

### Saintsaino

I Jesôsy Kristy no ohatra tonga lafatra ny amin’izay manana fahefana hanery sy hifehy kanefa nanaja mandrakariva ny safidin’ny tsirairay na hino izy ireo na tsia, na hijoro ho vavolombelona izy ireo na tsia, na hanaraka Azy izy na tsia. Nifanohitra tanteraka tamin’ny fientanam-pon'ireo mpianatra izay nanery ny olony hilefitra ny fanajan'i Jesôsy ny zo ananan'ny isam-batan’olona.
.
Niorina mafy tamin’ny kolontsain’izy ireo ny mpianatr'i Jesôsy. Vanim-potoana nanjakan’ny fifandonana ara-pôlitika nangotraka sy ny fiavonavonan-kevitra nanerana ny firenena izany. Nanetsika ny vahoaka tamin’ny andron'i Kristy ny hotakotaka sy ny fanavaozana, nisy fiantraikany tamin’ireo mpianatra izany ka tonga hatramin’ny fanontanian’i Jakôba sy i Jaona an’i Jesôsy mihitsy raha toa izy ireo hiantso afo avy any an-danitra mba handevona ireo Samaritana izay tsy nety nandray Azy (Lio. 9:54).
.
Nosarontsaronan'ireo mpianatra tamin’ny fivavahana ny fankahalany ary notohanany tamin’ny andalan-teny tao amin’ny Testamenta Taloha izany. Raha mba hitan'ireto mpianatra ireto araka izay nahitan’i Jesôsy azy ireo mantsy ny tenany! Nananatra azy ireo i Jesôsy hoe: “Tsy fantatrareo ny toetry ny fanahy izay anareo." – and. 55 (naoty eny ambany ao amin’ny Baiboly).
.-
Nanasongadina ny fefy tsy hihoaran’i Jesôsy mihitsy ny valinteny nasetriny ny fangatahana feno herisetra nataon’izy ireo. Tsy mbola nanao izay hampitahorana na handrahonana na koa hanerena ny olona hanara-dia Azy na hanavao ny fombany lzy na dia indray mandeha monja aza, satria tsy tao anatin’ny iraka nampanaovina Azy ny hahavery ny ain’ny olona na ny fananany (and. 55- naoty eny ambany ao amin’ny Baiboly). Mampalahelo anefa fa matetika no hadino izany toetra izany taonjato maro taorian'ny nahaveloman’i Kristy. Raha nolavin'ireo mpitondra fiangonana sy ireo mitonona ho Kristianina nandritra ny vanim-potoana rehetra ny toe-tsaina feno fahadisoan-kevitra tao amin’ireo mpianatr'i Jesôsy, dia tsy ho nahitana fanenjehana sy fanaovana jadona tamin’ny anaran’ny fivavahana teo amin’ny tantaran’ny fiangonana.
.
Nambaran’i Jesôsy tamintsika mazava ny tokony hataontsika rehefa tsy mety mandray antsika ny trano na ny tanàna iray: “Ary izay tsy hampandroso anareo, na tsy hihaino ny teninareo, raha miala amin'izany trano na tanàna izany hianareo, dia ahintsano ny vovoka amin’ny tongotrareo." – Mat. 10:14.


**Ivereno ny andalan-teny nosoratanao ary diniho izany.**
**• Farito ireo teny, na andian-teny, na fehezanteny, na hevitra miverimberina.**
**• Asio tsipika eny ambanin’ireo teny na fehezanteny manan-danja na manana heviny manokana ho anao.**
**• Mampiasà <->• hampifandraisana ireo teny na fehezanteny mifandraika amin’ny teny na fehezanteny hafa.**
**• Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Inona ny fiheverana na fahazarana tsy maintsy nialan'ireo mpianatra mba handraisany ny toe-tsain'i Jesôsy?`

`Inona no azontsika ianarana avy amin’ny ohatra nasehon'i Jesôsy ny amin’izay tokony hataontsika amin’ireo mambran’ny fiangonana na ireo mpitandrina izay manana toe-tsaina tsy izy?`