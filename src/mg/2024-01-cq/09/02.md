---
title:  MANENJIKA NY OLONA MASINA
date:   25/02/2024
---

### Saintsaino 

Naneho mialoha ny haben’ny halozana hiaretan’ny fiangonana aty amin’ny taonjato hoavy ny fankahalana nangidy sy ny fanenjehana mahery vaika nihatra tamin'i Jesôsy sy ireo apôstôliny. Arakaraka ny nanoheran’ireo fahefana teto an-tany ny Tenin’Andriamanitra no mahagaga fa vao mainka nampahomby ireo izay niaro ny Tenin’Andriamanitra.

Faminaniana ara-Baiboly maro no nilaza mialoha ny amin’ireo taonjato hisian'ny fanenjehana ny fiangonana; nambarany tamin'izany fa hisy fahefana hanao fitenenan-d ratsy izay hanenjika ny vahoakan’Andriamanitra. Antsoin’ny Dan. 7:8-25 hoe “tandroka kely” io fahefana manao fitenenan-dratsy io. Tsy maintsy mijery ny tontolon-kevitra isika mba hahatakarantsika tsara ny zavatra asehon'ny sarin'ilay tandroka kely. Miresaka an-tsipiriany momba ireo fahitana misy tandindona maro izay nomena an'i Daniela ny Dan. 7, raha nanompo an'i Belsazara mpanjaka tany Babilôna izy. Nahita biby efatra izay naneho fanjakana 4 nifandimby izy (and. 17). Nanana tandroka folo ilay biby fahefatra, ary ny tsirairay tamin’izany dia naneho firenena teraka taorian'ny nirodanan’ny fanjakan-dehibe rômanina (and. 23,24). Araka izay voalaza mialoha, rehefa nitranga izany firodanana izany dia niparitaka ka tonga foko sy firenena samy hafa ilay fanjakana teo aloha, avy tamin’izany no nipoiran'ilay tandroka kely izay nitombo fahefana ka nanapaka ireo ambiny rehetra (and. 20).

Hitan’i Jaona koa io fanjakana izay naseho ara-tandindona tamin'ny bibidia iray nivoaka avy tamin’ny ranomasina ao amin’ny Apôk. 13:1-10 io. Samy nanambara i Daniela sy i Jaona fa io fahefana io no nanao ny fanenjehana mahery vaika indrindra eo amin’ny tantara (Dan. 7:21; Apôk. 13:7). Naverin'i Jaona koa fa haharitra 3 taona sy tapany ara- paminaniana izany fanenjehana izany; 42 volana, na koa 1260 andro ara-paminaniana izany (Dan. 7:25; Apôk. 12:6, 14; 13:5). Ny andro iray ara-paminaniana dia maneho taona iray ara-bakiteny (Nom. 14:34; Ezek. 4:6), ka ny 1260 andro ara-paminaniana hisian’ny fanenjehana dia midika ho 1260 taona ara-bakiteny.

Nanomboka tamin’ny 538 TIK izany vanim-potoana izany, rehefa nanafaka ny papa tamin’ny fifehezan'ny Ostrogoth ny amperora Justinien. Nandritra ny ankamaroan'ireo taona 1260 taorian’izany no nifantohan’ny fahefana papaly (izany hoe, ilay tandroka kely) tamin'ny fisahanana ny asa fanaovan-tsoa rehetra. Nilefitra tsirairay teo amin'ny hery miasa mangina mampandraikiraikin'ny fiangonana katôlika ny harena, ny fananana be, ny sekoly, ny fitsarana, ny tafika, ny mpanjaka, ny mpitsara, ary ireo mpitari-tafika. Ireo hery rehetra ireo no nikambana mba hamongotra izay rehetra sahy nitana finoana ankoatra ny foto-pampianarana katôlika. An-tapitrisa no namoy ny ainy nandritra ny fanerena ny olona hanaiky ny fivavahana kristiamna izay nankatoavin'ny fanjakana, tahaka ny “Ady masina” sy ny ‘ Inquisition'.

Soa ihany fa tsy nisy nahagaga an’Andriamanitra izany rehetra izany. Efa hitany mialoha ny fanenjehana hiseho mandritra ny Vanim-potoana Antenantenany, efa nampitandrina ireo mpanara-dia Azy ny amin’izany Izy ary nanome toky fa hisy fiafarana izany. Marina amin'ny Teniny Andriamanitra, satria nirodana tokoa ny fiandrianan’ny fahefana papaly tamin'ny taona 1798 TrK – 1260 taona taorian’ny amperora Justinien, araka izay voalaza mialoha – rehefa nosamborin’ny Jeneralin’i Napoléon (Berthier) ny Papa Pie VI. Tanteraka tamin’ny ampahany ny faminaniana mikasika ilay tandroka kely.


**Ivereno ny andalan-teny nosoratanao ary diniho izany.**

**• Farito ireo teny, na andian-teny, na fehezanteny, na hevitra miverimberina.**
**• Asio tsipika eny ambanin’ireo teny na fehezanteny manan-danja na manana heviny manokana ho anao**
**• Mampiasà <-> hampifandraisana ireo teny na fehezanteny mifandraika amin’ny teny na fehezanteny hafa.** 
**• Ataovy tsianjery ny andininy tianao indrind ra ary soraty imbetsaka izany mba hahamora ny fitadidianao azy.** 

`Inona avy ireo toetra mampiavaka ny fahefan’ilay tandroka kely? `

`Mampiova inona eo amin'ny fiainantsika ny fahafantaran’Andriamanitra mialoha fa ho avy ny fanenjehana? Inona no hevitr’izany eo anatrehan'ny fanenjehana izay hiseho amin’ny hoavy?`