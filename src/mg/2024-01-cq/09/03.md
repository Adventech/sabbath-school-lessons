---
title:  "TAFAJORO NA DIA NENJEHINA AZA"
date:   26/02/2024
---
### Hazavao

Na dia monina any amin’ny toerana misy tahan’ny fanenjehana ambany dia ambany aza ny mpino maro, dia mampalahelo fa marobe no voatery manafina ny finoany- atao batisa sy mizara ny filazantsara miafina noho ny tahotra fanasaziana. Nandritra ireo arivo taona roa faramparany izay no niainan’ny ankamaroan’ireo vahoakan’Andriamanitra tao anatin'ny toe-java-tsarotra hodidinin’ny loza amin’antambo. Ho an’ireo izay miaina fiainana voaro sy feno fiadanana, ny faminaniana mikasika ny tandroka kely ao amin’ny Dan. 7 dia tokony hiteraka fangorahana an’ireo izay iharan’ny fanenjehana (1 Kôr. 12:26) ary tokony hahatonga azy ireo hahatsapa fa tsy ny Silamo na ny Hindouisme, ny Bouddhisme, na koa ny maha-laïka no olana, raha ny Baiboly, fa ny fivavahana kristianina mihitsy.

Tsy mijery tavan’olona ny Baiboly; miteny mahitsy mikasika izay tsara sy ratsy ao anatin’ny fivavahana kristianina izy. Ekeny fa ny fanaovana jadona anisan’ny nohahatsiravina indrindra teto amin’izao tontolo izao dia avy amin’ny fivavahana kristianina, ary toy ny maneso izany toe-javatra izany. Nasongadin’i Paoly izany rehefa nantsoiny hoe “zanaky ny fahaverezana" ilay fahefana mpanao didy jadona (2 Tes. 2:3, 4), anarana izay natao ho an’i Jodasy ilay mpianatra namadika an’i Jesôsy izany (Jao. 17:12). Tsy olon-kafa i Jodasy fa niara-nonina tamin'i Jesôsy tao amin’ny vondrona ety nisy azy ireo ihany. Tahaka izany koa, ilay tandroka kely izay manenjika ny vahoakan’Andriamanitra dia mipoitra avy ao amin’ny fivavahana kristianina ihany.

Tokony hitondra fampaherezana lehibe ho an’ny mpino ny tsy namelan'Andriamanitra ny fahoriana hitohy tsy hisy fiafarana. Noferany ho 1260 taona ny fanenjehana ary nafoheziny ny vanim-potoana nivaivay indrindran'ny fahoriana (Mat. 24:21,22). Voan’ny ratra saika nahafaty azy ny fahefana papaly rehefa nosamborin'ny Jeneralin'i Napoléon Bonaparte nandritra ny Revôlisiona frantsay tamin’ny 1798 ny Papa (Apôk. 13:3). Tamin'io taona io indrindra no namoizan’ny fahefana papaly ireo tombontsoa nositrahiny an’arivo taona lasa Tsy nanana fahefana hampanaiky ny sitrapony amin’iza na iza intsony izy

Nanomboka tamin’izay fotoana izay dia nomen’Andriamanitra ny vahoakany ny tombontsoa rehetra azony natolotra mba hanapariahana ny filazantsara. Olona marobe no nomeny fahalalana maro mikasika ny Baiboly sy ny tantara ary ny siansa, tao anatin’ireo lohahevitra manan-danja hafa marobe. Tsy nofihinin’Andriamanitra fa natolony ny fanomezam-pahasoavan’ny faminaniana! Nampanantena ny haniraka ny Fanahy Masina Izy, izay midika fa manatrika antsika Izy ary mitari-dalana antsika eo amin’ny dingana rehetra ataontsika. Rehefa misaina momba izany isika ary mampitaha ny tenantsika amin’irec taranaka tany aloha, moa ve isika amin’izao andro izao mampiasa ireo tombontsoa nomena antsika araka izay azo atao indrindra?


**Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?**

`Inona avy ireo fanontaniana mipetraka avy amin’ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? `

`Araka ny hevitrao, nahoana Andriamanitra no nanome ireo faminaniana mikasika ilay tandroka kely sy ny 1260 taonan’ny fanenjehana?`

`Araka ny hevitrao, ahoana no hampitomboan’ity taranaka ity bebe kokoa ireo fitahiana rehetra izay nomen'Andriamanitra antsika?`