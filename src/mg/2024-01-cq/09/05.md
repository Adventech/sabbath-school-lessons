---
title:  "TENY FIKASANA HO AN’IREO IHARAN’NY FANENJEHANA"
date:   28/02/2024
---

### Ampifandraiso amin’i Jesôsy – TENY FIKASANA HO AN’IREO IHARAN’NY FANENJEHANA

Mora ny mifantoka amin’ireo fanenjehana rehetra niseho tamin'ny lasa sy izay ho avy ka manadino fa ny ivon’ny tantaran'ny fifanandrinana lehibe dia tsy iza tsy akory fa ny Zanak’olona, izay handrodana ireo fanjakana rehetra eto an-tany. Nifantoka tamin'ny Dan. 7 isika, izay tsy faminaniana fotsiny ihany fa teny fikasana mihitsy! Ho tanteraka ny toe-javatra lehibe ao amin’io toko io rehefa hikambana eo ambany fanapahan’i Kristy ny firenena rehetra sy ny samy hafa fiteny. Amin'izany fotoana izany no hanomezany ny valisoa ny fandreseny ho an’ny olony (Dan. 7:27). Fanomezana sarobidy sy feno fahalalahan-tanana tokoa izany!

Misy teny fikasana sahala amin'izany manerana ny TV. Ao amin’ny taratasy nosoratany ho an’ny Rômanina no anomezan'i Paoly toky antsika fa misy zavatra tsy azon'ny mpanenjika esorina amin’ireo olona enjehiny: “Raha Andriamanitra no momba antsika, iza no hahatohitra antsika? (...) Iza no hahasaraka antsika amin'ny fitiavanï Kristy? Fahoriana va, sa fahantrana, sa fanenjehana, sa mosary, sa fitanjahana, sa loza, sa sabatra? (...) Fa matoky aho fa na fahafatesana, na fiainana, na anjely, na ireo fanapahana, na zavatra ankehitriny, na zavatra ho avy, na hery na ny ambony, na ny ambany, na inona na inona amin'izao zavatra ary rehetra izao, dia tsy hahasaraka antsika amin'ny fitiavan'Andhamanitra izay ao amin’i Kristy Jesosy Tompontsika." – Rôm. 8:31-39.

Ao amin’ny toriteny natao teo an-tendrombohitra, dia nandray ny tsodrano roa farany miaraka amin’izao fampaherezana izao ireo mpanara-dia an’i Jesôsy izay niharan’ny fanenjehana: ‘Sambatra izay enjehina noho ny fahamarinana: fa azy ny fanjakan'ny lanitra; sambatra hianareo, raha haratsian'ny olona sy enjehiny ary asiany izay teny ratsy rehetra hitenenany lainga anareo noho ny amiko. Mifalia sy miravoravoa hianareo, fa lehibe ny valim-pitianareo any an-danitra: fa toy izany ihany no nanenjehany ny mpaminany izay talohanareo Mat. 5:10-12 Na dia nampanantena aza i Jesôsy fa handray valisoa koa ny hafa (Mat. 6:1-18), ny valisoa izay nampanantenainy fa ho lehibe dia ny an'ireo enjehina.

Ho an’izao tontolo izao, manafoana ny fanantenana ny fahoriana; fa ho an’ny Kristianina kosa dia manatanjaka ny fanantenana izany. Na dia azon’ny mpanenjika atao aza ny manaisotra ny fananana sy ny aina, dia nampanantena ny Tenin’Andriamanitra fa tsy azon’izy ireo atao na oviana na oviana ny hanaisotra ny fitiavana sy ny fifaliana ary ny fanantenana. Tsy azon'ny fahavalo atao velively ny mampihena ny valisoantsika any an-danitra.


**Saintsaino indray ny andalan-teny fototra ary jereo izay miresaka an’i Jesôsy ao amin'izany** 

`Inona avy ireo teny fikasana ao amin'ny Baiboly mitondra fanantenana ho antsika rehefa tonga ny fanenjehana? `

`Inona ny sary hafa aseho na averina momba an’i Jesôsy?` 

`Valim-bavaka:` 