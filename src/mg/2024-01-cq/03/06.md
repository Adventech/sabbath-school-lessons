---
title:  FAHAFAHANA MISAFIDY
date:   18/01/2024
---

### Takaro 

“Nampianarin’i Kristy mazava tsara fa ireo izay mikiry amin’ny fahotana mivandravandra dia tsy maintsy sarahina amin’ny fiangonana, nefa tsy napetrany amintsika ny asa fitsarana ny toetra amam-panahy sy ny antony manosika ho amin’izany. Fantany loatra ny toetsika ka tsy nomeny hataontsika io asa io. Raha manandrana hanongotra avy ao amin’ny fiangonana ireo izay heverina ho Kristiana sandoka isika, dia azo antoka fa hanao hadisoana. Matetika no jerentsika ho tsy misy antenaina intsony ny olona iray tarihin’i Kristy indrindra ho eo Aminy. Raha ny fitsarantsika tsy tanteraka no hifandraisantsika amin’ireny fanahy ireny, angamba dia hamono ny fanantenana farany ao aminy izany. Betsaka ireo izay mihevi-tena ho Kristiana no ho hita amin’ny farany fa misy banga eo aminy. Betsaka no ho any an-danitra ireo izay nataon'ny mpifanolo-bodirindrina aminy fa tsy hiditra any na oviana na oviana. Ny olona mitsara avy amin’ny miseho eto ivelany fa Andriamanitra kosa mitsara ny fo. Tsy maintsy miara-maniry ny tsimparifary sy ny vary ambara-pahatonga ny fijinjana; ary ny fijinjana dia ny fiafaran’izao fotoana fanolorana farany ny famonjena izao." – HF, t. 52 (ed. 1984). 

“Tetika nataon’i Roma ny nikosoka izay rehetra ahitana taratry ny fifanolanana eo amin’ny foto-pinoany sy ny didy navoakany. Nezahiny horavana izay rehetra tsy mifanaraka amin’ny fmoan'ny besinimaro (heretika) na olona izany na zavatra voasoratra. Ny teny manambara fisalasalana, na fanontaniana mikasika ireo foto-pinoana momba ny fahefan’ny papa, dia ampy hampidi-doza ny ain’ny nanan-karena sy ny mahantra, ny ambony sy ny ambany. Nezahin’i Roma koa ny hanafoanana ny fahatsiarovana rehetra mirakitra ny fahasiahany tamin’ireo olona nisara-kevitra taminy. Namoaka didy ireo fivoriana fandinihan-draharaha fa hodorana ny boky sy ny soratra mirakitra ny tantara toy izany. Talohan'ny namoronana ny fanontam-printy dia mbola vitsy ny boky sady nanana bika nahasarotra ny fitehirizana azy; noho izany dia tsy nisy firy ny zava-nisakana ireo irak’i Roma hanatanterahany ny fikasany.” – HM, tt. 61,62.

“Ireo ray aman-drenintsika voalohany, na dia noforonina tsy manan-tsiny sy masina aza, dia tsy hoe tsy afaka ny tsy hanao fahadisoana. Noforonin’Andriamanitra ho olona manana fahafahana ara-môraly izy ireo, afaka mankasitraka ny fahendrena sy ny hatsaran’ny toetrany, ary ny fahamarinan’ny fitakiany, manana fahafahana feno haneho fankatoavana na tsy haneho.” – PM, tt. 23, 24.


`Rehefa tapitra ny herinandro andinihana ny Mat. 13:24-43, inona avy ireo fampiharana manokana maharesy lahatra anao?`

`Inona ny fampiharana azonao atao any an-tsekoly, eo amin’ny fianakaviana, any amin’ny toeram-piasana ary any am-piangonana? `

`Avereno jerena ilay andininy nianaranao tsianjery. Ahoana no ampiharana izany eo amin’ny fiainanao mandritra ity herinandro ity?`