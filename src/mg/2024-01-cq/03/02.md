---
title:  "AZA MIKASIKA!"
date:   14/01/2024
---

### Saintsaino


Ny fanoharana momba ny voa sy ny tsimparifary dia nomena mba hanakanana ny fanirian’ny mpianatra hanitsy amin-kery ireo olona tsy mahatoky, izany hoe, natao izany mba hanakanana ny fiangonana tsy hampiasa herisetra manoloana ireo heretika.

Ao amin’ny fanoharana ny amin’ny vary sy ny tsimparifary (Mat. 13:24-29), dia naneho ny sarin'ny fanjakan’ny lanitra i Jesôsy; tamin’izany no nampifanoherany ny fomba fihevitr'Andriamanitra sy ny fomba fisainan’ny olombelona. Maneho ny fomba fisainan’Andriamanitra ilay tompon'ny tanimbary. Ireo mpanompo no maneho ny fomba fisainantsika. Nanolo-tena avy hatrany hanala ny ahi-dratsy izy ireo, saingy tsinjon'ilay tompon’ny tany ny loza tsy tokony hitranga izay hihatra amin’ny vary raha toa izany atao mialoha loatra ary koa raha tanana tsy tokony hanaisotra azy no manao izany. Naneho fiahiana feno fitiavana sy faharetana tamin’ny voliny ilay tompon-tany, ka niandry ny hahamasahan’ny vary vao hanao ny fijinjana.

Nambaran’i Jesôsy mazava tsara ny fotoana sy ireo sokajin’olona voaresaka ao amin’ity fanoharana ity. Ny voa tsara dia maneho ireo vahoaka hovonjen'Andriamanitra, ary ny tsimparifary kosa dia maneho ireo ratsy fanahy izay ho ringana (and. 38). Ny and. 39 no manazava ny ambiny: “(...) ny fararano dia ny fahataperan’izao tontolo izao; ary ny mpijinja dia ny anjely.’ Manan-danja tokoa ny fotoana hanaovana ny fijinjana. Nomena baiko ny rehetra mba tsy hikasika ny tsimparifary raha tsy efa tonga ny fitsarana farany. Na iza na iza mitady hampiasa herisetra sy fampitahorana mba hanadiovana ny fiangonan’Andriamanitra mialoha ny fotoana notapahiny dia mandika ankitsirano ny toro-marika mazava nomen'Andriamanitra izy.

Raha notadidiana sy narahina izay voalazan'ity fanoharana ity, dia ho nisakana ny fiangonana nitonona ho Kristianina tsy hitotongana ho amin’ireo taonjato ratsin'ny fanaovana jadona tamin’ny anaran’ny fivavahana izany. Miantefa mivantana amin’ireo mpino môderina ihany koa io fanoharana io, izay manasa antsika mba hametraka ny fitokiantsika amin’ny fahaiza-manao ananan'Andriamanitra amin’ny maha Mpitsara farany Azy.


**Ivereno ny andalan-teny nosoratanao ary diniho izany.**
**• Farito ireo teny, na andian-teny, na fehezanteny, na hevitra miverimberina.**
**• Asio tsipika eny ambanin’ireo teny na fehezanteny manan-danja na manana heviny manokanahoanao.**
**• Mampiasà «-> hampifandraisana ireo teny na fehezanteny mifandraika amin’ny teny na fehezanteny hafa.**
**• Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Inona ny dingana azontsika atao mba hanakekezantsika ny fomba fisainan’Andriamanitra? `

`Araka ny hevitrao, nahoana ireo mitonona ho fiangonana kristianina amin’ny taonjato aty aoriana no nanadino ny fitsipik’ity fanoharana ity?`