---
title:  "AHOANA NY AMIN’IREO MISARA-KEVITRA AMINTSIKA?"
date:   13/01/2024
---

### AHOANA NY AMIN’IREO MISARA-KEVITRA AMINTSIKA?

### FAMPIDIRANA

**Vakio ny: Mat. 13:24-43**

`Tsianjery: Mifidy andininy 1`

### MANAO TSINONTSINONA NY FOTO-KEVITR’I JESÔSY

Niasa tamin-kafanam-po fatratra ny amperora rômanina Constantin (306- 337 TIK) mba hampiraisana ireo vahoakany ho eo ambany fanapahan’ny fanjakana iray sy fivavahana iray, saingy teo ambany fanapahan’ny amperora Justinien (527-565 TIK) dia nanjary nifandray tendra tanteraka ny fiangonana sy ny fanjakana ka sarotra ny nanavaka azy ireo. Nampanginin'ny amperora Justinien tamin'ny fomba feno halozana ny feo rehetra tsy niombon-kevitra tamin’ny fiangonana katôlika ary nesoriny tamin'ireo rehetra nisara-kevitra taminy ny zo fototra nananan'izy ireo. Notakiny ny hialan'ireo vahoakany amin'izay finoana notanan'izy ireo teo aloha, sy ny hanaovana batisa azy ary ny hankanesany any am-piangonana miaraka amin’ny fianakaviany. Napetaka ho hitan'ny olona tany amin’ny tanàn-dehiben’ny faritany rehetra ny lalàna, ary ny rehetra no nasaina nitandrina ny Alahady ho andro masin’Andriamanitra. Ireo izay nandà tsy hanaraka izany dia voatery nandositra niala tao amin’ny fanjakana na niatrika famaizana henjana vokatr’izany.

Niaina ny fanenjehana nivaivay indrindra teo ambany fanapahan'i Justinien, izay nanana fitsipi-dalàna namaritra ny herezia ho « izay fisainana sy fivavahana rehetra nifanohitra tamin'ny fiangonana katôlika sy apôstôlika ary ny finoana ôrtôdôksa », ireo Kristianina izay nambara fa heretika. Nogiazana sy nosimbana ny fananan'ireo fiangonana izay nisara-kevitra tamin'izy ireo. Norarana tsy hifampiraharaha tamin’ireo heretika ny mpivarotra. Nogiazana tamin'ny fotoana rehetra ny fananan'ireo heretika. Novonoina ny olona izay tratra nampianatra herezia, ary na iza na iza nampiantrano ireny olona ireny dia nahatra taminy koa ny famaizana mitovy amin’ny azy. Nampandoavina onitra be ireo governora izay tsy nampihatra ireo lalàna ireo ary nesorina tsy ho eo amin’ny fanapahany.

Tsy isalasalana ny hinoan'ny olona maro fa tsy azo heverina ny hiverenan’ny tsy fandeferana ara-pivavahana mahery vaika eto amin’izao tontolo izao ankehitriny, kanefa ny faminaniana dia milaza fa hiseho indray ny toe-javatra sasany ao amin'io tantara io.

Ny lesona mandritra ity herinandro tiy dia handalina ny zavatra nampianarin'i Jesôsy mikasika izao: oviana no mety ny fampiharana ny tsy fandeferana ara-pivavahana eo anatrehan’ireo misara-kevitra amin’ny fiangonana, ary oviana izany no tsy mety?

> <p> Soraty</p>
> Soraty araka ny dikan-teny tianao ny Mat. 13:24-43. Raha tsy ampy ny fotoana eo am-pelatananao dia ny and. 24-30 no soraty. Azonao soratana amin’ny fiteninao ihany koa izany, ary azonao atao ny manao kisarisa ry na drafitra momba io toko io.