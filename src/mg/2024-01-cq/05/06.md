---
title:  "TSY SEZA FIANDRIANANA ETO AN-TANY"
date:   01/02/2024
---

### Takaro 

### TSY SEZA FIANDRIANANA ETO AN-TANY

“Nanantena ny mpitsikilo fa hamaly mivantana ny fanontaniany Jesôsy, na amin’ny fanekena na amin'ny fandavana. Raha miteny Izy hoe: Tsy mety ny mandoa vola hetra ho an’i Kaisara, dia hotaterina any amin’ny manam-pahefana Romana izany ka hosamborina Izy satria mitarika fikomiana. Fa raha milaza kosa Izy fa mety ny mandoa vola hetra, dia nikasa ny hiampanga Azy amin’ny vahoaka ho manohitra ny lalàn’Andriamanitra izy. Izao anefa dia mahatsiaro menatra sy resy izy. Voakorontana ny drafitra nataony. Ny fomba fohy nametrahany ny fanontaniana dia nahatonga azy tsy hanan-kolazaina intsony.

Tsy fidifiana ny valintenin’i Kristy, fa famaliana tsotra sy mazava ny fanontaniana. Teny an-tanany ny vola Romana, izay nisy ny anarana sy ny sarin’i Kaisara, ary nambarany fa satria velona teo ambanin’ny fiarovan’ny fahefana Romana izy, dia tokony hamerina amin’izany fahefana izany ny fanohanana takiny, raha mbola tsy mifanohitra amin’ny adidy ambony kokoa izany. Nefa na dia olom-pehezin’ny lalàn’ny tany misy azy aza izy, ary mitady filaminana, dia ny fanompoana an’Andriamanitra no tokony hotolorany mandrakariva ny haja voalohany indrindra.” – IFM, t. 642 

“Ankehitriny anefa, eo amin’izao tontolo izao mivavaka, dia marobe ny olona izay miasa amin’ny fanorenana ny fanjakan’i Kristy, araka ny finoany azy, ho fanjakana eto an-tany sy ara-nofo. Iriny ny hanao ny Tompontsika ho mpanapaka ny fanjakana eto amin’izao tontolo izao, ho mpanapaka any amin’ ny trano fitsarana sy ny toby miaramila, any amin’ny antenimieram-pirenena, any amin’ny lapan’andriana sy ny toeram-pivarotana. Manantena Azy hifehy izy amin’ny fanaovana didy aman-dalàna, hamafisin’ny fahefan'olombelona. Koa satria tsy eto ara-batana Kristy ankehitriny, dia ny tenany no handray andraikitra eo amin’ny asa hisolo Azy, hampihatra ny lalàn’ny fanjakany. Ny fanorenana fanjakana toy izany no nirin’ny jiosy tamin’ny andron’i Kristy. Ho nandray an’i Jesôsy izy, raha nekeny ny hanangana fanjakana ara-nofo, ny hanamafy izay noheveriny ho lalàn’Andriamanitra, ary ny hanendry azy ireo ho mpamelabelatra ny sitrapony sy mpanatanteraka ny fahefany. Hoy izy anefa: ‘Ny fanjakako tsy avy amin’izao tontolo izao’ – 1 Kôr. 2:14. Tsy hanaiky seza fiandrianana eto an-tany Izy.

Ratsy toetra sady nampahory ny fanjakana tamin’ny fahavelon’i Jesôsy; nisy fanaovan-dratsy nihoapampana hatraiza hatraiza, — fanaovana an-keriny, tsy fandeferana, ary fahasiahana sy fanosihosena. Tsy niezaka ny hanao fanavaozana ara-panjakana anefa ny Mpamonjy. Tsy namela izay fanaovan-dratsy teo amin ny firenena Izy, na nanameloka ny fahavalom-pirenena. Tsy nisalovana tamin’ny fahefana na ny fitondran'ireo teo amin’ny fanjakana Izy. Ilay ohatra ho antsika dia nihatakataka tamin’ny fanjakana eto an-tany. Tsy hoe satria tsy nampiraika Azy ny fahorian'ny olona, fa satria tsy eo amin’izay mety ho vitan’ny olombelona ivelambelany fotsiny ny fanafody. Mba hahombiazan'ny fanafody, dia tsy maintsy mahatratra ny olombelona tsirairay izany, ka manavao ny fo." – IFM, tt. 544, 545.



`Rehefa tapitra ny herinandro andinihana ny Mat. 22:15-22, inona avy ireo fampiharana manokana maharesy lahatra anao?`

`Inona ny fampiharana azonao atao any an-tsekoly, eo amin’ny fianakaviana, any amin’ny toeram-piasana ary any am-piangonana? `

`Avereno jerena ilay andininy nianaranao tsianjery. Ahoana no ampiharana izany eo amin’ny fiainanao mandritra ity herinandro ity?`