---
title:  "MAMPISARAKA NY FIANGONANA AMIN’NY FANJAKANA"
date:   27/01/2024
---

### MAMPISARAKA NY FIANGONANA AMIN’NY FANJAKANA

### FAMPIDIRANA

**Vakio ny Mat. 22:15-22**

`Tsianjery: Mifidy andininy 1`

### MIKASIKA NY FEON’NY FIERITRERETANA

Nitarika ho amin'ny vanim-potoana vaovao nisian'ny fahafahana ara-pivavahana ny fampianaran’ireo mpanavao fivavahana mikasika ny Soratra Masina sy ny fanamarinana amin'ny finoana. Ny fandraisana ny Baiboly ho fahefana ara-panahy faratampony dia midika ho tsy fahafahan'ireo mpanapaka mifehy ny feon’ny fieritreretan’ny olona. Rehefa nijoro ho vavolombelona teo anatrehan’ny filan-kevitry ny fanjakana foibe tany Worms tamin'ny 1521 i Martin Luther dia izao no namaranany ny lahateny ho fiarovan-tenany: “Noho izany raha tsy resy lahatry ny teny vavolombelona ao amin’ny Soratra Masina aho na resy lahatry ny fahamarinana mazava indrindra, (...) dia tsy afaka hiaiky fa diso aho ary tsy hiaiky fa diso, satria tsy mety amin'ny kristiana ny miteny manohitra ny feon’ny fieritreretany." - HM, 1.162. Efa niforona izao ny fisarahan’ny fiangonana amin’ny fanjakana. Tao anatin’ny fivoriana lehibe indrindra tao amin’ny fanjakana no nandavan'i Martin Luther ny zo nolazaina fa ananan’ny fanjakana amin’ny fifehezana ny feon’ny fieritreretana.

Tapa-kevitra ny hanamontsana izany fikomiana izany ny amperora rômanina Charles V. Toa azo antoka ny fahafatesan'i Luther, nefa ny filohan’ny Saxe, izay nihevitra fa tokony hotsaraina ara-drariny ny olom-peheziny rehetra, dia nitady lalana hafa ankoatra an'i Wittenberg mba hankanesan’i Luther any amin'ny lapan’i Wartburg, tokony ho 200 km avy teo. Rehefa niverina an-karihary i Luther herintaona taoria n'izay, dia revo loatra tamin’ny ady samihafa i Charles V ka tsy nanohy intsony ny famongorana ny fihetsehan'ny fanavaozana ara-pivavahana. Nahagaga fa rehefa nampiantso ny filan-kevitra faharoa tany Spires tamin'ny 1529 ny amperora mba handrarana ireo fampianaran’i Luther, dia andriana alemà marobe izay nandray ireny fampianarana ireny no nanao sorona ny ainy ka nijoro tsy azo nohozongozonina tamin’ireo faharesen- dahatra nambaran’i Luther valo taona talohan'izany (HM. t. 205). Tsy neken'izy ireo ny fameperana ny zon'ny olona hanapariaka ny Tenin'Andriamanitra. Ny lesona amin’ity herinandro ity dia mandalina momba ny fanohanan'ny Baiboly ny fisarahan’ny fiangonana amin'ny fanjakana izay nateraky ny fanavaozana prôtestanta.

> <p> Soraty </p>
> Soraty araka ny dikan-teny tianao ny Mat. 22:15-22. Raha tsy ampy ny fotoana eo am-pelatananao dia ny and. 17-21 no soraty. Azonao soratana amin’ny fiteninao koa izany, ary azonao ataony manao kisarisary na drafitra momba io toko io.