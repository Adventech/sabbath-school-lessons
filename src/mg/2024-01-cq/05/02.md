---
title:  ILAY SARY
date:   28/01/2024
---

### Saintsaino

Nanao ezaka lehibe ireo fahavalon’i Jesôsy mba hamandrihana Azy amin’izay teny hataony ihany. Notsongainy avy tamin’ireo lohahevitra nampiady hevitra indrindra tamin’izany andro izany ny fanontaniana napetrak’izy ireo: ny pôlitika, ny fanambadiana, ary ny teôlôjia (and. 15-40). Nanana paikady izy ireo, dia ny hanery an’i Jesôsy hilaza ny Heviny manokana momba ireo adihevitra ataony ka hiandaniany amin’ny anankiray amin'ireo tohan-kevitra naroso.

Niseho tamin’ny fomba niharihary izany fahaiza-manao tsy mampino izany tao amin’ny fanontaniana voalohany izay napetrany tamin'i Jesôsy mba hizahany toetra Azy, fanontaniana izay niarahan'ireo Fariseo sy Herôdianina namorona (Mat. 22:16). Mba hahitantsika ny tontolon-kevitra, ny Fariseo sy ny Sadoseo dia vondrona nifanohitra teo amin’ny lafiny pôlitika. Ny Fariseo dia mpanindrahindra tanindrazana izay nitady fahafahana tamin’ny fanapahana feno jadon’i Rôma mba hananan’ny fireneny fiandrianana indray. Izy ireo no mamim-bahoaka indrindra teo amin’ny Jiosy tamin’izany andro izany, kanefa tsy nanana ny toerana nilaina hananana fahefana ara-pôlitika satria tsy nolanina tamin’ny fifidianan’ny vahoaka izy ireo. Ny mpisoronabe sy ny Synedriona, ireo nanana toerana ambony indrindra teo amin’ny fitantanan’ny Isiraely, no teo amin’izany toerana izany, ary saika Sadoseo ny ankamaroan’izy ireo (Asa. 5:19) - olona ambony nanan-karena izay vonona ny hanao marimaritra iraisana tamin'i Rôma. Tsy dia betsaka ny zavatra voalaza momba ireo Herôdianina izay nanohana ny fanjakan’i Herôda. Araka izany, dia niara-dalana tamin’ireo Sadoseo izy ireo tamin’ny fiandaniana tamin’i Rôma. Mahagaga araka izany ny firaketan’ny Mat. 22 ny fahitana ny Fariseo mpanohitra an’i Rôma sy ireo Herôdianina mpomba an’i Rôma niara-nanao teti-dratsy handokandoka an’i Jesôsy sy hamandrika Azy ho ao anatin’ny harato pôlitikan’izy ireo tamin’ny fanontaniany voalohany ny amin’ny tokony handoavan’ny Jiosy hetra na tsia. Indreto misy lesona tsoahintsika avy amin’ny valintenin’i Jesôsy tamin’izany (and. 15-22):

1. Hitan’i Jesôsy ny fihatsarambelatsihin'izy ireo ka tsy naniry hietry hitovy fisainana aminy Izy (and. 18). 

2. Novaliany mazava ny fanontanian’izy ireo tamin’ny alalan’ny fanondroana ny sarin'i Kaisara teo amin'ilay vola, fihetsika izay nilaza tamin’ny olona izany fa nanan-jo tamin’ny volan'izy ireo i Kaisara. Naneho koa anefa izany fa noho ny nanaovana antsika araka ny endrik’Andriamanitra, dia tokony hanolotra ny fiainantsika ho Azy isika (Gen. 1:26,27). 

3. Sehatr’andraikitra roa samy hafa no noresahiny: ny an'ny fanjakana, ary ny an'Andriamanitra (Mat. 22:21). 

4. Gina teo anatrehan’ny valinteniny ireo olona nametraka fanontaniana mba hamelezana Azy (and. 23) 

Vao mainka nanamafy ny hery miasa mangina nananan'i Jesôsy ny fikendrena hampahalemy ny maha-azo itokiana Azy. Hitan ny rehetra mantsy fa hainy izay tokony natao teo anatrehan’ny fanontaniana sarotra indrindra tamin’izany.


**Ivereno ny andalan-teny nosoratanao ary diniho izany.**
**• Farito ireo teny, na andian-teny, na fehezanteny, na hevitra miverimberina.** 
**• Asio tsipika eny ambanin’ireo teny na fehezanteny manan-danja na manana heviny manokana ho anao.** 
**• Mampiasà « hampifandraisana ireo teny na fehezanteny mifandraika amin’ny teny na fehezanteny hafa.** 
**• Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.** 

`• Nahoana i Jesôsy no namaly ireo mpitarika fivavahana tamin’ny teny fohy nefa mazava? Nahoana Izy no tsy nanome fanampim-panazavana?` 

`• Inona ny fanontaniana miteraka adihevitra be indrindra mety hapetraky ny olona amin’izao andro izao amin’i Jesôsy raha azony natao izany?`