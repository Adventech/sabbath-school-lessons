---
title:  "DISO FANANTENANA NOHO NY AMIN’I JESÔSY"
date:   10/01/2024
---

### Ampifandraiso amin'i Jesôsy

Tsy nitondra hevi-baovao vitsivitsy hanatsara ny fomba fisainana tranainy tao amin’ny mpianatra fotsiny i Jesôsy, fa fomba fijery vaovao tanteraka no nataony tao anatin’izy ireo. Nasongadin'i Jesôsy ny maha-zava-dehibe ny tsy maintsy andaozan’izy ireo ilay tranainy tamin’ny nilazany hoe: “Tsy misy olona mandriatra lamba vaovao hanalany tapa-damba hatampina ny lamba tonta; fa raha izany, dia mahatriatra ny vaovao izy, ary ilay tapa-damba nalaina tamin’ny vaovao dia tsy hifanaraka amin'ny tonta. Ary tsy misy olona manisy divay vaovao ao anaty siny hoditra tonta; fa raha izany, ny divay vaovao mahatriatra ny siny hoditra ka ho raraka ny divay, sady ho simba foana ny siny hoditra; fa ny divay vaovao dia tsy maintsy hatao ao anaty siny hoditra vaovao.” – Jao. 5:36-38.

Indrisy fa nisy mpianatra iray, dia i Jodasy, tsy namela an’i Jesôsy hanova ny fomba fijeriny. Tsy nilaozan'i Jodasy mihitsy ny planiny ara-pôlitika. Rehefa diso fanantenana ny vahoaka noho ny tsy netezan’i Jesôsy hatao mpanjaka sy hanafaka azy amin'ny ziogan’i Rôma, dia niray fo tamin'ireo koa i Jodasy. Tamin'io fotoana sarotra io dia nanontany ny mpianany i Jesôsy hoe: “Hianareo koa va mba te-hiala?” – Jao. 6:67. Na nifidy hanara-dia an’i Jesôsy ihany aza i Jodasy dia tany an-kafa kosa ny tony: “Naverimberin’i Kristy matetika fa tsy avy amin’ity izao tontolo izao ity ny fanjakany ary nanafintohina an’i Jodasy izany. Nisy fitsipika nosoritany izay nantenainy fa ho fomba fiasan’i Kristy. (...) Naniry ady mivantana kokoa i Jodasy. Nihevitra izy fa raha tsy sakanan'i Jesôsy ny mpianany tsy hanatanteraka ny tetika nataon'izy ireo, dia hisy vokany bebe kokoa ny asa.” – IFM, t. 769.

Na mampalahelo tokoa aza ny tantaran’i Jodasy, dia mampiseho izany fa tsy manery na iza na iza hanaraka Azy na oviana na oviana i Jesôsy. Avelany hisafidy izay anjara tiany ny tsirairay. Mitaona sy mandresy lahatra i Jesôsy fa tsy manery velively. Tsy nampiasa sabatra na kibay Izy mba hifehezana an’i Jodasy.

Nihevitra ny tenany ho fetsy lavitra noho ny mpianatra hafa sy noho i Kristy koa i Jodasy (Jao. 12:4-8). Tetika pôlitika no tao an-tsainy rehefa namadika an’i Jesôsy izy, mba hanerena an’i Jesôsy hampiseho ny fahefany ara-pôlitika. Fampitandremana lehibe ity tantara mandiso fanantenana ity: tsy maintsy atao lohalaharana ny fanarahana an’i Jesôsy. Raha i Jesôsy no ataontsika lohalaharana ao am-pontsika dia ho vonona isika hanova tanteraka ny fomba fisainantsika. Raha misy zavatra hafa kosa ataontsika laharam-pahamehana noho Izy, dia ho lavo tahaka ny nahalavo an’i Jodasy koa isika.


**Saintsaino izay voasoratra ao amin’ny andininy fototra, ary jereo izay miresaka an’i Jesôsy ao.**
`Nahoana no mihoatra lavitra noho ny fampidirana hevitra tsara vaovao vitsivitsy ao amin'ny fomba fisainana tranainy ananantsika no tadiavin’i Jesôsy?`

`Toy ny mahazatra ve sa hafa ny fahitanao an’i Jesôsy eto?`

`Antom-bavaka: Inona no asetrinao ny fahitana an’i Jesôsy araka izany?`