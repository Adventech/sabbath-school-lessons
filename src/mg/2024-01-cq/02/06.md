---
title:  "HAMBOM-POM-PIRENENA"
date:   11/01/2024
---

### Takaro

“Tamin’ireo mpiasam-panjakana tany Palestina, dia tsy nisy nankahalaina tahaka ny mpamory hetra. Satria firenena vahiny no mpampandoa hetra dia nahasorena mandrakariva ny Jiosy izany, ka nahatsiarovany fa efa very ny fiandrianam-pireneny. Tsy hoe fiasana fotsiny nentin’ny Romana hampahory vahoaka ireo mpamory hetra, fa ireo mihitsy koa no nanao an-keriny tamin’ny vahoaka ka nahavory harena ho an'ny tenany. Noheverina ho mpamadika ny voninahitry ny fireneny izay Jiosy nanaiky handray io asa natolotry ny Romana io.” - IFM, t. 279.

“Niteraka fahatezerana be tamin’ny Fariseo ny niantsoana an’i Matio ho anisan'ny mpianatr'i Kristy. Raha mpampianatra ara-pivavahana no mifidy mpamory hetra ho mpanampy azy akaiky, dia fanafintohinana amin’ny tomba amam-panao eo amin’ny fivavahana sy eo amin’ny fiarahamonina ary eo amin’ny firenena izany. Ny hevitra nibahana tao an-tsain’ny vahoaka no nohetsehin’ny Fariseo ary nanantena izy tamin’izay fa hampiodina ny fandehan’ny fihetseham-pon’ny besinimaro hanohitra an’i Jesosy.” - t. 280.

“Nefa na dia nihevitra ny tenany ho ambony toy izany aza ny Fariseo, dia tena teo amin’ny toerana ratsy kokoa noho izay nohamavoiny izy. Tsy dia tery saina loatra na nihevitra ny tenany ho ampy tahaka ny Fariseo ny mpamory hetra; ary noho izany dia nisokatra kokoa hiasan’ny fahamarinana ny fony.” – IFM, t. 282 (np).

“Tsy nisy fitoviana velively tamin 'izay nambaran ’ny mpisorona sy ny raby ny fampianarana nataony (nataon’i Jesôsy). Narodany ny efitra fisarahana sy ny fitiavan-tena ary ny hambom-po, fa nampianariny azy kosa ny fitiavana ny ankohonan’olombelona manontolo. Nasondrony hiala avy amin’ny gadra namatoran’ny fitiavan-tena azy ny olona (...). Nampirisihiny ny olona mba hiondrika hijery ireo fanahy mila vonjy, ka handray izao tontolo izao ho adidy tsy maintsy hiasana. ” - S. t. 40,41.

“Nandà Ilay Tompon'ny voninahitra sy nanombo Azy tamin’ny hazo fijaliana ny firenena Jiosy. Noho ny fisainany araka izao tontolo izao sy ny avonavony ary ny fitiavan-tenany, dia tsy nahatakatra ny Soratra Masina izay nanambara mialolia ny fiaviany izy ireo. Revo niady seza sy voninahitra izy, hany ka tsy nanana fo nandinika ny tenin’Andriamanitra tamim-bavaka. Noho izany antony izany ihany dia ho maro koa ankehitriny no tsy ho voaomana ho amin’ny fiavian’i Kristy fanindroany. – RH, 23 Oktôbra 1888, parag. 9.


`Rehefa avy nandalina io andalan-tSoratra Masina io ianao nandritra ny herinandro, inona ireo hevitra nandresy lahatra anao manokana ny hampihatra azy eo amin’ny fiainana?`

`Inona avy ireo fampiharana tsy maintsy ataonao ao amin’ny sekoly misy anao, ny ankohonanao, ny toeram-piasanao, ary ny fiainam-pivavahanao?`

`Avereno jerena ilay andininy nianaranao tsianjery. Ahoana no hampiharanao izany eo amin’ny fiainanao mandritra ity herinandro ity?`