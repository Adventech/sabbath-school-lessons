---
title:  "LEVONA ILAY FANANTENANA ARA-PÔLITIKA"
date:   06/01/2024
---

### FAMPIDIRANA

**Vakio ny Lio. 5:27-39**

`Tsianjery: Mifidy andininy 1`

### FIANGONANA MANAO MARIMARITRA IRAISANA ARA-PÔLlTlKA

Tamin'ny andro nanjakan’ny amperora Constantin (306-337 TrK) dia nandray anjara bebe kokoa hatrany tamin’ny raharaha ara-pôlitikan’ny firenena ireo mpitondra fivavahana. Nanan-tombontsoa manokana nandray anjara tamin’ireo fanasan-dehibe tao an-dapan'ny amperora ireo ekeva, ary tao izy ireo no nanasohaso sy nanindrahindra ny amperora noho ireo fanampiana natolony ho an'ny fivavahana kristianina. Namoaka lalàna nanohana ny fiangonana i Constantin, tsy nampandoa hetra ireo mpitondra fivavahana, nanendry Kristianina ho amin’ny toerana ambony teo amin'ny fanjakana, ary nampiasa ny volam-panjakana ho fanohanana ireo asa soa sy fanorenana ireo trano fiangonana vaovao. Vao mainka nampiharihary ny fitotongananny fiangonana ara-pitondrantena sy ny tsy fananany hery ara-panahy ny faniriany fatratra hanan-karena sy fahefana araka izao tontolo izao. Ary ny fanaovany marimaritra iraisana tamin'ny kolontsaina mpanompo sampy dia nahatonga ny fiangonana tsy hanana ny maha-izy azy intsony, ka nanafina endrika fanompoan-tsampy maro izany, izay nialokaloka tao ambanin'ny fanevan'ny fivavahana kristianina.

Nitarika fotoam-pivavahana ampahibemaso ireo eveka, nivavaka ho an’ny fahombiazan'i Constantin ara-tafika sy ara-pôlitika, izay nilazan’izy ireo fa izy (i Constantin) no mpamonjy ny fiangonana sy mpanavotra azy amin'ny fahavalony, dia i Licinius, izay noraisiny ho fahavalo lehiben’ny fivavahana kristianina. Natahotra izy ireo andrao hovelomin’i Licinius indray ny fanenjehana ny fiangonana, toy izay nitranga fahiny, ka noho ny fankahalany azy (an’i Licinius) dia tonga mpanompon’i Constantin mahafatra-po izy ireo. Toy izao no anazavan’ilay mpahay tantara antsoina hoe John William Draper izany: “Tanjona nokendren'i Constantin ny hanao ny teôlôjia ho taranja ara-pôlitika, ary fanantenan'ireo eveka tsirairay teo amin’ny fanjakana ny hanao ny pôlitika ho taranja ara-teôlôjia.” – John William Draper, History of the Intellectual Development of Europe [1863], 311. Nisy endrika vaovaon'ny fivavahana kristianina teraka avy amin’io fikambanan'ny teôlôjia sy ny pôlitika io – dia izay hitarika ho amin’ny didy jadona amin’ny anaran'ny fivavahana. Handinika foto-kevitra ara-tSoratra Masina vitsivitsy isika amin’ity lesona ity, izay tokony ho nahasakana ny fiangonana tsy hampivady ny teôlôjia sy ny pôlitika. Tsy maintsy mihevitra hatrany ny amin'ireo fampitandremana ireo isika ankehitriny.

> <p> Soraty</p>
> Soraty araka ny dikanteny izay tianao ny Lio. 5:27-39. Raha tsy ampy ny fotoana eo am-pelatananao dia ny Lio. 5:27-32 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.