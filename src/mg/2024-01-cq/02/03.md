---
title:  "FAHARAVANA PÔLITIKA"
date:   08/01/2024
---

### Hazavao

Faniriana ambony indrindra tao anatin’ny mpianatra ny ho afaka amin’ny fifehezan'i Rôma mpanao didy jadona. Ninoany fa ny fanjakana rômanina no loza lehibe indrindra ho an’ny fahafahan’izy ireo ara-pivavahana, ary mitombina izany satria hoy i Ellen White hoe: “Notakin'ny Romana ho zony ny manondro na manala ny mpisoronabe.” – IFM, t. 22. Tsy mahagaga raha naniry fatratra an'i Jesôsy hiaro ny zony sy hanafaka azy amin’ny fanamparam-pahefana nataon’ny fanjakana taminy ny ankamaroan’ny mpianatra.

Fantatry ny mpianatra ireo teny fikasana ao amin’ny TT momba ilay fanjakana vaovao, ary nantenainy fa tonga hametraka io fanjakana io amin’izay i Jesôsy. Nifanditra matetika momba izay ho lohany ao amin’io fitondram-panjakana io ny mpianatra (Lio. 9:46; 22:24; Mat. 20:20-23). Hatramin’ny fotoana farany niainan'i Jesôsy dia nifantoka tanteraka tamin’ny fanorenana io fanjakana vaovao io teto an-tany ny hafanam-pon’ny mpianatra. Vahoaka maro aza no efa saika naka an-keriny an'i Jesôsy mba hatao mpanjaka (Jao. 6:15). Kanefa rehefa nitohy teny ny asan’i Jesôsy dia hitany fa tsy hanaiky seza fiandrianana eto an-tany velively i Jesôsy. Maro no nihemotra nony tonga saina ny amin’izany fahamarinana izany, ka tsy nety nanaraka Azy intsony (Jao. 6:66). Nifono faniriana ara-pôlitika ny nanolorany tena ho an'i Jesôsy; koa rehefa nasain'i Jesôsy hamoy izany faniriana izany izy ireo dia naleony nisaraka Taminy.

Tsy moramora ny nanaisotra izany fanantenana izany tao anatin’ny mpianatra. Ny resaka nifanaovan’izy ireo farany tamin’i Jesôsy, 40 andro taorian’ny nitsanganany tamin’ny maty, dia mbola niompana tamin’ny nofinofiny ara-pôlitika ihany (Asa. 1:6). Nifanontany tamin'alahelo ireo mpianatra roa teny an-dalana ho any Emaosy hoe nahoana i Jesôsy no tsy nahavotra ny Isiraely tamin’ny fanjakazakan’ny hafa firenena (Lio. 24:21). Tsy nisy zavatra nitombina raha mbola fijery ara-pôlitika no tao amin’izy ireo: nilain’izy ireo ny hanana fomba fijery vaovao mba hahatakarany ny filazantsara (Lio. 24:25-27).

Ny valin-teny farany nomen'i Jesôsy dia hoe: “Ny fanjakako tsy avy amin'izao tontolo izao” – Jao. 18:36a. Tsy teo ambonin'ny seza fiandrianana Izy fa teo ambonin’ny hazo fijaliana. Hazo mavesatra sy mafonja no nentiny fa tsy tehim-panjakana. Satroka tsilo no nanaovany fa tsy satroboninahitra volamena.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`

`Amin'ny maha-mpino antsika, inona ireo faniriana ara-pôlitika tsy maintsy afointsika mba hanatanterahantsika ny iraka nampanaovina antsika?`