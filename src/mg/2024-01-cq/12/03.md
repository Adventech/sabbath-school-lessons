---
title:  NY TOMBOKASE
date:   18/03/2024
---

### Hazavao

Amin'ireo marika ivelany rehetra maneho ny fileferantsika amin'Andriamanitra dia tsy isalasalana fa ny Sabata no miharihary indrindra. Ahazoantsika manararaotra mizara ny finoantsika ny fitandremana ny Sabata, izay manasongadina ny fitahian'Andriamanitra, ny asa fanamasinana ataony, ary ny fitsaharantsika (Gen. 2,3). Isaky ny mangataka amin'ny mpampiasa antsika isika hanao fandaminana tsy hiasantsika Sabata, isaky ny mandà tsy handeha any amin'ny fanasan'ny namana iray amin'ny andro Sabata isika, na mangataka amin'ny olona iray mba hifidy andro hafa hiasana eo amin'ny tanȧnantsika, dia manambara fa Andriamanitra no ataontsika lohalaharana eo amin'ny fiainana (jereo ny Ezek. 20:12). Ny fitsaharantsika amin'ny asantsika rehefa Sabatan'Andriamanitra dia famantarana fa manaiky ny hiantehitra tanteraka amin'ny asan'Andriamanitra ao am-pontsika isika.


Manana ny asany manokana ny marika sasany. Ny tombokase, ohatra, dia famantarana ara- dalàna ny fahefana mifehy sy ny fahamarinan'ny zavatra iray. Ny tombokase ofisialy dia ahitana ny toerana tanan'ilay manam-pahefana, ny faritra iadidiany, ary indraindray ny anarany. Misy ireo telo ireo ao amin'ny didy momba ny Sabata ao amin'ny Eks. 20:8-11: 1) Mpahary, 2) ny voary manontolo, 3) Jehovah Andriamanitra. Raha ovana ny didy momba ny Sabata na esorina tsy ho amin'ny Didy folo, dia tsy ho hita ao amin'ny lalan'Andriamanitra intsony ny tombokaseny, ary tsy ho fantatra intsony ny maha-Izy Azy amin'ny maha-Mpanao lalana Azy. Tsy misy amin'ireo didy sivy ambiny ahitana ireo telo ireo; noho izany dia ny didy momba ny Sabata no iankinan'izy ireo mba hahatanteraka ny lalana.


Maneho ny fahamarinana momba ny fanekena vaovao, izay tokony handehanantsika araka ny lalana voasoratra ao am-po sy ao an-tsaintsika, ny fanoharana momba ny tombokase eo amin'ny handrintsika (Heb. 8:10; jereo koa ny Isa. 56:1-7). Eo afovoan'ny lalana masin'Andriamanitra ny Sabata masina, koa tsy mahagaga raha manetsika ny fankahalan'i Satana mangidy indrindra io didy manan- danja lehibe io. Ny Sabatan'ny andro fahafito no tombokasen Andriamanitra manokana sy ofisialy eo amin'ireo izay manana fifandraisana Aminy araka ny fanekena (Ezek. 20:12,20). Fanomezana avy amin'Andriamanitra sy asany izany. Tsy misy olona afaka manisy tombokase ny tenany na olon-kafa ho amin'ny mandrakizay, ny herin'ny Fanahy Masina irery ihany no mahay manao izany (Efes. 4:30).


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Ho an'ny isam-batan'olona, ahoana ny fisehonizany hoe manana ny tombokasen'Andriamanitra eo amin'ny handrina izany eo amin'ny fiainana? Manao ahoana kosa raha ho an'ny fikambanan'ny mpino?`