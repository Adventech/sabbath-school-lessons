---
title:  "NY MARIKY NY BIBIDIA"
date:   20/03/2024
---

### Ampifandraiso amin'i Jesosy

Ny fijoroan'llay Zanak'ondry eo an-tendrombohitra Ziona araka ny voalaza ao amin'ny Apök. 14:1 dia mitondra fitsaharana lehibe aorian'ny korontana sy ny aizina ary ny fahoriana voatantara amin'ny fomba mahery vaika ao amin'ny Apök. 13. Rehefa miala tsy ho amin'ireo toe-javatra mampivarahontsana eto amin'izao tontolo izao ny solomaso ara-paminaniana ka miverina any amin'izay miseho any an-danitra, dia omena toky ny mpamaky fa mbola re hatrany ny feon'Andriamanitra ary tsy hoe hadinony na tsy tazany intsony tsy akory ny vahoakany. Ireo izay mijoro eo anoloan'ny seza fiandrianan'Andriamanitra dia vavolombelona amin'ny alalan'ny fanatrehan'izy ireo fa tena nitahiry ny vahoakany tokoa Izy nandritra ireo fizahan-toetra rehetra nolalovany.

Manana drafitra mampidi-doza ilay fahavalo mba hitarihana ny vahoakan Andriamanitra tsy ho anisan'izany vondrona izany: ny mariky ny bibidia sy ny fotoan-tsarotra rehefa horaisin'ny ankamaroan'ny olona izany. Ny teny fikasan Andriamanitra milaza fa hanohana ny olony Izy, dia ialohavana sy arahin'ny fampitandremana tsy handray ny marika, dia ny tombokase misandoka ny an'Andriamanitra. Famantarana ny fahatokiana amin'ny lalàn'olombelona sy ny fomba amam-panaony izany, ary ny tombokasen Andriamanitra kosa dia milaza fahatokiana amin'ny lalàny mihoatra ny zavatra hafa rehetra. Ny tombokasen'Andriamanitra dia fanomezana, omena miaraka amin'ny fitsaharana sy ny fitahiana ampanantenaina izay rehetra mitandrina ny Sabata andro fahafito (Gen. 2:3; Eks. 20:8-11). Raha tafiditra ao anatin'ny tombokasen'Andriamanitra ny tena Sabata marina, dia mazava loatra fa ao anatin'ny mariky ny bibidia ny Sabata sandoka. Tohanan'ny lovantsofin'olombelona sy ny fampianaran'ny fiangonana io fisandohana io ary toe-javatra izay hitantsika miharihary na dia teo amin'ny tantaran'ny fiangonana voalohany aza rehefa nanamafy ny fahefany ny mpitarika ny fiangonana mba hanovany ny lalan'Andriamanitra (Dan. 7:25). Etsy andaniny, ny Baiboly dia manantitrantitra ny maha-famantarana ny fahefan'Andriamanitra ny Sabata, ary etsy ankilany kosa ny fiangonana Katolika dia milaza marimarina fa efa novana ho Alahady ny Sabata. Nanoratra ny Papa Joany Paoly Il fa ny Alahady dia "mijoro eo anivon'ny fiankohofana rehetra" ary noho izany dia "akaikin'ny fon'ny Fiangonana" (Apostolic Letter "Dies Domini" [May 31, 1998]).

Hifandona ireo rafitra roa mifanohitra ireo amin'ny farany rehefa hahazo laka eo amin'ny fanjakana ny hery miasa mangina avy amin'ny fiangonana ka hampamoaka lalana azy hitandreman'ny olona ny andro fiankohofana sandoka. Hiharihary amin'izay ny momba ny mariky ny bibidia rehefa mitady hanery ny fitandremana ny lalàn'ny Alahady ny fitondram-panjakana. Tsy misy na iza na iza handray ny mariky ny bibidia raha mbola misy ny fahalalahana ara-pivavahana, saingy hiseho amin'izay ny fifanandrinan'ny tsara sy ny ratsy rehefa ny fiankohofana no antony fototra iaingan'ny ady. Izao no fotoana hahafantarana tsara an'i Kristy sy hanehoana finoana Azy dieny tsy mbola diso aoriana loatra. Tsy misy hery eto an-tany na any amin'ny helo ka afaka hisakana na iza na iza amintsika tsy ho isan'ireo mijoro eo anoloan'ny seza fiandrianan'Andriamanitra raha toa ka atolotsika ny fontsika ary arahintsika isan'andro amin'izao fiainantsika izao Ilay Zanak'ondry (Apôk. 14:4,5).


**Saintsaino izay voasoratra ao amin'ny andininy fototra, ary jereo izay miresaka an'i Jesòsy ao.**

`Inona avy ireo fomba ahazoantsika maneho ny finoantsika ankehitriny, dieny tsy mbola manomboka ilay fifanandrinana farany?`

`Toy ny mahazatra ve sa hafa ny fahitanao an'i Jesôsy eto?`

`Antom-bavaka: Inona no asetrinao ny fahitana an'i Jesôsy araka izany?`