---
title:  "MISORATRA EO AMIN'NY HANDRINA"
date:   17/03/2024
---

### Saintsaino

Mizara ho antoko roa mifanohitra izao tontolo izao araka ny fariazavan'ny Apôk. 13 sy 14. Ny voalohany dia ilay mandray ny mariky ny bibidia eo amin'ny handriny na ny tanany ankavanana, miaraka amin'ny anarana sy ny isan'ny bibidia (Apôk. 13:16, 17), ary ny faharoa kosa mandray ny tombokasen Andriamanitra, izay misy ny anaran'ny Ray (Apok. 14:1) napetraka eo amin'ny handriny (Apok. 7:3). Maneho fifanipahana eo amin'izay ankatoavina ireo marika anankiroa mifanohitra ireo. Ny antoko iray sondriana mandinika ny bibidia ary manaraka azy amin'izay rehetra alehany, ny antoko iray kosa tia ny Zanak'ondry sy manaraka Azy amin'izay rehetra alehany (Apok. 13:3; 14:4). Ny iray voafitaka tanteraka, ny iray kosa tsia (Apôk. 13:14; 14:5). Ny anankiray mimamo amin'ny fahotani Babilona, ny anankiray mitoetra ho madio tsy misy pentina (Apok. 14:4,8). Ny voalohany mitandrina ny lalana tsy ara-drariny avoakan'ny fitondram-panjakan'olombelona; ny faharoa kosa mijoro ho tsy manan-tsiny eo anatrehan'Andriamanitra sy ny seza fiandrianany (Apok. 13:15-17; 14:5).


Ho an'ny Isiraely, ny lalàn'Andriamanitra dia sady marika anaty, ao am-po, no famantarana ivelany izay nampiavaka azy ireo araka ny voasoratra ao amin'ny Deo. 6:6-8. Ny fankatoavan'ny Isiraely ny Didy folo sy ny tsy fisian'ny sampy ao an-tokantranony dia marika mazava maneho ny fitokiany amin'Andriamanitra. Nampiavaka azy ireo tamin'ny firenena hafa rehetra nanodidina azy izany. Hafa ny fiteniny, ny Sabata no notandremany fa ny an'ny firenena manodidina kosa ny Alahady, noho ny fanajany ny andriamanitra masoandro. Ny fifandraisana mendrika eo anivon'ny ankohonan'ny Isiraely, ny fahadiovam-pitondrantena, ny fahamarinana, ny fanajana ny ain'ny olombelona sy ny fananany ary ny zony, dia nifanohitra tamin'ny kolontsain'ny vahoaka nanodidina azy ireo.


Hamafisin'ny TV fa mbola maniry hatrany ny hanoratra ny lalàny ao an-tsaintsika Andriamanitra (Heb. 8:10), ary koa hanao ny fankatoavana ny didy ho marika ivelany mampiavaka ny vahoakany (1 Jao. 2:3,4). An'iza isika? Iza no ankatoavintsika? Ny fitandremana ny didin'Andriamanitra no manambara izany.


Ny halalin'ny fitiavantsika an'Andriamanitra no manome hery antsika hiaritra ny zava-tsarotra rehetra ka hitoetra ho mahatoky Aminy sy mpankató Azy na inona na inona miseho (1 Jao. 5:3; 1 Jao. 4:19).


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Ahoana no ahafahantsika manao fanandramana anio, momba ny hoe: manoratra ny lalany ac am-pontsika sy ao an-tsaintsika Andriamanitra?`

`Ahoana no ahazoantsika mankató tanteraka an'Andriamanitra?`