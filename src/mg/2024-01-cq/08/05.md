---
title:  "NY ZONTSIKA"
date:   21/02/2024
---

Ampifandraiso amin’i Jesôsy



Mivelatra hatrao amin’ny asa misiônera ataony ny fahaizan’i Paoly manavaka ny fotoana tokony hamoizany ny zony sy ny fotoana tokony hiarovany izany. Nisy toe-javatra manokana tao amin’ny fiangonana tao Kôrinto, izay nahatonga an’i Paoly hifidy hamoy ny zony hangataka fanohanana ara-bola avy amin’ny fiangonana. Nisalasala ny amin’ny antony nanetsika azy mantsy ny sasany, ka nanontany tena andrao ny hahazoana tombony ara-bola no nanaovany asa fitoriana (1 Kôr. 9:1-14). Tsy mitombina izany fiampangana izany, mazava loatra, satria manao lay no asa fiveloman’i Paoly (Asa. 18:3). Nifidy ny tsy hangataka karama amin’ny fiangonana izy “fandrao hisakana ny filazantsaran’i Kristy" izany tsaho naely momba azy izany (1 Kôr. 9:12).

Niangavy ny mpino tao Kôrinto i Paoly mba hanaraka ny ohatra asehony amin’ny fanaovana laharam-pahamehana ny hafa fa tsy ny zon’ny tenany (1 Kôr. 11:1). Nisy fotoana i Paoly nilaza fa na dia fantatr’izy ireo tsara aza fa tsy manana fahefana na inona na inona ny sampy, dia tsy tokony hihinana sakafo naterina tamin’ny sampy izy ireo mba tsy hanafintohina ny mpino sasany (indrindra ireo vaovao) ka hanakana ny asa fitoriana ataon’izy ireo (1 Kôr. 10:28,29). Manan-danja amin’i Paoly ny zo, ny tombontsoa, ny fahafahana, saingy ny famonjena ny hafa no nomeny lanja lehibe lavitra, ary io no votoatin’ny fanazavany.

Hita teo amin’ny fiainan’i Jesôsy koa izany ohatra izany. Na tsy niloa-bava aza izy nandritra ny fotoana farany nitsarana Azy (Isa. 53:7; Mar. 15:5) dia tsy mba nangina kosa Izy nandritra ny asany. Niaro ny asany izay avy amin’Andriamanitra hatrany Izy ao amin’ny Jao. 5:19-47, ary ao amin’ny Mat. 22 dia valiany tsara ny fanontaniana mifono tsikera napetrak’ireo Fariseo sy Herôdianina taminy. Tamin’ny ora farany nitsarana Azy anefa dia nanjary tsy hay fehezina ny haromotan’ny vahoaka sy ny hatezeran’ireo mpitarika. Mety ho namaly ireo fiampangana natao taminy ihany i Jesôsy raha vonona ny hihaino ny vahoaka, saingy nangina Izy satria fantany fa tsy valin-teny no nahaliana azy ireo fa ra.

Tokony handrisika antsika tsirairay ny ohatra nasehon’i Kristy sy i Paoly mba handinika lalina ny antony manesika antsika hanao safidy sy ny fahavononantsika hametraka ny zavatra rehetra eo an-tanan’Andriamanitra. Rehefa manaiky hilefitra amin’ny sitrapon’Andriamanitra toa an’i Kristy sy i Paoly ny mpino dia tsy hisy na inona na inona afaka hanakana Azy tsy hiasa amin’ny alalantsika.

**Saintsaino izay voasoratra ao amin’ny andininy fototra, ary jereo izay miresaka an’i Jesôsy ao.**
`Ny tena fiovam-po marina dia misy akony amin’ny fomba fijerin’ny olona iray ny fahafahana ara-pivavahana; amin'ny fomba ahoana?`

`Toy ny mahazatra ve sa hafa ny fahitanao an’i Jesôsy eto?`

`Antom-bavaka: Inona no asetrinao ny fahitana an’i Jesôsy araka izany?`