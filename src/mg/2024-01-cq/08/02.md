---
title:  "FlAMPANGANA ARAKA NY LALÀNA SIVILY SY ARA-PIVAVAHANA"
date:   18/02/2024
---

### Saintsaino – FlAMPANGANA ARAKA NY LALÀNA SIVILY SY ARA-PIVAVAHANA



Maro ny lesona azo raisina momba ny fahafahana ara-pivavahana sy ny fisarahan’ny fiangonana amin’ny fanjakana ao amin’ny bokin’ny asan'ny apôstôly. Imbetsaka i Paoly no voasambotra sy notsaraina tao amin’ireo tanàna maro nandehanany. Hodinihintsika ny Asa. 21—26, izay mirakitra an-tsipiriany ny sasany amin’ireo fitsarana lehibe nifanesy nolalovan’i Paoly taorian’ny nisamborana azy tao Jerosalema.

Nanaovana herisetra lehibe i Paoly tany amin’ny ankamaroan’ny toerana notsidihiny amin’ny maha-misiônera azy, ary azo antoka fa sarobidy taminy tokoa ny fahafahana ara-pivavahana, na taiza na taiza mba nahitany izany. Tao Korinto no niasany maharitra indrindra; anisan’ny anton’izany ny hoe voaro ny fahafahany ara-pivavahana tao. Nanavaka ny lalàna sivily sy ny lalàna ara-pivavahana ihany i Galio, governora tany Akaia. Rehefa voampanga tamin’ny resaka ara-pivavahana i Paoly dia hentitra i Galio nanohitra ny fampiasana ny fahefam-panjakana hamahana izany olana izany (Asa. 18:15). Nahatonga an’i Galio hiavaka teo amin’ny tantara ny nandavany tsy hitsara raharaham-pivavahana, ka niantsoana azy hoe: ilay mahery fon’ny fahafahana ara-pivavahana.

Toy izany koa ireo mpitsara rômanina nitsara an’i Paoly. Hoy i Lysia, mpifehy arivo tao Jerosalema: “hitako fa ady hevitra ny amin’ny lalàny (lalàna Jiosy) no niampangany azy, fa tsy nisy niampangany azy izay tokony hahafaty na hamatorana azy" - Asa. 23:29. Hoy koa ny governora Festosy raha nanazava tamin’ny Mpanjaka Agripa tatÿ aoriana: "Rehefa nitsangana ireo mpiampanga ireo, dia tsy mba niampanga azy araka izay zavatra ratsy nampoiziko izy tsy akory fa nanana ady hevitra taminy ny amin’ny fivavahany Ary satria variana ny hevitro ny amin’ny hitsarana izany zavatra izany, dia nanontany aho na tian-dralehilahy ny hankany Jerosalema hotsaraina any ny amin ’izany zavatra izany, na tsia.” – Asa. 25:18-20.

Niaro ny tenany i Paoly, nilaza fa ny mpitsara raharaha sivily dia mpiandraikitra ny raharaha sivily fa tsy ny ara-pivavahana (Asa. 25:8,11 ).

Niaiky ny tsy maha-meloka an’i Paoly i Festosy sy Agripa (Asa. 25:25; 26:31). Na tsy nangataka handahatra teo anatrehan’i Kaisara aza i Paoly, izay fanapahan-kevitra tsy azo iverenana araka ny lalàna, dia azon’i Festosy sy i Agripa natao ny nanafaka azy. Toy ny mpifatotra ihany no nandefasana an’i Paoly tany Rôma nony farany.


**Ivereno ny andalan-teny nosoratanao ary diniho izany.**
**Farito ireo teny, na andian-teny, na fehezanteny, na hevitra verimberina.**
**Asio tsipika eny ambanin’ireo teny na fehezanteny manan-danja na manana heviny manokana ho anao.**
**Mampiasà hampifandraisana ireo teny na fehezanteny mifandraika amin’ny teny na fehezanteny hafa.**
**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Tamin’ny fomba ahoana no niaiken’i Festosy ny fiavahan’ny lalàna sivily amin’ny lalàna ara-pivavahana, na eken’ny sainy izany na tsia?`