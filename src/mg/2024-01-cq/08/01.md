---
title:  "MIARO SY MAHAFOY NY ZON’NY TENA"
date:   17/02/2024
---

### FAMPIDIRANA

**Vakio ny Asa. 25,26**

`Tsianjery: Mifidy andininy 1`

### KARAZAM-PIARAHAMONINA VAOVAO

Tany amin’ny taona 1631 dia naka toerana nanamorona ny morontsirak’i Amerika ireo “Puritains” (ireo sarotiny fatratra tamin’ny fitakiana fahadiovan-toetra tamin’ny Kristianina) izay nandositra avy any Angletera noho ny fanenjehana ara-pivavahana. Nikasa hanangana governemanta izy ireo, izayAndriamanitra no mpitondra ao, ka nihevitra ny tenany ho Isiraely vaovao. Nitaky ny fandehanana tsy tapaka any am-piangonana sy ny fandoavana ny ampahafolony ny lalàn’izy ireo voalohany. Nambaran’ireo mpamolavola lalàna tamin’izany fa izay meloka noho ny fitenenan-dratsy, na filalaovana ody, na fijangajangana, na firaisan'ny samy lahy, na fanompoan-tsampy, na fandavana ny fanaovana batisa zazakely, dia azo helohina ho faty. Izay olona ahihina ho niteny ratsy momba ireo mpitandrina mpitari-pivavahana na maneho hevitra hafa noho izay efa notorina taminy dia nentina teo amin’ny fitsaran’ny fiangonana ary nomena sazy sivily. I Roger Williams, izay “Puritain” mpifindra monina nasaina nitory teny tany am-boalohany, dia voaheloka sy voaroaka taorian'ny nitsarana azy tamin’izany fomba izany satria nanantitrantitra ny tokony hisarahan'ny fiangonana tanteraka amin’ny fanjakana izy. Voatery niantehitra tamin’ireo tompontany Amerikanina izy ho fanavotana ny ainy nandritra ny ririnina namirifiry. Niharihary fa tonga tao Amerika ireo “Puritains” mba hitady fahafahana ara-pivavahana ho an'ny tenany monja fa tsy ho an'ny hafa. Eto indray, nanjary mpanenjika ireo nenjehina.

Rehefa avotra soamantsara i Williams taorian’ny nandroahana azy dia nahazo fahazoan-dalana avy amin’ny fanjakana anglisy mba hanao zana-tany an’i Rhode Island, toerana izay tsy hamotopotoran’ny fanjakana velively ny fivavahan'ireo olom- pirenena ao aminy sy ireo mpitondra azy. Tao amin'io zana-tany vaovao io dia mitovy avokoa ny rehetra eo anatrehan'ny lalàna, ary noraisina tsara avokoa izay rehetra voaenjika ara-pivavahana, toy ny Batista, ny “Quackers", ary ny Jiosy. Hodinihintsika amin’ity herinandro ity ny fomba nilazan’i Paoly tamin’ireo mpitondra fanjakana mba tsy hiditra amin’ny raharaham-pivavahana, ary hojerentsika koa ny fomba nahatonga ny fanoloran-tenany hanosika azy mbetika hiaro ny zony, mbetika hahafoy izany, arakaraky ny toe-java-mitranga.

> <p>  Soraty</p>
> Soraty araka ny dikanteny izay tianao ny Asa. 25,26. Raha tsy ampy ny fotoana eo am-pelatananao dia ny Asa. 25:17-22 no soraty. Azonao soratana amin’ny fiteninao koa izany, ary azonao atao ny manao kisarisary na drafitra momba io andalan-tSoratra Masina io.
