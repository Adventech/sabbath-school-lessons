---
title:  "NY ZO MAHA-OLOM-PIRENENA"
date:   19/02/2024
---

### Hazavao

Raha takatsika ny tombontsoa sy ny fiarovana azo avy amin’ny maha-olom-pirenena rômanina dia hazava amintsika ny antony nahatonga an’i Paoly nangataka handahatra eo anatrehan'i Kaisara. Tombontsoan’i Paoly ny teraka olom-pirenena rômanina. Vidiny lafo mantsy no naloan’ny sasany mba hahazoana ireo zo sy fiarovana ary tombontsoan’ny maha-olom-pirenena rômanina (Asa. 22:28). Imbetsaka no nitakian'i Paoly ny zony nandritra ireo fotoana nitsarana azy. Tao amin’ny tanànan’i Filipy (Grisia ankehitriny) no nitrangan'izany voalohany araka fitantaran’ny Asan’ny Apôstôly azy, izay nanorenany ny fiangonana kristianina voalohany tao Eorôpa. Hitantsika ao amin’ny toko faha-16 fa nokapohina mafy, nosamborina, nasiana boloky mafy ny tongony, ary nampidirina an-tranomaizina i Paoly sy i Silasy satria nampidi-doza ny fidiram-bolan’ireo mpanankarena tompon’andevo teo an-toerana.

Tsara ny manamarika fa raha nitaky ny zo maha-olom-pirenena azy i Paoly dia tsy nifantoka tamin’ny zon’ny tenany manokana monja. Hita izany tamin’ny zava-nitranga tany Filipy satria tsy avy hatrany dia nitaky ny zony izy rehefa nosamborina, na rehefa nokapohina ampahibemaso mialoha ny nitsarana azy - izay tsy fanajana velively ny zony. Tony aza izy raha niditra tao an-tranomaizina, sady nihira saika nandritra ny alina. Ary rehefa nisy horohoron-tany nanokatra ny varavaran’ny fonja tamin’ny fomba mahagaga, dia mbola nifidy ny tsy handositra izy. Voakasik’izany toetra miavaka nasehon’i Paoly manoloana ny herisetra sy ny fanararaotana izany ilay mpiandry tranomaizina, hany ka tamin’io alina io ihany dia nanjary isan’ireo voalohany niova fo izy sy ny ankohonany tao amin’ilay fiangonana eorôpeanina voalohany. Tsy midika tsy akory izany fa tsy vonona ny hanohitra ireo manam-pahefana i Paoly rehefa nilaina izany. Tsy nety nandao mangingina ny tanàna izy rehefa nasaina nanao izany, raha tsy nifanazava taminy mivantana aloha ireo mpitsara - zony amin’ny maha-olom-pirenena rômanina azy izany. Tsy rariny ny namoahana an’i Paoly sy i Silasy mangingina kanefa efa nanaovana herisetra an-karihary izy ireo. Nanaja ny mpitsara sy ny fahefany i Paoly, kanefa naniry ny mba hanehoana fanajana ihany koa. Rehefa nomena azy io haja io - rehefa avy niresaka tamin’ireo mpitsara izy - dia nanaiky ny handeha araka ny fangatahan’ireo.

Mahavariana ny fahaizan’i Paoly manavaka tsara ny fotoana tokony hamoizany ny zony sy ny fotoana tokony hanoherana sy hitakiana ny zony. Rehefa avy nanao dia misiônera vitsivitsy hafa indray i Paoly dia voasambotra tao Jerosalema. Ary satria Rômanina ilay mpifehy arivo niandraikitra ny momba azy dia tsy nekeny intsony ny hikapohana azy raha tsy mbola nandalo fitsarana ara-dalàna aloha (Asa. 22:30-34). Eto indray, tsy noho ny tombontsoany manokana no nitakiany ny zony; sady niaro ny zon’Andriamanitra mba hotompoina izy no niaro ilay mpifehy arivo ny amin’ny vokatry ny fanaovana herisetra amin'ny olom-pirenena rômanina.

Tao anatin’izany tontolon-kevitra izany koa no nitsarana an’i Paoly teo anatrehan’ny governora Festosy, taona maro tafy aoriana. Araka ny efa hitantsika tao amin’ny fizarana “Saintsaino” dia fantatr’i Festosy fa tsy meloka i Paoly (Asa. 25:18-21,25) saingy niezaka ny hamerina an’i Paoly hotsaraina any Jerosalema izy satria naniry hahazo sitraka tamin’ny Jiosy (Asa. 25:9). Nangataka ny handahatra eo anatrehan’ny fitsarana ambony indrindra teo amin’ny fanjakana i Paoly tao anatin’io fotoana nampidi-doza io, ka nampiasainy ny zony maha-olom-pirenena azy mba hahazoana mitsara azy ara-dalàna eo anatrehan’i Kaisara.

Tahaka an’i Paoly nentina teo amin’ny fitsarana ambony indrindran'i Rôma dia ho tojo fitsapana toy izany koa ny vahoakan'Andriamanitra amin’ilay ady farany ifanandrinan’ny tsara sy ny ratsy. Tsy misy tokony ho gaga raha misy mpino mahatoky tonga eo anatrehan’ny fitsarana ambony indrindran’izao tontolo izao.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin’ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona ny tanjon’i Paoly tamin’ny nampiasany ny zony maha-olom-pirenena rômanina azy raha tsy ny hiaro ny tenany manokana?`

`Ankehitriny, ny zo maha-olom-pirenena antsika ve mety hanampy antsika hampandroso ny asan’Andriamanitra? Sa miankina amin’ilay firenena izany?`