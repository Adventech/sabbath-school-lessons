---
title:  MANANA NY TENA FAHAFAHANA
date:   20/01/2024
---

 
### FAMPIDIRANA

**Vakio ny Jao. 8:31-47**

> <p> Tsianjery: Mifidy andininy 1</p>


### FAHAFAHANA SA TSY FANANAM-PITSAHARANA?

Mba hanakekezana kokoa an’Andriamanitra dia nandeha nivahiny tany Rôma i Lotera (Martin Luther), ilay relijiozy manam-pahaizana alemà niaina tamin’ny taonjato faha-16, mba hianika tohatra vato efa tranainy iray amin’ny lohaliny. Fampijalian-tena fanao tamin'izany andro izany io fomba io. Teo am-piakarana ilay tohatra, teny antenantenan- dalana, dia nahatsiaro andinin-tSoratra Masina iray izy: “Ny marina amin’ny finoana no ho ve/ona” - Rôm. 1:17. Tafatsangana avy hatrany izy nony takany tsara ny hevitr'izany: tsy ilainy ny manao izay hahazoana famonjena amin’ny alalan'ny asa! Avy eo dia tonga mpitondra ny hafatr’Andriamanitra tao Eorôpa i Lotera, nitarika ny Fanavaozana ara-pivavahana. Vokatry ny fampianarany dia olona maro no nanjary afaka tamin’ny fampianaran-diso, tsy ara-Baiboly, toy ny famarotana sy fividianana famelan-keloka (“indulgences”), ny kofesy, ny asa fivalozana, ny sakramenta, sy ny fampianarana fa tsy mety diso ny papa. Tsy misy tena mahafaka ny olona tokoa afa-tsy ny fifanenana manokana amin'i Kristy.

Ny Baiboly dikan-teny alemà nataon’i Lotera no voalohany niorina tamin’ireo dikan-teny grika sy hebreo izay niaingan'izany. Na taiza na taiza toerana nampielezana ny Soratra Masina tamin’ny fitenin'ny olona dia nanafaka azy ireo izany, izay matetika nanafintohina ireo izay naniry hiaro ny fahefany tamin’ny alalan'ny famerana ny fahahalalan'ny olona. Nanohitra ireo mpitompo teny fantatra koa i Lotera, toa an'i Thomas Müntzer izay niezaka nampiely fahafahana sandoka. Nitaona olona marobe izy ireo izay niady mivantana tamin’ny fahefana sivily. Ho an'i Lotera, “ny fanoherana nataon’ny papa sy ny amperora dia tsy nahatonga azy hitebiteby be sy ho oriory toy izao ankehitriny izao. Avy amin’ireo izay mitonona ho sakaizan’ny Fanavaozana ara-pivavahana no nipoiran’ny tena fahavalo gaigilahy indrindra. Ireo fahamarinana izay nitondra fifaliana sy fampiononana lehibe indrindra ho azy izao no nampiasaina hiteraka fifandirana sy korontana tao amin’ny fiangonana." – HM, 1.189,190. HodinihintSika ao amin’ny lesona amin’ity herinandro ity ny fahafahana omen’i Jesôsy sy ny antony andavan’ny maro izany ka mahatonga azy ireo hifidy ilay sandoka kosa.


> <p> Soraty</p>
> Soraty araka ny dikanteny izay tianao ny Jao 8:31-47. Raha tsy ampy ny fotoana eo am-pelatananao dia ny Jao. 8: 31-38 no soraty. Azonao soratana amin’ny fiteninao koa izany, ary azonao atao ny manao kisarisary na drafitra momba io andalan-tSoratra Masina io.