---
title:  "NY ORA FITSARANY"
date:   29/04/2023
---


### Hodinihina mandritra ny herinandro:
Dan. 8; Dan. 9; Ezra 7; Mat. 3:13-17; Rom. 3:6-9; Mar. 15:38; Lev. 16:16.

><p> Tsianjery:</p>

> "Ary tokony hanao izany indrindra isika, satria fantatsika ny andro, fa ankehitriny izao dia ora tokony hifohazanareo amin'ny fahatoriana; fa ankehitriny ny famonjena antsika dia akaiky noho ny tamin'ny andro vao ninoantsika. Efa ho lasa ny alina, ka efa mby akaiky kokoa ny andro, koa aoka hariantsika ny asan'ny maizina ka hitafiantsika ny fiadian'ny mazava." -Rom. 13:11,12.

Taona maro lasa izay, nitantara ny amin'ny doro ala tao amin'ny valanjavaboary nasionalin'i Yellowstone any Etazonia ny gazetiboky   National Geographic. Taorian'ny fahamaizana dia niakatra tendrombohitra iray ireo mpiambina ny ala mba hanombana ny fahavoazana. Nahita vorona tonga lavenona teo am-pototry ny hazo iray ny anankiray tamin'izy ireo. Somary naharikoriko azy ny nahita ity toe-javatra tsy mahazatra ity ka navadiny tamin'ny hazokely ilay vorona.

Rehefa nailiny ilay vorona dia zana-borona telo no nihazakazaka avy tao ambany helatry ny reniny efa maty. Ilay reny be fitiavana izay nahatsapa ny loza nananontanona dia nitondra ireo zanany hatreo am- pototr'ilay hazo ka nanangona azy ireo tao ambany elany. Azony natao ny nanidina ho any amin'ny toerana azo antoka saingy nand√† ny handao ireo zanany izy. Endrey ny fanehoan'izany ny sarin'ny mpino izay voaro ao amin'i Kristy!

Nandevona Azy teo Kalvary ny afon'ny fitsaran' Andriamanitra, ka ireo rehetra ao amin'i Kristy dia voaro mandrakizay ao ambany elany. Notsaraina tahaka ny mpanota voaheloka i Kristy teo amin'ny hazo fijaliana mba hahatonga antsika ho mponina marin'ilay fanjakana any an-danitra. Notsaraina toy ny mpanao heloka bevava Izy mba hanafahana antsika amin'ny afo mandravan'ny fahaverezana mandrakizay, amin'ny heviny an-kolaka sy ara-bakiteny izany.

_*Famerenana ny lesona ny sabata 06 May._