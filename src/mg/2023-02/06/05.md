---
title:  "ILAY MESIA 'NOVONOINA'"
date:   03/05/2023
---

Toe-javatra iray manan-danja ho an'i Daniela sy ny Jiosy no nanombohan'ny anjely Gabriela io faminaniana momba ny 490 taona io: baiko ny amin'ny hanavaozana sy hananganana indray an'i Jerosalema. Na efa nisy didy maro aza navoaka momba an'i Jerosalema dia hitantsika ao amin'ny Ezra 7 fa ny didy navoaka tamin'ny 457 TIK no namela ny Jiosy hiverina any amin'ny tanindrazany ary koa hijoro ho fiarahamonina ara-pivavahana (jereo ny Ezra 7:13,27).

Zava-dehibe ny hanamarihana fa ny didin'i Artaksersesy dia nivoaka tamin'ny fararanon'ny taona 457 TIK. Nanomboka tamin'io didy tamin'ny taona 457 TIK io hatramin'ny Mesia, araka ny bokin'i Daniela, dia hisy 69 herinandro na 483 taona. Raha manomboka amin'ny taona 457 TIK isika ary mandroso araka ny fizotry ny tantara dia tonga amin'ny taona 27 TrK.

Ny teny hoe Mesia dia midika hoe "Ilay voahosotra". Natao batisa tamin'ny taona 27 Trk i Jesôsy Kristy, ilay Mesia (jereo ny Mat. 3:13-17). Taonjato maro tany aloha no naminanian'i Daniela ny taona marina hanaovana batisa an'i Kristy, fotoana izay hanombohan'i Jesôsy ireo telo taona sy tapany hanaovany ny asa fanompoany.

`Vakio ny Rom. 5:6-9 sy ny Dan. 9:26. Inona ny fahamarinana lehibe ambara eto?`

"Ary rehefa afaka ny roa amby enim- polo herinandro, dia hovonoina ny Mesia, saingy tsy ho an'ny Tenany"- Dan. 9:26 (dikan-teny NKJV). "Hovonoina" ny Mesia na hohomboana amin'ny hazo fijaliana. Ampian'ilay andininy hoe "saingy tsy ho an'ny Tenany" izany. Raha lazaina amin'ny teny hafa, ny fahafatesan'i Kristy teo amin'ny hazo fijalian'i Kalvary dia ho antsika fa tsy ho an'ny Tenany; azo lazaina fa izany no antony nanoratan'i Paoly hoe: "Fa Andriamanitra mampiseho ny fitiavany antsika, fa fony mbola mpanota isika, dia maty hamonjy antsika Kristy."- Rom. 5:8.

Hitantsika ao amin'ny Dan. 9:27 fa eo amin'ny fisasahan'ny herinandro, ireo fito taona farany, dia "hampitsahatrany fanatitra alatsa-drà sy ny fanatitra hafa" i Kristy. Teo amin'ny fisasahan'ny faha-70 herinandro, amin'ny taona 31 TrK, dia nanamafy ny fanekena mandrakizay tamin'ny alalan'ny rany tamin'ny nahafatesany teo amin'ny hazo fijaliana i Kristy ka tsy nisy heviny ara- paminaniana intsony ny rafitra fanaovana fanatitra rehetra.

Ireo faminaniana ireo dia manambara fa hohomboana amin'ny hazo fijaliana i Kristy, ilay Mesia, ka hitsahatra tsy hanana heviny ara-paminaniana intsony ny rafitra fanaovana fanatitra amin'ny fararanon'ny taona 31 TrK. Tanteraka tamin'ny tsipiriany kely indrindra ireo faminaniana ireo. Tamin'ny Paska indrindra, rehefa nanolotra ny zanak'ondrin'ny Paska ny mpisoronabe no nohomboana teo amin'ny hazo fijaliana ho antsika i Kristy.

`Hazony ao an-tsaina hatrany izay voasoratra etsy ambony ka vakio ny Mar. 15:38 sy ny Mat. 3:15, 16. Ahoana no anampian'ireo andininy ireo antsika hahatakatra ny faminanian'ny Dan. 9:24-27?`