---
title:  "ILAY ADY MAHAFAOKA IZAO REHETRA IZAO"
date:   05/06/2023
---

### ILAY ADY MAHAFAOKA IZAO REHETRA IZAO

`Vakio ny Mat. 27:45-50. Inona no ambaran'izany antsika momba ny fanandramana niainan'i Kristy teo amin'ny hazo fijaliana? Inona no fian' Jesôsy ambara raha nanontany an Andriamanitra Izy hoe: "nahoana no dia mahafoy Ahy Hianao?" Ary ahoana no hanamplan'io tranga lo antsika hahatakatra ny hevitry ny hoe manana "ny finoan'i Jesosy"?`


Raha teo amin'ny hazo fijaliana i Jesôsy, voasaron ny haizina, nizaka ny fahamelohana, ny henatra sy ny fanamelohan'ny fahotan'izao tontolo izao, ary rehefa nahatsiaro ho tafasaraka tamin'ny fitiavan'ny Rainy Izy, dia niantehitra tamin'ny fifandraisana nananany tamin'ny Ray nandritra ny androm-piainany. Izany hoe, noho ny niankinany tanteraka tamin'ny Ray nandritra ny fiainany, na tao anatin'ny fotoana mamy aza, dia voaomana hiatrika ny fotoan-tsarotra indrindra i Jesôsy, eny fa na dia ny fahafatesana teo amin'ny hazo fijaliana aza. Feno toky ny Mpamonjy, na dia nanery Azy hisalasala aza ireo toe-javatra rehetra nanodidina Azy. Tsy kivy i Jesôsy na dia toa nandao Azy aza Andriamanitra.


"Teo anivon'ny haizina mahatahotra, raha toa nafoin' Andriamanitra i Kristy, dia nosotroiny hatramin'ny farany ny kapoaka mangidin'ny fahorian'ny olombelona. Ny fankasitrahan'ny Rainy Azy, izay hitany porofo teo amin'ny fiainany hatramin'izay, no nianteherany tao anatin'ireo ora nahatsiravina ireo. (...) Nandresy i Kristy. noho ny finoana."-CT, t. 277.


Lalina, feno toky, feno fanoloran-tena ny finoan'i Jesosy, hany ka tsy hain'ireo demonia manerana izao tontolo izao, ary tsy vitan'ireo fisedrana rehetra eto an-tany ny manozongozona izany. Izany dia finoana matoky na dia tsy mahita aza, mino na tsy mahatakatra aza, mifikitra na dia kely aza no azo amikirana. Na io "finoan'i Jesosy" io aza dia fanomezana raisintsika amin'ny alalan'ny finoana, ary hitondra antsika hamakivaky ny fotoan-tsarotra ho avy. Ny "finoan'i Jesôsy" mitoetra ao am-pontsika no mahatonga antsika hiankohoka amin'i Kristy amin'ny maha-Filoha faratampony Azy, sy haharitra hatramin'ny farany rehefa ho tonga ny fanerena handray ny mariky ny bibidia voalaza ao amin'ny Apokalipsy.


Tsy zavatra mipoitra tampoka anefa izany. Mianatra miaina amim-pinoana isan'andro, hatramin'izay ka hatramin'izao, ny vahoakan' Andriamanitra. Na amin'ny mora na amin'ny sarotra, na rehefa toa akaiky Andriamanitra, na toa lavitra - dia tsy mampaninona izany, "Fa ny marina amin'ny finoana no ho velona" - Gal. 3:11 (jereo koa ny Hab. 2:4). Ankehitriny no fotoam-piomanana. Ny fizahan-toetra tsirairay ankehitriny, raha atrehina amim- pinoana sy faharetana, dia mety hitondra voa sarobidy eo amin'ny fiainantsika.


`Saino ny amin'ny fotoana izay efa nahatsapanao fa toa mikoro ny tontolo manodidina anao, ka ny finoana no sisa nanananao. Ahoana no nahafaka anao tamin'izany? Inona ny lesona voarainao? Inona ny fanandramana niainanao ka mety hanampy ny hafa eo am- pandalovany toe-javatra mitovy amin'izany?`


