---
title:  "NY FIZAHAN-TOETRA MOMBA NY SABATA"
date:   15/06/2023
---

### NY FIZAHAN-TOETRA MOMBA NY SABATA

Na dia amin'izao fotoana izao aza dia azo heverina fa efa antomotra izany fanenjehana izany. Tamin'ny 6 Jona 2012 dia nandefa antso maika ho an'ny olona 15 000 mahery nivory teo amin'ny toerana malalaka Saint- Pierre tao Rôma ny Papa Benoît XVI: ny Alahady dia tokony ho andro fitsaharana ho an'ny rehetra, mba hananan'ny olona fahafahana hiaraka amin'ny fianakaviany sy amin' Andriamanitra. "Amin'ny fiarovana ny Alahady dia arovana ny fahafahan'ny olombelona". Mazava loatra fa tsy mitovy amin'ny fanerena ny hafa hitandrina io. andro io fa tsy ny Sabata ara-Baiboly izany, saingy maneho fa ny fiheverana ny Alahady ho "andro fitsaharana" no tena votoatiny. Na ho ela na ho haingana dia hisy lalàna holanina, ary ireo izay manaraka ny Tenin Andriamanitra amim-pahitsiana sy mitandrina ny tena Sabata marina dia hantsoina ho mpanohitra ny tombontsoan'ny fiarahamonina.

Amin'izany fotoan-tsarotra izany dia hijoro mafy ny vahoakan' Andriamanitra mahatoky eo amin'ny fahareseny lahatra hanaraka Azy, noho ny Fahasoavany sy ny Heriny. Tsy hilefitra eo anatrehan'ny fanerena izy ireo.

Tsy ny mariky ny bibidia no horaisin'izy ireo fa ny tombokasen'Andriamanitra. Ny tombokase dia nampiasaina fahiny mba hanamarinana ny maha-azo itokiana ny taratasy ofisialy iray. Azontsika antenaina, araka izany, ny hahita ny tombokasen' Andriamanitra co amin'ny lalany. Ny tombokase fahiny dia famantarana miavaka ho an'ny isam-batan'olona. Izao no lazain'i Isaia mpaminany: "Fehezo ny teni-vavolombelona, ary asio tombo-kase ny lalana eo amin'ny mpianatro."- Isa. 8:16.

`Vakio ny Eks. 20:8-11. Inona avy Ireo ampahany mandrafitra ny tombokase ara-Baiboly hitanao ao amin'ny didy momba ny Sabata? Inona no maha- samy hafa ny didy momba ny Sabata amin'ny didy hafa rehetra?`

Singa telo maneho ny maha- azo antoka ny tombokase no hita ao amin'ny didy fahefatra. Voalohany, ny anaran'ilay mpanombokase: "Jehovah Andriamanitrao"- Eks. 20:10. Faharoa, ny anaram-boninahiny: Jehovah ilay "nanao" na ny Mpamorona (Eks. 20:11). Ary fahatelo, ny fari-piadidiany: "ny lanitra sy ny tany sy ny ranomasina mbamin'izay rehetra ao aminy"- Eks. 20:11. Araka ny Apôk. 7:1, 2, dia eo amin'ny handrintsika ihany, izay tandindon'ny fisainantsika, no ametrahana ny tombokasen'Andriamanitra. Manaja ny fahalalahantsika misafidy i Jesosy. Manasa antsika Izy hamela Azy hamolavola ny saintsika amin'ny alalan'ny Fanahiny Masina mba tsy ho voahozongozona hiala amin'ny vatofantsiky ny finoantsika ao amin'ny Tenin'Andriamanitra isika (Efes. 4:30). Takatsika amin'izany fa ireo mahatoky dia izay "mitandrina ny didin' Andriamanitra sy [manana] ny finoana an'i Jesosy."- Apôk. 14:12; ary ao anatin'ireo didy ireo no misy ny didy fahefatra izay novan'ny fahefan'ny bibidia.

`Inona avy ireo toe-javatra hitanao fa mivoatra ankehitriny ary mety hitarika ho amin'ny famerana ny fahafahantsika ara-pivavahana? Inona kog ireo sakana mitoetra?`