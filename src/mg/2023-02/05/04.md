---
title:  SEHO MAHATALANJONA
date:   25/04/2023
---

Ny bokin'ny faminanian'i Daniela sy ny Apokalipsy dia mifameno ary milaza amintsika ny fizotry ny toe-javatra amin'ny andro faran'ny tantaran'ny tany. Ambaran'ny bokin'ny Apokalipsy fa tonga ny andro fitsaran' Andriamanitra. Ny bokin'i Daniela kosa dia manambara ny fotoana niantombohan'ny fitsarana.

Ao amin'ny Dan. 7 Andriamanitra dia mancho ny tantaran'izao tontolo izao amin'ilay mpaminany. Mitsangana ny firenena ary mianjera. Mampahory ny vahoakan' Andriamanitra ireo fahefana mpanenjika. Rehefa avy nilazalaza momba an'i Babilôna, i Medo-persia, i Grisia ary i Rôma sy ny fizarazaran'ny fanjakana romanina, ary ny fanenjehana ny fiangonana mandritra ny 1260 taona voalaza ao amin'ny andalan-teny Andriamanitra (Dan. 7:25; jereo koa ny Apôk. 12:14), dia nisarika ny sain'i Daniela ho amin'ny fisehoan- javatra be voninahitra any an-danitra izay hamerenana ny zavatra rehetra amin'ny laoniny. Nosarihina avy eo amin'ny fitsanganana sy ny fianjeran'ny firenena ary ireo fahefana mpampahory eto an-tany ny fijerin'ilay mpaminany, ho amin'izay misy ny seza fiandrianan'izao tontolo rehetra izao sy ny fitsaran'Andriamanitra farany, rehefa hanarina ny tsy mety rehetra Izy ka hametraka ny fanjakam-pahamarinany mandrakizay.

Nitondra an'i Daniela tao anatin'ny fahitana ara-paminaniana Andriamanitra, niala avy tamin'ny fisavorovoroana lehibe sy ady teto an-tany ho amin'ny voninahitry ny fitoerana masina any an-danitra sy ny fitsarana faratampony izao tontolo rehetra izao, izay handraisan'i Kristy, Ilay tena Mpanapaka ara-dalana ity tontolo ity, avy amin'ny Rainy ny fanjakana izay Azy araka ny rariny sy ny hitsiny.

`Vakio ny Dan. 7:9,10,13 ary lazalazao izay hitan'i Daniela ao amin'ireo andininy ireo. Inona koa ny vokatr'izany fitsarana Izany farany? Vakio ny Dan. 7:14,26,27.`

Tapaka ao amin'ny fitsaran'ny lanitra ny anjaran'ny olombelona rehetra. Voasandratra ny lalàna. Mandresy ny fahamarinana. Manjaka ny rariny. Anisan'ny seho mahatalanjona sy mahafinaritra ary mampitolagaga indrindra ao amin'ny Soratra Masina manontolo izany. Ary ny vaovao mahafaly dia ho tsara fiafara ny vahoakan' Andriamanitra mahatoky, dia ireo izay mitafy ny akanjom-pahamarinan'i Kristy.

Eo anatrehan'izao tontolo rehetra izao no anatonan'i Jesôsy ny Rainy any an-danitra. Manodidina ny seza fiandrianan' Andriamanitra ireo mponin'ny lanitra. marobe. Manatrika amim- pitalanjonana io fitsarana io izao tontolo izao tsy mbola lavo. Hifarana tsy ho ela ilay fifanandrinana izay nampahory nandritra ny arivo taona maro. Tapitra hatreo ny ady ho an'ny seza fiandrianan'izao tontolo rehetra izao; efa voafaritra izay ho tompon'ny fanapahana mandrakizay.

`Marina ny nambaran'i Daniela momba ireo fanjakana izay nipoitra ary rava avy eo, araka ny efa voambara mialoha. Nahoana àry no tsara tokoa ny mitoky amin'ny Tenin'Andriamanitra ny amin'izay lazainy momba ilay fanjakana farany, dia "fanjakana mandrakizay" izay "tsy ho rava"?`