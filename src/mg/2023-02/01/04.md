---
title:  "MANAIKY NY FANDRESEN'I JESOSY"
date:   28/03/2023
---

### MANAIKY NY FANDRESEN'I JESOSY

Araka ny ambaran'ny Baiboly dia tsy mbola resy tamin'ny ady nifanaovany tamin'i Satana i Jesôsy. Izy no Ilay mpandresy mahery, Ilay naharesy ny herin'ny ratsy. Tsara ny mino fa nandresy ireo fakam-panahin'i Satana i Jesosy, kanefa tena ilaina koa ny mino fa ny fandresen'i Kristy dia fandresentsika koa.

`Vakio ny Apok. 12:10. "Nazera ilay mpiampanga" antsika, inona ny fampaherezana tokony ho azontsika avy amin'izany?`

Na dia mbola mahamay aza ny ady eto an-tany dia efa resy i Satana. Tsy iadian- kevitra io. Marina izany, tsy amin'ny fandresen'i Kristy faratampony amin'ny faran'ny tantaran'ny olombelona ihany, fa amin'ny ady ifanaovantsika amin'ny fanapahana sy ny fanjakan'ny faharatsiana eo amin'ny fiainantsika manokana koa. Miaina ao anatin'ny faharesena mahakivy ny Kristianina sasany. Miandrandra fandresena toetra tsy mety na fahazaran-dratsy izy ireo fa tsy mba mamikitra amin'ny maha zava- misy marina ny fandresen'i Kristy ho azy eo amin'ny fiainany manokana.

`Vakio ny Apok. 12:11. Inona ny tokim-pandresena omen'i Kristy antsika ao amin'io andininy io?`

Hitantsika impito ao amin'ny hafatra ho an'ireo fiangonana fito ao amin'ny Apokalipsy ny andian-teny hoe "izay maharesy". Eto, ao amin'ny Apôk. 12:11, dia hitantsika indray ilay hevitra momba ny fandresena. Ao amin'ny teny nanoratana io lahatsoratra io tany am-piandohana, ny teny hoe "mandresy" dia nikao. Azo adika ara-bakiteny hoe "mandresy, mibata ny amboara, na mivoaka ho mpandresy" izany. Mariho fa azontsika atao koa ny ho mpandresy. Ny Apok. 12:11 dia milaza fa "noho ny amin'ny ran'ny Zanak'ondry" irery ihany izany.

Ao amin'ny Apok. 5:6, ao amin'ny fahitana ara-paminaniana, dia nijery ny lanitra i Jaona ary nahita "Zanak'ondry nitsangana tahaka ny efa voavono". Mifantoka amin'ny sorona nataon'i Kristy avokoa ny fijerin'ny lanitra manontolo. Tsy misy tsara noho ny hazo fijaliana azo anehoana ny fitiavan'Andriamanitra tsy manam-petra sy tsy takatry ny saina.

Rehefa ekentsika izay nataon'i Kristy ho antsika amin'ny alalan'ny finoana dia afaka ny trosantsika ary tanteraka eo imason' Andriamanitra isika. Voavela ny fahotantsika (Kol. 1:14, Efes. 1:7, Kol. 2:14), ary "nazera ilay mpiampanga ny rahalahintsika" - Apok. 12:10. Voavotra, mpandresy ary voavonjy isika, tsy noho ny fahamendrehantsika fa noho ny fandresen'i Kristy ho antsika.