---
title:  "MANDRESY I JESÔSY - RESY I SATANA"
date:   25/03/2023
---

### MANDRESY I JESÔSY - RESY I SATANA

### Hadinihina mandritra ny herinandro:
Apok. 12; Fil 3:9; Dan. 7:25; Isa. 14:12-14; Apok. 13:14-17.

> <p> Tsianjery:</p>
> «Dia tezitra tamin'ilay vehivavy ny dragona ka lasa nandeha hiady tamin'ny zanany sisa, izay mitandrina ny didin' Andriamanitra sy mitana ny filazana an'i Jesosy.» - Apok. 12:17.

### Fampidirana

Ao amin'ny "Outnumbered: Incredible Stories of History's Most Surprising Battlefield Upsets" (na raha adika: "Vitsy an'isa: Tantara tsy mampino momba ny fitsimbadihana mahagaga indrindra teo amin'ny fizotry ny ady"), i Cormac o'Brien dia mitantara momba ireo tafika izay na dia vitsy an'isa aza dia nandresy ihany. Voatantara ao ny amin'ny tafik'i Hannibal, izay nanana miaramila miisa 55000, avy any Carthage, kanefa nandresy ny tafika maherin'ny Romanina nalaza ho "tsy hay resena", izay nanana miaramila miisa 80000. Resahiny ao ny tantara mahagaga momba ny fandresen'ny tafika grikan'i Alexandre lehibe ny fanjakana persianina.

Isika koa dia tafiditra ao anatin'ny ady mihatra aman'aina amin'ny fahavalo fetsy. Vitsy an'isa isika ary miatrika fanoherana tsy mampino. Toa tsy hay resena ny herin'ny ratsy. Toa fahaverezana azo antoka no miandry antsika. Toa tsy azo ihodivirana ny faharesena. Toa tsy azo antenaina ny fandresena. Amin'ny fomba fijery maha-olombelona dia toa handringana antsika ny tafik'i Satana.

Saingy, isaorana Andriamanitra, fa na dia vitsy an'isa aza isika, na dia toa ratsy vintana aza isika (araka ny fihevitr'olombelona), na dia masiaka aza ny fanafihan'i Satana, amin'ny farany dia handresy isika amin'ny alalan'i Jesôsy. Ny lohahevitry ny Apokalipsy, boky farany ao amin'ny Baiboly, dia izao: mandresy i Jesosy, resy i Satana. Voasoritsoritra ao amin'ny Apok. 12 ny votoatin'izany ady izany, izay hodinihintsika amin'ity herinandro ity. Hanampy antsika hahatakatra tsara izay voambara ao amin'ny Apokalipsy 14 sy ny hafatry ny anjely telo ity fianarana ity.

_*Famerenana ny lesona ny sabata 01 Aprily._