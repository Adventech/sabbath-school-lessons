---
title:  "NY FAMELEZAN'I SATANA"
date:   27/03/2023
---

Hatrany am-piandohana dia nitady ny hamono an'i Kristy i Satana (jereo ny Apôk. 12:4,5). Na izany aza dia nandamòka ny ezaka rehetra nataony. Tamin'ny nahaterahan'i Kristy, ohatra, dia nisy anjely nampitandrina an'i Josefa sy i Maria ny amin'ny teti-dratsin'i Heroda, ka nandositra tany Egipta izy ireo. Niatrika ny fakam- panahy mahery indrindra avy amin'i Satana i Jesôsy tany an'efitra ka nahita fiarovana tao amin'ny Tenin' Andriamanitra, tamin'ny alalan'ny "Voasoratra hoe". Tamin'ny nahafatesany teo amin'ny hazo fijaliana no nanehoany ny halehiben'ny fitiavany ka nanafahany antsika tamin'ny sazin'ny fanamelohan'ny fahotana. Ny fitsanganany tamin'ny maty no manafaka antsika amin'ny herin'ny fahotana eo amin'ny fiainantsika, amin'ny maha-Mpisoronabe velona Azy.

**Vakio ny Apok. 12:4-6,9, Efes. 5:25- 27,32 ary ny Sal. 2:7-9 ary lazao ny hevitr'ireto tandindona manaraka ireto:**

`Dragona`

`Vehivavy`

`Zanaka lahy`

`Tehim-by`

Ao amin'ny Baiboly, my tehina dia tandindon'ny fanapahana na fahefana. Ny tehim-by dia tandindon'ny fahefana tsy mety rava, mahery indrindra ary tsy mety resy. Niatrika ireo fakam-panahy rehetra andalovantsika i Jesosy saingy nivoaka ho mpandresy Izy. Fahavalo efa resy ny devoly. Nandresy azy teo amin'ny fiainany, ny fahafatesany ary ny fitsanganany tamin'ny maty i Kristy. Satria efa nandresy ny devoly teo amin'ny hazo fijalian'i Kalvary i Jesosy dia azontsika atao koa ny ho mpandresy. Tanteraka ny fandresen'i Kristy an'i Satana saingy tsy mbola tapitra ny fifanandrinana lehibe misy eo amin'i Kristy sy i Satana.

Na izany aza, rehefa manaiky izay nataon'i Kristy ho antsika amin'ny alalan'ny finoana isika dia esorina ny trosam-pahotantsika ary voavela my helotsika. Tanteraka isika eo anatrehan' Andriamanitra, voasaron'ny fahamarinan'i Kristy. Araka ny nosoratan'i Paoly, hoe "mba ho hita ao aminy aho tsy manana ny fahamarinako, izay avy amin'ny lalana, fa izay avy amin'ny finoana an'i Kristy, dia my fahamarinan Andriamanitra amin'ny finoana Fil. 3:9. Raha voavela isika dia tsy misy azo iampangana antsika. Nandresy i Jesôsy ary resiny mandrakizay ny ratsy indrindra azon ny fahotana sy ny faharatsiana natao taminy. Niady tamin'ny ratsy tamin'ny fomba rehetra Izy ary nandresy izany. Rehefa manaiky an'i Jesôsy amin'ny alalan'ny finoana isika dia antsika ny fandreseny.

`Nahoana no zava-dehibe ho antsika tokoa ny fahazoana antoka ny famonjena noho ny fandresen'i Kristy an'i Satana? Ahoana no hahatonga izay nosoratan'i Paoly ao amin'ny Fil. 3:9 ho fanandramantsika manokana koa?`