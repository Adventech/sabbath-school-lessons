---
title:  "NY LALANA IZAY TOA MAHITSY EO IMASON'NY OLONA"
date:   28/05/2023
---

### NY LALANA IZAY TOA MAHITSY EO IMASON'NY OLONA

Ao amin'ny tontolon-kevitry ny andro farany dia manao fampitandremana mahery vaika i Jesosy: "Fa hisy Kristy sandoka sy mpaminany sandoka hitsangana, ka haneho famantarana sy fahagagana hamitahany na dia ny olom-boafidy aza, raha azo atao izany."- Mar. 13:22. Iza ireo "olom-boafidy" ireo? Avy eo dia miteny Izy hoe: "Ary amin'ny ampanenoana mafy my trompetra dia haniraka ny anjeliny Izy, ary hangonin 'ireo ny olom-boafidy avy amin'ny vazan-tany efatra hatramin'ny faravodilanitra rehetra."- Mat. 24:31. Somary mampatahotra, sa tsy izany? Rehefa ho lehibe loatra ny famitahana amin'ny andro farany ka na dia ireo olona mahatoky aza dia mety ho tandindomin-doza ho voafitaka.

`Vakio ny Apok. 12:9. Iza no voafitak'i Satana? Ahoana no fahatakarantsika ireo teny ireo?`

Mazava loatra fa hanana olona mahatoky Andriamanitra amin'ny andro farany tahaka ny nananany olona mahatoky nandritra ny taonjato maro. Na izany aza, ny fanambarana eto dia maneho fa miely tokoa ny famitahana ataon'i Satana.

`Vakio ny Ohab. 14:12. Inona ny fampitandremana mahery vaika aseho eto? `

Matetika ny olona no asaina manaraka ny feon'ny fieritreretany mba hahafahany mamantatra ny marina na ny diso, ny tsara na ny ratsy, ary hiainany araka izany avy eo. Ambaran'ny Soratra Masina anefa fa mpanota avokoa isika rehetra ary tsy misy tonga lafatra (Jer. 17:9, Rom. 3:9-18); noho izany dia fomba iray azo antoka hahatonga antsika ho voafitaka na hanao ratsy mihitsy aza, na ho ela na ho haingana, ny fitokiana amin'ny fihetseham-pontsika. Faharatsiana maro no nataon'ireo olona resy lahatra tanteraka ny amin'ny fahamarinan'ny asany nandritra ny taonjato maro. Izany hoe nanaraka ny "lalana izay ataony ho mahitsy" izy ireo. 

Eo amin'ny toeran'izany dia tokony handalina fatratra ny Tenin'Andriamanitra isika, ary rehefa milefitra eo ambany fiasan'ny Fanahy Masina isika dia hanavaka ny fahamarinana amin'ny fahadisoana, hanavaka ny mahitsy amin'izay tsy mety, ary hanavaka ny tsara amin'ny ratsy. Ho mora foana ny hahatonga antsika ho rembin'ny famitahan'i Satana raha ny drafitsika na koa ny fahatsapantsika manokana no arahintsika.

`Eritrereto ny amin'ireo olona izay nanao araka izay ninoany ho marina, na koa Izay ninoany ho sitrapon' Andriamanitra, kanefa nanao ny ratsy. Inona no azontsika ianarana avy amin'ireo toe-javatra mampalahelo Ireo?`