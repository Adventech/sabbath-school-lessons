---
title:  "ABILONA: FOIBEN'NY FIANKOHOFANA AMIN'NY MASOANDRO"
date:   30/05/2023
---

### BABILONA: FOIBEN'NY FIANKOHOFANA AMIN'NY MASOANDRO

Nanjaka ny fiankohofana tamin'ny masoandro tany Egipta, sy Asiria ary Persia, ary azo antoka fa tany Babilôna koa. Manao izao fanamarihana izao i James G. Frazer ao amin'ny bokiny mitondra ny lohateny hoe The Worship of Nature: "Tao Babilôna fahiny dia niankohofana hatramin'ny fahagola elabe ny masoandro." b 1, t. 529. Mety hahagaga, kanefa nisy fotoana izay niasan'ny hery miasa manginan'ny fiankohofan'ireo Babilônianina tamin'ny masoandro teo amin'ny fivavahan'ny vahoakan' Andriamanitra tao amin'ny TT.

`Vakio ny Ezek. 8:16 sy ny 2 Mpanj. 23:5, 11. Inona no nosoratan'ireo mpaminany momba ny hery miasa mangina avy amin'ny fivavahana amin'ny masoandro teo amin'ny Isiraely sy ny Joda (jereo koa ny Rom. 1:25).`

Ny mpaminany Ezekiela izay niaina tamin'ny andron'i Daniela dia naneho ny sasany tamin'ireo vahoakan'Andriamanitra niamboho ny tempolin' Andriamanitra ka niankohoka niantsinanana nanandrify ny masoandro. Raha tokony ho niankohoka tamin'ilay Mpamorona ny masoandro izy ireo dia ny masoandro indray no niankohofany.

I Jaona dia milazalaza ny amin'ny fotoana iray ao amin'ny Apôk.17, izay hidiran'ny fitsipika babilónianina (ao anatin'izany ny fiankohofana amin'ny masoandro) ao amin'ny fiangonana kristianina mandritra ny fotoan'ny marimaritra iraisana. Niteraka hafaliana lehibe teo amin'ny fanjakana romanina, tamin'ny fiandohan'ny taonjato fahefatra, ny fiovam-po tsy nampoizina niseho tamin'i Constantin. Tian'i Constantin fatratra anefa ny fivavahana tamin'ny masoandro. Izao no nosoratan'i Edward Gibbon, ilay mpahay tantara malaza: "Nankalazaina maneran-tany ho toy ny mpitarika sy mpiaro an'i Constantin ny masoandro." -The History of the Decline and Fall of the Roman Empire, toko 20. Tamin'ny taona 321 TrK koa no nandanian'i Constantin ny "lalana momba ny Alahady" voalohany. Izao no voalazan'io didy io: "Amin'ny andro mendri-kajan'ny Masoandro, dia aoka hitsahatra ny Mpitsara sy ny mponin'ny tanan-dehibe rehetra ary hakatona ny toeram-piasana rehetra." Edict of Constantine, 321 TrK. Tsy lalana nanery ny hitandreman'ny olona rehetra teo ambany fahefan'i Constantin ny Alahady izany saingy nanamafy ny fitandremana ny Alahady kosa tao an-tsain'ireo vahoaka romanina.

Am-polo taona maro taorian'izany no nanohizan'ireo amperora sy ireo papa, tamin'ny alalan'ny didim-panjakana sy ny filan-kevitry ny fiangonana, ny fampiorenana ny Alahady ho hany andro natao hivavahana, izay mitoetra ho an'ny ankamaroan'ny Kristianina ankehitriny. Ohatra mahery vaika tokoa izany, izay maneho izao fahamarinana lehibe izao: tsy ny finoan'ny ankamaroan'ny olona ny zavatra iray na ny fanaovany izany no mahatonga izany ho marina na mety.

`Jereo ny manodidina anao fa miely patrana tokoa ny fivavahana amin'ny andro Alahady eo amin'ny flangonana kristianina. Inona no tokony hampianarin'izany antsika ny amin'ny fisian'ny famitahan'i Satana na alza na aiza? Averina indray, tahaka izay momba ny toetry ny maty, inona no hany fiarovana ho antsika?`