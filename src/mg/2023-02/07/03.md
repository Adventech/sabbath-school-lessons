---
title:  "MIANKOHOFA AMIN'NY MPAHARY"
date:   08/05/2023
---

`Vakio ny Apôk. 14:7. Inona no mamarana ny hafatr'ilay anjely voalohany? Inona ny antso farany alefa ao amin'io hafatra momba ny andro fitsarana io? (Jereo koa ny Isa. 40:26, Jao. 1:1-3 ary ny Rom. 1:20). `

Ny Apôk. 14:7 dia mifarana amin'ny antso mazava mba hiankohoka amin'ny Mpahary; manan-danja manokana io antso io ankehitriny, dia amin'izao fotoana anekena ny fivoarana miandalana izao. Ny tontolo ara-tsiansa, eny fa na ny tontolo kristianina koa aza mantsy dia manaiky io fampianarana io, izay manohitra ny hevitra rehetra ara-Baiboly sy kristianina hatrany amin'ny fotony. Raha marina ny fivoarana miandalana, dia tsy maintsy ho lainga izany ny finoantsika. Ary dia toy izany ny halehiben'ny olana.

Koa ny boky voalohany ao amin'ny Baiboly, dia ny Genesisy izany, no fototra ifaharan'ilay antso farany ao amin'ny Apokalipsy. Tsy ho takatsika amin'ny fahafenoany na oviana na oviana ireo lohahevitra ifanolanana ao amin'io ady mahafaoka izao rehetra izao io, izay mikasika ny fiankohofana, raha tsy azontsika ny maha-zava-dehibe ny Famoronana. "Tamin'ny voalohany Andriamanitra nahary ny lanitra sy ny tany." - Gen. 1:1. lo andininy io no fototra iorenan'ny Soratra Masina manontolo. Ny teny hebreo nadika hoe "nahary" ao amin'io andininy io dia bara, matoanteny izay tsy ampiasaina raha tsy ilazana an'Andriamanitra irery ihany.

Mba hahazoantsika an-tsaina izany hoe herin' Andriamanitra tsy manam-petra izany, dia andeha handinika zavatra iray monja amin'ireo zavaboary noforoniny - ny masoandro. Ao anatin'ny iray segôndra, ny masoandro dia mamokatra angovo mihoatra noho izay azon'ny olombelona amin'ny alalan'ny solika, etona, saribao na ny afo hatramin'izay ka hatramin'izao.

Ny savaivon'ny masoandro dia 865 000 maily (1 392 082,56 km) eo ho eo, ary mahafaoka planeta mitovy amin'ny tany miisa 1 tapitrisa ny habeny. Kanefa ny masoandro dia iray monja amin'ireo kintana maro mandrafitra ny vahindanitra misy antsika, izay miisa 100 lavitrisa eo farafahakeliny. Misy kintana iray antsoina hoe "Etoile du Pistolet", izay mamoaka angovo avo 10 tapitrisa heny amin'ny angovo avoakan'ny masoandrontsika. Mahafaoka kintana maro tahaka ny masoandrontsika miisa 1 tapitrisa ny haben'ny "Etoile du Pistolet". Ahoana no hahatakaran'ny saintsika ny Famoronana na ny sombiny amin'izany aza?

Maneho Andriamanitra manana hery mahatalanjona sy fahefana tsy misy fetra ny Famoronana. Tsy nampisy ny tany sy ny lanitra ihany ny heriny fa niasa ho an'ny vahoakany koa nandritra ny taonjato maro. Izy no Andriamanitra izay namorona ity tontolo ity, Izay eto amin'izao tontolo izao mandrakariva, ary tsy handao na oviana na oviana ny olony eto amin'ity tontolo ity.

`Tsy hay faritana ny halehiben'ny Famoronana. Ahoana anasongadinan'izany ny maha-marina tokoa ny fitiavan'Andriamanitra? Na kely sy bitika aza mantsy isika eo anatrehan'ny Famoronana, dia mbola nahafoy ny ainy ho antsika ihany I Kristy.`