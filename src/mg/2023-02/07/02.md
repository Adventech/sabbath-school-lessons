---
title:  "NAMANA AO ANATIN'NY FAHORIANA"
date:   07/05/2023
---

Taorian'ny niakarany tany an-danitra
(Asa. 1:9) dia namangy an'i Jaona, ilay apôstôly velona farany, i Jesosy tao amin'ny nosy Patmo, toerana izay nanaovan'i lay amperora romanina Domitien ratsy fanahy sesitany an'i Jaona.

`Vakio ny Apôk. 1:9. Jereo koa ny Mat. 13:21, Asa. 14:22, ary ny Jao. 16:33. Inona ny hafatra eto ho an'izay rehetra maniry hanaraka an'i Jesosy eto amin'ity Izao tontolo izao ity?`

Tsy navela ho irery tao anatin'ny fahoriana sy ny fotoan-tsarotra natrehiny amin'ny maha-mpianatr'i Jesôsy azy i Jaona raha tafasaraka tamin'ny fanohanan'ny fianakaviany, ireo namany ary ny fiarahamonina kristianina. Tsy mbola vita ny asa fanompoany. Tsy mbola feno ny fijoroany ho vavolombelona. Nisy anjely mamirapiratra iray namangy an'i Jaona tao amin'ilay nosy mitokana ary nitondra hafatra ho azy avy any amin'ny seza fiandrianan' Andriamanitra mivantana. Ity hafatra avy amin'i Jesôsy ity dia natao hanakoako amin'ny fotoana rehetra hatrany amin'ny taonjato maro ho avy. Hafa- panantenana ho an'ny taranaka mifandimby izany, fa indrindra koa hafatra natao hanomanana ny vahoakan' Andriamanitra amin'ny andro farany ho amin'ny fiavian'i Jesôsy. Sady hafa-pampitandremana manan- danja izany no hafatra fampaherezana ho an'ny andro farany, eo am-piomanantsika hiatrika ireo fitsapana amin'ny andro farany (na ireo fizahan-toetra rehetra mety atrehintsika ankehitriny).

Raha asaina miditra ao amin'ilay zohy izay heverina fa namangian'ilay anjely avy any an-danitra an'i Jaona niaraka tamin'ny fahitana ara-paminaniana momba ny Apokalipsy ianao, dia ho hitanao avy hatrany eo amin'ny fidirana ny takelaka misy soratra izay mamintina ny bokin'ny Apokalipsy manontolo hoe: "Matahora an Andriamanitra, ka omeo voninahitra Izy: fa tonga ny andro fitsarany; ary miankohofa eo anoloan 'Izay nanao ny lanitra sy ny tany sy ny ranomasina ary ny loharano." -Apok. 14:7

Ny lohahevi-dehibe ao amin'ny bokin'ny Apokalipsy dia ny fiankohofana. Nohariana hivavaka sy hiankohoka isika. Miankohoka amin-javatra na amin'olona avokoa isika tsirairay. Mahatonga antsika hahita ny tena tanjon'ny fiainana ny fiankohofana marina, dia ny fiankohofana amin'ilay Mpahary. Tsy vitan'ny manome antsika antony mendrika hamoizantsika ny aintsika izany fa manan-danja noho izany aza, manome antsika antom-piainana izany, ary antony hiaretana fahoriana koa raha ilaina. Eny tokoa, rehefa tonga ny fotoan- tsarotra farany dia ho takatsika tsara kokoa ny hevitr'ity teny ity hoe: "ho amin'ny fahoriana be no idirantsika amin'ny fanjakan Andriamanitra" - Asa. 14:22.

`Raha mandalo fijallana sy fahoriana ireo mpanompon'Andriamanitra mahatoky, toa an'i Jaona, nahoana moa isika no tsy tokony hihevitra fa hisetra olana koa? (Jereo ny 1 Pet. 4:12-15.)`
