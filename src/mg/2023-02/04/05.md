---
title:  "MANOME VONINAHITRA AN'ANDRIAMANITRA"
date:   19/04/2023
---

### MANOME VONINAHITRA AN'ANDRIAMANITRA

Ny fandinihana natao momba ny fampiasana ny fiteny hoe "manome voninahitra an 'Andriamanitra" (Apôk. 14:7) ao amin'ny Testamenta Taloha dia maneho fa mahaliana ny fahitana izany matetika ao anatin'ny tontolon-kevitry ny fitsaran'Andriamanitra (saingy tsy ao amin'izany ihany) (Jos. 7:19; 1 Sam. 6:5; Jer. 13:15, 16; Mal. 2:2), tahaka izany koa  ao amin'ny hafatry ny anjely voalohany (Apôk. 14:7). Hita ao amin'ny Apôk. 19:1, 2 koa izany hevitra izany: "Haleloia! Ny famonjena sy ny voninahitra ary ny hery dia an Andriamanitsika; fa marina sy mahitsy my fitsarana ataony."

`Vakio ny 1 Kôr. 3:16, 17; 1 Kor. 6:19, 20; sy ny 1 Kor. 10:31. Ahoana no hanampian'ireo andininy ireo antsika hahatakatra ny iray amin'ireo fomba ahazoantsika manome voninahitra an Andriamanitra? `

Araka ny ambaran'i Paoly apôstôly dia fitoerana masina ny tenantsika, fitoeran'ny Fanahin' Andriamanitra, tempoly nohamasinina tamin'ny fanatrehan' Andriamanitra. Miantso antsika hanome voninahitra an'Andriamanitra eo amin'ny lafiny rehetra amin'ny fiainantsika ny Soratra Masina. Rehefa Andriamanitra no ivon'ny fiainantsika, ny hany faniriantsika dia ny hanome voninahitra Azy, na eo amin'ny fihinantsika izany, na eo amin'ny fitafintsika, na ireo fialambolintsika na ny fifandraisantsika amin'ny hafa. Manome voninahitra an' Andriamanitra isika rehefa maneho ny toetrany feno fitiavana amin'izao tontolo izao amin'ny alalan'ny fanolorantsika tena hanao ny sitrapony. Manan-danja kokoa izany rehefa mihevitra ny amin'ny fitsarana ny tany amin'ny andro farany. 

`Vakio ny Rom. 12:1, 2. Inona ny antso alefan'i Paoly apôstôly momba ny fitambaran'ny safidy ataontsika eo amin'ny fiainana?`

Ny teny grika ao amin'ny Testamenta Vaovao izay manondro ny tena ao amin'io andalanteny io dia somata, izay azo adika kokoa hoe "fitambaran'ny maha-ianao anao" - vatana, saina ary fihetseham-po. Ny dikanteny Phillips nandikana ny Baiboly dia mandika ny fiteny hoe "fanompoam panahy mety" amin'ny hoe "fanompoam- pivavahana atao amim-pahendrena". Raha lazaina amin'ny teny hafa, rehefa manolo-tena tanteraka ny "hatahotra an'Andriamanitra" ianao sy "hanome voninahitra" Azy amin'izay rehetra ataonao, amin'ny fanolorana Azy ny sainao, ny tenanao ary ny fihetseham-ponao, dia fanompoam-pivavahana atao amim- pahendrena izany. Ary raha heverina ny amin'ny fitsaran Andriamanitra, dia hevitra tsara tokoa ny fanekena hankato.

`Saino ny amin'ny zavatra ataonao amin'ny tenanao. Inona no azonao atao mba hahazoanao antoka fa manome voninahitra an'Andriamanitra amin'ny alalan'izany fokoa ianao?`