---
title:  HETSIKA MISIONERA
date:   13/04/2023
---

Vokatry ny famakafakana sy fandinihana lalina ny Baiboly, dia nitombo ny fahatakaran'ireo Advantista voalohany ny hevitr'ireo hafatra ireo. Tsapan'izy ireo fa nanana hafatra voatokana ho an'izao taranaka izao Andriamanitra - hafatra maika momba ny andro farany izay tokony hotorina amin'ny firenena sy ny fokom-pirenena sy ny samy hafa fiteny ary ny olona rehetra, mba hampiomanana izao tontolo izao ho amin'ny fiverenan'i Kristy. Ny hafatry ny anjely telo no nandrisika ny iraka advantista hatrany am-piandohana.

Tamin'ny taona 1874 no nandefasan'ny Foibe maneran-tany ny misionerantsika voalohany tany Eoropa. "Lehilahy mahay indrindra eto anivontsika" no nilazan'i Ellen G. White an'i John Andrews. Nahay tenim- pirenena fito farafahakeliny i Andrews ary nahay tsianjery ny Testamenta Vaovao sy nahalala tsara ny ankamaroan'ny bokin'ny Testamenta Taloha. Nahira-tsaina tokoa izy, mpanoratra nahomby, mpitoriteny nahery ary teolojianina nahay.

Nahoana no mandefa olona toy izany any amin'ny toerana izay tsy misy afa-tsy mpino vitsy monja? Nahoana no irahina hiasa ho any an-tany tsy fantatra ny "lehilahy mahay indrindra" mba ananana? Ary nahoana no vonona handeha izy? Taona vitsy talohan'io no nahafatesan'ny vadiny. Nahoana izy no vonona ny handao ny fianakaviany sy ireo namany tany Amerika mba ho any amin'ny firenena tsy fantatra miaraka amin'ireo zanany roa, ka nahafoy ny zavatra rehetra noho ny amin'i Kristy?

Tokana ihany ny anton'izany. Ninoany fa ho avy tsy ho ela i Jesôsy, ary tsy maintsy ampitaina manerana izao tontolo izao ny hafatry ny fahamarinan'ny andro farany.

Teo amin'ny tantarantsika olombelona dia nandeha hatrany amin'ny faran'ny tany ireo olona namiratra sy nanam- pahaizana indrindra teo anivontsika mba hitory ny hafatr Andriamanitra ho an'ny andro farany. Mpampianatra izy ireny, mpiasan'ny fahasalamana, pasitora, tantsaha, mekanisianina, mpandrafitra, ary mpanao raharaham-barotra isan-karazany. Nisy tamin'izy ireo no mpiasa teo anivon'ny fiangonana, fa ny ankamaroany kosa tsy mba izany. Laika izay nino ny fiavian'i Jesosy tsy hoe ela izy ireo.

`Vakio ny Apôk. 14:6, Asa 1:8, ary ny Mat. 24:14. Inona no hitanao mampitovy ireo andininy ireo?`

Mandroso hatrany amin'ny faran'ny tany ara-jeôgrafia ny fitoriana ny filazantsara mandrakizay, miditra any amin'ireo faritra mitokana indrindra eto an-tany, manatratra ireo olona samy hafa fiteny sy kolontsaina; ary farany dia hisy fiantraikany eo amin'izao tontolo izao izany. Mahavariana tokoa ny mahafantatra fa ny hafatra nentintsika, hatreto, dia efa nahatratra firenena 210 mahery amin'ireo 235 manerana izao tontolo izao izay eken'ny Firenena Mikambana.

`Inona ny anjara asa azonao atao ary ahoana no ahazoanao manatanteraka izany amin'ny fomba tsara kokoa, ho fanampiana ny fanapariahana ny hafatry ny anjely telo "amin'ny firenena sy ny fokom-pirenena sy ny samy hafa fiteny ary ny olona rehetra"?`
