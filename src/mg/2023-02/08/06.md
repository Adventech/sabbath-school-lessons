---
title:  "NY SABATA SY NY FITSAHARANA MANDRAKIZAY"
date:   18/05/2023
---

### NY SABATA SY NY FITSAHARANA MANDRAKIZAY

Ny Sabata no toeram-pialofana ao anatin'ny tontolo sasatra. Isan-kerinandro isika dia miala amin'ny ahiahin'izao tontolo izao ary miditra ao amin'ny foiben'ny fitsaharan' Andriamanitra, dia ny Sabata izany. Ilay mpanoratra jiosy malaza, Abraham Heschel, dia miantso ny Sabata ho andro ambony indrindra amin'ny fotoana rehetra. Isaky ny andro fahafito dia midina avy any an- danitra ho eto an-tany ny lapan' Andriamanitra, ary manasa antsika hankeo amin'ny voninahitry ny fanatrehany mandritra izany fe-potoana 24 ora izany ny Tompo mba hananantsika fotoana hifandraisana akaiky dia akaiky Aminy.

Ao amin'ny bokin'i Heschel miresaka momba ny fahatsarana sy ny maha- manetriketrika ny Sabata dia ireto teny ireto no anoratany ny hevitry ny Sabata: "Ny Sabata dia sary an'ohatra anehoana ny paradisa ary koa vavolombelon'ny fanatrehan' Andriamanitra; ao amin'ny vavaka ataontsika dia miandrandra ny vanim-potoan'ny Mesia ho amin'ny andro Sabata isika, ary ny Sabata tsirairay avy dia manomana antsika ho amin'izany fanandramana izany: Raha tsy mianatra mankafy ny fanandraman'ny Sabata ny olona iray (...) dia tsy hankafy ny fanandraman'ny mandrakizay ao amin'ilay tontolo izay ho avy."

Namorona fitoerana manokana ho antsika i Jesosy tamin'ny Famoronana, toerana izay ahitantsika fialofana. Azo antoka ny amintsika ao amin'izany toerana izany. Tanteraka ny asany ary efa vita. Rehefa mitsahatra amin'ny andro Sabata isika dia mitsahatra ao amin'ny fiahiany feno fitiavana. Mitsahatra amin'ny fiandrandrana ny fitsaharantsika mandrakizay any amin'ny lanitra vaovao sy tany vaovao. izay ho avy tsy ho ela isika.

`Vakio ny Isa. 65:17; Isa. 66:22; 2 Pet. 3:13 ary ny Apôk. 21:1. Mampitodika antsika hibanjina ny mandrakizay ny fitandremana ny Sabata, amin'ny fomba ahoana?`

Ilay Andriamanitra izay namorona ny tany tamin'ny voalohany ihany no hamorona izany indray, ary hitoetra ho famantarana mandrakizay ny amin'ny maha-Mpamorona Azy ny Sabata (jereo ny Isa. 66:23). Raha ny marina, ny Jiosy dia nandray ny Sabata ho tandindona, fanandramana sahady ilay tontolo ho avy izay antsoina amin'ny teny hebreo hoe olam haba.

Ny hafatry ny anjely telo izay nanidina teo afovoan'ny lanitra sy niantso antsika mba hiankohoka amin'ny Mpamorona no valinteny omen'ny lanitra eo anatrehan'ny fahakivian'ny maro amin'izao taonjato faha-21 izao sy ny tsy fananany fanantenana. Mampitodika antsika amin'ny Mpamorona antsika izany (dia Ilay namorona ny zavatra rehetra) sy amin'ilay Mpanavotra antsika (Ilay hanavao ny zavatral rehetra aorian'ny fitsarana sy aorian'ny fanafoanana ny fahotana). "Ary hoy Ilay mipetraka eo ambonin'ny seza fiandrianana: Indro, havaoziko ny zavatra rehetra. Ary hoy koa Izy: Soraty: fa mahatoky sy marina ireo teny ireo."- Apôk. 21:5.

`Ahoana no hanaovanao ny Sabata ho fanandramana mialoha ny lanitra eo amin'ny fiainanao sy eo amin'ny ankohonanao?`
