---
title:  "HO AVY INDRAY NY ZANAK'OLONA"
date:   03/04/2023
---

### HO AVY INDRAY NY ZANAK'OLONA

Ao amin'ny Apok. 14 no ahitana ireo andalanteny fototra misy ny hafatra alefan'ny Tompo ho an'ny vahoakany sy ho an'izao tontolo rehetra izao. Ivon'izany rehetra izany ny fiverenan'i Jesôsy, ny fahatanterahan'ny teny fikasana nomeny, manao hoe: "Ary ho hitanareo ny Zanak 'Olona mipetraka eo ankavanan'ny Hery sady avy eo amin'ny rahon 'ny lanitra."- Mar. 14:62.

`Vakio ny Apok. 14:14. Inona ny anarana ampiasaina hanondroana an'i Jesosy amin'ny fiverenany eto an-tany? Araka ny hevitrao, nahoana i Jaona no mamplasa lo anarana io hiantsoana an'i Jesosy?`

In-82 no nampiasan'i Jesôsy ny teny hoe "Zanak'Olona" ao amin'ny Filazantsara mba hanondroana ny tenany. Iray amin'ireo anarany tiany indrindra izany. Nampiasa io anarana io Izy, ho fanehoana fa tiany ny fitoviana amintsika. Mpamonjy izay mahatakatra ny mahazo antsika Izy, nisedra ny fakam-panahy nahazo antsika ary nandalo tamin'ny fizahan-toetra nihatra tamintsika.

Izy no "Zanak'Olona" izay ho avy indray hitondra antsika hody. Ilay Jesôsy izay niara-nonina tamintsika ihany no ho avy ho antsika. Mahafeno ny fepetra hanavotana antsika Izy satria tonga anankiray tahaka antsika. Noho ny maha-tahaka antsika Azy anefa dia nifanehatra tamin'ny fakam- panahy mahamay nalefan'i Satana Izy, ary nandresy izany tokoa.

**Inona no ampianarin'ireto andininy ao amin'ny Matio ireto antsika ny amin'i Jesôsy, ilay Zanak'Olona?**

`Mat. 16:27`

`Mat. 24:27, 30`

`Mat. 25:31, 32`

Mariho ireo singa sasantsasany ao amin'ireto andalanteny ireto:

(1) Ho tonga amim-boninahitra miaraka amin'ireo anjeliny i Jesôsy, ilay Zanak'Olona. (2) Hanavaka ny ondry amin'ny osy Izy (fitsarana izany). (3) Ho tapaka mandrakizay izay ho anjaran'ny firenena sy ny olombelona rehetra.

Saino ny amin'ny teny hoe "Zanak'Olona" sy amin'izay lazainy momba ny maha-olombelona an'i Kristy. Na dia Andriamanitra aza Izy dia tonga iray tahaka antsika, mitovy amintsika saingy tsy mba nanota toa antsika. Inona ny fanantenana mahatalanjona atolotr'izany anao momba (1) ny fahafantarana ny fitiavan'Andriamanitra antsika sy (2) ny fahafantarana fa azony atao ny mahatakatra ny ady atrehinao ary hanome ny fandresena anao Izy amin'izany?