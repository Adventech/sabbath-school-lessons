---
title:  "NY FITSARAN'NY LANITRA"
date:   04/04/2023
---

`Vakio ny Apok. 14:14 sy ny Asa 1:9- 11. Inona avy ireo fitoviana hitanao?`

Izao no ambaran'i Jaona: "Ary indro, nahita rahona fotsy aho, ary nisy tahaka ny Zanak'Olona nipetraka teo ambonin'ny rahona."- Apok. 14:14. Rehefa niakatra ho any an-danitra i Jesôsy dia noraketin'i Lioka ao amin'ny Asa. 1:9 fa raha mbola nitsangana ireo mpianatra ka nijery ny lanitra dia "nisy rahona nitondra Azy, ka tsy hitan'ny masony intsony Izy [Jesôsy]". Tao anatin'ny anjely marobe toy ny rahona no niakaran'i Jesosy ary hiverina indray miaraka amin'ny anjely marobe toy ny rahona Izy. Rehefa izay dia nilaza tamin'ireo mpianatra izay talanjona ireo anjely ao amin'ny Asa. 1:11, manao hoe: "Iny Jesosy Izay nampiakarina niala taminareo ho any an-danitra iny dia mbola ho avy tahaka ny nahitanareo Azy niakatra ho any an-danitra." Misy fahamarinana avy amin' Andriamanitra izay mety tsy hita miharihary ao amin'io andalanteny io. Io "Jesôsy io ihany", Ilay "Zanak'Olona", Ilay namindra teo amin'ny lalana feno vovoka tao Nazareta, Ilay nanao ny asa fanompoany teo amin'ireo arabe feno olona tany Jerosalema, Ilay nanasitrana ny marary tao an-tanànan'Isiraely ary nitoriteny teo amin'ireo tendrombohitra misy ahitra milenodenok'i Galilia, dia ho avy indray.

Voatonona ao amin'ny resaka mikasika ny fitsarana ao amin'ny Dan. 7 koa ny Zanak'Olona.

`Vakio ny Dan. 7:9, 10, 13, 14. Nahoana i Daniela no niantso an'i Jesôsy hoe "Zanak'Olona" ao anatin'ny tontolon-kevitra lehibe toy ny fitsarana? Araka izay efa hitantsika, inona no mampahery ao amin'ny fahafantarana fa ny "Zanak'Olona" dia manana anjara toerana lehibe tokoa ao amin'ny fitsarana?`

Ao amin'ny Dan. 7:9, 10 dia hitan'i Daniela ny fitsarana tany an-danitra niaraka tamin'ireo anjely alinalina mponin'ny lanitra izay niangona nanodidina ny seza fiandrianana. Natao ny fitsarana ary nosokafana manoloana an'izao tontolo rehetra izao ny boky- ny firaketan'ny lanitra ny fiainantsika. Ao amin'ny Dan. 7:13, 14 dia manatona ny Fahagola, ny Ray, ny Zanak'Olona ary mandray ny fanjakany mandrakizay. Ny fitsarana dia maneho amin'izao tontolo rehetra izao fa ny Ray sy ny Zanaka ary ny Fanahy Masina dia nanao izay rehetra azony natao mba hamonjena ny olombelona rehetra. Tsy manamarina fotsiny ihany ireo olona masina io fitsarana io fa manamarina ny toetran' Andriamanitra koa manoloana ireo fiampangana diso ataon'i Satana (jereo ny Jôba 1-2, Sal. 51:1-4).

`Saino ny amin'ny handinihana ny fiainanao manontolo an-tsipiriany eo anatrehan'Andriamanitra. Inona àry no hany fanantenana ho anao rehefa mitranga izany? (Jereo ny Rom. 8:1)`