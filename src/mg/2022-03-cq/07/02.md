---
title:  "FITSAHARAN'NY SABATA ISAN'ANDRO AMO"
date:   07/08/2022
---

### Saintsaino

Ivereno ny andalan-teny nosoratanao ary diniho izany.

**Farito** ireo teny, na andian-teny, na fehezanteny, na hevitra miverimberina. Asio tsipika eny ambanin' ireo teny na fehezanteny manan-danja na manana heviny manokana ho anao. 

**Mampiasà**→ hampifandraisana ireo teny na fehezanteny mifandraika amin'ny teny na fehezanteny hafa.

`Inona ny fomba fijery manokana asongadin'ny naoty noraisinao ankapobeny? `
`Ianaro tsianjery ny andininy tianao indrindra ao amin'ny Heb. 4:1-11. Soraty imbetsaka izany mba hahamora ny fitadidianao azy.`

`Toy ny ahoana izany fiainana manana fitsaharana ao amin'Andriamanitra izany? `

`Ahoana no anomanan'ny Sabata isan-kerinandro antsika ho amin'ny fiainana feno fitsaharana?`

Rehefa avy nisafidy tamim-pitiavan-tena ny lemak'i Jordana izay azon-drano tsara i Lota (Gen. 13:10,11), dia nilaza izao tamin'i Abrahama Andriamanitra: "Atopazy ny masonao, ka hatramin'ity tany itoeranao ity dia mitazana mianavaratra sy mianatsimo ary miantsinanana sy miankandrefana; fa ny tany rehetra izay tazanao dia homeko anao sy ny taranakao mandrakizay."- Gen. 13:14,15. Tanteraka ara-bakiteny izany teny fikasana izany rehefa namabo ny tany Kanana ny Isiraelita izay notarihin'i Josoa.

Ny teny fikasana ny amin'ny fitsaharana nataon'Andriamanitra tamin'ireo Isiraelita nirenireny dia mihoatra noho ny andro fitsaharana isan-kerinandro fotsiny. Mahafaoka fomba fiaina iray mihitsy ny teny fikasana hoe: "hanome anao fitsaharana Aho"- Eks. 33:14 fa tsy andro fotsiny ihany - fiainana izay mitoky tanteraka amin'Andriamanitra ary manana firaisana Aminy izany. Fitsaharana niorina tamin'ny finoana an'i Kristy izany; izany no anton'ny hoe: "tsy nahazo niditra izy ireo noho ny tsi-finoany - Heb. 3:19. Nitandrina ny Sabata isan-kerinandro izy ireo kanefa tsy niaina ny fanandraman'ny "fitsaharako" (Heb. 3:11,18,19; 4:3,5).

Azo antoka ny maha-fanomezana avy any an-danitra izany satria antsoin'Andriamanitra hoe "fitsaharako" io fitsaharana io. Azon'ny tsy mpino atao ny hitsahatra amin'ny asa ara-batana ataony, saingy ny mpino ihany no afaka mitsahatra ao amin'ny asan'Andriamanitra. Tsy hain'ny olombelona atao anefa ny asan Andriamanitra koa tsy hainy koa ny hitsahatra amin'izany. Tsy maintsy omena ny olona amin'ny alalan'ny fincana miasa izany fitsaharana izany. Tsy nampiasa izany finoana izany ny Isiraelita ka tsy nisitraka ny fitsaharana avy amin'Andriamanitra.

Hoy ny Baiboly: "Fa raha tsy amin'ny finoana, dia tsy misy azo atao hahazoana sitraka aminy; fa izay manatona an'Andriamanitra dia tsy maintsy mino (...)"-Heb. 11:6. Tsy mbola nisy fotoana teo amin'ny tantaran'ny fanavotana tsy nametrahana izany fitakiana izany. Ny baiko hoe "tsy maintsy mino" dia hamafisin'ny fianianan'Andriamanitra fa tsy hiditra amin'ny fitsaharany mihitsy izay tsy manana finoana (Sal. 95:11; Heb. 3:11).

Azo heverina tokoa fa an'arivony ny Advantista "mitandrina ny Sabata" mitsahatra amin'ny asa fanao kanefa tsy miaina ny fanandramana izay antsoin' Andriamanitra hoe "fitsaharako". Na ho an'ireo izay mandray izany "fitsaharako" izany amin'ny finoana aza anefa dia mbola misy ny fanehoana amin'ny fahafenoany izany fanandramana izany: rehefa hitsahatra mandrakizay ireo olom-boavonjy ka tsy ho azon'ny fakam-panahy intsony, tsy hiharan'ny vokatry ny ota intsony ary tsy hiaina ao amin'ny tontolo mihalo intsony.

"Koa dia mbola misy sabata fitsaharana ho an'ny olon'Andriamanitra."- Heb. 4:9. Enga anie ny mpamaky ka hanolo-tena ao am-pony isan'andro mba hiditra amin'ilay fomba fiaina feno fitsaharana "amin'ny alalan'ny finoana velona izay miasa amin'ny fitiavana sy manadio ny fanahy."- FW, t. 100.

` `