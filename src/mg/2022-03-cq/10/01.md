---
title:  "MITORY AMIN'IZAO TONTOLO IZAO"
date:   27/08/2022
---

### Fampidirana

**Vakio ny Dan. 3.**

><p> Tsianjery: Mifidy andininy 1</p>

### NA MANKATO NY MPANJAKA NA SAKAFON'NY LIONA

Tonga ny fotoam-pitsapana lehibe. Injay ny feon-java-maneno, dia niankohoka avokoa ny olona rehetra nanodidina azy ireo noho ny baikon'ny mpanjaka Nebôkadnezara. Kanefa nijoro teo amin'izay nisy azy kosa i Sadraka sy Mesaka ary Abednego. Takany tsara fa midika fahafatesana ny tsy fankatoavana toy izany ilay manam-pahefana ambony indrindra eto an-tany. Saingy resy lahatra izy ireo fa misy fahefana ambony lavitra noho izay rehetra mety ho fahefana eto amin'izao tontolo izao, izay tokony hankatoaviny. Tsy maintsy mahatoky tanteraka amin'ilay Andriamanitry ny lanitra izy ireo.

Ny fahatokian'izy ireo amin'Andriamanitra no nahatonga azy ireo nitana toerana feno fahefana tao amin'ny firenena matanjaka indrindra tamin'ny androny. Tamin'ny fotoana voalohany nitondrana azy ireo tao. Babilôna tamin'ny naha-babo azy, dia ninia tao am-pony izy ireo, niaraka tamin'i Daniela, tsy handoto ny tenany tamin'ny hanina avy amin'ny mpanjaka (Dan. 1:8). Novalian'Andriamanitra soa ny fahatokiany, tamin'ny nanomezany azy fahasalamana (Dan. 1:15) sy fahendrena ary fahalalana (Dan. 1:20). Nambaran'Andriamanitra ilay nofy hadinon'i Nebokadnezara sy ny heviny, ho valin'ny vavaka nataon'izy ireo, ary dia nisondrotra hatrany izy ireo teo amin'ny toeram-pahefana notanany tao Babilona.

Olom-panjakana mavitrika tamin'ny fanaovana adidy tao amin'ny firenena lehibe indrindra tamin'ny androny i Daniela, Sadraka, Mesaka, ary Abednego. Na tendron-tsoratra iray amin'ny fitsipika aza anefa dia tsy mba natakalony ny fanarahana ny fomban'izao tontolo izao. Raha ny marina, ny fahatapahan-keviny hahatoky amin'Andriamanitra no vao mainka nisondrotany (Dan. 3:30). Nihalalina ny fanoloran-tenan'izy ireo hanasoa ny mpiara-belona aminy arakaraka ny nanehoany fahatapahan-kevitra hiankohoka amin'llay hany Andriamanitra marina.

Ahoana no mahatonga ny fitandremantsika amim-pahatokiana ny didy momba ny Sabata hanamafy orina ny maha-olom-banona antsika? Hodinihintsika amin'ity herinandro ity izany.

><p> Soraty</p>
> Soraty araka ny dikanteny izay tianao ny Dan. 3. Raha tsy ampy ny fotoana eo am-pelatananao dia ny Dan. 3:16-18 no soraty. Azonao soratana amin'ny fiteninao ihany koa izany, ary azonao atao ny manao kisarisary na drafitra momba io toko io.

` `