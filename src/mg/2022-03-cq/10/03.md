---
title:  "AMPAHAFANTARO NY HAFA"
date:   29/08/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no mahatonga ny fitandremanao amim-pahatokiana ny Sabata ho tombontsoa ahafahanao mizara ny finoanao amin'ny hafa?`

Ny fifandraisana amin'Andriamanitra dia sady an'ny tena manokana no mahakasika ny besinimaro ihany koa. Atao manokana ao am-po ny fanoloran-tena, ary ny vokatry ny tena fanoloran-tena marina dia fankatoavana sy fiovan'ny fomba fiaina, izay tsy hay sakanana fa miseho ety ivelany, hitan'ny besinimaro. Ho voninahitr'Andriamanitra no tanjon'izany fisehoana izany. Vakio ny Mat. 5:16; 1 Pet. 2:12.

Na ahoana na ahoana, ny fomba fiainan'ny mpino dia tsy maintsy misy akony amin'ireo izay mijery sy mandinika izany. Karazana fampianarana ho azy ireo izany. Izao no voalaza momba ny Sabata ao amin'ny Eks. 20:10: "Koa aza manao raharaha akory hianao amin'izany, na ny zanakao-lahy, na ny zanakao-vavy, na ny ankizilahinao, na ny ankizivavinao na ny biby fiompinao, na ny vahininao izay tafiditra eo am-bavahadinao." Miharihary eto fa misy hevitra na fampianarana tsy maintsy ampitaina amin'ireo karazan'olona voatanisa ireo, hatramin'ny biby aza. Ny "vahiny" dia ilazana ireo izay tsy Isiraelita miara-monina amin'ny Isiraelita na eo amin'ny taniny, na koa vahiny miantrano ao amin'ny Isiraelita iray. Ireo dia tsy maintsy ampahafantarina fa manaja ny Sabata ilay ankohonana na fiarahamonina. Fanambarana ampahibemaso tsy misy toy izany!

Mihatra any amin'ny toeram-piasana sy ny toeram-pianarana izany fitakiana izany. Azo antoka fa manome voninahitra an'Andriamanitra ny vahoakany amin'ny fampahafantarana ny fitandremany ny Sabata, ary azo antoka toy izany koa ny fanalam-baraka an'Andriamanitra rehefa afenina izany.

Ny fijoroan'ireo Hebreo telo lahy teo anatrehan'i Nebokadnezara dia ohatra mampihetsi-po maneho ny fomba nanomezam-boninahitra an'Andriamanitra noho ny fahatokiana nasehon'ny olony ampahibemaso (vakio ny Dan. 3:18).

Lehibe sady mahatahotra ity fanambarana ity: "Fa na zovy na zovy no hand√† Ahy eo anatrehan'ny olona, dia holaviko kosa izy eo anatrehan'ny Raiko Izay any an-danitra."- Mat. 10:33,

` `