---
title:  FAHEFANA AVY AIZA?
date:   28/08/2022
---

### Saintsaino

**Ivereno** ny andalan-teny nosoratanao ary diniho izany.

**Farito** ireo teny, na andian-teny, na fehezanteny, na hevitra miverimberina.

**Asio tsipika** eny ambanin'ireo teny na fehezanteny manan-danja na manana heviny manokana ho anao.

**Mampiasa** hampifandraisana ireo teny na fehezanteny mifandraika amin'ny teny na fehezanteny hafa.

`Rehefa vitanao izany, inona ireo hevitra ankapobeny misongadina manokana avy amin'izany?`

Ianaro tsianjery ny andininy tianao indrindra. Soraty imbetsaka izany mba hahamora ny fitadidianao azy. 

`Ahoana no ahaizan'ny Kristianina mandanjalanja ny hoe: eto amin'izao tontolo izao izy fa tsy anisan'izao tontolo izao, kanefa sady manao ny adidiny amin'ny maha-olom-pirenena vanona azy koa?`

Araka ny baikon'ny mpanjaka dia niseho teo anatrehan'ny mpanjaka Nebôkadnezara i Daniela mba hanazava ilay nofin'ny mpanjaka izay mifono zava-miafina. Izao no anton'ilay nofy: tian Andriamanitra ny hahalalan'ny mpanjaka fa "ny Avo Indrindra no manapaka amin'ny fanjakan'ny olona ka manome izany ho an'izay tiany" (Dan. 4:17,25,32). Talohan'izao dia efa nahita ny herin'Andriamanitra Tsitoha i Nebokadnezara, izay nampiaiky volana azy (Dan. 3:28). Vakio koa ny Dan. 2:21.

Fahefana avy aiza no ahazoan'Andriamanitra miditra an-tsehatra eo amin'ny drafitra ataon'ireo mpanapaka eto an-tany ka ananganany na anesorany azy? Mazava ny voalazan'ny Baiboly momba izany.

Mialoha ny nandravan'i Nebokadnezara an'i Jerosalema tamin'ny taona 596 TIK dia nandefa fampitandremana mazava tamin'ny mpaminany Jeremia Andriamanitra ho an'i Joda sy ny firenena manodidina. Toy izao ny teny mialoha izany fampitandremana izany: "Izaho no nanao ny tany sy ny olona ary ny biby izay eo aminy tamin'ny heriko lehibe sy tamin'ny sandriko nahinjitra; ary efa nomeko ho an'izay sitraky ny foko ny tany"- Jer. 27:5. Eto dia ny maha-Mpahary Azy no nataon Andriamanitra fototra iorenan'ny fahefany manangana na manaisotra mpanjaka (Asa. 17:24-26).

Ny didy momba ny Sabata dia fampahatsiahivana tsy tapaka sy tena ilaina indrindra ho an'ny olombelona voafetra, fa Andriamanitra no tompon'ny teny farany amin'izay rehetra ataon'ny olona. Tokony hampahery ireo zanak Andriamanitra mpankato izany, izay eo ambanin'ny fanapahan'ny fahefana iray araka izao tontolo izao.

Takina amin'ireo olom-pirenena matahotra an'Andriamanitra ny hamerina amin'i Kaisara izay an'i Kaisara, ary amin'Andriamanitra izay an'Andriamanitra (Mar. 12:17). Kanefa laharam-pahamehana mandrakariva ny an'Andriamanitra raha miolotra amin'ny an'i Kaisara, satria Andriamanitra no nanome fahefana an'i Kaisara ho mpanapaka (Vakio koa ny Jao. 19:11; Sal. 115:3; Kôl. 1:16,17)

` `