---
title:  "SAINTSAINO IZANY!"
date:   06/07/2022
---

### Ampifandraiso amin'i Jesosy

Saintsaino indray izay voasoratra ao amin'ny Eks. 20:8-11, ary jereo izay miresaka an'i Jesôsy ao amin'izany.

`Ahoana no mahatonga ny fanekena an'Andriamanitra ho Mpahary ho zava-dehibe lankinan'ny asany eo amin'ny fiainanao?`

`Araka ny efa mahazatra anao ve sa hafa ny fahitanao an'i Jesosy eto?`

`Amin'ny fomba ahoana no hamelanao an'i Jesôsy hiditra amin'ny lafim-piainanao rehetra?`

**Antom-bavaka:** 
`Inona no asetrinao ny fahitana an'i Jesosy araka izany?`

Hoy ny Baiboly: "Ary Andriamanitra nanao hoe: Misia mazava; dia nisy mazava." - Gen. 1:3. Manambara fitrangan-javatra eo no ho eo io andininy io. Vantany vao niteny Izy, dia nisy avy hatrany ny mazava. Ahitana izany teny mahaforona izany koa ao amin'ireto andininy ireto: Mat. 8:3, Jao. 5:9, ary Mar. 10:52, rehefa nanasitrana teo no ho eo ilay boka, ilay lehilahy teo amin'ny farihy Betesda, ary ¡ Bartimeo jamba i Jesôsy. Toy izany koa ny toe-javatra nitranga tamin'ny rivotra sy alondrano notonen'i Jesôsy (Mar. 4:39).

Kanefa ny fihazonana ny fiainan'ny voary dia asa maharitra sy manahirana ataon'izany teny izany ihany (jereo ny 2 Pet. 3:5,7, sy ny DHK, t. 97, §2). Tsy afa-misaraka ny famoronana sy ny fihazonana ny fiainana.

Toy izany indrindra koa no mitranga amin'ny lafiny ara-panahy. Hoy Paoly: "tahaka ny nandraisanareo an'i Kristy Jesosy ho Tompo, dia mandehana ao aminy araka izany koa" - Kôl. 2:6. Ny "fandraisana" dia mitovy amin'ny "fanamarinana" (fiovam-po); ary ny "mandeha" dia mitovy amin'ny hoe "mitoetra" (fanamasinana). Ny teny avokoa no manatanteraka izany (jereo koa 1 Pet. 1:23).

Raha mba saintsainin'ny mpino mantsy ireto teny ireto: "Takin'Andriamanitra ny hanolorana Aminy ny fo manontolo vao manamasina antsika Izy; ary tsy maintsy mitoetra ao amin'ny fankatoavana mitohy ny olona mba hitohizan'ny fanamarinana azy, amin'ny alalan'ny finoana mavitrika sy velona izay miasa amin'ny fitiavana sy manadio ny fanahy." - FW, t. 100.

Raha io teny manam-pahefana hamorona io ihany no teny manam-pahefana hihazona, dia manafoana ny famoronana izany ny tsy fihazonana na ny tsy fitehirizana ny fiainana. Enga anie ireo mpanaja ny Sabata mba hahatakatra fa toy ny tsy maintsy hihazonana ny fiainan'ny voary no tsy maintsy hitehirizana ny fanamarinana ihany koa - amin'ny alalan'ny tenin'ny finoana izay mahaforona!

` `