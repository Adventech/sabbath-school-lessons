---
title:  "MIHOATRA NOHO NY ANDRO HAFA REHETRA"
date:   15/09/2022
---

### Takaro

`Rehefa tapitra ny herinandro andinihana ity toko ity, dia inona avy ireo lesona maharesy lahatra anao manokana ny hampihatra azy eo amin'ny fiainanao?`

`Inona avy ireo lesona ilainao ampiharina ao amin'ny sekoly misy anao, eo amin'ny fianakavianao, any amin'ny toeram-piasanao, ao amin'ny fiangonana misy anao?`

Avereno jerena ilay andininy nianaranao tsianjery. `Ahoana no hampiharanao izany eo amin'ny flainanao mandritra ity herinandro ity?`

"Nisy fikasana hendry hatrany tao ambadiky ny fihetsik'i Kristy rehetra teo amin'ny fiainany teto an-tany. (...) Nofidiny ilay voa mafy indrindra tamin'ireo marary teo amin'ilay farihy mba hampiasany ny heriny manasitrana, ary nobaikoiny ralehilahy hitondra ny fandriany namakivaky ny tanána mba hanambara ny asa lehibe efa natao taminy. Hahatonga fanontaniana ny momba izay azo atao araka ny lalàna amin'ny Sabata izany, ka hanokatra lalana ho Azy hiampangany ireo fameperana nataon'ny Jiosy momba ny andron'ny Tompo sy hilazana fa tsy misy vidiny ireo lovan-tsofiny.

Nasehon'i Jesosy mazava tsara fa ny asa manamaivana ny ory dia mifandrindra amin'ny lalàn'ny Sabata. Mifandrindra amin'ny asan'ny anjelin'Andriamanitra koa izany, izay miakatra sy midina mandrakariva avy any an-danitra ho eto an-tany hanao fanompoana ho an'ny olombelona mijaly. Vakio ny Jao. 5:17 (...)

Moa ve Andriamanitra manakana ny masoandro tsy ahatanteraka ny asany amin'ny Sabata, ka manapaka ireo tanany tsy hitondra hafaliana amin'ny tany sy hamelona ny zava-maniry? Moa ve tsy maintsy hijanona tsy hihetsika izao rehetra izao mandritra io andro masina io?

(...) Tsy afaka mampijanona ny tanany Andriamanitra na dia fotoana kely aza, raha tsy izany dia ho reraka ny olona ka ho faty. Ny olona koa dia manana asa tokony hatao amin'io andro io. Tsy maintsy atrehina ireo zavatra ilaina amin'ny fiainana. Tsy maintsy karakaraina ny marary, tsy maintsy homena azy izay ilainy. Tsy ho tsy manan-tsiny izay manao tsirambina ny fanamaivanana ny fahoriana amin'ny andro Sabata. Ny andro masina fitsaharan'Andriamanitra dia natao ho an'ny olona, ka mifandrindra indrindra amin'ny fikendreny ny asam-pamindrampo. Tsy sitrak Andriamanitra ny hampahory ireo izay nohariany na dia fotoana fohy aza, nefa mba azo hamaivanina ihany izany na amin'ny andro Sabata na amin'ny andro hafa.

Ny fangatahana atao amin'Andriamanitra dia lehibe lavitra amin'ny andro Sabata noho ny amin'ny andro hafa. Ajanon'ny olona amin'izay ny fanaony andavanandro ka mandany ny fotoany amin'ny fandinihana ny Soratra Masina sy ny fanompoam-pivavahana izy. Betsaka noho ny amin'ny andro hafa ny fahasoavana angatahiny amin'ny andro Sabata. (...) Tsy handrasan'Andriamanitra ho lasa ny Sabata vao mamaly ireo fangatahana ireo Izy. Tsy mitsahatra na oviana na oviana ny asan'ny lanitra, ary ny olona koa tsy tokony hitsahatra na oviana na oviana hanao soa. (...) Raran'ny lalàna ny asa ara nofo amin'ny andro fialan-tsasatry ny Tompo; ny asa ahazoam-pivelomana dia tsy maintsy ajanona; tsy misy asa itadiavana fahafinaretana araka izao tontolo izao na tombon-tsoa araka ny lalána azo atao amin'io andro io; fa tahaka ny nijanonan'Andriamanitra tamin'ny asam-pamoronany, ka nitsahatra Izy tamin'ny andro Sabata sy nitahy izany andro izany, dia toy izany koa, ny olona dia tokony hamela ny asany andavanandro, ka hanokana ireo ora masina ireo ho amin'ny fialan-tsasatra mahasoa, hanompoana an'Andriamanitra sy hanaovana asa fanasoavana. (...)" - IFM, tt. 205-207.

` `