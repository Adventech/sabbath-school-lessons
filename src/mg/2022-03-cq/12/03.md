---
title:  TSY MISY ANDRIAMANITRA HAFA
date:   12/09/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Tokony hitandrina ny Sabata sy hanaja izany ho masina isika, ary ahoana kosa no hiarovan'ny fitandremana ny Sabata antsika?`

Raha ny ankapobeny, ny antsoina hoe animisma dia ny finoana fa misy fanahy monina ao amin'ny zavatra rehetra, na manana aina na tsia, na hita maso na tsia. Mahafaoka hatramin'ny firafitra ara jeografia sy ny herin'ny natiora aza izany. Miainga avy amin'ny animisma ny sasany amin'ireo fivavahana fahiny izay mivavaka amin'ny renirano, ny hazo, ny tendrombohitra, ary ny biby. Ny fivavahana amin'ny masoandro angamba no efa nisy ela indrindra talohan'ireo.

Ireo fivavahana telo lehibe mivavaka amin'Andriamanitra tokana dia tsy mba ao anatin'ny animisma: ny fivavahana kristianina, ny jodaisma, ary ny fivavahana silamo.

Manohitra mivantana ny animisma ny didy voalohany (Eks. 20:3). Manohana izany ny didy faharoa izay misy tsipiriany kokoa (Eks. 20:4,5). Tsy misy na inona na inona tokony hivavahana ao amin'ny voary. Toy izao ilay hafatry ny Baiboly raha lazaina amin'ny fomba hafa: tsy azo ivavahana ny zavaboary!

Misy ampahan-teny avy ao amin'ny didy faharoa miverina ao amin'ny didy fahefatra, izay manambara an'Andriamanitra ho nanao "ny lanitra sy ny tany sy ny ranomasina mbamin'izay rehetra ao aminy" (Eks, 20:11), Nataon Andriamanitra ho fiarovana ny olona tsy hanompo sampy ny didy momba ny Sabata, izay manavaka ny Mpamorona amin'ny voary (Vakio ny PM, t. 324).

Tsara ny manamarika fa ny fanompoan-tsampy dia mitatra mihoatra ny zavaboary ka tonga hatramin'ny fivavahana amin'ny foto-kevitra aza. Matetika i Ellen White no mamaritra ny Alahady ho Sabata sampy; hoy izy: "Mora ny manao sampy amin'ny hazo na ny vato, ary mora toy izany koa ny manangana ho sampy ny fampianaran-diso sy ny laha-kevitra tsy izy."- HM, t. 608. Araka izany, tsy misy sampy fanta-daza mihoatra noho ny fahamasinan'ny andro Alahady ankehitriny, lo no hampiasain'i Satana amin'ny farany, hanajambana saika izao tontolo izao manontolo (jereo ny HM, t. 615).

` `