---
title:  "FENO NY BANGA REHETRA"
date:   21/09/2022
---

### Ampifandraiso amin'i Jesosy

**Saintsaino** izay voasoratra ao amin'ny Mar. 2:23-28, ary jereo izay miresaka an'i Jesosy ao amin'izany. 

`Amin'ny fomba ahoana no hahatonga ny fiainanao ho feno sy tsara kokoa noho ny amin'ny fitandremana ny Sabata?`

`Inona ny sary hafa aseho na averina momba an'i Jesosy?`

**Antom-bavaka:**
`Inona no asetrinao ny fahitana an'i Jesosy araka izany?`

Voalaza fa nanao izao teny izao ny filozofa no sady manam-pahaizana grika, Aristote: "Tsy tia fahabangana ny zavaboary". Tsy isalasalana tokoa ny fahamarinan'izany!

Aorian'ny famintinana fohy momba ny famoronana ao amin'ny Gen. 1:1 dia soritsoritan'ny Baiboly ny toetry ny raha nisy tany am-boalohany: "Ary ny tany dia tsy nisy endrika sady foana- Gen. 12. Tsy nisy endrika (tohu) sady foana (bohu). Korontana sy fahafoanana! Ny famoronana no nitondra ny filaminana sy ny firindrana teo amin'izay tsy nisy afa-tsy fikorontanana, ary fiainana feno fifaliana no solon'ny fahafoanana. Mitanisa ohatra telo miavaka ny amin'ny namenoan'Andriamanitra ny banga ny herinandron'ny famoronana.

Tamin'ny andro faharoan'ny famoronana no nanaovan'Andriamanitra ny habakabaka, ary tamin'ny andro fahatelo no nampisarahany ny tany sy ny rano. Nofenoiny ireo fahazavana eny amin'ny lanitra (ny masoandro, ny volana, ny kintana) ny habakabaka tamin'ny andro fahefatra. Rehefa avy namorona ny hazandrano sy ny vorona Andriamanitra tamin'ny andro fahadimy, dia hoy Izy: "Maroa anaka sy mihabetsaha ary mamenoa ny rano ao amin'ny ranomasina; ary aoka ny vorona hihamaro eny ambonin'ny tany" -Gen. 1:22. Mazava loatra fa tsy nahitana na inona na inona tao amin'ny ranomasina izay nosarahina tamin'ny tany maina tamin'ny andro fahatelo, tahaka izany koa ny habakabaka izay noforonina tamin'ny andro faharoa. Nofenoin'Andriamanitra hazandrano ny ranomasina ary nasiany vorona marobe teny amin'ny habakabaka. Tamin'ny andro fahatelo sy fahenina dia namoronany zava manana aina telo karazana teto an-tany: ny zava-maniry, ny biby ary ny olombelona. Feno avokoa ny banga rehetra!

Misy lesona ara-panahy naorina niaraka tamin'ny famoronana, izany no antony nanaovan'i Kristy fampianarana tamin'ny alalan'ny fanoharana. Hoy Ellen White: "Ao amin'ny tontolon'ny zavaboary no nametrahan'Andriamanitra eo an-tanan'ny zanak'olombelona ny fanalahidy mamaha ny trano firaketan'ny Teniny. Ny hita maso no maneho ny tsy hita; ny fahendren'Andriamanitra, ny fahamarinana mandrakizay ary ny fahasoavana tsy hita lany dia takatra amin'ny alalan'ireo zavatra Izay noharian'Andriamanitra." - CG, t. 46.

llay Andriamanitry ny famoronana, ilay Andriamanitry ny Sabata andro fahafito, dia mahalala ny fomba hamenoana ny banga, ary vonona Izy ny hameno izay banga eo amin'ny fiainan'ireo zanany. Mety nateraky ny fahafatesana, na ny fisaraham-panambadiana, na ny tsy fananana asa, na ny fisarahana amin'olon-tiana, na koa ny fahadisoam-panantenana teo amin'ny fianarana izany fahabangana izany. Mety "tsy misy endrika sady foana" no fahitana ny toe-javatra, kanefa hain'ilay Mpamorona be fitiavana ny mameno ireny banga ireny. Tsy tian'ny zavaboary ny fahabangana, ary Andriamanitra koa dia tsy tia izany!

` `