---
title:  TSY ANKANAVAKA
date:   26/06/2022
---

### Saintsaino

- Ivereno ny andalan-teny nosoratanao ary diniho izany.

- Farito ireo teny, na andian-teny, na fehezanteny, na hevitra miverimberina. Asio tsipika eny ambanin'ireo teny na fehezanteny manan-danja na manana heviny manokana ho anao.

- MampiasÃ  c hampifandraisana ireo teny na fehezanteny mifandraika amin'ny teny na fehezanteny hafa.

- Ianaro tsianjery ny andininy tianao indrindra ao amin'ny Jao. 1:1-13. Soraty imbetsaka izany mba hahamora ny fitadidianao azy.

`Ahoana no ahatakaranao ny Sabata amin'ny maha-didy mahakasika ny fitondran-tena azy?`

`Mahakasika an'izao tontolo izao ny tantaran'ny famoronana; ahoana no anasongadinan'izany ny fahatakaranao ny maha-mahakasika an'izao tontolo izao ny didy momba ny Sabata?`

Tahaka ny namoronan'Andriamanitra ny mazava ho an'ny olona rehetra sy ny zava-maniry hitondra soa ho an'ny rehetra no namoronany ny Sabata ho fanomezana ho an'ny taranak'olombelona (Gen. 2:1-3). Ao anatin'ny fivavahana kristianina arahin'ny maro anefa dia misy finoana tsy misy fanorenana akory, izay milaza fa natokana ho an'ny Jiosy ihany ny didy folo. Mihatra indrindra indrindra amin'ny didy fahefatra izany fomba fijery izany, ary ampiasaina eny rehetra eny hanamarinana ny fitandremana ny Alahady ho "Sabatan'ny TV" na koa "Sabatan'ny fanekena vaovao."

Miharihary avy hatrany ny fahadisoan-kevitra mikasika ny "Sabatan'ny Jiosy rehefa dinihina akaiky ny lahatsoratry ny didy fahefatra. Mandrara ny fiasana amin'ny andro Sabata Andriamanitra ao amin'izany; hoy Izy: "Fa Sabatan'i Jehovah Andriamanitrao ny andro fahafito; koa aza manao raharaha akory hianao amin'izany, na ny zanakao-lahy, na ny zanakao-vavy, na ny ankizilahinao, na ny ankizivavinao na ny biby fiompinao, na ny vahininao izay tafiditra eo am-bavahadinao."- Eks. 20:10.

Zava-dehibe mendrika hodinihina akaiky ny fampidirana ny "vahiny" eto. Ny vahiny dia izay tsy Isiraelita, olona hafa firenena, olona tsy noforana. Tsy azony natao ny nandray anjara tamin'ny andro firavoravoana nanan-danja indrindra teo amin'ny Isiraelita, dia ny Paska izany, satria tsy Isiraelita izy. Tsy izao tontolo izao manontolo no nasaina nankalaza ny Paska fa natokana ho an'ny Isiraelita irery ihany izany. Voafetra ny Paska satria nifarana teo Kalvary izany (jereo ny 1 Kor. 5:7).

Raha natao ho an'ny vahoaka Isiraelita ny Paska (andro firavoravana), ny Sabata kosa dia natao ho an'ny olona rehetra. Mahakasika ny fombafombam-pivavahana ny Paska no sady voafetran'ny fotoana ary natokana ho an'ny vondron'olona manokana ny fankalazana azy. Ny didy mikasika ny Sabata kosa dia mahakasika ny fitondrantena; maharitra mandrakizay izany ary izao tontolo izao no voakasiky ny fitandremana azy.

Amin'ny maha-didy mahakasika ny fitondrantena izay maneho ny fahamarinan Andriamanitra ny Sabata dia tsy voafetra ho ana karazan'olona na kolontsaina manokana izany. Adidy natao ho an'ny olombelona (Mpitt. 12:13) sy ny anjely izany (Sal. 103:20).

` `