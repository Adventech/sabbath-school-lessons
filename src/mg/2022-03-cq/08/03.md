---
title:  AOKA HO MASINA
date:   15/08/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Rehefa misaintsaina ny atao hoe olona masina ianao dia inona ny sary tonga ao an-tsainao? Ary ny tenanao ve mifanaraka amin'izany?`

Rehefa namorona ny zava-manana aina rehetra Andriamanitra dia ny tany sy ny rano no nitodihany mba hampisy azy. Fa tamin'ny namoronany ny olombelona kosa dia nitodika sy niteny tamin'ny Tenany Izy nanao hoe: "Andeha Isika hamorona olona tahaka ny endritsika, araka ny tarehintsika" - Gen. 1:26. Ho setrin'ny teny naloaky ny vavany dia nidina nankamin'ny tany Andriamanitra ary namboatra ani Adama sy Eva. Na dia novolavolaina avy tamin'ny vovo-tany aza ny olombelona, dia mitondra ny endrik Andriamanitra amin'ny fomba tsy manan-tsahala. Tahaka an'Andriamanitra Izay masina (Isa 6:3;43:15; Apok. 4:8), dia toy izany indrindra Adama sy Eva.

Rehefa nifarana ny andro fahenin'ny Famoronana dia niteny indray Andriamanitra ary nataony tao amin'ny andro fahafito ny toetra izay toetran'ny Tenany ihany. "Ary Andriamanitra nitahy ny andro fahafito sy nanamasina azy" - Gen. 2:3. Raha tsy nohamasinin'Andriamanitra ny andro fahafito dia ho sahala amin'ny andro rehetra amin'ny herinandro ihany.

Rehefa verin'ny olombelona ny toerany taorian'ny Fahalavoana ka simba ny endrik'Andriamanitra, dia noraisin'i Kristy ho andraikitra ny famerenana ny endrik'Andriamanitra eo amin'ny olona. Ho amin'izany tanjona izany indrindra no nahatongavany teto an-tany, mba hampiseho mazava ny endrik Andriamanitra, hany ka rehefa mibanjina Azy ao anatin'ny fahamasinany isika dia hovana hahazo ny endriny (2 Kor. 3:18). "Fa araka ny fahamasinan'llay niantso anareo, dia aoka mba ho masina koa hianareo amin'ny fitondrantena rehetra, satria voasoratra hoe: 'Ho masina hianareo, satria masina Aho" - 1 Pet. 1:15,16. Rehefa raisintsika amim-pinoana izany, dia io tenin'Andriamanitra miantso antsika ho masina io indrindra no ilay teny manamasina antsika.

` `