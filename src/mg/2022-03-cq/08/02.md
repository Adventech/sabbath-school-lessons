---
title:  MANOME TOKY AHO
date:   14/08/2022
---

### Saintsaino

**Ivereno** ny andalan-teny nosoratanao ary diniho izany.

**Farito** ireo teny, na andian-teny, na fehezanteny, na hevitra miverimberina.

**Asio tsipika** eny ambanin'ireo teny na fehezanteny manan-danja na manana heviny manokana ho anao. Mampiasà→→ hampifandraisana ireo teny na fehezanteny mifandraika amin'ny teny na fehezanteny hafa.

`Rehefa vitanao izany, inona ireo hevitra ankapobeny misongadina manokana avy amin'izany?`

**Ianaro tsianjery** ny andininy tianao indrindra. **Soraty imbetsaka** izany mba hahamora ny fitadidianao azy.

`Inona amin'ireo teny fikasan'Andriamanitra no mbola mampisalasala anao?`

Ahoana no ahafahanao mahalala bebe kokoa ny amin'ny teny fikasan'Andriamanitra ho an'ny fiainanao? Hita miharihary ao amin'ny tantaran'ny Famoronana ao amin'ny Gen. 1 fa mahefa ny zavatra rehetra tokoa Andriamanitra. Ny teniny ihany dia ampy nampisiana ny zavatra izay nantsoiny - tsy nisy hetsika hafa natao mba hampisy ny voary.

Manana fahefana mamorona ihany koa ny tenintsika, fa amin'ny fomba voafetra. Azontsika atao ny mampisy rivo-piainana falifaly na mahakivy. amin'ny alalan'ny teny lazaintsika (Ohab. 15:4). Na mahery toy inona aza anefa ny tenintsika dia tsy mahaforona "akora" izany. Etsy ankilany kosa, ny tenin'Andriamanitra dia tsy vitan'ny mahaforona akora fa mamaritra ny atao hoe zava-misy mihitsy.

Rehefa niteny Andriamanitra hoe: "Misia", dia nanaraka ny baikon'ny feony ny voary ary nifandrindra tamin'ny fanoritsoritan'ny teny ny zava-misy. Azo antoka fa izany no mahatonga an'Andriamanitra tsy hahay handainga (Heb. 6:18) satria izay lazainy dia manjary zava-misy avy hatrany. Azontsika lazaina fa nankato ny baikon'i Kristy ny rivotra (Mar. 4:39), kanefa samy hafa amin'ilay fankatoavana iantsoana ny olombelona izany, izay miankina amin'ny safidy.

Na dia misy hery sy fahefana mampisy ny zavatra ambarany aza ao amin'ny Tenin'Andriamanitra, dia nataony tao amin'ny olombelona kosa ny fahafaha-misafidy, na hanaiky na handa ny zava-misy. Ny teny nadika hoe "Didy folo" ao amin'ny Baiboly, dia "Teny folo" raha ny marimarina kokoa (eseret ha-devarim; Eks. 34:28). Tsy natao tamin'ny filaza mandidy izany amin'ny teny hebreo, fa vakina toy ny teny fikasana. Ohatra: "[Manome toky Aho] fa tsy hanana andriamani-kafa ianao, fa Izaho ihany", sns. Ny fanekenao ny fanavotan'Andriamanitra (Eks. 20:2) dia midika ho famelana Azy hamorona ao anatinao ilay olona voasoritsoritra ao amin'ny Teny folo.

Vakio koa ny Isa. 55:11; 1 Jao. 1:9; Mat. 6:25-34; Fil. 1:6.

Mankalaza ilay hery sy fahefana mamorona ao amin'ny tenin'Andriamanitra isika isan-tSabata. Manana tombontsoa hilefitra amin'izany fahefana izany isika eo amin'ny fiainantsika isan'andro, amin'ny alalan'ny finoana.

` `