---
title:  VONONA VE IANAO?
date:   03/09/2022
---

### Fampidirana

**Vakio ny Eks. 16**

> Tsianjery: Mifidy andininy 1

### MPIAMBINA NY TOMBOKASE

"Le louvre" any Paris no tranom-bakoka fitehirizana zava-kanto fanta-daza indrindra maneran-tany. Hita ao amin'io tranom-bakoka io ny hosodoko malaza indrindra eran'izao tontolo izao: ny "Mona Lisa", izay fantatra koa amin'ny anarana hoe "La Joconde" - izany no zava-kanto malaza ho tsara ambina indrindra maneran-tany, satria fitaratra tsy laitram-bala no nasiana azy nanomboka tamin'ny taona 1956. Anankiray amin'ireo hosodoko 7500 ampirantiana ao amin'ny le Louvre ny "Mona Lisa" kanefa ny 80 isan-jaton'ny mpitsidika io toerana io dia tonga hijery izany avokoa. Nataon'olombelona, izay tsy tonga lafatra, ny "Mona Lisa"; maherin'ny 500 taona izany izao ary mbola manana ny lazany noho ny tombambidy omena azy sy ny fiarovana izany amin'ny fomba hentitra..

Ny andro Sabata, nataon'llay Mpamorona tsitoha sy mahery indrindra, dia efa nisy 6000 taona izay, kanefa mihamanjavona eto amin'izao tontolo izao, na dia teo aza ny baiko lehibe nomen'ilay Mpanapaka izao tontolo izao ny amin'ny hitandremana izany - tsy hotehirizina ao anatin'ny fitaratra tsy laitram-bala fa ao am-po! Izao no baikon'Andriamanitra: "Mahatsiarova ny andro Sabata hanamasina azy" - Eks. 20:8.

Noho ny amin'ny faneken'ny maro ny fahaiza-manao ananan'i Léonard de Vinci, dia tsy misy olona miezaka manatsara na manova ny "La Joconde". Nohazonin'izy ireo sy notandremany izay natao (...) na dia tsy nandidy ny hanaovany izany aza i Léonard de Vinci! Na dia baiko mivantana aza anefa no nomen'ilay Mpamorona sy Mpihazona ny fiainana, izay nambara tamin'ny feo nampihorohoro ny tany, dia olom-bitsy ihany no miaro sy mitahiry ary mitandrina ny Sabata (Heb. 12:26).

Mahatsiarova ny andro Sabata hanamasina azy ao amin'ny tranom-bakoky ny fo feno fankatoavana!

><p> Soraty</p>
> Soraty araka ny dikanteny izay tianao ny Eks. 16. Raha tsy ampy ny fotoana eo am-pelatananao dia ny Eks. 16:4,5 no soraty. Azonao soratana amin'ny fiteninao Ihany koa izany, ary azonao atao ny manao kisarisary na drafitra momba io toko io.

` `