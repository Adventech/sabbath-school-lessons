---
title:  "FAMERENANA AMIN'NY TOKONY HO IZY"
date:   22/08/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io?`

`Ampahany inona no sarotra?`

`Inona avy ireo fitsipika sy fehin-kevitra hafa hitanao ao? `

`Ahoana no tokony handraisan'ny Kristianina ny tsy fitovian'ny harena ananan'ny tsirairay?`

Andalan-teny manan-danja ao anatin'ny fandinihana izay ambaran'ny Soratra Masina momba ny Sabata ny Isa. 58:13,14. Mamaritra izay tokony hatao sy tsy tokony hatao amin'ny Sabata izany, ary mitanisa ireo fitahiana ho azon'ny mpitandrina ny Sabata mahatoky.

Nanao fahadisoana ny vahoakan'Andriamanitra (Isa. 58:1) na dia nanao fanompoam-pivavahana tamim-panoloran-tena aza (and. 2, 3). Mifanohitra amin'izay andrandrainy anefa no vokatry ny fivavahan'izy ireo satria tsy mifanaraka amin'ny sitrapon'Andriamanitra izay nambarany izany (and. 4,5).

Mifanohitra amin'ny fanompoam-pivavahana feno fitiavan-tena nataony, ny irin'Andriamanitra dia ny anehoan'izy ireo ny fanoloran-tenany Aminy amin'ny alalan'ny asa fanompoana tsy misy fitiavan tena atao amin'ny hafa (and. 6, 7, 9, 10). Izao no nambaran'i Jaona ny amin'izany ao aoriana kely: "Raha misy manao hoe: Tia an'Andriamanitra aho, nefa mankahala ny rahalahiny, dia mpandainga izy, fa izay tsy tia ny rahalahiny izay hitany, hataony ahoana no fitia an'Andriamanitra Izay tsy hitany?" - 1 Jao. 4:20.

Tsy azo hodian-tsy hita ny teny hoe "raha" ao amin'ny and. 9, 10 ary 13. Vokatry ny fanombanana miiba ny toetry ny fivavahan'ny vahoakan'Andriamanitra ireo fanambarana ireo. Ny "raha" voalohany dia miantso ireo vahoakan'Andriamanitra hampitsahatra ny fampahoriana ny hafa (and. 9). Ny "raha" faharoa dia manasa azy ireo hiasa ho an'izay ilain'ireo manodidina azy (and. 10). Ary ny "raha" fahatelo dia mitondra antsika ho amin'ny didy momba ny Sabata (and. 13). Araka izany, ny fitandremana marina ny Sabata dia tsy afa-misaraka amin'ny asa fanompoana tsy misy fitiavan-tena.

Ny Sabata andro fahafito dia fotoam-pitsaharana, tsy ho an'ny olombelona ihany fa ho an'ireo biby mpilanja enta-mavesatra koa. Rehefa niditra tao amin'ny tany nampanantenaina ny Isiraely dia nametraka ny Sabata fitsaharana ho an'ny tany Andriamanitra.

Nasaina natsahatra ny fiasana ny tany isaky ny taona fahafito (Lev. 25:1-7). Rehefa lasa ny fito taona impito dia nasaina nitandrina ny taon-jobily tamin'ny taona faha-50 ny Isiraelita (Lev. 25:8,9). Tsy ny tany ihany no nomena fitsaharana nandritra ny taon-jöbily fa fotoana iantsoana "fanafahana amin'ny tany ho an'ny mponina rehetra ao aminy" koa izany (and. 10). Naverina tamin'ny tompony ny tany, nofafana ny trosa ary naverina tamin'ireo andevo ny fahafahany. Raha fintinina dia izao ny hafatra voarakitry ny taon-jöbily: "Aoka tsy hisy hanambaka ny namany" - and. 17, DIEM.

Ampahatsiahivin'ny Sabata antsika fa mitovy isika rehetra araka ny fijerin Andriamanitra. Ny fahatakarana amin'ny fomba feno ny tombambidintsika amin'ny maha-olona antsika dia miteraka andraikitra amin'ny fanandratana ireo ampahoriana sy amin'ny fampietrena ny fiheveran-tena ho ambony. Mitondra ho amin'ny fahafoizan-tena kristianina ny tena fitandremana marina ny Sabata.

` `