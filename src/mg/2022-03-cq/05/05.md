---
title:  FITSAHARANA FENO FIADANANA
date:   27/07/2022
---

### Ampifandraiso amin'i Jesosy

**Saintsaino** izay voasoratra ao amin'ny Deo. 5:12-15, ary jereo izay miresaka an'i Jesosy ao amin'izany.

`Lafiny inona amin'ny fiainanao no tianao anomezan'i Jesosy anao fitsaharana?`

`Inona no ambarany aminao amin'ny alalan'ireo andalan-teny ireo? Inona ny sary hafa aseho na averina momba an'i Jesôsy?`

Namorona ny Sabata ho andro fitsaharana i Jesosy tamin'ny fiafaran'ny herinandro famoronana (Gen. 2:1-3) ary nanasa antsika hiditra amin'izany fitsaharana izany (Mar. 2:27). Noho ny fahotan'i Adama sy i Eva dia nanjary tahotra ilay fiadanana niainan'izy ireo (Gen. 3:10). Manana fiadanana ny saina mitsahatra saingy nafoin'ny taranak'olombelona ny fiadanana niainany. Izao dia tahotra sy tebiteby ary rarintsaina no mibahana eo amin'ny fiainany. Nampanantena fiadanana tsy mitovy amin'izay omen'izao tontolo izao i Jesôsy: "Fiadanana no avelako ho anareo, ny fiadanako no omeko anareo; tsy tahaka ny fanomen'izao tontolo izao no fanomeko anareo. Aza malahelo na matahotra ny fonareo." - Jao. 14:27.

Tsy ny fiainan'i Adama sy i Eva tao anaty ihany no nikorontana fa voaloto koa ny fifandraisan'izy ireo tamin'Andriamanitra. Fifanomezan-tsiny sy tsy fitokiana (Gen. 3:11-13) ny ankilany izao no nisolo toerana ny fiarahan'izy ireo feno fitiavana (Gen. 2:22-25). Mba ho fanehoana mialoha ny asa fanompoan'i Kristy dia izao no faminaniana mikasika an'i Jaona Mpanao batisa: "hampody ny fon'ny ray ho amin'ny zanaka" izy (Lio. 1:17). Mitondra fanasitranana ho an'ny fifandraisana rava ny fananana an'i Kristy ao am-po (Efes. 2:14-18).

Manan-danja indrindra ny fampihavanan'i Kristy ny taranak'olombelona amin'Andriamanitra (2 Kôr. 5:18,19). Tamin'ny alalan'ny famonjena nataony no nanatanterahana izany fihavanana izany (Rom. 5:1), Fifandraisam-pitiavana (Jao. 1:12) no nisolo toerana ny fifandraisan'ny mpifahavalo (Rom. 5:10).

Raha atao indray mijery dia manome fitsaharana ho an'ny olombelona reraky ny ota i Kristy. Hoy ny Róm. 6 amintsika: "Fa fahafatesana no tambin'ny ota; ary fiainana mandrakizay no fanomezam pahasoavana avy amin'Andriamanitra ao amin'i Kristy Jesosy Tompontsika." - Rôm. 6:23. Mandray tambiny ny olona rehefa avy niasa. Ambaran'ny Soratra Masina amintsika fa ny fahafatesana no tambin'ny ota. Azontsika lazaina, araka izany, fa asa ny fahotana. Manasa antsika Jesosy mba hiditra ao amin'ny fitsaharan'ny Famonjeny izay anafahany antsika amin'ny fahotana.

"Mankanesa aty amiko, hianareo rehetra izay miasa fatratra sy mavesatra entana, fa Izaho no hanome anareo fitsaharana. Ento ny ziogako, ka mianara amiko; fa malemy fanahy sady tsy miavona am-po Aho; dia hahita fitsaharana ho an'ny fanahinareo hianareo. Fa mora ny ziogako, ary maivana ny entako." -Mat. 11:28-30.

` `