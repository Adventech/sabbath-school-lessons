---
title:  "I Jesôsy no mpanjakantsika"
date:   02/01/2022
---

Ny lohahevi-dehibe ao amin'ny bokin'ny Hebreo dia izao: i Jesosy no Mpanapaka, izay mipetraka eo amin'ny ankavanan'ny seza fiandrianan'ny Avo Indrindra (Heb. 8:1). Efa Mpanapaka izao tontolo rehetra izao hatrizay i Jesosy amin'ny maha-Andriamanitra Azy. Rehefa nanota anefa i Adama sy Eva, dia nanjary nanapaka izao tontolo izao i Satana (Jao. 12:31; Jao. 14:30; Jao. 16:11). Saingy tonga i Jesosy nandresy azy teo amin'ny hazo fijaliana, ka azony indray ny fahefana hanapaka izay rehetra manaiky Azy ho Mpamonjy (Kal. 2:13-15).

Miresaka manokana momba ny fametrahana an'i Jesôsy eo amin'ny toeran'ny maha-Mpanjaka ny toko roa voalohan'ny bokin'ny Hebreo.

`Vakio ny Heb. 1:5-14. lnona no miseho eto? `

Misy fizarana telo miavaka ao amin'ireo andininy ireo. Samy maneho endrika iray isehoan'ilay fanomezam-pahefana ny Zanak'Andriamanitra izy ireo. Voalohany, apetrak'Andriamanitra amin'ny maha-Zanaka Mpanjaka Azy i Jesosy (Heb. 1:5). Faharoa, asehon'Andriamanitra eo anatrehan'ny mponin'ny lanitra ny Zanaka (Heb. 1:6,8), ka ambarany ny maha-Mpahary sy Mpanapaka mandrakizay Azy (Heb. 1:8-12). Fahatelo, mametraka ny Zanaka eo amin'ny seza fiandrianana Andriamanitra; teo no tena nanolorana fahefana Azy hifehezany ny tany manontolo (Heb. 1:13,14).

Anisan'ireo foto-pinoana manan-danja indrindra ao amin'ny TV ny hoe: notanterahin'Andriamanitra tao amin'i Jesôsy ireo teny fikasana nataony tamin'i Davida (jereo ny 2 Sam. 7:8-16 sy ny Lio. 1:30-33). 

Taranak'i Davida i Jesôsy, teraka tao an-tananan'i Davida (Mat. 1:1-16; Lio. 2:10,11). Matetika Izy no nantsoin'ny olona hoe: "Zanak'i Davida" nandritra ny asany tety an-tany. Ny nanaovany ny Tenany ho "Mpanjakan'ny Jiosy" no nanamelohana Azy ho faty (Mat. 27:37). Nitory i Petera sy i Paoly fa nitsangana tamin'ny maty i Jesosy ho fanatanterahana ny teny fikasana natao tamin'i Davida (Asa. 2:22-36; Asa. 13:22-37). Ary i Jaona dia nanambara an'i Jesosy ho ilay "Liona avy amin'ny firenen'i Joda" (Apak. 5:5).

Miombon-kevitra amin'izany ny bokin'ny Hebreo, mazava loatra. Notanterahin'Andriamanitra tao amin'i Jesosy ny teny fikasany tamin'i Davida: nomen'Andriamanitra anarana malaza, "anarana tsara" Izy (Heb. 1:4), ary nambarany ho Zanany naterany (Heb. 1:5); nohamafisiny fa Izy no Mpahary sy Jehovah, ary napetrany ho eo an-tanany ankavanana Izy (Heb. 1:13,14). Ankoatra izany, araka ny hita ao amin'ny Heb. 4, dia mitarika ny olona ho amin'ny fitsaharan'Andriamanitra i Jesôsy, ary mampahatsiahy antsika io toko io fa i Jesôsy no mpanao ny tranon'Andriamanitra (Heb. 3:3,4).

I Jesôsy, noho izany, no Mpanapaka manan-jo ara-dalana hifehy ity tany ity, Izay miady amin'i Satana ilay mpisandoka, mba hahazo ny fankatoavantsika. 

`Ahoana no ahazoantsika fampaherezana, indrindra ao anatin'ny fitsapana, avy amin'ny fahafantarantsika fa i Jesosy no mpanapaka izao tontolo rehetra izao? `