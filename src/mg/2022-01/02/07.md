---
title:  "Fianarana fanampiny"
date:   07/01/2022
---

Na eo aza ireo fahamarinana feno fahatsarana sy fanantenana ao amin' ny bokin'ny Hebreo, dia misy fampitandremana maro koa ao, izay tonga amin'ny faratampony ao amin'ny toko 10, 11 ,12. Misy teboka roa farafahakeliny itovian'ireo toko ireo. Voalohany, ampitahain'izy ireo amin'ny taranaka tany an'efitra ny mpamaky ny bokin'ny Hebreo. Faharoa, samy mampirisika antsika hanam-pinoana izy ireo.

Ny taranaka tany an'efitra no nahita ny hery mahatalanjon'Andriamanitra izay naharihary tamin'ny alalan'ny famantarana sy ny fahagagana rehefa nafahan'Andriamanitra tamin'ny fahandevozana tao Egipta izy ireo. Izy ireo koa no nandre an'Andriamanitra avy teo an-tendrombohitra Sinay, nanambara ny Didy folo. Nahita ny andry afo izy nony alina ary andry rahona no niaro azy nandritra ny andro. Nihinana mana, ilay mofo avy any an-danitra izy ireo. Nisotro ny rano nivoaka tamin'ny vatolampy koa izy ireo na taiza na taiza toerana nitobiany. Kanefa rehefa tonga teo amin'ny sisin-tany nampanantenaina izy dia tsy nahay nitoky tamin'Andriamanitra. Tsy nanam-pinoana izy ireo; izany anefa no tena notadiavin'Andriamanitra taminy.<em> "Fa raha tsy amin'ny finoana, dia tsy misy azo atao hahazoana sitraka Aminy."</em> - Heb. 11:6.

Milaza i Paoly fa, tahaka ireo taranaka tany an'efitra, isika koa dia efa eo amoron'ilay Tany nampanantenaina (Heb. 10:37-39). Lehibe lavitra anefa ny tombontsoa sy ny andraikitsika. Tsy nandre an'Andriamanitra teo an-tendrombohitra Sinay isika, kanefa efa nahita fanehoana an'Andriamanitra ao amin'ny Soratra Masina, izay lehibe lavitra noho ny tao Sinay, dia i Jesôsy Kristy, Ilay Andriamanitra tonga nofo (Heb. 12:18-24). Izao no fanontaniana mipetraka: hanam-pinoana ve isika? Mampahery antsika ny mpanoratra mba hanaraka ny ohatra navelan'ireo olo-malazan'ny finoana, izay i Jesôsy no lehibe indrindra amin'izy ireo. 

**Fanontaniana hifanakalozan-kevitra:**

`1. Nianarantsika tao amin'ny lesona fa Jesôsy no Mpandresintsika izay mandeha eo alohantsika, miady amin'ny devoly. Amin'ny maha-fiangonana antsika, ahoana no ahafahantsika miray hina, miara-miady miaraka amin'llay Mpandresintsika eo aloha? Inona avy ireo sakana mety tsy hampisy izany firaisana izany? Inona avy ireo fomba mety hamelezan'i Satana antsika amin'ny maha-fiangonana antsika ka tsy hahombiazantsika? Ahoana no nataon'i Satana tamin'ny Isiraely tamin'ny lasa ka tsy nampahomby azy ireo?`

`2. Amin'ny maha-mpino antsika dia fikambanana mpisorona eo ambanin'ny fitarihan'Andriamanitra isika. Amin'ny fomba ahoana no ahafahan'ny fiangonanao manolotra fanati-pisaorana tsara lavitra sy manao asa tsara lavitra ho an'Andriamanitra? Ataovy mazava sy tsotra ny valinteninao.`

`3. Ahoana no mampitovy antsika amin'ilay tanaraka tany an'efitra mialoha indrindra ny nidirany tao amin'ilay Tany nampanantenaina? Inona avy ireo lesona azontsika tsoahina avy amin'izany fitoviana izany? `