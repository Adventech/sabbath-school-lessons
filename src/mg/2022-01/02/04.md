---
title:  "I Jesôsy ilay mpandresintsika"
date:   04/01/2022
---

`Ampitahao ny 1 Sam 8:19,20 sy ny Heb. 2:14-16. Niandrandra inona tamin'ny mpanjaka ny Isiraelita? Ahoana no nahatanterahan'izany fanirian'izy ireo izany ao amin'i Jesôsy ? `

Nitady mpanjaka ny Isiraelita mba ho mpitsara sy mpitarika azy amin'ny ady, satria hadinony fa Andriamanitra no Mpanjakany. Niverina tanteraka tamin'Andriamanitra ny fanapahana ny vahoakany rehefa tonga i Jesôsy. Amin'ny maha-Mpanjaka an'i Jesôsy dia Izy no mitarika antsika ao anatin'ny ady amin'ny fahavalo.

Ny Heb. 2:14-16 dia maneho an'i Jesôsy ho Ilay Mpandresy ho an'ny taranak'olombelona malemy. I Kristy irery no nifanandrina ka nandresy ny devoly, ary nanafaka antsika tamin' ny fahandevozana. Mampahatsiahy antsika ilay ady nifanaovan'i Davida sy i Goliata izany. Rehefa avy nohosorana ho mpanjaka i Davida (1 Sam. 16) dia namonjy ireo rahalahiny ho afaka tamin'ny fahandevozana, tamin'ny nandreseny an'i Goliata. Izao no fepetra nifanarahan'izy ireo: ny antoko resy dia ho andevon'ilay antoko maharesy (1 Sam. 17:7,8, 10). Araka izany dia nandresy ho an'ny Isiraely i Davida. Izy no solontenanizy ireo.

`Vakio ny Isa. 42:13 sy ny Isa. 59:15-20. Ahoana no amaritan'i Jehôvah ny Tenany ao amin'ireo andininy ireo?`

Asehon'ny Heb. 2:14-16 fa Andriamanitra irery no hamonjy ny Isiraely. Mariho ity andininy ao amin'ny Isa. 49:25 ity: "Nefa izao no lazain'i Jehôvah: Na dia ny sambotrin'ny mahery aza dia halaina ihany, ary ho afaka ny babon'ny mpandrombaka; fa Izaho no hiady amin'izay miady aminao, ary Izaho no hamonjy ny zanakao." 

Amin'ny maha-Kristianina antsika, dia matetika isika no mihevitra fa ifanaovantsika samirery amin'i Satana ny ady. Araka ny voalaza ao amin'ny Efes. 6:10-18 dia manana ady atao amin'i Satana tokoa isika. Saingy Andriamanitra no Mpandresintsika, Izy no miady ho antsika, mandeha eo alohantsika. Miaramila ao anatin'ny tafiny isika; izany no antony itafiantsika ny fiadiany. Ary tsy isika samirery koa no miady. Tsy manondro olon-tokana ny ao amin'ny Efes. 6 fa olona maro. Amin'ny maha-fiangonana antsika dia miara-mitafy fiadiana isika sady miara-miady, ary eo alohantsika ny Mpandresintsika, dia Andriamanitra mihitsy. 

`Inona no hevitry ny hoe mitafy ny fiadian'Andriamanitra? Izany hoe, eo amin'ny ady ataontsika isan'andro amin'ny "izaho", amin'ny fakam-panahy, sy ny sisa, ahoana no ahafahantsika mitoetra ho mahatoky amin'ny alalan'ny herin'Andriamanitra? `