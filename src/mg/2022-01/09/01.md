---
title:  "Jesôsy, Ilay Fanatitra tsy misy kilema"
date:   19/02/2022
---

### Hodinihina mandritra ny herinandro: 
Heb. 9:15; Gen. 15:6-21; Jer. 34:8-22; Efes. 3:14-19; Heb. 7:27; Heb. 10:10; Heb. 9:22-28.

><p> Tsianjery:</p> 
>"Fa ny fanatitra iray ihany no efa nahatanterahany ho mandrakizay izay olona hamasinina." Heb. 10:14.

### Fampidirana

Naharikoriko ny olona fahiny ny nieritreritra fa tokony hiankohofana tahaka an'Andriamanitra ny lehilahy iray meloka sy nohomboana tamin'ny hazo fijaliana. Maneho ny tsy fitiavan'ny olona ny hazo fijaliana ny tsy firesahana firy momba io lohahevitra io ao amin'ny literatiora rômanina. Ho an'ny Jiosy indray, ny lalàna dia nanambara fa voaozon'Andriamanitra ny olona mihantona amin'ny hazo (Deo. 21:23).

Araka izany dia tsy hazo fijaliana no hita eny amin'ny zohim-pasana ("catacombe") kristianina fahiny fa sarina vorombola (izay noheverina fa maneho ny tsy fahafatesana), voromahailala, sampan-drofian'ny fandresena an'ny atleta ary sarina trondro. Taty aoriana dia nisy sary hafa indray natao: ny sambofiaran'i Noa, ny sarin'i Abrahama nanao fanatitra ny ondrilahy ho solon'i Isaka, i Daniela tao an-davaky ny liona, i Jôna naloan'ilay hazandrano, mpiandry ondry iray mitrotro zanak'ondry na koa sary maneho fahagagana toy ny fanasitranana olona mararin 'ny paralysisa sy ny fananganana an'i Lazarosy tamin'ny maty. Sarisary maneho ny famonjena sy ny fandresena ary ny fiahiana ireny. Ny hazo fijaliana kosa dia maneho faharesena sy fahafaham-baraka, kanefa izany no tonga sary famantarana ny fivavahana kristianina. I Paoly aza dia niantso ny filazantsara hoe: "teny ny amin'ny hazo fijaliana"-1 Kôr. 1:18.

Amin'ity herinandro ity isika dia hijery momba ny hazo fijaliana araka ny fanehoan'ny bokin'ny Hebreo izany.

_*Famerenana ny lesona ny sabata 26 Febroary._