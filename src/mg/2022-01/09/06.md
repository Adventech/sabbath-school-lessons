---
title:  "Ny fitsarana sy ny toetran'Andriamanitra"
date:   24/02/2022
---

`Vakio ny Rom. 3:21-26, Rom. 1:16,17 ary ny Rom. 5:8. Inona no asehon'ny fanavotana teo amin'ny hazo fijaliana ho famelana ny otantsika momba an'Andriamanitra?`

Maneho ireo dingana roa amin'ny asa fanelanelanana ataon'i Jesôsy ao amin'ireo efitra roan'ny fitoerana masina ny famelana ny otantsika. Voalohany, nanaisotra ny otantsika Izy ary nitondra izany ho an'ny Tenany teo amin'ny hazo fijaliana mba hamelana ny fahotan'ireo rehetra mino Azy (Asa. 2:38; Asa. 5:31). Teo amin'ny hazo fijaliana no nahazoan'i Jesôsy ny zo hahafahany mamela ny helok'izay rehetra mino Azy satria efa nitondra ny fahotany Izy. Teo ihany koa no nanokanany ny fanekena vaovao izay nahafahany nametraka ny lalana ao am-pon'ny mpino amin'ny alalan'ny Fanahy Masina (Heb. 8:10-12; Ezek. 36:25-27).

Ny ampahany faharoa amin'ny asa fisoronana ataon'i Jesôsy dia ny fitsarana mialoha ny fiaviany fanindroany, izay hiseho amin'ny hoavy araka ny fomba fijerin'ny bokin'ny Hebreo (Heb. 2:1-4; Heb. 6:2; Heb. 9:27,28; Heb. 10:25). Miantomboka amin'ny vahoakan'Andriamanitra izany fitsarana izany ary voaresaka ao amin'ny Dan. 7:9-27 sy Mat. 22:1-14 ary Apôk. 14:7. Ny tanjon'ny fitsarana dia ny hanehoana ny fahamarinan' Andriamanitra amin'ny alalan'ny famelana ny heloky ny olony. Hovelarina ho hitan'izao rehetra izao ny tantaram-piainan'izy ireo amin'izany fitsarana izany. Hasehon'Andriamanitra izay tao am-pon'ireo mpino sy ny nandraisan'izy ireo an'i Jesôsy ho Mpamonjy azy ary ny nandraisany ny Fanahiny teo amin'ny fiainany.

Izao no nosoratan'i Ellen G. White mahakasika izany fitsarana izany: "Tsy manan-kalahatra eo anatrehan'ny fiampangana azy ny olombelona amin'ny herin'ny tenany. Mijoro eo anatrehan'Andriamanitra izy, miaiky ny helony, mitafy ny akanjony voaloton'ny fahotana. I Jesôsy ilay Mpisolovava antsika kosa dia manao fifonana mahomby ho an'ireo rehetra izay nanolotra ho Azy ny fanahiny tarnin'ny alalan'ny fibebahana sy ny finoana. Misolo vava azy ireo Izy ary mandresy ny mpiampanga azy amin'ny alalan'ny porofo mavesa-danja teo Kalvary. Ny fankatoavany amin'ny fomba lavorary ny lalan'Andriamanitra, eny hatramin'ny fahafatesany teo amin'ny hazo fijaliana aza, no nahazoany ny fahefana rehetra any an-danitra sy ety an-tany; izany no itakiany famindrampo sy fampihavanana amin'ny Ray ho an'ny olombelona meloka. (...) Tokony hahatsapa ny maha-mpanota antsika isika ka hiankina amin'i Kristy ilay fahamarinantsika sy fanamasinana antsika ary famonjena antsika. Tsy manan-kalahatra eo anatrehan'ny fiampangan'i Satana isika. I Kristy irery no afaka handaha-teny ho fiarovana mahomby ho antsika. Izy no mahay mampangina ny mpiampanga, tsy amin'ny alalan'ny lahateny miorina amin'ny fahamendrehantsika izany fa amin'ny fahamendrehany kosa."- TFC, b. 5, tt. 471, 472.

`Nahoana ny hazo fijaliana sy ny asa fisoronana ataon'i Jesôsy ho antsika no manambara to tokony hiandry ny fitsarana amin-toky kanefa amim-panetren-tena sy amim-pibebahana isika?`