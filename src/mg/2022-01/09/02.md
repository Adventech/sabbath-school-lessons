---
title:  "Nahoana no nilaina ny fanatitra?"
date:   20/02/2022
---

Hazavain'ny Heb. 9:15 fa maty natao fanatitra i Jesôsy mba "ho fanavotana amin'ny fahotana natao tamin'ny fanekena voalohany" mba hahazoan'ny vahoakan'Andriamanitra "ny teny fikasana, dia ny lova mandrakizay."

Toe-javatra noraisina tamim-pahamatorana tokoa ny fanekena nifanaovan'ny olona roa tonta tany Proche-Orient fahiny. Fampanan-tenana ifanaovana ary arahim-pianianana izany. Noheverina tamin' izany fa hamaly izay mivadika amin'ny fianianana ireo andriamanitra. Matetika ireny fanekena ireny no nohamafisina tamin'ny fanaovana sorona ny biby anankiray.

Rehefa nanao fanekena tamin'i Abrahama, ohatra, Andriamanitra, dia tafiditra tao anatin'izany fotoana manokana izany ny fanasahana ireo biby (Gen. 15:6-21). Mandeha mamaky eo anelanelan'ireo biby voasasaka ireo ny roa tonta ho fanekeny fa ireo no maneho ny anjara miandry izay mandika ny fanekena. Tsara ny manamarika fa Andriamanitra irery no namaky teo anelanelan'ireo biby mba ho fanehoana tamin'i Abrahama fa tsy hivadika amin'ny teny nampanantenainy Izy.

`Ampitahao ny Gen. 15:6-21 sy ny Jer. 34:8-22. lnona no ampianarin'ireo andalan-teny ireo mikasika ny fanekena?`

Ny fanekena nifanaovan'ny Isiraely tamin'Andriamanitra no nahazoany ny tany nampanantenaina ho lovany. Nisy didy nifamatotra tamin'izany anefa, ary nilaina ihany koa ny fanatentenana rà teo ambonin'ny alitara. Naneho ny anjara miandry izay mandika ny fanekena izany fanatentenana rà izany. Izany no antony ilazan'ny bokin'ny Hebreo hoe: "raha tsy misy rà alatsaka, dia tsy misy famelan-keloka" - Heb. 9:22.

Toe-javatra nahavery hevitra sy naharary an'Andriamanitra ny nandikan'ny Isiraely ny fanekena. Nitaky ny fahafatesan'izay mpandika azy ny fanekena; tian'Andriamanitra anefa ny olony. Raha minia tsy mahita izany Andriamanitra na koa mandà tsy hanafay ny mpandika ny fanekena dia tsy hanan-kery intsony ny didiny ka ho latsaka anaty korontana tanteraka izao tontolo izao.

Nanolotra ny Tenany hisolo antsika anefa ny Zanak'Andriamanitra. Maty teo amin'ny toerantsika Izy mba handraisantsika "ny teny fikasana, dia ny lova mandrakizay."- Heb. 9:15, 26; Rom. 3:21-26. Izany hoe, mitahiry ny fahamasinan'ny lalàny Izy no sady mamonjy ireo izay nandika izany lalàna izany; tamin'ny alalan'ny hazo fijaliana irery ihany no nahafahany nanao izany.

`Ahoana no ahitantsika ny antony maha-zava-dehibe ny lalàna ho an'ny hafatry ny filazantsara?`