---
title:  Ireo fanatitra samihafa
date:   21/02/2022
---

Famelana ny otantsika no nentin'ny fahafatesan'i Jesôsy. Mihoatra noho ny fanafoanana ny famaizana noho ny fandikantsika ny fanekena anefa izany famelana ny otantsika izany; misy ampahany hafa manan-danja koa ao anatin'izany. Izany no antony nisian'ny karazana fanatitra dimy teo amin'ny rafitra fanaovam-panatitra isiraelita. Nilaina ny tsirairay avy tamin'izany mba hanehoana ny halehiben'ny hevitry ny hazo fijalian'i Kristy.

`Vakio ny Efes. 3:14-19. lnona ny vavaka nangatahin'i Paoly ho an'ireo mpino?`

Ny fanatitra hodorana dia nitaky ny fandorana ilay biby iray manontolo teo amin'ny alitara (Lev. 1). Naneho an'i Jesôsy izay nahafoy ny ainy ho antsika izany. Nitaky ny fahafoizan'i Jesôsy ny ainy manontolo ho antsika ny fanavotana. Na dia manam-pitoviana amin'Andriamanitra aza Izy dia "nofoanany ny tenany tamin'ny nakany ny endriky ny mpanompo" - Fil. 2:5-8.

Ny **fanatitra hohanina** dia fanomezana ateraky ny fankasitrahana noho ny fiahian'Andriamanitra sy fanomezany hanina ny olony (Lev. 2). Maneho an'i Jesôsy, Ilay "mofon'aina" koa izany (Jao. 6:35, 48); amin'ny alalany no ananantsika ny fiainana mandrakizay.

Ny **fanati-pihavanana** dia hanina niarahan'ny mpianakavy na ny mpisakaiza nihinana ho fankalazana ny zava-tsoa natolotr'Andriamanitra (Lev. 3). Naneho an'i Kristy izany; ny sorona nataony no nahazoantsika fihavanana (Isa. 53:5; Rôm. 5:1; Efes. 2:14). Manasongadina ihany koa izany fa tokony handray anjara amin'ny fanatitra nataon'i Jesôsy isika, amin'ny alalan'ny fihinanana ny Nofony sy ny fisotroana ny Rany (Jao. 6:51-56).

Ny **fanatitra noho ny ota** no nanaovana fanavotana noho ny ota (Lev. 4:1-35;5:1-13) . Nanasongadina ny anjara asan'ny ran'ny biby izany fanatitra izany - ny rà izay maneho ny aina - mba hitondra fanavotana amin'ny fahotana (Lev. 17:11) ary koa nanondro mialoha ny ran'i Jesôsy izay manavotra antsika amin'ny otantsika (Mat. 26:28; Rôm. 3:25; Heb. 9:14).

Ny **fanaovana fanati-panonerana** (Lev. 5:14-26; 6:1-7) no nahazoana famelan-keloka raha azo natao ny nanonitra ny fahadisoana vita. Milaza izany fa na dia mamela ny helotsika aza Andriamanitra dia manana andraikitra hanonitra izany amin'ireo nanaovantsika ratsy isika, raha azontsika atao.

Mampianatra antsika ireo fanatitra natao tao amin'ny fitoerana masina fa mihoatra noho ny fanekena fotsiny an'i Jesôsy ho Solontenantsika ny fanandraman'ny fanavotana. Tokony hihinana ny Nofony sy hisotro ny Rany koa isika, tokony hizara ny zava-tsoa nomeny amin'ny hafa ary hanonitra na hanarina ny tsy nety nataontsika tamin'ny hafa.