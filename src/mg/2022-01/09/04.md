---
title:  "Ny fanatitra lavorary nataon'i Jesôsy"
date:   22/02/2022
---

`Vakio ny Heb. 7:27 sy ny Heb. 10:10. Ahoana ny fomba anehoana ny fanatitra nataon'i Jesôsy ao amin'ireo andalan-teny ireo?`

Nampitahaina tamin'i Jesôsy ilay velona mandrakizay sy manana fisoronana mandrakizay (Heb. 7:24,25) ireo Levita mpisorona izay "tsy navelan'ny fahafatesana haharitra" - Heb. 7:23. Ireo mpisorona taranak'i Levy ireo dia nanatitra, "isan-andro" - Heb. 7:27 sy "isan-taona" - Heb. 9:25, fanomezana sy fanatitra "izay tsy mahatanteraka ny mpivavaka ny amin'ny fieritreretana" - Heb. 9:9; Heb. 10:1-4.

I Jesôsy kosa dia nanolotra ny Tenany "indray mandeha" ho "fanatitra iray monja" (Heb. 10:10, 12-14), izay manadio ny fieritreretantsika (Heb. 9:14; Heb. 10:1-10) sy manafaka ny fahotana (Heb. 9:26). Lehibe lavitra noho ny biby natao fanatitra ny sorona nataon'i Jesôsy noho ny maha-Zanak'Andriamanitra Azy (Heb. 7:26-28), Izy ilay nahatanteraka tamin'ny fomba lavorary ny sitrapon'Andriamanitra (Heb. 10:5-10).

Marobe ny hevitra tiana hambara amin'ny filazana ny fanatitra nataon'i Jesôsy hoe "indray mandeha".

Voalohany, mahavonjy tanteraka ny sorona nataon'i Jesôsy ary tsy misy mahasolo azy. Naverimberina ny fanatitra nataon'ireo mpisorona taranak'i Levy satria tsy nahomby; raha nahomby izany "dia tsy ho nitsahatra va ny nanaterany ireo, satria rehefa nodiovina indray mandeha ny mpivavaka, dia tsy ho nasian'ny fieritreretany ny amin'ny ota intsony izy?"- Heb. 10:2.

Faharoa, tanteraka teo amin'ny hazo fijaliana ireo karazam-panatitra natao tao amin'ny TT. Araka izany, tsy hoe manadio antsika ho afaka amin'ny fahotana fotsiny i Jesôsy (Heb. 9:14) fa manamasina antsika koa (Heb. 10:10-14) amin'ny fanesorana ny fahotana tsy ho eo amin'ny fiainantsika (Heb. 9:26). Tsy maintsy nodiovina sy nohamasinina ary natokana ireo mpisorona vao afaka nanatona an'Andriamanitra tao amin'ny fitoerana masina. Manadio sy manokana antsika ny fanatitra nataon'i Jesôsy (Heb. 10:10-14) mba hafahantsika manatona an'Andriamanitra amin-toky (Heb. 10:19-23) sy manompo Azy amin'ny maha-"fanjaka-mpisorona" antsika (Heb. 9:14; 1 Pet. 2:9).

Farany, mamelona ny fiainam-panahintsika ny fanatitra nataon'i Jesôsy. Maneho ohatra tokony hodinihintsika sy harahintsika izany. Manasa antsika ny bokin'ny Hebreo mba hibanjina an'i Jesôsy, indrindra ireo toe-javatra niseho teo amin'ny hazo fijaliana, ary hanaraka ny ohatra nasehony (Heb. 12:1-4; Heb. 13:12,13).

`Ny hazo fijaliana no fanorenan'ny zava-tsoa rehetra atolotr'Andriamanitra antsika. Izany no manadio antsika ho afaka amin'ny fahotana, manamasina antsika mba hahafahantsika manompo ary mamelona antsika mba hitomboantsika. Ahoana no hahafahantsika miaina amin'ny fomba tsaratsara kokoa ny zavatra nomena antsika ao amin'i Jesôsy?`