---
title:  "Fianarana fanampiny"
date:   31/12/2021
---

Nohazavain'i David A. de Silva tsara ny antony niaretan'ireo Kristianina voalohany ny fanenjehana: "Nanana fomba fiaina izay noheverina ho nanohitra ny fiarahamonina, eny nanakorontana mihitsy aza, ny Kristianina. Noraisina ho toy ny fahatokiana amin'ny fanjakana sy ny manam-pahefana ary ny sakaiza sy ny fianakaviana ny fahatokiana amin'ireo andriamani-tsy izy, izay naseho tamin'ny alalan'ny fanatrehana amim-panajana ny fanaovana sorona sy ny toy izany. Naneho ny fanoloran-tenan'ny olona ho amin'ireo fifandraisana nihazona ny firindrana sy ny fahombiazan'ny fiarahamonina ny fiankohofana tamin'ireo andriamanitra marobe. Rehefa tsy nanao izany ny Kristianina (tahaka ny Jiosy) dia noheverina ho toy ny mpandika lalàna  sy mpitondra fanakorontanana teo anivon'ilay fanjakan-dehibe.”- Perseverance in Gratitude (Grand Rapids, MI: Eerdmans Publishing Company, 2000, t. 12).

"Misy fanafody mahomby ho an'ireo izay manana fo kivy, dia: ny finoana, ny fivavahana, ny asa. Ny finoana sy ny asa dia manome fitokiana sy fahafaham-po mitombo isan'andro isan'andro. Moa alaim-panahy hanaiky hotarihin'ny fanahiana manjombona na ny fahakiviana lalina ve ianao? Eo amin'ny andro maizina indrindra izay hiheverana fa toa manohitra anao avokoa izay zava-mitranga, dia aza matahotra. Minoa an'Andriamanitra. Fantany izay ilainao. Mahery indrindra Izy. Ny fitiavany sy ny fangorahany tsy hita lany dia tsy mety tofoka na oviana na oviana. Aza matahotra fa sao dia tsy mahatanteraka ny teny fikasana nomeny Izy. Homeny ny mpanompony mahatoky izay ilainy. Hoy ny apôstoly Paoly hoe: `Ampy ho anao ny fahasoavako fa ny heriko dia tanterahina amin'ny fahalemena (...) koa dia finaritra aho amin'ny fahalemena, amin'ny fampahoriana, amin'ny fahaterena, amin'ny fanenjehana, amin'ny fahantrana noho ny amin'i Kristy; fa ny fahalemeko no fahatanjahako"- MM, t. 132, np. 

**FANONTANIANA HIFANAKALOZAN-KEVITRA:**

`1. Azontsika atao ve ny mihazona ny "fahasamihafana" noho ny maha-Kristianina antsika kanefa tsy hovoampanga ho "mpitondra fisaratsarahana" sy mpanao tsinontsinona ny hafa? Raha eny, amin'ny fomba ahoana?`

`2. Ny teny hoe "fananarana" ao amin'ny Baiboly dia manondro fampaherezana na fanitsiana. Ahoana no tokony hitandremantsika rehefa mananatra olona izay ao anatin'ny fahakiviana?`

`3. Inona ny fitoviana hitanao eo amin'ny fanandramana niainan'ireo mpamaky ny bokin'ny Hebreo sy ny fiangonan'i Laodikia ao amin'ny Apôk. 3:14-22? Ahoana no itovian'ny fanandramana iainantsika amin'izao andro izao, roa arivo taona aty aoriana, amin'izay niainan'izy ireo; ary inona ny lesona azontsika tsoahina avy amin'ireo fitoviana ireo? `

