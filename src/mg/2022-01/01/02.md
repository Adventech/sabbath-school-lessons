---
title:  "Fiandohana be voninahitra"
date:   26/12/2021
---

Ilaintsika ny hahatakatra ny tantaran'ny fiangonana sy ny toerana nisy azy ireo rehefa naharay ny epistily avy amin'ny apôstôly, mba hahatakarantsika ny toriteny sy hampiharantsika ny hafatra fonosiny. 

`Vakio ny Heb. 2:3,4. Inona ny fanandramana niainan'ireo mpihaino ny bokin'ny Hebreo fony vao niova fo izy ireo`

Asehon'ireo andalanteny ireo fa tsy nandre an'i Jesôsy nitory teny ireo mpihaino ny bokin'ny Hebreo; evanjelisitra hafa no nanambara tamin'izy ireo ny vaovao momba ny "famonjena" ka nandraisany ny filazantsara. Ambaran'i Paoly ihany koa, fa ireo mpitory ny filazantsara no "nanamafy" ny hafatra ary Andriamanitra mihitsy no nanambara "tamin'ny famantarana sy ny fahagagana" izany fa nanamafy ny filazantsara tamin'ny alalan'ny famantarana ny asa feno hery Andriamanitra - anisan'izany ny "fanomezana ny Fanahy Masina". Voalazan'ny TV fa famantarana toy ny fanasitranana mahagaga ny famoahana demonia ary ny fandrotsahana ny fanomezam-pahasoavana matetika no niaraka tamin'ny fitoriana ny filazantsara tany amin'ny toerana vaovao. 

Tamin'ny niandohan'ny fiangonana kristianina no nandrotsahan'Andriamanitra ny Fanahiny tamin' ireo apôstôly tany Jerosalema mba hahafahan'izy ireo mitory ny filazantsara amin'ny fiteny maro tsy mbola hainy fahiny, ary koa mba hahafahany manao fahagagana (Asa. 2, 3). Nanao fahagagana i Filipo tany Samaria (Asa. 8), i Petera kosa nanao fahagagana tany Jopa sy Kaisaria (Asa. 9, 10), ary i Paoly nanao fahagagana nandritra ny asa nataony tany Azia Minora sy Eorôpa (Asa. 13-28). Ireny asa miezinezina ireny no porofo miharihary nanamafy ny hafatry ny "famonjena" Ny fanorenana ny fanjakan'Andriamanitra sy ny fanavotana amin'ny fanamelohana ary ny fanafahana amin'ny herin'ny ratsy (Heb. 12:25-29). Nataon'ny Fanahy tao am-pon'ireo mpino kristianina voalohany ny faharesen-dahatra fa efa voavela ny helok'izy ireo; araka izany dia tsy natahotra ny fitsarana izy ireo. Nahatonga ny fivavahany ho feno fahasahiana sy fahatokiana izany ary nameno fifaliana ny fanandramany ara-pivavahana (Asa. 2:37-47). Nanafaka ireo izay nandevozin'ny herin'ny demonia koa ny Fanahy, porofo mandresy lahatra ny amin'ny fahambonian'ny herin'Andriamanitra mihoatra noho ny herin'ny ratsy izany ary naneho fa voaorina teo amin'ny fiainan'ireo olona ireo ny fanjakan'Andriamanitra. 

`Inona ny tantaran'ny fiovam-ponao? Fomba ahoana no nanananao finoana mafy orina an'i Jesôsy Kristy ho Tompo sy Mpamonjy anao? Tsara ny mahatsiaro ny fomba niasan'Andriamanitra voalohany teo amin'ny fiainanao mba hitondrana anao ho eo Aminy, nahoana?`