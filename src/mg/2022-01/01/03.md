---
title:  "Miatrika tolona"
date:   27/12/2021
---

Nametraka fefy nampisaraka azy ireo tamin'ny fiarahamonina sisa rehetra ny mpino rehefa nanambara ny finoany an'i Kristy ka niditra tao amin'ny fiangonana. Indrisy fa nanjary fototry ny fifanolanana izany satria nahatonga fitsarana miiba ny fiarahamonina nisy azy ireo sy ny soatoaviny. 

Vakio ny Heb. 10:32-34 sy ny Heb. 13:3. Inona ny fanandramana niainan'ireo olona nihaino ny bokin'ny Hebreo taorian'ny fiovam-pony? Azo heverina tokoa fa niaritra fahoriana ara-pihetsehampo sy ara-batana ireo mpamaky ny bokin'ny Hebreo teo am-pelatanan'ny vahoaka netsehin 'ireo mpanohitra (jereo ohatra ny Asa. 16:19-22; Asa. 17:1-9). Nampidirina am-ponja izy ireo ary azo heverina fa nokapohina koa aza satria azon'ny manam-pahefana natao ny nanome lalana ny hamaizana sy hampidirana am-ponja azy; tsy araka ny fitsipika ara-pitsarana izany matetika satria tsy mbola nanana porofo feno akory izy ireo (jereo ny Asa. 16:22,23).

`Vakio ny Heb. 11:24-26 sy ny 1 Pet. 4:14,16. Ahoana no anampian'ny fanandraman'i Mosesy sy ireo mpamaky ny 1 Pet. antsika hahatakatra ny antony nanenjehana ireo mpino Kristianina? `

Ny hoe "miombona fijaliana amin'i Kristy" dia midika ho fampitoviana ny tena Aminy sy fiaretana ny fahafaham-baraka sy ny fanaovana an-keriny aterak'izany fikambanana izany. Ny fankahalana miharihary ny Kristianina no vokatry ny fanoloran-tenany ara-pivavahana izay nampiavaka azy ireo. Tsy mahafaly ny olona ny fanao ara-pivavahana tsy takany na ny olona manana fomba fiaina sy fitondrantena mahatonga azy ireo hahatsiaro ho menatra na meloka. Tany amin'ny fisasahan'ny taonjato voalohany TrK dia noraisin'i Tacite ho meloka noho ny "fankahalana ny taranak'olombelona" ny Kristianina. - Alfred J. Church and William J. Brodribb, trans., The complete works of Tacitus, (New York: The modern library, 1942) Annals 15.44.1. Na inona na inona anton'izany fiampangana izany, izay azo antoka fa diso, dia Kristianina maro tahaka ireo nanoratan'i Paoly ity taratasy ity no niari-pahoriana noho ny finoany. 

`Mandalo fahoriana ny olona rehetra, na Kristianina izy na tsia. Inona kosa ny hevitry ny hoe miari-pijaliana noho ny amin'i Kristy? Firy amin'ireo fahoriantsika no setraina noho ny amin'i Kristy, ary firy amin'izany kosa no vokatry ny safidintsika , manokana? `