---
title:  Fahakiviana
date:   28/12/2021
---

Nihazona ny finoany sy ny fanoloran-tenany tamin'i Kristy ireo mpamaky ny bokin'ny Hebreo na dia teo aza ny fanenjehana sy ny fanilikilihana azy ireo. Naharitra tokoa anefa ny fanimbana nateraky ny fifandirana. Niady ny ady tsara izy ireo, nivoaka ho mpandresy nefa reraka ihany koa. 

`Vakio ny Heb. 2:18; Heb. 3:12,13; Heb. 4:15; Heb. 10:25; Heb. 12:3,12,13; Heb. 13:1-9,13. Inona ny sasany tamin'ny fihaikana natrehin'ireo mpino?`

Ambaran'ny bokin'ny Hebreo amintsika fa mbola nisy hatrany ny toe-java-tsarotra natrehin'ireo mpamaky. Nitohy ny teny maharary natao azy ireo hanalana baraka azy, azo antoka fa nisy ihany koa ny famelezana hafa ankoatra izany (Heb. 13:13). Mbola tany am-ponja ny mpino sasany (Heb. 13:3) - toe-javatra izay nahaketraka ny fiangonana sy nitondra olana ara-bola teo amin'ny fiangonana tokoa izany. Ketraka izy ireo (Heb. 1,2;12,13) ary "reraka ny fanahiny" (Heb. 12:3). Rehefa avy niatrika fandresena ny olona sy ny fiarahamonina iray dia matetika no miharnalefaka ny fiarovan-tenany ka manjary mora andairan'ny famelezan'ny fahavalony izy. Sarotra kokoa ny hanetsika indray ny hery nampiasainy teo aloha izay ny loza mananontanona azy.

`Vakio ny 1 Mpanj. 19:1-4. Inona no nitranga tamin'i Elia?`

"Nisy anefa fanoherana, toy izay nitranga matetika aorian'ny anehoana ny finoana miredareda sy ny fandresena amin'ny ara-panahy, izay nandrahona an'i Elia. Natahotra fatratra izy fa tsy haharitra ela ny fanavaozana natomboka teo an-tampon'i Karmela, ka dia nanafotra ny tenany ny hakiviana. Lasa niakatra teny an-tampon'i Pisga izy aloha ary avy eo dia nidina indray tany an-dohasaha. Nanohitra fitsapana mahatsiravina indrindra ny finoany, ka novelombelomin'Andriamanitra tamin'ny tsindrimandry izy. Tamin'izany ora manjombona izany anefa, raha mbola nanakoako tao an-tsofiny ny fandrahonan'i Jezebela ary hita ho nankasitraka ny fikasan'ilay mpanjaka-vavy foizina i Satana, dia niala tamin'ny fahatokiany an'Andriamanitra ilay mpaminany. Tafasandratra ambonin'izay rehetra nosaintsaininy izy, ka nahatsiravina ny fanoherana naterak'izany tao aminy. Nohadinoiny ny Andriamaniny, ary nandeha naharitra ela izy ambara-pahatongany teo amin'ny toerana mangina iray."- MM, t. 130, np. 

`Eritrereto ny fotoana tsy nahombiazanao teo amin'ny fiainana maha-Kristianina anao ary ezaho hotakarina ny toe-javatra sy ny antony nahatonga izany fahalavoana izany. Inona ny zavatra hafa azonao natao ankoatra izany? `