---
title:  Mifanohana 
date:   29/12/2021
---

Inona ny torohevitra nomen'ilay apôstôly ny mpamaky azy eo anatrehan'ny toe-javatra natrehin'izy ireo? Inona ny lesona azontsika sintonina avy amin'ny Hebreo ho tombontsoantsika? Andeha isika hamakafaka ny fomba nanampian'Andriamanitra an'i Elia ho afaka tamin'ny fahakiviana. 

`Vakio ny 1 Mpanj. 19:5-18. Inona no nataon'Andriamanitra mba hamerenana indray ny finoan'i Elia mpanompony?`

Mahavariana tokoa ny fitantarana ny zavatra nataon'Andriamanitra tamin'i Elia taorian'ny toe-javatra teo Karmela satria maneho ny fiahiana feno fitiavana sy ny fahendrena asehon'Andriamanitra amin'ireo tratry ny fahakiviana sy mitolona mba hiverenan'ny finoana izany. Marobe ny zavatra nataon'i Jehôvah ho an'i Elia.

Voalohany, niahy ny filany ara-batana Izy ka nanome azy sakafo sy namela azy hitsahatra. Rehefa izay dia nananatra azy tamim-pahalemem-panahy Izy, raha tao anatin'ny zohy i Elia - "Manao inona aty hianao, ry Elia? - ary nanampy azy hahatakatra bebe kokoa ny fomba fiasany sy ny fanatanterahany ny fikasany. Tsy tao amin'ny tafio-drivotra na ny horohorontany na koa ny afo Andriamanitra fa tao amin'ny feo nitsoka malemy. Rehefa izay dia nomeny asa hatao i Elia ary nomeny toky indray. 

`Vakio ny Heb. 2:1; Heb. 3:12-14; Heb. 5:11-14; 6:1-3 ary ny Heb. 10:19-25. Inona no nasain'i Paoly nataon'ny mpino?`

Tari-dalana marobe no nomen'ny Apôstôly ny mpamaky azy manerana ny bokin'ny Hebreo mba hanampy azy ireo hahazo indray ny tanjany sy ny finoany tany am-piandohana. Lafiny iray nasongadin'i Paoly amin'izany ny fiahiana ny zavatra ara-nofo ilain'ny mpino namana. Nambarany tamin'izy ireo fa tokony handray vahiny izy ireo ary hamangy ireo any am-ponja, izany hoe manome izay ilainy. Nanoro hevitra ny mpamaky azy ho malala-tanana i Paoly, ary asainy mahatsiaro izy ireo fa thy handao azy Andriamanitra (Heb. 13:1-6). Nampahery sy nananatra azy ireo koa izy ary nampitandrina azy mba tsy "hiala" amin'ny fahamarinana (Heb. 2:1) ary koa tsy "hanana fo ratsy tsy mino" - Heb. 3:12. Nampahery azy ireo izy mba hitombo amin'ny fahatakarana ny finoana (Heb. 5:11--6:3). Nomarihiny koa ny maha-zava-dehibe ny fanatrehana ny fiaraha-mivavaka any am-piangonana (Heb. 10:25). Raha fintinina, nanoso-kevitra azy ireo izy mba hifanohana, hifampahery, ary hifampandinika hampandroso ny fitiavana sy ny asa tsara; nanandratra an'i Jesôsy sy ny asa ataony ho azy any amin'ny fitoerana masina any an-danitra koa anefa izy (Heb. 8:1,2; Heb. 12:1-4) . 