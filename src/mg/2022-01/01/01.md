---
title:  "Epistily ho an'ny Hebreo sy ho antsika"
date:   25/12/2021
---

### Hodinihana mandritry ny herinandro : 
Heb. 2:3,4; 1 Pet. 4:14,16; Heb. 13:1-9,12; 1 Mpanj. 19:1-18; Heb. 3:12-14; Nom. 13.

> <p>Tsianjery: </p>
> "Fa tokony hanana faharetana hianareo mba hahazoanareo izay lazain'ny teny fikasana rehefa vitanareo ny sitrapon'Andriamanitra". Heb.10:36

### Fampidirana

Efa nandalo tao an-tsainao ve hoe toy ny ahoana izany mandre an'i Jesôsy na ny iray amin'ireo apôstôly mitory teny? Manana ampahan-dahatsoratra na famintinana an-tsoratra ny sasany tamin'ny toriteny nataon'izy ireo isika, kanefa voafetra ihany ny hevitra azo avy amin'ireny raha mitaha amin'ny fandrenesana ny toriteny mivantana. Na izany aza dia nitahiry toriteny feno ho antsika ao amin'ny Soratra Masina Andriamanitra; anankiray izany farafahakeliny, dia ny epistily nosoratan'i Paoly ho an'ny Hebreo. 

Antsoin'i Paoly, mpanoratra ny bokin'ny Hebreo, hoe "teny fananarana" Heb. 13:22 ny asasorany. Nampiasaina izany fomba fiteny izany mba hanondroana ny toriteny natao tao amin'ny sinagoga (Asa. 13:15) sy tao amin'ny fanompoam-pivavahana kristianina (1 Tim. 4:13). Nisy nilaza, araka izany, fa ny bokin'ny Hebreo no "toriteny kristianina feno" voalohany indrindra ananantsika. Niantefa tamin'ireo mpino nandray an'i Jesôsy kanefa niatrika toe-java-tsarotra taorian'izany ny bokin'ny Hebreo. Niharan'ny fampahoriana sy ny fanenjehana ampahibemaso ny sasany tamin'izy ireo (Heb. 10:32-34); ny hafa kosa tojo fahasahiranana ara-bola (Heb. 13:5,6). Maro no reraka sy nanomboka nisalasala ny amin'ny finoany (Heb. 3:12,13). Misy miaina toe-jayatra tahaka izany ve amin'izao fotoana izao?

Tamin'ny alalan'ny toriteny mampihetsi-po anefa no nanambaran'ilay apôstôly tamin'izy ireo (sy amintsika koa) mba haharitra amin'ny finoana an'i Jesôsy sy hibanjina Azy izay ao amin'ny fitoerana masina any an-danitra ankehitriny. 

_*Famerenana ny lesona ny sabata 01 Janoary._