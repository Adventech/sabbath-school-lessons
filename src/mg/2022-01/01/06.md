---
title:  "Amin’izao andro farany izao"
date:   30/12/2021
---

`Vakio ny Heb. 1:2; Heb. 9:26-28; Heb. 10:25,36-38 ary ny Heb. 12:25-28. lnona ny hevitra asongadin'i Paoly eto, indrindra mahakasika ny fotoana? `

Misy lafiny iray manan-danja tokoa asongadin'ny Apôstôly ao amin'io fananarana io, izay manampy ny fahamehan'ny hafatra: velona amin'ny "andro farany" ny mpino (Heb. 1:2) ary efa manakaiky ny fahatanterahan'ny teny fikasana (Heb. 10:36-38). Mahaliana tokoa, araka izay ho hitantsika, ny fampitahan'i Paoly ireo mpihaino azy amin'ny taranaka tany an'efitra izay nijoro teo amoron'ny tany Kanana, vonona ny hiditra ao amin'ny tany nampanantenaina. Izao no fampahatsiahivana nataony tamin'izy ireo: "Fa rehefa - afaka kelikely, dia ho tonga Ilay ho avy, fa tsy hitaredretra"- Heb. 10:37. Nampahery azy ireo izy taorian'izany:; "Fa isika tsy mba naman'izay mihemotra ho amin'ny fahaverezana, fa naman'izay mino ho amin'ny famonjena ny fanahy"- Heb. 10:39. Io fananarana farany io dia nampahatsiahy ny mpamaky sy mampahatsiahy an-tsika ireo loza marobe nanambana ny vahoakan'Andriamanitra teo amin'ny tantarany, mialoha indrindra ny fahatanterahan'ny teny fikasan'Andriamanitra. Miresaka momba izany tokoa ny bokin'ny Nomery. Ny tantaran'ny Baiboly dia manambara fa indroa nisetra tsy fahombiazana lehibe ny Isiraely nialoha indrindra ny nidirany tao amin'ny tany nampanantenaina :

- Ny voalohany dia voarakitra ao amin'ny Nom. 13 sy 14 izay manambara ny fisalasalana marobe naelin'ireo mpitarika maro teo amin'ny vahoaka izay nahatonga ny finoan'ny Isiraely halemy. Vokatr'izany dia nanapa-kevitra ny hanendry mpitarika vaovao sy hiverina any Egipta ny vahoaka kanefa efa hiditra tao Kanana.

- Tsy nahomby fanindroany ny Isiraelita rehefa lavo tamin'ny fijangajangana sy ny fiankohofana tamin'andriamani-tsy izy tao Bala-Peora (Nom. 24, 25). Rehefa tsy nahatonona fanozonana ho an'ny Isiraelita i Balama dia nampiasain'i Satana ny fakam-panahy momba ny firaisana ara-nofo mba hitarihana ny Isiraely ho amin'ny fiankohofana sandoka sy ny fahotana izay hampidina ny fahate-zeran'Andriamanitra ho amin' izy ireo. Mampitandrina ny mpamaky ny bokin'ny Hebreo ny amin'ireo loza manambana anankiroa ireo i Paoly. Voalohany dia mananatra azy ireo izy hihazona mafy ny fanekeny ny finoany sy hibanjina an'i Jesôsy (Heb. 4:14; Heb. 10:23; Heb. 12:1-4). Faharoa, mananatra azy ireo izy hanalavitra ny fahalotoam-pitondrantena sy ny fitsiriritana (Heb. 13:4-6). Farany dia nananatra azy ireo izy mba handinika ny fiainan'ireo mpitondra azy sy hankato azy ireny (Heb. 13:7,17). 

`Raha heverina ny fahatakarantsika ny toetry ny maty - sy ny hoe raha vao mikimpy ao amin'ny fahafatesana ny masontsika dia ny fiavian'i Jesôsy fanindroany no hitantsika aorian'izany - nahoana isika no afaka hilaza fa velona amin'ny "andro farany" ny olona rehetra?`