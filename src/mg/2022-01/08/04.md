---
title:  "Mpanalalana tsara lavitra"
date:   15/02/2022
---

`Vakio ny Heb. 8:1-6. Nahoana i Jesôsy no Mpanalalana tsara lavitra amin'ny fanekena?`

Ny teny grika hoe mesitës (mpanalalana) dia avy amin'ilay hoe mesos (afovoany), ary olona mandeha na mijoro eo afovoany no heviny. Teny fampiasa entina ilazana olona misahana ny iray na maro amin'ireto andraikitra manaraka ireto izany: (1) mpanelanelana ankolafy anankiroa, (2) mpandamina fifampiraharahana na mpanera, (3) vavolombelona eo amin'ny lafiny raharaham-pitsarana, na (4) mijoro ho mpiantoka ny fahatanterahan'ny fanekena iray.

Tsy dia mahalaza ny heviny ao amin'ny bokin'ny Hebreo loatra ny dikantenintsika ho an'io teny hoe mesites io satria mifantoka amin'ilay andraikitra roa na telo voalohany monja amin'ny teny grika izany. Ny bokin'ny Hebreo anefa dia manasongadina ilay andraikitra fahefatra. Tsy natao handravona na handamina ny ady ifandiran'ny Ray sy ny olombelona loatra i Jesôsy , na koa ho vavolombelona hanaporofo ny fisian'ny fifanarahana na ny fahatanterahan'izany. Manazava kosa ny Hebreo fa "Mpiantoka" ny fanekena vaovao i Jesôsy. Ny hoe `Mpanalalana" izany dia mitovy amin'ny hoe "Mpiantoka" koa. Izy no miantoka ny fahatanterahan'ny teny fikasan'ny fanekena.

Ny fahafatesan'i Kristy no mampiorina ny fanekena vaovao satria izany no nahatanteraka ny fitakian'ilay fanekena voalohany natao tamin'ny Isiraely (eny, na ilay natao tamin'ny olombelona tao Edena koa aza), izay nodikaina (Heb. 9:15-22). Raha izany no izy dia i Jesôsy izany no ilay Mpiantoka niantsoroka ny adidy rehetra tsy maintsy atao noho ny lalan'ny fanekena nodikaina. Raha lazaina amin'ny fomba hafa dia izao: ny niakaran'i Jesôsy any an-danitra dia manome antoka fa ho tanteraka ireo teny fikasan'Andriamanitra ho an'ny olombelona (Heb. 6:19,20). Miantoka ny fanekena i Jesôsy satria efa nasehony fa marina ny teny fikasan'Andriamanitra. Nasehon'Andriamanitra tamin'ny nananganany an'i Jesosy tamin'ny maty sy ny nametrahany Azy teo an-tanany ankavanana, fa hanangana antsika amin'ny maty koa Izy ary haka antsika ho any Aminy.

Mpanalalana lehibe noho i Mosesy i Jesôsy satria any amin'ny fitoerana masina any an-danitra no anaovany fanompoana, ary ny Tenany no atolony ho fanatitra, dia fanatitra tsy misy kilema ho antsika (Heb. 8:1-5; Heb. 10:5-10) . Hitataratra teo amin'ny tavan Mosesy ny voninahitr'Andriamanitra (Eks. 34:29-35), fa i Jesôsy kosa dia voninahitr'Andriamanitra mihitsy (Heb. 1:3; Jao. 1:14). Niresaka nifanatrika tamin'i Mosesy Andriamanitra (Eks. 33:11), fa i Jesôsy kosa dia Tenin'Andriamanitra tonga nofo (Heb. 4:12,13; Jao. 1:1-3, 14).

`Eny tokoa, nahatanteraka ny fitakian'ny fanekena i Kristy, dia ny fankatoavana. Araka izany, inona ny anjara asan'ny fankatoavana eo amin'ny fiainantsika? Ary nahoana no mbola zava-dehibe hatrany izany?`