---
title:  "Voavaha ny olan'ny fo"
date:   17/02/2022
---

 

`Ampitahao ireo teny fikasan'ny fanekena vaovao ao amin'ny Jer. 31:33 sy ao amin'ny Ezek. 36:26,27. lnona no ifandraisan'izy ireo.`

Nosoratan'Andriamanitra teo ambonin'ny vato fisaka ny fanekena voalohany ary napetraka tao anatin'ny fiaran'ny fanekena amin'ny maha-vavolombelona manan-danja azy, dia vavolombelon'ny fanekena nataon' Andriamanitra tamin'ny olony (Eks. 31:18; Deo. 10:1-4). Mety ho vaky anefa ny vatofisaka misy izany soratra izany, ary azo tapatapahina sy dorana kosa ny horonan-taratasy mirakitra izany, araka ny fanandramana niainan'i Jeremia (Jer. 36:23).

Soa fa ao amin'ny fanekena vaovao dia hosoratan'Andriamanitra ao am-pon'ny olona ny lalàny. Ny saina, ny taova fitadidiana sy fahatakarana no resahina amin'ny hoe fo (Jer. 3:15; Deo. 29:4); izay toerana natao indrindra koa hanapahana hevitra (Jer. 3:10; Jer. 29:13).

Manome toky io teny fikasana io fa afaka ny hahafantatra sy hahatakatra ny lalàna avokoa ny tsirairay avy. Tsy hatreo ihany anefa fa misy zava-dehibe noho izany; natao hanova ny fon'ny firenena izany. Eto ny olan'ny Isiraely: "voasoratra tamin'ny vy fanoratana sy tamin'ny diamondra fanoratana; voasoratra ao am-pony tahaka ny amin'ny vato fisaka" ny fahotany - Jer. 17:1. Naditra ny fon'izy ireo (Jer. 13:10, Jer. 23:17), koa tsy hain'izy ireo ny nanao ny tsara (Jer. 13:23).

Tsy nanambara fiovana teo amin'ny lalàna tsy akory i Jeremia, satria tsy ny lalàna no nisy olana fa ny fon'ny Isiraely. Ny fahatokian'ny Isiraely no nilain'Andriamanitra ho fankasitrahan'izy ireo ny zavatra nataony ho azy. Araka izany, nomen'ny Tompo azy ireo ny Didy folo miaraka amin'ny fitantarana eny am-piandohana, ny amin'ny fitiavany sy ny fiahiany azy ireo (Eks. 20:1,2). Tian'Andriamanitra hankatò ny lalàny ny Isiraely ho mariky ny fahatsapan'izy ireo fa maniry ny tsara indrindra ho azy Andriamanitra. Naseho tamin'ny nanafahana azy ireo tamin'ny fahandevozana tao Egipta izany fahamarinana izany. Natao hanambara ny fankasitrahan'izy ireo ny fankatoavana, dia fanehoana ny maha-zava-misy marina ny fifandraisany amin'Andriamanitra.

Toy izany koa ankehitriny. Ny fitiavan'i Jesôsy sy ny fiahiany antsika ka nahafatesany ho antsika teo amin'ny hazo fijaliana no tantara iaingan'ny fanekena vaovao (Lio. 22:20). Ny fankatoavana marina dia avy ao am-po, ho fanehoam-pitiavana (Mat. 22:34-40). Ny fitiavana no marika famantarana ny fanatrehan'ny Fanahy Masina eo amin'ny fiainan'ny mpino. Mirotsaka amintsika amin'ny alalan'ny Fanahiny Masina ny fitiavan'Andriamanitra (Rom. 5:5), ary fitiavana no vokany (Gal. 5:22).

`Raha ny Isiraely fahiny aza tia an'Andriamanitra kanefa tsy mbola nahalala ny amin'ny fahafatesan'i Kristy, nahoana moa isika no tsy ho tia an'Andriamanitra mihoatra noho izy ireo? Nahoana ny fankatoavana no maneho mazava ny maha-zava-misy izany fitiavana izany?`