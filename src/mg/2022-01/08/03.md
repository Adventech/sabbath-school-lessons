---
title:  "Vaovao sady nohavaozina"
date:   14/02/2022
---

`Ampitahao amin'ny Heb. 8:10-12 ny Deo. 6:4-6, ny Deo. 30:11-14, ary ny Jer. 31:31-34. Inona no ambaran' izany amintsika mikasika ny toetry ny fanekena?`

Ny teny fikasana momba ny fanekena vaovao ao amin'ny bokin' ny Hebreo dia avy ao amin'ny bokin'i Jeremia. Raha ny voalaza ao amin'io farany io, ny teny fikasan'Andriamanitra momba ny fanekena vaovao dia tsy inona fa fanavaozana ilay fanekena voalohany nataony tamin'ny Isiraely tamin'ny alalan'i Mosesy (Jer. 31:31-34). Azo lazaina, araka izany, fa tsy dia fanekena "vaovao" loatra no resahina ao amin'ny Jer. 31 fa "fanavaozana" ilay fanekena natao tamin'ny Isiraely tany am-boalohany. Raha ny marina, ny teny hebreo " hadashah "nandikana ny hoe "vaovao" dia manana hevitra koa hoe "manavao" sy "vaovao tanteraka".

Ny olana tamin'ilay fanekena taloha dia ity: tsy notandreman'ny olona izany (Heb. 8:8,9). Tsy ny fanekena no nisy tsiny fa ny olona. Raha toa ka mba nahita ilay Mesia ho avy tamin'ny alalan'ireo tandindona ny Isiraely ka nametraka ny finoany tao Aminy, dia ho nitoetra tamin'ny faneken'Andriamanitra. Kanefa koa mpino Isiraelita maro no nanana ny lalana tao am-pony ary tanteraka tao amin'izy ireo ny zava-nokendren'ny fanekena (Sal. 37:31; Sal. 40:8; Sal. 119:11; Isa. 51:7).

Na dia fanavaozana ny fanekena taloha aza anefa ny fanekena vaovao dia azo lazaina ho tena vaovao ihany izy. Ilay fampanantenana fanekena vaovao ao amin'ny Jeremia dia tsy milaza fotsiny ny amin'ny fanavaozana indray ireo fepetra efa nisy talohan'ny fahababoana, izay tsy nohajaina ka nohavaozina matetika satria imbetsaka ny firenena no latsaka tao anatin'ny fihemorana.

Tsy te hanatanteraka tsotra izao ny anjarany tao anatin'ny fanekena niarahany tamin'Andriamanitra ny olona (Jer. 31:32). Noho izany dia nanome toky Andriamanitra fa hanao "zava-baovao" (Jer. 31:22). Tsy tahaka ilay fanekena nataon'Andriamanitra "tamin'ny razany" io fanekena io. Noho ny tsy fahatokian'ny olona dia tsy nety ho tanteraka ireo teny fikasana nataon'Andriamanitra tamin'i Mosesy. Ankehitriny, noho ny antoka avy amin'ny Zanaka (Heb. 7:22) dia hotanterahin'Andriamanitra ireo tanjon'ny fanekeny. Tsy nanova ny lalany na nampandefitra ny fitsipiny tsy akory Andriamanitra; ny mifanohitra amin'izany aza, nirahiny ny Zanany mba ho antoky ny fahatanterahan'ireo teny fikasan'ny fanekena (Heb. 7:22; Heb. 6:18-20). Izany no mahatonga io fanekena io tsy hisy ozona. Fitahiana ranofotsiny no ao satria i Jesosy no nahatanteraka izany tamin'ny fahafenoany; tonga voaozona ho antsika mantsy Izy (Gal. 3:13).

`Vakio ny 2 Tim. 2:13. Eo am-pandinihantsika ny fifandraisantsika amin'ny hafa sy ny drafitra ataontsika, inona ny lesona azontsika tsoahina avy amin'ny fahatokian'Andriamanitra amin'ny olony sy amin'ny fanatanterahana ny drafiny? `