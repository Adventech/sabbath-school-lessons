---
title:  "Jesôsy, Ilay Mpanalalana amin'ny fanekena vaovao"
date:   12/02/2022
---

### Hodinihina mandritra ny herinandro: 
Heb. 7:11-19; Heb. 8:10-12; Jer. 31:31-34; Heb. 8:1-6; Eks. 24:1-8; Ezek. 36:26,27.

><p>Tsianjery:</p> 
>"Fa ankehitriny efa mahazo fanompoam-pivavahana tsara noho ny an'ireny Izy, dia araka ny nanaovana Azy ho Mpanalalana amin'ny fanekena tsara lavitra, izay natao tamin'ny teny fikasana tsara lavitra." - Heb. 8:6.

### Fampidirana

Noho ny fiainany tonga lafatra sy noho ny nahafatesany teo amin'ny toerantsika dia tonga Mpanalalana amin'ny fanekena vaovao sy tsara lavitra, amin'Andriamanitra sy isika, i Jesôsy. Nofoanany tamin'ny alalan'ny fahafatesany ny fanamelohana antsika ho faty noho ny fahotantsika, ary naoriny ny fanekena vaovao.

Voazava ao amin'ny Heb. 10:5-10 izany fahamarinana izany, izay manambara fa nankatò tanteraka ny fitakian'ny fanekena i Jesôsy. Voatonona ao ny Sal. 40, izay milaza ny fanirian'ny Mesia hilefitra tanteraka amin'ny sitrapon'Andriamanitra: "Inty aho tonga, ao amin'ny horonam-boky no nanoratana Ahy. Ny hanao ny sitraponao, Andriamanitra ô, no sitrako; ary ny lalànao no ato anatiko." - (Sal. 40:7,8). "Raha ny tontolon-kevitra niaingan'ity andian-teny hoe ny hanao ny sitraponao" ity no heverina, dia fankatoavana ny sitrapon'Andriamanitra eo amin'ny fitondrantena no resahina. Ampiasain'ny bokin'ny Hebreo io fiteny io mba hanehoana fa nahatanteraka ny sitrapon'Andriamanitra ny sorona nataon'i Kristy, izay fanavotana azon'Andriamanitra nekena, tsy tahaka ireo fanatitra alatsa-drà izay tsy mitondra famonjena." - SDABC, b. 7, t. 460.

Ho an'i Paoly dia manjary manana ny lanjany manokana io Salamo io noho ny fahatongavan'i Jesôsy ho nofo. Nankatoavin'i Jesôsy tanteraka teo amin'ny fiainany ny fanekena vaovao. Izy no ohatra ho antsika. Voavonjy isika, tsy noho ny fahafatesany ihany fa noho ny fankatoavany tanteraka ihany koa.

_*Famerenana ny lesona ny sabata 19 Febroary._