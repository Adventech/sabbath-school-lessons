---
title:  "Teny fikasana tsara lavitra"
date:   16/02/2022
---

Mety halaim-panahy hihevitra isika fa ilay hoe "teny fikasana tsara lavitra" dia midika hoe lehibe lavitra ny valisoa ampanantenaina ao amin'ny fanekena vaovao (fonenana any an-danitra, fiainana mandrakizay sns.). Raha ny marina anefa dia mitovy ny valisoa nomen'Andriamanitra ireo mpinon'ny TT sy omeny antsika (vakio ny Heb. 11 :10,13-16). Teny fikasana karazany hafa no resahin 'ny Heb. 8:6 amin'ny hoe "teny fikasana tsara lavitra".

Ny fanekena teo amin'Andriamanitra sy ny Isiraely dia fifanomezan-toky feno fahamatorana avy amin'izy roa tonta. Nanao ny dingana voalohany Andriamanitra ka nanafaka ny Isiraely tao Egipta, ary nanome toky fa hitondra azy ireo ho any amin'ny Tany nampanantenaina. Ampitahao ny Eks. 24:1-8 sy ny Heb. 10:5-10. Inona no mampitovy sy maha-samy hafa ireo teny fikasana roa ireo? Ny rà no nampanan-kery ny fanekena teo amin'Andriamanitra sy ny Isiraely. Natopy teo ambonin'ny alitara sy tamin'ny vahoaka izany. Nanome toky ny Isiraely fa hankatò izay rehetra voalazan'Andriamanitra.

"Ny ilaina ankehitriny hahazoana ny fiainana mandrakizay dia sahala amin'ny taloha ihany, - dia mitovy indrindra tamin'ny tany am-Paradisa, raha tsy mbola lavo ireo razambentsika voalohany, - dia ny fankatoavana tanteraka ny lalàn'Andriamanitra, fahamarinana tanteraka. Ary raha toetra hafa latsaka noho izany no ahazoana ny fiainana mandrakizay, dia hidiran-doza ny fahasambaran'izao rehetra izao. Ary hivoha ny làlana hidiran'ny ota mbamin'ny tariny rehetra, dia loza sy fahoriana izay tsy ho azo vonoina mandrakizay." - DHK (ed faha-100 taona), t. 72.

Notanterahin'Andriamanitra tamin' ny fahafenoany ny fitakian'ny fanekena vaovao ho antsika satria nomeny ny Zananilahy, tonga sy niaina teto an-tany mba ho tanteraka ao Aminy ireo teny fikasan'ny fanekena, ary avy eo hatolotra antsika amin'ny alalan'ny finoana an'i Jesôsy. Ny fankatoavan'i Jesôsy  no nahatonga ny teny fikasan'ny fanekena ho azo antoka (Heb. 7:22). Nitaky ny tsy maintsy anomezana an'i Jesôsy ireo fitahian'ny fanekena izany, izay omena antsika avy eo. Eny tokoa, ireo izay "ao amin'i Kristy" dia hiara-hisitraka Aminy ireo teny fikasana ireo. Manaraka izany, omen'Andriamanitra antsika ny Fanahiny Masina mba hahafahantsika manatanteraka ny lalany.

Notanterahin'i Kristy ny fitakian'ny fanekena; noho izany, azo antoka ny fanatanterahan'Andriamanitra ny teny fikasany amintsika.

`Ahoana no anampian'izany anao hahatakatra ny tian'ny 2 Kôr. 1:20-22 ambara? lnona ilay fanantenana mahafinaritra ho antsika hita ao?`