---
title:  "Noho ny tsy finoana…"
date:   24/01/2022
---

`Vakio ny Heb. 3:12-19. Nahoana ny Isiraely no tsy afaka niditra tao amin'ny fitsaharana nampanantenaina?`

Mampalahelo tokoa io tantara io satria tsy tafiditra tao amin'ilay fitsaharana nampanantenain' Andriamanitra ho azy ireo ny olona nafahana avy tany Egipta. Rehefa tonga tao Kadesy-Barnea ny Isiraely, teo amoron'ny tany nampanantenaina izany, dia tsy ampy ny finoan'izy ireo. Hazavain'ny Nom. 13 sy 14 fa "nilaza ratsy ny tany izay nosafoiny tamin'ny Zanak'Isiraely" ireo mpisafo tany (Nom. 13:32). Nilaza izy ireo fa tsara ny tany kanefa nampitandremany koa fa mahery ny mponina ao ary mimanda ny tanàna ka tsy ho vitan'izy ireo ny haka izany.

Niombon-kevitra kosa i Josoa sy i Kaleba ka nilaza fa tsara ny tany, ary tsy mba niady hevitra mikasika ny tanjaky ny olona tao sy ny tanàna mimanda izy ireo. Nambaran'izy ireo kosa fa momba azy ireo Andriamanitra ka hitondra azy ho amin'izany tany izany (Nom. 14:7-9). Ireo vahoaka izay nahita ny nandringanan'Andriamanitra an'i Egipta tamin'ny loza maro (Eks. 7-12), ny namongorany ireo tafik'i Farao tao amin'ny Ranomasina Mena (Eks. 14), ny nanomezany ny mofo avy any an-danitra (Eks. 16) sy rano avy tamin'ny vatolampy (Eks. 17), ireo izay nahita ny fanatrehany sy ny fitantanany mandrakariva tamin'ny alalan'ny rahona (Eks. 40:36-38) no indro tsy natoky Azy ankehitriny. Toe-javatra mahatsikaiky kanefa mahonena raha ity taranaka izay nahita maso ny fanehoana miezinezina ny herin'Andriamanitra ity no tonga ohatry ny tsy finoana (Neh. 9:15-17; Sal. 106:24-26; 1 Kôr. 10:5-10).

Nampanantena fanomezana, izay tsy olombelona atolotra, ho an'ny zanany Andriamanitra. Izany no mahatonga ireny fanomezana ireny hiorina amin'ny fahasoavana ary tsy azo raha tsy amin'ny finoana. Hazavain'ny Heb. 4:2 fa ny teny fikasana noraisin'ny Isiraely dia "tsy nahasoa azy, satria tsy niharo finoana tao amin'izay nandre."

Vahoakan'ny Isiraely maro no nandeha lavitra hatreo amin'ny sisin'ny tany Kanana. Rehefa nandre ny tatitra nifanohitra anefa ireo olona ireo) dia naleony niray hevitra tamin'ireo tsy nanam-pinoana. Mifindra ny tsy fananana finoana na koa ny tsy fahampian'izany. Izany no antony ananaran'ny bokin'ny Hebreo ny mpamaky azy mba hifananatra "isan'andro"- Heb. 3:13, sy <em>"hifampandinika hampandroso ny fitiavana sy asa tsara"- Heb. 10:24 ary hitandrina tsara "fandrao hisy hiala amin'ny fahosoavan'Andriamanitra"-</em> Heb. 12:15.

`Fomba ahoana no ahazoanao mampiorina ny finoan'ireo mpianakavin'ny finoana? Ahoana no ahazoanao antoka fa tsy hilaza na hanao zavatra mety hampahalemy ny finoan'ny hafa ianao?`