---
title:  "Fianarana fanampiny"
date:   28/01/2022
---

Manan-danja tokoa ny nampiasan'i Paoly ny fitsaharana amin'ny Sabata, fa tsy ny Alahady, ao amin'ny Hebreo, ho fanehoana ny famonjena amin' ny alalan'ny fahasoavana izay atolotr'Andriamanitra ho antsika. Ny fampiasana ny fitsaharan'ny Sabata tahaka izany dia maneho fa ankamamian'ny mpino ary tandremany ny Sabata. Nanomboka tamin'ny taonjato faha-2 TrK anefa dia mahita porofo ny amin'ny fiovana lehibe tao amin'ny fiangonana isika. Tsy noraisiny ho famantarana ny famonjena intsony ny fitandremana ny Sabata fa nanjary noheverina ho fankatoavana ny fivavahana jodaisma sy ny fanekena taloha; noheverina fa tsy tokony hotandremana intsony izany. Nanjary nampitovina amin'ny fanarahana ny fivavahana jodaisma ny fitandremana ny Sabata. Izao ohatra ny fanamarihana nataon'i Ignace d'Antioche (tany amin'ny 110 TrK): "Nahita fanantenana vaovao ireo izay niaina araka ny lamina taloha. Tsy mitandrina ny Sabata intsony izy ireo fa mitandrina ny andron'ny Tompo - dia ny andro izay nananganana ny fiainantsika tamin'ny maty niaraka tamin'i Kristy."- Jacques B. Doukhan, Israel and the Church: Two voices for the Same God (Peabody, MA: Hendrickson Publishers, 2002), t. 42. Tahaka izany koa, nandidy ny mpanara-dia azy i Marcion mba hifady hanina amin'ny andro Sabata ho fanehoana ny fanilihana ireo Jiosy sy ny Andriamaniny; i Victorinus koa dia tsy to hiseho ho `mitandrina ny Sabatan'ny Jiosy" (jereo ny Israel and the Church, tt. 41-45). Very ny fahatakarana fa famantarana ny famonjena amin'ny fahasoavana ny fitandremana ny Sabata. Nanjary lefy teo amin'ny fivavahana kristianina izany.

_"Famantarana ny herin'i Kristy hahatonga antsika ho masina izany ny Sabata, ary nomena ho an'izay rehetra ataon'i Kristy ho masina koa. Amin'ny maha-famantarana ny heriny manamasina ny Sabata, dia nomena izay rehetra tonga anisan'ny Isiraelin'Andriamanitra amin'ny alalan'i Kristy izy." (...)

"Mahita an'i Kristy ao amin'ny Sabata izy ka mifaly ao Aminy. Manondro azy ny asan'ny famoronana ho porofo mazava ny heriny lehibe eo amin'ny fanavotana ny Sabata. Mamerina ao an-tsaina ny fiadanana very tany Edena izany, nefa milaza koa ny fiadanana tafaverina amin'ny alalan'ny Mpamonjy. Ary ny zavatra rehetra eo amin'ny zavaboary dia mamerina ny antso manao hoe: `Mankanesa aty Amiko, hianareo rehetra izay miasa fatratra sy mavesatra entana, fa Izaho no hanome anareo fitsaharana.'"-_ IFM, t. 300.

**Fanontaniana hifanakalozan-kevitra:**

`1. Inona no ifandraisan'ny fitandremana ny Sabata sy ny fanamarinana amin'ny finoana?`

`2. Inona no maha-samy hafa ny fitandremana marina ny Sabata sy ny fitandremana izany ho fandalan-dalana? Tokony ho fantatsika izany fahasamihafana izany ary tokony hiainantsika ny fanandramana izany eo amin'ny fitandremantsika ny Sabata. Amin'ny fomba ahoana? `