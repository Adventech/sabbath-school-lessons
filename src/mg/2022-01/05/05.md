---
title:  "Miditra ao amin’ny fitsaharany"
date:   26/01/2022
---

`Vakio ny Heb. 3:11 sy ny Heb. 4:1,3,5,10. Toy ny ahoana ny toetry ny fitsaharana anasan'Andriamanitra antsika?`

Ny didy mikasika ny Sabata ao amin'ny Eks. 20:8-11 sy ny famerenan'i Mosesy ny filazana izany ao amin'ny Deo. 5:12-15 dia samy manasa antsika hahatsiaro izay nataon'Andriamanitra ho antsika. Efa hitantsika fa izay nosoratan'Andriamanitra teo amin'ny vato fisaka dia mampitodika antsika amin'ny famaranana ny asa famoronana nataony (Eks. 31:18; 34:28). Didiana hitandrina ny Sabata ny Isiraely ao amin'ny Deoterônômia eo anatrehan'ny asa fanavotan'Andriamanitra azy ireo tamin'ny fanandevozan'ny Egiptianina. Ny fanafahana tao Egipta dia nanondro mialoha ny asa fanavotana farany amin'ny fahotana izay nataon'i Kristy teo amin'ny hazo fijaliana tamin'ny nilazany hoe: "Vita" - Jao. 19:30. Fitahiana roa, araka izany, no hita ao amin'ny Sabata, ary manan-danja manokana ho an'ny Kristianina izany.

`Vakio ny Heb. 4:9-11,16. lnona no asaina ataontsika?`

Ny fitsaharan'ny Sabata dia fankalazana ny fahavitan'ny asa famoronana nataon'Andriamanitra (Gen. 2:1-3; Eks. 20:8-11) na ny fanavotana (Deo. 5:12-15). Tahaka izany koa, ny fametrahana an'i Jesôsy  eo amin'ny seza fiandrianana any amin'ny tempoly any an-danitra dia mankalaza ny fahatontosany ny sorona lavorary ho amin'ny famonjena antsika (Heb. 10:12-14).

Mariho fa tsy nitsahatra Andriamanitra raha tsy efa azony antoka fa voasahana avokoa izay ilaintsika. Nitsahatra Izy rehefa vita ny famoronana an'izao tontolo izao. Taorian'izay dia nitsahatra tao amin'ny tempoly Izy rehefa vita ny famaboana ny tany nampanantenainy an'i Abrahama tamin'ny alalan'ny fandresen'i Davida ka "nandry fahizay" Isiraely (1 Mpanj. 4:21-25; ampitahao amin'ny Eks. 15:18-21; Deo. 11:24; 2 Sam. 8:1-14). Tsy nasain'Andriamanitra nanorina trano ho Azy ny Isiraely raha tsy efa avy nanorina ny tranon'izy ireo sy ny tranon'ny mpanjaka.

`Ahoana no hidirantsika ao amin'ny fitsaharany "anio"? Izany hoe, ahoana no itsaharantsika ao amin'ny toky ny amin'ny famonjena ananantsika ao amin'i Kristy fa tsy ao amin'ny tenantsika? `