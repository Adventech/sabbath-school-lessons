---
title:  "Toeram-pitsaharana"
date:   23/01/2022
---

`Vakio ny Gen. 15:13-21. Inona no nampanantenain'Andriamanitra an'i Abrahama?`

Rehefa nanafaka ny Isiraely avy tamin'ny fanandevozana tao Egipta Andriamanitra dia nikasa ny hitondra azy ireo ho any amin'ny tany Kanana, mba hahafahan'izy ireo manompo sy mankato Azy amin-kalalahana (Eks. 8:1; Sal. 105:43-45); anisan'izany ny fisitrahana ny fitsaharan'ny Sabata izay noraran'ny Farao tsy omena azy ireo (Eks. 5:5). Ny tany Kanana no lova nampanantenain'Andriamanitra an'i Abrahama razan'izy ireo satria nankatóny feon'Andriamanitra izy ary nandao ny fireneny ho any amin'io Tany nampanantenaina io (Gen. 11:31--12:4).

Tsy ny hananan'ny Isiraely ny tany fotsiny no fikasan'Andriamanitra raha nanolotra ho azy ireo izany Izy. Nanao izay hankanesan'izy ireo ho eo Aminy Izy (Eks. 19:4). Nirin'Andriamanitra ny hiveloman'izy ireo eo amin'ny tany izay hahafahany manana fifandraisana ety Aminy ka tsy hisian'ny sakantsakana. Niriny koa ny hahatonga azy ireo ho vavolombelona maneho amin'izao tontolo izao Ilay Andriamanitra marina sy izay natolony ho an'ny olony. Tahaka ny Sabatan'ny famoronana, ny tany Kanana dia rafitra iray nahafahan'ny Isiraely nanana fifandraisana ety tamin'ny Mpanavotra azy ary koa nifaly tamin'ny fahatsarany.

Nambaran'i Jehôvah tamin'ny olona, ao amin'ny Deo. 12:1-14, fa hiditra ao amin'ny fitsaharana izy ireo; tsy amin'ny fotoana hidirany fotsiny ao amin'ilay Tany fa amin'ny fotoana hanadiovany ny tany ho afaka amin'ny fanompoan-tsampy. Rehefa izay dia hasehon'Andriamanitra ireo vahoaka voafidy ireo ny fitoerana izay honenany eo amin'izy ireo.

`Vakio ny Eks. 20:8-11 sy ny Deo. 5:12-15. Inona ireo zavatra roa ampahatsiahivin'ny fitsaharana amin'ny Sabata antsika, ary inona no ifandraisan'izy ireo?`

Nampifandraisin'Andriamanitra tamin'ny fanafahana tany Egipta ny Sabatan'ny famoronana. Nomeny toro-marika ny Isiraely mba hitandrina ny Sabata ho tsangambaton'ny famoronana sy fahatsiarovana ny nanavotana azy ireo avy tany Egipta. Samy voasoratra ao amin'ny didy mikasika ny Sabata ny famoronana sy ny fanavotana. Tsy isika no namorona ny tenantsika, ary tsy haintsika koa ny manavotra ny tenantsika. Andriamanitra irery no mahay manao izany; ary rehefa mitsahatra amin'ny Sabata isika dia miaiky fa miankina Aminy ny fiainantsika sy ny famonjena antsika. Ny fitandremana ny Sabata dia fanehoana miezinezina ny famonjena amin'ny alalan'ny finoana irery ihany.

`Ahoana no tokony hanampian'ny fitandremana ny Sabata antsika hahatakatra ny fiankinantsika tanteraka amin'Andriamanitra, tsy ho amin'ny fiainantsika ihany fa ho amin'ny famonjena antsika koa?`