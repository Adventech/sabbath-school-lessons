---
title:  "Anio raha hihaino ny feony hianareo"
date:   25/01/2022
---

`Vakio ny Heb. 4:4-8. Inona ny hevitry ny hoe miditra amin'ny fitsaharana "anio" raha ampifandraisina amin'ny fitandremana ny Sabata?`

Nanakana ny fidiran'ireo taranaka tany an'efitra tsy ho ao amin'ny fitsaharana nampanantenain'Andriamanitra ny tsy finoany. Nananatra ny olony hatrany anefa Andriamanitra mba hiditra ao amin'ny fitsaharany sy tsy hanamafy ny fony. Imbetsaka no namerimberenan'i Paoly fa "mbola misy" na mitoetra ny teny fikasan'Andriamanitra (Heb. 4:1, 6,9). Mampiasa ny matoanteny grika kataleipo sy apoleipa izy mba hanasongadinana fa "mbola misy teny fikasana fa hiditra any amin'ny fitsaharany (...) isika"- Heb. 4:1. Ny namerenana ny fanasana ho amin'ny fitsaharana tamin'ny andron'i Davida (Heb. 4:6,7, mifandraika amin'ny Sal. 95) dia midika fa tsy mbola notakin'ny olona ny teny fikasana kanefa mbola mitoetra izany. Raha ny marina dia te hilaza i Paoly fa nitre tratry hatry ny namoronana izao tontolo izao ny fanandraman'ny fitsaharana marina amin'ny Sabata (Heb. 4:3,4).

Manasa antsika Andriamanitra "anio" mba hiditra amin'ny fitsaharany. Hevitra iray manan-danja manerana ny Soratra Masina ny hoe "anio". Rehefa nanavao ny faneken'ny Isiraely tamin'Andriamanitra teo amoron'ny Tany nampanantenaina i Mosesy dia nasongadiny tamin'izany ny maha-zava-dehibe ny teny hoe "anio" (Deo. 5:3, ampitahao amin'ny Deo. 4:8; Deo. 6:6; ...). Fotoam-pandinihana mba hiaikena ny fahatokian'Andriamanitra izany (Deo. 11:2-7) ary koa fotoan'ny fanapahana hevitra hankato Azy (Deo. 5:1-3). Tahaka izany koa, i Josoa dia niantso ny vahoaka tamin'ny androny nan.ao hoe: "fidionareo anio ary izay hotompoinareo"- Jos. 24:15.

Ho antsika koa, ny "anio" dia fotoan'ny fanapahan-kevitra, fotoana azontsika hararaotina kanefa koa fotoana isian'ny loza mananontanona tahaka izay efa niainan'ireo vahoakan'Andriamanitra hatrizay (jereo ny 2 KÃ´r. 6:2). Indimy ny teny hoe "anio" no miverina ao amin'ny Heb. 3 sy 4. Manasongadina ny maha-zava-dehibe ny fihainoana ny feon'Andriamanitra izany (Heb. 3:7,15; 4:7) satria ny tsy fihainoana sy ny tsy finoana ny tenin'Andriamanitra dia miteraka tsy fankatoavana sy fanamafisana ny fo. Mety hampitaredretra ny fidirantsika any amin'ny Kananan'ny lanitra izany, tahaka ny nanakanany ny fidiran'ireo taranaka tany an'efitra ho ao amin'ny Kanana teto an-tany.

Efa nandresy ny fahavalontsika anefa i JesÃ´sy (Heb. 2:14-16) ary efa nanorina fanekena vaovao ihany koa (Heb. 8--10). Azontsika atao, araka izany, ny <em>"hanatona ny seza fiandrianan'ny fahasoavana amin'ny fahasahiana"</em> - Heb. 4:14-16. Ny fiantsoana "anio" dia manasa antsika hiaiky fa nahatoky tamintsika Andriamanitra ary nanome antsika ny antony rehetra tokony hanekena tsy misy hataka andro ny fanasany.

`Inona ny fanapahan-kevitra ara-panahy tokony horaisinao "anio", izany hoe tsy ampiandrasina amin'ny fotoana hafa? lnona ny fanandramanao tamin'ny lasa izay nanemoranao ny fanaovana ny zavatra fantatrao fa tian'Andriamanitra hataonao tsy misy hataka andro?`