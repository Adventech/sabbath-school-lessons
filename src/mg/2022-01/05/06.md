---
title:  "Manandrana sahady ny famoronam-baovao"
date:   27/01/2022
---

`Ampitahao ny Ek. 20:8-11 sy ny Deo. 5:12-15 ary ny Heb. 4:8- 11. Inona ny fahasamihafana hitanao mikasika ny hevitry ny fitsaharana amin'ny Sabata?`

Araka izay efa hitantsika, ireo lahatsoratra ao amin'ny Eksôdôsy sy Deoterônômia dia manasa antsika hitodika ny lasa. Mananatra antsika hitsahatrarehefa Sabata izany mba hankalaza ny asa nataon'Andriamanitra tamin'ny Famoronana sy ny Fanavotana. Ny Heb. 4:9-11 kosa dia manasa antsika hibanjina ny hoavy. Milaza amintsika fa efa nanomana Sabata hitsaharantsika amin'ny hoavy Andriamanitra. Manondro sehatra vaovao ho an'ny fitandremana ny Sabata izany. Tsy ny fandresen'Andriamanitra tamin'ny lasa ihany no tsaroana ao anatin'ny fitsaharan'ny Sabata fa mankalaza ny teny fikasany ho an'ny hoavy koa izany.

Teo mandrakariva ny sehatra hoavy hitandremana ny Sabata saingy matetika no nohamaivamaivanina. Taorian'ny fahalavoana dia nanondro ny teny fikasana izany fa hamerina ny voary ho amin'ny voninahiny tany am-piandohana amin'ny alalan'ny Mesia Andriamanitra. Mandidy antsika Andriamanitra mba hankalaza ny asa fanavotany amin'ny alalan'ny fitandremana ny Sabata satria nanondro mialoha ny fahatontosan'ny fanavotana ao amin'ny famoronana vaovao ny Sabata. Fanandramana sahady ny fiainan'ny lanitra eto amin'ny tontolo tsy lavorary ny fitandremana ny Sabata.

Efa nazava mandrakariva izany teo amin'ny fiheverana jiosy. Izao no hita ao amin'ny asasoratra iray mitondra ny lohateny hoe "Ny fiainan'i Adama sy Eva" izay nosoratana teo anelanelan'ny taona 100 TlK sy 200 TrK (James H. Charlesworth, ed., The Old Testament Pseudepigrapha [New Haven, London: Yale Univeristy Press, 1985], b. 2, t. 181: "Ny andro fahafito dia famantarana fa hisy ny fitsanganana amin'ny maty; fitsaharana amin'ny andro ho avy izany." Izao no ambaran'ny lahatsoratra jiosy hafa: ny andro ho avy dia "andro izay ho Sabata fitsaharana mandrakizay ."- Jacob Neusner, The Mishnah, a New Translation (New Hagen: Yale University Press, 1988), t. 873. Izao indray ny fanambaran'ny lahatsoratra taty aorian'izany, ao amin'ny Othiot of Rabbi Akiba: <em>"'zao no nambaran'ny Isiraely teo anatrehan'Ilay Masina indrindra,'masina Ianao, ry Tompon'izao rehetra izao, inona ny valisoa azonay raha toa izahay mitandrina ireo didy?' Izao no navaliny azy ireo: 'Ny tontolo ho avy'. Hoy izy ireo taminy: 'Asehoy anay ny toetr'izany." Dia nasehony azy ireo ny Sabata."'</em>- Theodore Friedman, "The Sabbath Anticipation of Redemption", Judaism: A Quarterly Journal, b. 16, tt. 443, 444.

Natao ho an'ny fankalazana sy ny fifaliana ary ny fisaorana ny Sabata. Rehefa mitandrina ny Sabata isika dia maneho fa mino ny teny fikasan'Andriamanitra ary koa mandray ny fahasoavana izay atolony. Fanehoana finoana velona sy matanjaka ny fitandremana ny Sabata. Raha jerena ny asa dia azo heverina fa ny fitandremana ny Sabata no maneho ny faharesen-dahatra ao anatintsika ny amin'ny hamonjena antsika amin'ny fahasoavana noho ny finoana an'i Kristy.

`Ahoana no ianaranao hitandrina ny Sabata amin'ny fomba izay maneho ny fahatakarana ny famonjena amin'ny finoana fa tsy amin'ny asan'ny lalàna? Ahoana no maha-fanehoana ny famonjena amin'ny alalan'ny fahasoavana ny fitsaharana amin'ny andro Sabata? `