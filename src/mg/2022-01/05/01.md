---
title:  "Jesôsy Ilay mpanome fitsaharana"
date:   22/01/2022
---

### Hodinihina mandritra ny herinandro: 
Gen. 15:13-21; Heb. 3:12-19; Heb. 4:6-11; Heb. 4:1,3,5,10; Deo. 5:12-15; Heb. 4:8-11.

> <p>Tsianjery:</p> 
> "Koa dia mbola misy (...) fitsaharana ho an'ny olon'Andriamanitra." - Heb. 4:9.


**Fampidirana**

Mifantoka amin'ny fametrahana an'i Jesôsy eo amin'ny seza fiandrianana amin'ny maha-mpanapaka sy mpanafaka ny vahoakan'Andriamanitra Azy ny Heb. 1 sy 2. Ny Heb. 3 sy 4 kosa dia mampahafantatra Azy amin'ny maha-mpanome fitsaharana ho antsika Azy. Takatsika bebe kokoa izany hevitra izany raha tsaroantsika ny teny fikasana natao tamin'Andriamanitra tamin'i Davida mpanjaka. Nampanantena Izy fa hanome an'ilay mpanjaka nampanantenaina sy ny olony "fiadanana" ka ho afaka amin'ny fahavalony izy ireo (2 Sam. 7:10,11). Azontsika amin'izao andro izao ananana izany fiadanana (fitsaharana) izany satria efa mipetraka eo an-tanana ankavanan'Andriamanitra i Jesôsy. Faritan'ny bokin'ny Hebreo ho tahaka ny fitsaharan'Andriamanitra sy fitsaharana amin'ny Sabata izany fitsaharana izany (Heb. 4:1-11).

Nomen'Andriamanitra an'i Adama sy i Eva izany fitsaharana izay Azy izany. Fanandramana tonga lafatra niarahana tamin'Ilay namorona ny fahalavorariana ny Sabata voalohany. Mampanantena fitsaharan'ny Sabata ihany koa Andriamanitra satria ny fitandremana marina ny Sabata dia mahafaoka ny teny fikasana ny amin'ny hamerenan'Andriamanitra indray ny fahalavorariana amin'ny hoavy. Rehefa mitandrina ny Sabata isika dia mahatsioro fa nanome izay rehetra ilaintsika Andriamanitra raha namorona an'izao tontolo izao sy nanavotra izany tontolo izany teo amin'ny hazo fijaliana. Ny fitandremana marina ny Sabata anefa, ankoatra ny famerenana ao an-tsaintsika ny Famoronana, dia mahatonga antsika hanandrana sahady eto amin'ity tontolo tsy lavorary ity ny hoavy nampanantenain'Andriarnanitra antsika.

_*Famerenana ny lesona ny sabata 29 Janoary._