---
title:  "Izy no famirapiratan'ny voninahitr'Andriamanitra"
date:   11/01/2022
---

`Vakio ny Heb. 1:2-4. Inona avy ny zavatra ampianarin'ireo andalan-teny ireo mikasika an'i Jesôsy?`

Ao amin'ity fizarana ity isika dia hifantoka amin'ny andalan-teny manao hoe: "Izy koa no famirapiratan'ny voninahiny sy endriky ny tenany indrindra" - Heb. 1:3.

`Vakio ny Eks. 24:16,17; Sal. 4:6; Sal. 36:9 ary ny Sal. 89:15. Ahoana no anampian'ireo toko sy andininy ireo antsika hahatakatra momba ny voninahitr'Andriamanitra?`

Ao amin'ny TT, ny voninahitr'Andriamanitra dia manondro ny fanatrehany hita maso teo amin'ny vahoakany (Eks. 16:7; Eks. 24:16,17; Lev. 9:23; Nom. 14:10). Matetika izany fanatrehana izany no ampifandraisina amin'ny fahazavana na famirapiratana.

Mampahafantatra antsika ny Soratra Masina fa i Jesôsy no fahazavana tonga teto amin'izao tontolo izao mba haneho ny voninahitr' Andriamanitra (Heb. 1:3; Jao. 1:6-9, 14-18; 2 Kôr. 4:6). Eritrereto ao anatin'ny fotoana fohy ny fisehoan'i Jesôsy nandritra ny fiovan-tarehy teo an-tendrombohitra. "Dia niova tarehy teo anatrehany Izy, ka ny tavany namirapiratra tahaka ny masoandro, ary ny fitafiany tonga fotsy tahaka ny mazava" - Mat. 17:2.

Tsy hita maso ny masoandro afa-tsy amin'ny alalan'ny tara-pahazavany; tahakaizany koa, amin'ny alalan'i Jesôsy ihany no hahalalana an'Andriamanitra. Iray ihany ny fijerintsika ireo zavatra roa ireo. Ny voninahitr'Andriamanitra dia fahazavana. Tahaka ny itovian'ny fahazavana sy ny tara-pahazavana no itovian'Andriamanitra sy i Jesôsy ao amin'ny saina sy ny fo.

Ambaran'ny bokin'ny Hebreo koa fa i Jesôsy no "endriky ny tenan'ny Ray (Heb. 1:3). Izao no hevitra avohitr'izany sariteny izany: misy fitoviana tonga lafatra eo amin'ny maha-Izy ny Ray sy ny Zanaka. Mariho fa ny endrik'Andriamanitra no hita eo amin'ny olombelona fa tsy ny maha-Izy Azy (Gen. 1:26). Ny Zanaka kosa dia manana ny toetry ny Ray sy ny maha-Izy Azy. Tsy mahagaga ny nilazan'i Jesôsy hoe: "Izay nahita Ahy dia nahita ny Ray" - Jao. 14:9.

`Nahoana no vaovao mahafaly tokoa ny hanehoan'i Jesôsy ny toetra sy ny voninahitry ny Ray amintsika? Inona no ambarany amintsika momba ny toetry ny Ray? `