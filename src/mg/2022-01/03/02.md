---
title:  "Amin'izao andro farany izao"
date:   09/01/2022
---

Ny paragrafy voalohany ao amin'ny bokin'ny Hebreo dia maneho ny finoan'i Paoly fa velona amin'ny "andro farany" izy. Fomba fiteny roa mikasika ny hoavy, izay manana ny heviny samy hafa, no ampiasain'ny Soratra Masina. Nampiasa ny fomba fiteny hoe "andro farany" na "any am-parany", ireo mpaminany, mba hanondroana ny hoavy ankapobeny (Deo. 4:30,31; Jer. 23:20). Nampiasa fomba fiteny faharoa ny mpaminany Daniela, "fotoanan'ny farany" (Dan. 8:17; Dan. 12:4, DIEM) mba hiresahana manokana momba ny andro farany eo amin'ny tantaran'ny tany.

`Vakio ny Nom. 24:14-19 sy ny Isaia 2:2,3. lnona no nampanantenain' Andriamanitra fa hataony ho an'ny olony "any am-parany"?`

Maro ny mpaminanin'ny TT no nanambara fa "any am-parany" Andriamanitra dia hanangana Mpanjaka izay handringana ireo fahavalon'ny olony (Nom. 24:14-19) sy hitaona ny firenena ho eo amin'ny Isiraely (Isa. 2:2,3). Ambaran'i Paoly fa tanteraka tao amin'i Jesôsy ireo teny fikasana ireo. Nandresy an'i Satana Izy ary nitaona ny firenena rehetra hanatona Azy tamin'ny alalan'ny fitoriana ny Filazantsara (Kol. 2:15; Jao. 12:32). Efa nanomboka ny "andro farany", araka izany, satria efa nahatanteraka ireo teny fikasan'Andriamanitra i Jesôsy.

Maty tao amin'ny finoana ireo razambentsika ara-panahy. Tazany sy narahabainy avy "eny lavitra eny" ireo teny fikasana ireo saingy tsy nandray izany izy. Isika kosa dia nahita ny fahatanterahan'izany tao amin'i Jesôsy.

Andeha hosainintsika mandritra ny fotoana fohy ny amin'ireo teny fikasan' Andriamanitra sy i Jesôsy. Nanome toky ny Ray fa hanangana ny zanany amin'ny maty (1 Tes. 4:15,16). Ny vaovao mahafaly dia ny nanombohany izany fananganana ny zanany amin'ny maty izany tamin'ny nananganany an'i Jesosy tamin'ny maty (1 Kor. 15:20; Mat. 27:51-53). Nampanantena famoronana vaovao koa ny Ray (Isa. 65:17). Nanomboka nanatanteraka izany teny fikasana izany Izy tamin'ny namoronany fiainana ara-panahy vaovao ao anatintsika (2 Kôr. 5:17; Gal. 6:15). Nampanantena Izy fa hanorina ny fanjakany izay hitoetra mandrakizay (Dan. 2:44); nanokana izany fanjakana izany Izy tamin'ny nanafahany antsika tamin'ny herin'i Satana sy ny nametrahany an'i Jesôsy ho Mpanapaka antsika (Mat. 12:28-30; Lio. 10:18-20). Vao fanombohana ihany anefa izany. Hotanterahin'ny Ray amin'ny fahafenoany amin'ny fiavian'i Jesôsy fanindroany izay natombony tamin'ny fiaviany voalohany.

`Jereo ireo teny fikasana rehetra notanterahin'Andriamanitra tamin'ny lasa. Ahoana no tokony hanampian'izany antsika hitoky Aminy eo anatrehan'ireo teny fikasana tsy mbola tanteraka?`