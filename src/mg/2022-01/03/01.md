---
title:  "Ilay zanaky ny teny fikasana "
date:   08/01/2022
---

### Hodinihina mandritra ny herinandro:
Isa. 2:2,3; Heb. 1:1-4; Eks. 24:16,17; Isa. 44:24; Heb. 1:10; Lio. 1:31,32; Heb. 1:5.

> <p>Tsianjery: </p>
> "(...) dia amin'izao andro farany izao kosa no nampitenenany tamintsika ny Zanany, Izay voatendriny ho Mpandova ny zavatra rehetra; Izy no nahariany izao tontolo izao, Izy koa no famirapiratan'ny voninahiny sy endriky ny tenany indrindra." Heb. 1:2,3.

**Fampidirana**

Taoriana kelin'ny nanotan'i Adama sy i Eva dia nampanantena "taranaka" ho azy ireo Andriamanitra, Zanaka izay hanafaka azy ireo amin'ny fahavalo, hamerina izay efa very ary hahatanteraka ny fikasana nenti-namoronana azy ireo (Gen. 3:15). Sady hisolo tena azy ireo io Zanakalahy io no hanavotra azy amin'ny alalan'ny fakana ny toerany sy ny fandringanana ny menarana amin'ny farany.

"Rehefa ren'i Adama sy i Eva tamin'ny voalohany ny teny fikasana, dia nanantena izany ho tanteraka vetivety izy. Noraisiny tamim-pifaliana ny zanany lahimatoa, ary nantenainy fa izy no ho Mpanafaka. Naharitra ela anefa ny fahatanterahan'ny teny fikasana."- IFM, t. 25.

Nohamafisina tamin'i Abrahama io teny fikasana io taty aoriana. Nianiana taminy Andriamanitra fa hanana "taranaka" izy, Zanakalahy izay avy aminy no hitahiana ny firenena rehetra eto ambonin'ny tany (Gen. 22:16-18; Gal. 3:16). Nanao tahaka izany tamin'i Davida koa Andriamanitra; nampanantena Izy fa hatsangan'Andriamanitra tahaka ny Zanany ny taranak'i Davida ary hampitoeriny ho mpanapaka marina ambony indrindra amin'ny mpanjakan'ny tany rehetra (2 Sam. 7:12-14; Sal. 89:27-29). Azo heverina anefa fa tsy nandalo tao an-tsain'i Adama sy i Eva ary i Abrahama na i Davida velively fa Andriamanitra mihitsy io Zanakalahy Mpanavotra io.

_*Famerenana ny lesona ny sabata 15 Janoary._