---
title:  "I Jesôsy, Tompon'ny finoantsika sy mpanefa azy"
date:   10/03/2022
---

`Vakio ny Heb. 12:1-3. lnona no asain'ireo toko sy andininy ireo ataontsika?`

I Jesôsy no mamarana ny fitanisana momba ny finoana, ao amin'ny Heb. 12. Manomboka io taratasy io amin'ny firesahana ny amin'i Jesôsy ilay "ho avy, fa tsy hitaredretra" - Heb. 10:37 i Paoly, ary mamarana izany amin'i Jesôsy ilay "Mpanefa" ny finoantsika (Heb. 12:2). I Jesôsy no "Tompon'ny finoantsika sy Mpanefa azy". Midika izany fa i Jesôsy no mampisy ny finoantsika ary koa Ohatra maneho amin'ny fomba lavorary ny toetry ny fiainam-pinoana. Ao Aminy no isehoan'ny finoana amin'ny fomba tonga lafatra indrindra. I Jesôsy no "Mpanorina" (na koa "Tompo" na "Mpitarika") ny finoantsika. Telo farafahakeliny no hevitr'izany.

Voalohany, Izy irery no nahavita ny fihazakazahana amin'ny heviny feno indrindra. Ireo hafa izay voaresaka ao amin'ny toko teo aloha dia tsy mbola nahatratra ny tanjona (Heb. 11:39,40). I Jesôsy kosa dia efa niditra ao amin'ny fitsaharan'Andriamanitra any an-danitra ary mipetraka eo an-tanana ankavanan'ny Ray. Hiara-manjaka Aminy any an-danitra isika sy ireo hafa voatanisa ireo (Apôk. 20:4).

Faharoa, ny fiainana tonga lafatra niainan'i Jesôsy no nahafahan'ireo hafa ireo nanao ny fihazakazahany (Heb. 10:5-14). Raha tsy tonga i Jesôsy dia ho zava-poana ny fihazakazahana nataon'ny tsirairay.

Farany, i Jesôsy no anton'ny finoantsika. Amin'ny maha-iray amin' Andriamanitra Azy no nanehoany ny fahatokian'Andriamanitra tamintsika. Niezaka hatrany Andriamanitra nanao izay hamonjena antsika; izany indrindra no antony hahatrarantsika ny valisoa amin'ny farany raha toa isika maharitra. Nihazakazaka tamim-paharetana i Jesôsy ary nitoetra ho mahatoky, eny fa na dia nivadit a aza isika (2 Tim. 2:13, DIEM). Ny finoantsika dia tsy inona fa setrin'ny fahatokiany ihany.

I Jesôsy no "Mpanefa" ny finoana satria Izy no ohatra tonga lafatra amin'ny fanaovana ny hazakazaky ny finoana. Ahoana ny fomba nihazakazahany? Tsy nofikiriny izay rehetra mahavesatra ka nafoiny ny zava-drehetra ho antsika (Fil. 2:5-8). Tsy mba nanota velively Izy. Nampifantoka ny fijeriny tamin'ny valisoa i Jesôsy , ny fifaliana napetraka teo anoloany izany, dia ny fahitana ny taranak'olombelona voavotra noho ny fahasoavany. Araka izany dia niaritra ny fampahoriana sy ny fanaovana tsinontsinona Izy ary koa nanaiky ny fahafaham-barakan'ny hazo fijaliana (Heb. 12:2,3).

Anjarantsika indray izao ny mihazakazaka. Tsy ho vitantsika amin'ny herintsika velively izay nataon'i Jesôsy , kanefa eo anoloantsika ny ohatra tonga lafatra nasehony, ary ny finoantsika sy ny fibanjinantsika Azy (tahaka izay nataon'ireo teo alohantsika) no manosika antsika handroso amim-pinoana sy hitoky amin'ny teny fikasany momba ilay valim-pitia lehibe.