---
title:  "Fianarana fanampiny"
date:   11/03/2022
---

"Avy amin'ny alalan'ny finoana dia tonga an'i Kristy ianao, avy amin'ny alalan'ny finoana dia hitombo ao Aminy ianao, ka misy homenao ary misy horaisinao. Tsy maintsy homenao avokoa ny zavatra rehetra - dia ny fonao, ny safidinao, ny herim-ponao. Omeo Azy ny tenanao hankato izay rehetra asainy atao. Ary koa tsy maintsy raisinao ny zavatra rehetra, dia i Kristy Ilay fahafenoan'ny fitahiana rehetra mba hitoetra ao am-ponao sy mba ho tanjakao, ho fahamarinanao, ho mpanampy anao mandrakizay - mba hanome anao hery hoenti-mankatò."- DHK (ed faha-100 taona), tt. 80,81.

"Andriamanitra tsy mampino antsika na oviana na oviana, raha tsy manome porofo ampy hiorenan'ny finoantsika. Ny fisiany, ny toetrany ary ny hamarinan'ny Teniny dia hamarinin'ny porofo izay mitory amin'ny saintsika, sady ampy hanaranam-po izany porofo izany. Andriamanitra anefa tsy  nanaisotra na oviana na oviana izay rehetra mety hahatonga fisalasalana. Tsy maintsy miankina amin'ny porofo mibaribary ny finoantsika, fa tsy amin'ny fitsikeran-javatra. Izay te hisalasala dia ho afaka hisalasala; fa izay tena maniry hahalala ny marina kosa, dia hahita zavatra mibaribary betsaka hanorenany ny finoany.

Tsy azon'ny saina voafetra atao velively ny hahalala tanteraka ny toetra na ny asan'Ilay tsy voafetra. Na dia amin'ny saina mahiratra indrindra sady nahita fianarana ambony indrindra aza, dia mbola zava-miafina saro-pantarina ihany Ilay Andriamanitra masina: "Takatry ny sainao va ny fomban'Andriamanitra? Ary tanteraka va ny fahitanao ny Tsitoha? Avo tahaka ny lanitra izany! Ka inona no hainao atao? Lalina noho ny fiainan-tsi-hita! Ka inona no fantatrao?'- Jôba 11:7,8."- DHK (ed faha-100 taona), tt. 120, 121.

**FANONTANIANA HIFANAKALOZAN-KEVITRA:**

`1. Izao no nosoratan'ny manam-pahaizana kristianina iray tany aloha tany: "Credo ut intelligam", teny latina izany, izay hoenti-milaza hoe: "Mino aho mba hahatakarako". Hoy ny Heb. 11:3: "Finoana no ahatakarantsika" (DIEM). Inona no ifandraisan'ny finoana sy ny fahatakarana? Nahoana no mialoha ny fahatakarana matetika ny finoana? Izany hoe, nahoana isika no mandray amim-pinoana (farafahakeliny amin'ny voalohany) ny zavatra tsy takatsika ary aorian'izay vao tonga ny fahatakarantsika?`

`2. Ny teny grika pistis dia sady midika hoe "finoana" no midika ihany koa hoe "fahatokiana". Nahoana ireo heviny roa ireo no manan-danja eo amin'ny fikatsahana hahatakatra ny hevitry ny hoe velona "amin'ny finoana"? Ahoana no nanehoan'ireo olona ao amin'ny Heb. 11 ny fahatokiany sy ny finoany? Ahoana no hanaovantsika toy izany koa?`

`3. Na dia takatsika aza fa fanomezana avy amin'Andriamanitra ny finoana (Rôm. 12:3), inona ny anjara asantsika eo amin'ny fandraisana sy fikolokoloana izany fanomezana izany?`