---
title:  Ny finoan-dRahaba
date:   09/03/2022
---

`Vakio ny Heb. 11:31 sy ny Jos. 2:9-11. Nahoana i Rahaba, izay vehivavy janga no sady jentilisa, no tafiditra ao amin'ny andalan-teny miresaka ny amin'ireo olona masin'ny Baiboly?`

Azo antoka fa i Rahaba no olona tsy nampoizina indrindra ho hita ao amin'ny Heb. 11. Iray amin'ireo vehivavy anankiroa voatonona anarana ao anefa izy. Izy no fahafolo ao amin'io fitanisana io; ireo teo alohany dia razambe sy patriariky ny Isiraely ary samy noheverina ho marina avokoa. Rehefa tonga teo amin-dRahaba kosa ny fitanisana dia hita fa ankoatra ny maha-vehivavy azy dia jentilisa izy no sady vehivavy janga.

Ny zava-mahagaga indrindra dia ny nametrahana azy ho ivon'io toko io no sady mamarana izany. Fomba manokana no nandaharana io fitanisana io. Isaky ny fitanisana dia nampiasaina hatrany ny teny hoe "finoana no (...)". Izao no rafitra nanaovana izany: "finoana no nanaovan'i izao sy izao" na koa "finoana no nitrangan'izao sy izao tamin'i ...". Izany famerimberenan-teny izany dia mahatonga ny mpamaky hiandry ny hanaovana ny fanambarana farany manao hoe: "Finoana no nitarihan'i Josoa ny olona hiditra ao amin'ny tany nampanantenaina."

Tsy izany anefa no voalaza ao amin'ny lahatsoratra. Nodinganina i Josoa ka ilay vehivavy janga no naka ny toerany. Rehefa voateny ny anaran-dRahaba dia nitsahatra tampoka ny famerimberenan-teny, ary hoy Paoly: "Ary inona koa no holazaiko?"- Heb. 11:32. Rehefa izay dia nitanisa maimaika anarana sy toe-javatra maromaro izay tsy nohazavainy an-tsipiriany izy.

Ny asa naneho ny finoan-dRahaba dia ny nandrenesany sy ny ninoany ary ny nankatoavany na dia tsy nahita maso aza izy. Tsy hitany ny loza tany Egipta na koa ny nanafahana ny olona teo amin'ny Ranomasina Mena, na ny rano niboiboika avy teo amin'ny vatolampy, na ny mofo nilatsaka avy tany an-danitra kanefa dia nino izy. Ohatra tsara ho an'ireo mpihaino ny bokin'ny Hebreo izy, dia ireo izay tsy nandre an'i Jesôsy nitory teny na nanao fahagagana ary ohatra tsara ho antsika koa izay tsy nahita na inona na inona tamin'ireo zavatra ireo.

"Vehivavy janga nonina teo amin'ny mandan'i Jeriko i Rahaba. Izy no nanafina ireo mpisafo tany isiraelita anankiroa izay nirahina hizaha ny toetry ny fiarovana ao amin'io tanana io. Noho ny fahatsaram-po nasehony tamin'izy ireo sy ny fanambarany ny finoany an'Andriamanitra dia nampanantena azy ireo mpisafo tany ireo fa hiaro ny ainy sy ny fianakaviany rehefa hanafika an'i Jerikô."- Fampidirana mikasika an-dRahaba ao amin'ny "Daughters of God", t. 35.

Rehefa izay dia manohy ny teniny Paoly (Heb. 11:35-38) ka mitanisa ireo zava-tsarotra natrehin'ny maro. Ny hoe "tsy mety nanao izay hahafahany" - Heb. 11:35, dia midika fa azon'izy ireo natao ny nandositra ireo toe-javatra ireo saingy nisafidy tsy hanao izany izy noho ny fibanjinany ny famalian-tsoan'Andriamanitra.

`Na dia tsy hitantsika maso aza ireto toe-javatra ireto (ny famoronana nandritra ny henemana, ny fanafahana ny Isiraely, ny hazo fijalian'i Kristy), nahoana isika no manana antony tokony hinoana fa nisy tokoa izany?`