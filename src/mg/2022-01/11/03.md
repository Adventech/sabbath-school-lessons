---
title:  " Ny finoan' i Abrahama"
date:   07/03/2022
---

Faritan'ny bokin'ny Hebreo ho "fahatokiana ny amin'ny zavatra antenaina, fanehoana ny zavatra tsy hita" - Heb. 11:1 ny finoana. Rehefa izay dia mitanisa ireo olona mahatoky teo amin'ny tantaran'ny Isiraely izy ho fanehoana ny ohatry ny finoana sy ny fomba nanehoan'izy ireo ny finoany tamin'ny asany.

`Vakio ny Heb. 11:1-19. Inona no nataon'ireo "mahery fon'ny finoana ireo, izay naneho ny finoany? Ahoana no ifandraisan'ny asa nataon'izy ireo amin'ny fanantenana ny zavatra tsy hita? Ny finoan' i Abrahama`

Azo inoana tokoa fa i Abrahama no olona manan-danja indrindra ao arnin'io toko io. Mitondra fampianarana mahakasika ny tena toetry ny finoana tokoa ny asa farany izay naneho finoana nataony.

Nomarihin'ny bokin'ny Hebreo fa toa maneho fifanoheran-kevitra avy amin'Andriamanitra ny toromarika nomeny an'i Abrahama ny amin'ny hanolorana an'i Isaka ho fanatitra (Heb. 11:17,18). Tsy i Isaka irery no zanaka lahin'i Abrahama. I Isimaela no zanaka lahimatoany kanefa nanambara taminy Andriamanitra fa mety aminy ny manaiky ny fangatahan'i Saraha ny handroahana an'i Isimaela sy ny reniny satria hiahy azy ireo Izy, ary koa avy amin'i Isaka no hantsoina izay taranaka ho azy (Gen. 21:12,13). Ao amin'ny toko manaraka anefa dia mangataka amin'i Abrahama Andriamanitra mba hanolotra an'i Isaka ho fanatitra hodorana. Toy ny mifanohitra tanteraka amin'ny teny fikasana nomen'Andriamanitra tao amin'ny Gen. 12--21 ny toromarika nomeny ao amin'ny Gen. 22.

Mandravona ny bokin'ny Hebreo fa tamin'ny fomba mahagaga no namahan'i Abrahama izany olana saro-bahana izany rehefa nanao tsoa-kevitra izy fa hanangana an'i Isaka amin'ny maty Andriamanitra aorian'ny hanaterany azy ho fanatitra. Mahatalanjona tokoa izany satria tsy mbola nisy natsangana tamin'ny maty tamin'izany andro izany. Hita anefa fa ny fanandramana niainan'i Abrahama niaraka tamin'Andriamanitra tamin'ny lasa no nahatonga azy hihevitra tahaka izany. Marihin'ny Heb. 11:12 fa i Isaka dia nohariana tamin'ny alalan'ny herin'Andriamanitra avy tamin'ny iray "izay efa toy ny maty". Nanambara ihany koa i Paoly fa na dia "efa toy ny maty" aza i Abrahama ary efa nitsaha-jaza i Saraha, "dia nanantena ihany izy ka nino, mba ho rain'ny firenena maro" na dia tsy nisy fanantenana aza. Ninoany mantsy fa Andriamanitra dia "mamelona ny maty sy miantso ny tsy misy toy ny misy" - RÃ´m. 4:17-20. Araka izany, azo inoana fa nihevitra i Abrahama fa raha efa nampisy an'i Isaka avy tamin'izay toy ny maty Andriamanitra dia azony atao indray izany. Ny fitarihan'Andriamanitra tamin'ny lasa no nahitan'i Abrahama taratra ny amin'izay azony atao amin'ny hoavy.

`Zava-dehibe tokoa ho an'ny fijoroan' ny finoantsika sy ny fitokiantsika amin'Andriamanitra ankehitriny ny fisaintsainana ny nitondrany ny fiainantsika tamin'ny lasa, nahoana?`