---
title:  "Ny marina amin'ny finoana no ho velona "
date:   06/03/2022
---

`Vakio ny Heb. 10:35-39. lnona no ambaran' Andriamanitra amintsika ao amin'ireo andalan-tSoratra Masina ireo?`

Toetra mampiavaka ny vahoakan' Andriamanitra amin'ny andro farany ny faharetana; tsy handray ny teny fikasana izy ireo raha tsy manana izany (Apôk. 13:10; Apôk. 14:12). Ilain'ny mpino anefa ny "hihazona mafy" ny finoana (Heb. 10:23; Heb. 4:14) mba hananany faharetana. Nambaran'i Paoly fa tsy nandray ny teny fikasana ireo taranaka tany an'efitra noho ny tsy finoan'izy ireo (Heb. 3:19). Asehon'ny bokin'ny Hebreo an-tsary tahaka ny eo an-tokonan'ny fahatanterahan'ny teny fikasana ihany koa ny mpino (Heb. 9:28; Heb. 10:25, 36-38), ary ambara fa ilain'ny mpino ny hampiasa finoana, raha tian'izy ireo ny handray ny teny fikasana (Heb. 10:39).

Teny nalaina tao amin'ny Hab. 2:2-4 no nentin'i Paoly nampiditra ny resaka mahakasika ny finoana. Nanontany an'Andriamanitra ny antony nandeferany tamin'ireo olona mpamitaka izay nampahory ny marina i Habakoka (Hab. 1:12-17). Niaritra fahoriana ity mpaminany ity sy ireo olony ka naniry ny hidiran' Andriamanitra an-tsehatra. Namaly anefa Andriamanitra fa misy fotoana efa voatondro ho fahatanterahan'ny teny fikasany, noho izany dia ireo ny niandry (Hab. 2:2-4). Tahaka antsika i Habakoka sy ireo olony: velona eo anelanelan'ny fotoana nanomezana ny teny fikasana sy ny fotoana hahatanterahan'izany. Mitohy ny hafatrAndriamanitra ao amin'ny Hebreo: "ho tonga Ilay ho avy, fa tsy hitaredretra" - Heb. 10:37; jereo ihany koa ny Hab. 2:3.

Manondro an'i Jesosy io hafatra io. Izy hay marina, ilay fanehoana mivantana ny finoana izay sitrak' Andriamanitra ary koa mitondra fiainana (Heb. 10:5-10) . Nahoana ary Izy no "hitaredretra"? Tsy hitaredretra Izy. Efa tonga tety Izy mba ho faty ho antsika (Heb. 9:15-26) ary azo antoka fa ho avy indray amin'ny fotoana voatendry (Heb. 9:27,28; Heb. 10:25).

Mitohy ihany ny hafatr' Andriamanitra: "ny oloko marina dia ho velon'ny finoana" - Heb. 10:38. Tahaka izany koa no ambaran'i Paoly ao amin'ny Rom. 1:17 sy ny Gal. 3:11. Manokana kokoa ny fanazavana entin' ny Rôm. 1:16,17 izay manambara fa ny faharnarinan'Andriamanitra dia aseho "avy amin'ny finoana sy ho amin'ny finoana". Izao no tian'i Paoly hambara: mahatoky amin'ny teny fikasany Andriamanitra ary izany fahatokiany izany no miteraka ny finoantsika sy/ na ny fahatokiantsika.

Araka izany, satria mitoetra ho mahatoky amin'ny teny fikasany Andriamanitra (2 Tim. 2:13) dia hitoetra ho mahatoky koa ny marina ho setrin'izany fahatokian'Andriamanitra izany. Nahoana no zava-dehibe ny fanekena fa avy amin'ny fahatokian' Andriamanitra ny finoantsika ary izany fahatokiany izany no ain'ny finoana?

`Ahoana no ianarantsika hitoky bebe kokoa amin'ny fahatokiany amintsika sy ireo fampanantenana nataony?`