---
title:  "I Mosesy : Nino izay tsy hita"
date:   08/03/2022
---

`Vakio ny Heb. 11:20-28. Inona no nataon'ireo olon'ny finoana ireo? Ahoana no ifandraisan'ny asan'izy ireo amin'ny fanantenana sy izay tsy hita maso? `

I Mosesy no ohatra lehibe faharoa ao amin'io tokon'ny finoana io. Fihetsika roa naneho fihaikana ny mpanjaka no nanamarika ny fiandohan'ny tantaram-piainan'i Mosesy sy ny famaranana izany. Nafenin'ireo ray aman-dreniny Mosesy fony izy vao teraka satria "tsy natahorany ny didin'ny mpanjaka"-Heb. 11:23; ary nandao an'i Egipta izy "ka tsy natahorany ny fahatezeran'ny mpanjaka" - Heb. 11:27. Ny fihetsika manan-danja indrindra nataony dia ny nandavany "tsy hatao hoe zanaky ny zanakavavin'i Farao" - Heb. 11:24. Ny fiantsoana ny reny nanangana an'i Mosesy hoe "zanakavavin'i Farao" dia midika fa i Mosesy no ho Farao manaraka. Efa nafoin'i Mosesy anefa ny toerana mety ho azony ao aoriana, dia ny ho mpanapaka ny firenena mahery indrindra tamin'izany andro izany ka naleony nisafidy ny ho mpitarika ireo andevo vao nafahana - mpitsoa-ponenana aza raha ny marina.

`Ampitahao ny Heb. 11:24-27 sy ny Heb. 10:32-35. Inona no mampitovy ny toe-javatra niainan'ireo olona voalohany niantefan'ny bokin'ny Hebreo sy ny fanandramana niainan'i Mosesy?`

Ny fahalehibiazan'i Mosesy dia ny fahaizany mijery any an-koatry ny farnpanantenan'ny mpanjakan'i Egipta ka nijereny ny tsy hita, dia ny teny fikasan'Andriamanitra izany. Ambaran'ny bokin'ny Hebreo ny tsiambaratelon'izany, dia ny nibanjinany ny "famalian-tsoa" fa tsy ny harenan'i Egipta. Izany famalian-tsoa izany ihany no valiny resahin'ny Heb. 10:35, izay nampanantenain' Andriamanitra ho an'ireo rehetra mino Azy.

Azo antoka tokoa fa niasa tamin-kery tao am-pon'ireo olona voalohany namaky ny bokin'ny Hebreo ny tenin'i Paoly momba ny fanapahan-kevitr'i Mosesy. Niaritra teny maharary sy fanaratsiana izy ireo noho ny amin'ny finoany an'i Kristy. Nampahorina ihany koa no sady very fananana izy ireo (Heb. 10:32-34). Nampidirina am-ponja ny sasany tamin'izy ireo (Heb. 13:3). I Mosesy koa dia nifidy ny hampahorina niaraka tamin'ireo vahoakan'Andriamanitra; nanakalo ny harenan'i Egipta tamin'ny fiaretana ireo teny maharary noho ny amin'i Kristy izy satria ninoany fa lehibe lavitra noho izay azon'i Egipta natolotra azy ny valisoan'i Kristy. 

`Inona avy ireo ady mafy natrehinao noho ny amin'ny finoanao? Inona no nafoinao noho ny amin'izany finoanao izany? Mendrika izany anefa ny valim-pitia na dia tsy hita izao ankehitriny izao aza, nahoana? `