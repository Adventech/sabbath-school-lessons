---
title:  "Tsy misy fanatitra noho ny ota intsony"
date:   08/02/2022
---

Lehibe tokoa ny fitoviana misy eo amin'ny fampitandremana hita ao amin'ny Heb. 6:4,6 sy ny Heb. 10:26-29. Hazavain'i Paoly fa ny fandavana ny sorona nataon'i Jesôsy dia hahatonga ny mpamaky azy tsy hahazo famelan-keloka satria tsy misy fomba hafa hahazoana famelana ny ota afa-tsy i Jesôsy (Heb. 10:1-14) .

`Vakio ny Heb. 10:26-29. Fomba telo manao ahoana no ilazalazan'ny mpanoratra ny fahotana izay tsy hahazoana famelana?`

Tsy milaza tsy akory ny mpanoratra fa tsy misy ny fanavotana atao ho an'ny fahotana vita aorian'ny fahalalana ny fahamarinana. Efa nanendry an'i Jesôsy ho Mpisolovava antsika Andriamanitra (1 Jao. 2:1). Amin'ny alalany no hahazoantsika famelan-keloka (1 Jao. 1:9). Ny fahotana izay voalaza fa tsy azo anaovana fanatitra na fanavotana dia ny fanitsakitsahana ny Zanak'Andriamanitra sy ny fanaovana ny ran'ny fanekena ho zavatra tsy masina ary ny faniratsirana ny Fanahy Masina (Heb. 10:29). Andeha haverintsika hojerena hevitr'ireo teny ireo.

Maneho ny fandavana ny fitsipik'i Jesôsy ny hoe "nanitsaka ny Zanak'Andriamanitra" - Heb. 10:29. Ny anarana hoe "Zanak'Andriamanitra" dia mampahatsiahy ny mpihaino fa nametraka an'i Jesôsy ho eo an-tanany ankavanana Andriamanitra ary nanome toky fa hanao ny fahavalony ho "fitoeran-tongony" Heb. 1:13; jereo koa ny Heb. 1:5,12,14). Ny fanitsahana an'i Jesôsy dia midika fa nandray an'i Jesôsy ho fahavalo ilay olona nihemotra raha jerena ny tontolon-kevitr'io epistily io (Heb. 1:13) dia azo ambara ho toy izao ny fiheveran'ilay olona nihemotra: nalana tsy ho eo amin'ny seza fiandrianana i Jesôsy (izy ilay mihemotra no mandray izany seza fiandrianana izany, ary itsahiny tahaka ny fitoeran-tongotra. Izany no nirin'i Losifera hatao tany an-danitra (Isa. 14:12-14), ary izany no hezahin'ilay "lehilahy mpandika lalàna" hatao amin'ny hoavy (2 Tes. 2:3,4, DIEM). 

Ny hoe "nanao ny ran'ny fanekena (...) ho zavatra tsy masina' dia manondro ny fandavana ny sorona nataon'i Jesôsy (Heb. Ny fiheverana izany dia maneho fa tsy misy ny hery manadio ananan'ny ran'i Jesôsy.

Manan-danja tokoa ny hoe "naniratsira ny Fanahin'ny fahasoavana". Ny teny grika enybrisas ("maniratsira", "miteny ratsy) dia manondro ny fanehoana avonavona. Mifanohitra tanteraka amin'ny toetry ny Fanahy Masina izay "Fanahin'ny fahasoavana" izany. Maneho izany fa faniratsirana no avalin'ilay olona mihemotra ny fahasoavana atolotr'Andriamanitra.

Mipetraka eo amin'ny toerana tsy ahafahana miaro azy ilay olona mihemotra. Mandà an'i Jesôsy sy ny sorona nataony ary ny Fanahy masina izy.