---
title:  "Jesôsy Ilay vatofantsiky ny aina"
date:   10/02/2022
---

Fanehoana mahafinaritra ny toky ananantsika ao amin'i Kristy no amaranan'i Paoly ny fampitandremana nataony mikasika ny fihemorana sy ny fampaherezana mba hananan'ny mpamaky azy fitiavana sy finoana.

`Vakio ny Heb. 6:17-20. Fomba ahoana no nanomezan'Andriamanitra antoka antsika ny amin'ny teny fikasany?`

Fomba marobe no nampiasain'Andriamanitra hanomezana antoka antsika ny amin'ny teny fikasany. Voalohany, nampiasainy ny fianianana (Heb. 6:17). Ny Soratra Masina dia manambara fa ny fianianana nataon'Andriamanitra tamin'i Abrahama sy i Davida no tonga fototry ny toky ananan'ny lsiraely momba ny fahazoany sitraka eo imason'Andriamanitra. Ny fianianana nataon'Andriamanitra tamin'i Abrahama no nentin'i Mosesy naka toky ny amin'ny famelana ny heloky ny lsiraely taorian'ny fihemorana, raha nanao ilay ombilahikely volamena izy ireo (jereo ny Eks. 32:11-14; Gen. 22:16-18). Hery ho an'izany fitalahoany izany ny toetra tsy miova ananan'ny fianianan'Andriamanitra (Rôm. 9:4; Rôm. 11:28,29).

Tahaka izany koa, rehefa nanao fanelanelanana ho an'ny Isiraely teo anatrehan'Andriamanitra ny mpanao Salamo dia nitaky ny fianianana nataon'Andriamanitra tamin'i Davida  ho azy. Izao no nambaran'Andriamanitra tamin'izany: "Ny fanekeko tsy hotsoahako, ary ny nolazain'ny molotro tsy hovako. Izao zavatra iray loha izao no nianianako tamin'ny fahamasinako, tsy handainga amin'i Davida mihitsy Aho: ny taranany haharitra mandrakizay, ary ny seza fiandrianany ho tahaka ny masoandro eo anatrehako; hampitoerina mandrakizay tahaka ny volana izy, tahaka ny vavolombelona marina any an-danitra."- Sal. 89:34-37. Ambaran'ny TV fa samy tanteraka tao amin'i Jesôsy , ilay taranak'i Abrahama, izay nasandratra sy napetraka teo ambonin'ny seza fiandrianan'i Davida, ireo fianianana ireo (Gal. 3:13-16; Lio. 1:31-33, 54-55).

Faharoa, nanome antoka ny amin'ny teny fikasany ho antsika Andriamanitra tamin'ny nametrahany an'i Jesôsy ho eo an-tanany an-kavanana. Ny fiakaran'i Jesôsy any an-danitra dia manamafy ny teny fikasana natao tamin'ny mpino satria nasandratra "ho Mpialoha antsika" Izy (Heb. 6:20). Araka izany, ny fiakaran'i Jesôsy any an-danitra dia maneho ny maha-azo antoka ny famonjena atolotra antsika. Nentin'Andriamanitra ho any amin'ny voninahitra i Jesôsy "noho ny fitondrany ny fahafatesana", mba hitondrany "zanaka maro ho any amin'ny voninahitra" (Heb. 2:9,10).

Ny fijoroan'i Jesôsy eo anatrehan'ny Ray dia "vatofantsiky ny aina" - Heb. 6:19, izay mifikitra amin'ny seza fiandrianan'Andriamanitra. Naseho tamin'ny fahatanterahan'ny teny fikasana tamin'ny alalan'i Jesôsy ny voninahitry ny fanjakan'Andriamanitra. Inona indray ny toky ilaintsika ankoatra izany?

`Inona no tsapanao rehefa mieritreritra ianao fa nanao fianianana taminao Andriamanitra? Izany fisainana izany ihany dia efa ampy hanome toky ny amin'ny famonjena na dia eo aza ny fahatsapanao ho tsy mendrika, nahoana?`