---
title:  "Manandrana ny fahatsaran’ny tenin’Andriamanitra"
date:   06/02/2022
---

`Vakio ny Heb. 6:4,5. Inona no nomena ny mpino tao amin'i Kristy raha mbola nahatoky taminy izy ireo? `

Ny hoe " nohazavaina" dia midika hoe niaina ny fanandraman'ny fiovam-po (Heb. 10:32). Manondro ireo izay niala tamin'ny haizin'ny herin'i Satana ho amin'ny fahazavan'Andriamanitra izany (Asa. 26:17,18). Tondroiny koa ny fanafahana amin'ny fahotana (Efes. 5:11) sy ny tsy fahalalana (1 Tes. 5:4,5). Ny endriky ny matoanteny ampiasaina eto dia maneho fa asa nataon'Andriamanitra tamin'ny alalan'i Jesôsy Ilay "famirapiratan'ny voninahiny" izany fanazavana izany (Heb. 1:3).

Fomba fiteny mitovy hevitra ny hoe " nanandrana ny fanomezana avy any an-danitra" sy ny hoe "nandray ny Fanahy Masina". Azo heverina fa manondro ny fahasoavan'Andriamanitra (Rôm. 5:15) ny "fanomezana" , na koa manondro ny Fanahy Masina izay nampiasain'Andriamanitra hanolorana ny fahasoavana (Asa. 2:38). Ireo izay "nanandrana" ny Fanahy Masina (Jao. 7:37-39; 1Kôr. 12:13) dia nanandrana ny "fahasoavan"'Andriamanitra; tafiditra ao anatin'izany ny hery hoenti-manantanteraka ny sitrapony (Gal. 5:22,23).

Ny hoe "manandrana ny teny tsaran'Andriamanitra" - Heb. 6:5 dia miaina manokana ny fanandraman'ny fahamarinan'ny filazantsara (1 Pet. 2:2,3). Ny "herin'ny fiainana ho avy" dia manondro ireo fahagagana hataon'Andriamanitra ho an'ireo mpino amin'ny hoavy: ny fananganana amin'ny maty (Jao. 5:28,29), ny fanovana ny tenantsika ary ny fiainana mandrakizay. Ny mpino kosa dia efa "manandrana" izany sahady amin'izao ankehitriny izao. Efa nandraman'izy ireo ny fitsanganana ara-panahy (Kôl. 2:12,13), ny saina nohavaozina (Rôm. 12:2) ary ny fiainana mandrakizay ao amin'i Kristy (Jao. 5:24).

Azo antoka fa tao an-tsain'i Paoly ny taranaka tany an'efitra izay nanandrana ny fahasoavan'Andriamanitra sy ny famonjeny. "Nohazavain'ny" andri-afo ireo taranaka tany an'efitra (Neh. 9:12,19; Sal. 105:39), ary nisitraka ny fanomezan'ny lanitra dia ny mana izany (Eks. 16:15); noraisiny ny Fanahy Masina (Neh. 9:20); nandramany ny "teny tsaran'Andriamanitra" - Jos. 21:45 ary ny " herin'ny fiainana ho avy" no nanafaka azy ireo avy tany Egipta tamin'ny "fahagagana sy famantarana" (Asa. 7:36). Nanambara ihany koa anefa i Paoly fa tahaka ny nihemoran'ireo taranaka tany an'efitra teo anatrehan'Andriamanitra na dia teo aza ireo porofo ireo (Nom. 14:1-35) no isian'ny loza mananontanona ny mpihaino ny Hebreo amin'ny mety hanaovany izany koa na dia eo aza ireo porofon'ny fahasoavan'Andriamanitra rehetra izay efa hitany. 

`Inona ny fanandramana manokana niainanao mikasika ny zavatra resahin'ireo toko sy andininy ao amin'ny bokin'ny Hebreo ireo? Ahoana ohatra ny niainanao ny fanandraman'ny fahazavana izay resahin'ny andalan-teny ao?`