---
title:  Fianarana fanampiny
date:   11/02/2022
---

Vakio ny "Jaona, ilay mpianatra malala", tt. 475-481 ao amin'ny VM; "Jodasy", tt. 767-775 ao amin'ny IFM.

"Amin'ny ady rehetra efa nataon'olombelona, dia ny ady amin'ny tena no ady lehibe indrindra. Ny fanolorana ny tena, izany hoe: fanolorana izay rehetra ananana hotapahin'ny sitrapon' Andriamanitra, dia mila fitolomana fatratra; tena ilaina anefa izany amin'ny fanavaozana sy ny fanamasinana antsika."- DHK (ed faha-100 taona), t. 51.

"Naniry hitovy tamin'ny Tompony i Jaona, ka avy amin'ny hery manovan'io fitiavana io no nahatonga azy ho manetry tena sy malemy fanahy. Voasarona tao amin'i Kristy ny maha-izy azy. Nitolo-batana tanteraka hiasan'io hery mahatalanjona io mihoatra noho ny namany rehetra i Jaona (...)

Izany fitiavany fatratra an'i Kristy izany no nanosika azy hankeo anilany akaiky dia akaiky. Samy tian'ny Mpamonjy izy roa ambin'ny folo lahy, fa i Jaona kosa no vonon-kandray indrindra ny fitiavana natolotra azy. Izy no zandriny indrindra, ka nosokafany hidiran'i Jesôsy  ny fony nifamatotra tamin'ny finoan'ny fahatanorana. Noho izany no nananany fiombonana akaiky indrindra tamin'ny Mpamonjy; ka tamin'ny alalany no nanomezan'ny Mpamonjy ho an'izao tontolo izao ny fampianarana ara-panahy ambony indrindra.

Namirapiratra avy teo amin'ny salovan-tavany ny hakanton'ny fanamasinana izay nahatonga azy ho olom-baovao, toy izay hita taratra teo amin'ny tenan'i Jesôsy. Tamim-piankohofana nentanim-pitiavana no nibanjinany ny Mpamonjy, mandra-pahatongan'ny hany faniriany hitovy aminy ho tanteraka, ka hanarahany Azy. Taratry ny toetran'ny Tompony ny toetra hita teo aminy."- VM, tt. 479, 480.

### FANONTANIANA HIFANAKALOZAN-KEVITRA:

`1. Ahitana fifanoherana lehibe teo amin'ny fiainan'i Jaona, ilay mpianatra malala, sy i Jodasy Iskariota. Rehefa nahita an'i Jaona sy ny rahalahiny i Jesôsy dia nantsoiny hoe "Boaneryjesy" izy ireo. Nanana kilema lehibe i Jaona. Nanana ny kilemany koa i Jodasy saingy tsy lehibe na ratsy mihoatra ny an'i Jaona Izany. Nahoana I Jaona no voaova hanahaka an'i Jesôsy fa i Jodasy kosa nanota tamin'ny Fanahy Masina? Inona ny naha-samy hafa azy ireo?`

`2. Manasa ny mpino hitondra ny hazo fijaliana sy hanaraka Azy i Jesôsy. Inona no maha-samy hafa ny hoe mitondra ny hazo fijaliana sy mizaka ny fampahoriana ataon'ny hafa?`

`3. Nahoana Andriamanitra no mitaky ny fampileferantsika ny fiainantsika manontolo Aminy? Inona no ifandraisan'ny safidy malalaka sy ny famonjena?`