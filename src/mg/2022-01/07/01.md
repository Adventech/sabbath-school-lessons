---
title:  "Jesôsy Ilay vatofantsiky ny aina"
date:   05/02/2022
---

### Hodinihina mandritra ny herinandro: 
Heb. 6:4-6; Mat. 16:24; Rôm. 6:6; Heb. 10:26-29; Heb. 6:9-13; Heb. 6:17-20.

> <p>Tsianjery:</p> 
> " (...) ny fanantenana (...) izay ananantsika ho vatofantsiky ny aina sady mafy no tsy mihetsika ary miditra any anatin'ny efitra lamba; tany no nidiran'i Jesôsy ho Mpialoha antsika, rehefa tonga Mpisoronabe `mandrakizay araka ny fanaon'i Melkizedeka' Izy." Heb. 6:18,19,20.

### Fampidirana

Mampiato kely ny fanazavana ara-teôlôjia momba ny asa fisoronana ataon'i Jesôsy ho antsika ny Heb. 5:11-14, 6:1-20, izay ampidiran'i Paoly fananarana hentitra mikasika ny loza mananontanona ny amin'ny hialana amin'i Kristy. Nisy tokoa ny loza nananontanona ny olona ny amin'ny hitotonganan'izy ireo ho amin'ny tsy finoana sy ny fahakiviana. Natahotra ny apôstôly Paoly andrao ho simba ny fahatakarana ara-panahin'ireo mpamaky ny epistiliny sy mpihaino azy noho ny toe-java-tsarotra natrehin'izy ireo; raha izany mantsy dia hitsahatra ny fitomboan'izy ireo eo amin'ny fahatakarana sy ny fiainana ny filazantsara. Moa ve izany loza izany tsy mananontanona antsika rehetra koa, dia ny fahakiviana eo anatrehan'ny fizahan-toetra izay miteraka fihemorana?

Fampaherezana feno fitiavana kosa no mamarana izany fananarana hentitra izany. Asehon'i Paoly amin'ireo mpamaky azy fa matoky azy ireo izy, ary asandrany ho fanehoana mivantana ny teny fikasan'Andriamanitra ny amin'ny famonjena azy i Jesôsy (Heb. 6:9-20). Miverina ao amin'ny Heb. 10:26-39 izany fampitandremana sy fampaherezana izany. Hodinihintsika izany fifampitohizan'ny fananarana sy ny fampaherezana izany, ary ifantohantsika ny teny mampahery omen'i Jesôsy antsika.

_*Famerenana ny lesona ny sabata 12 Febroary._