---
title:  "Tsy azo havaozina intsony"
date:   07/02/2022
---

`Ampitahao ny Heb. 6:4-6; Mat. 16:24; Rôm. 6:6; Gal. 2:20; Gal. 5:24 ary ny Gal. 6:14. Inona ny hevitra azo sintonina avy amin'izany fampitahana izany momba ny hevitry ny hoe manombo an'i Kristy? `

Manasongadina ny teny hoe "tsy azo" ny lahatsoratra niaingana amin'ny teny grika. Tsy azon'Andriamanitra havaozina indray ireo izay "nihemotra" satria "manombo ny Zanak'Andriamanitra indray amin'ny hazo fijaliana" Heb. 6:6. Tian'i Paoly ny hanasongadina fa "tsy misy anarana hafa ambanin'ny lanitra nomena ny olona izay hahazoantsika famonjena" - Asa. 4:12. Tsy azo heverina mihitsy ny hahazoana famonjena amin'ny fomba hafa, tahaka ny tsy ahaizan'Andriamanitra mandainga (Heb. 6:18) na koa tahaka ny tsy hahazoana sitraka Aminy raha tsy amin'ny finoana (Heb. 11:6).

Ny hoe manombo ny Zanak'Andriamanitra indray amin'ny hazo fijaliana dia sarinteny maneho izay mitranga ao anatin'ny fifandraisana manokana eo amin'i Jehôvah  sy ny mpino.

Rehefa nanombo an'i Jesôsy ireo mpitari-pivavahana dia nanao izany noho ny amin'i Jesôsy izay nanembantsembana ny fiandrianany sy ny fizakan-tenany. Araka izany dia nanantena izy ireo fa hamono an'i Jesôsy sy hamotika Ilay fahavalo matanjaka sy mampidi-doza. Tahaka izany koa, tonga fanelingelenana ho an'ny olona izay te hifehy ny fiainany manokana sy ny zavatra rehetra ny filazantsara. Ny votoatin'ny fiainana kristianina mantsy dia ny fitondrana ny hazo fijaliana sy fandavana ny tena (Mat. 16:24). Izany dia midika ho fanomboana an'izao tontolo izao" - Gal. 6:14, ny "toetsika taloha"- Rôm. 6:6 , ary ny nofo " mbamin'ny faniriany sy ny filàny"- Gal. 5:24. Tanjon'ny fiainana kristianina ny handalovantsika amina karazam-pahafatesana iray. Raha tsy miaina izany fanandraman'ny fahafatesana amin'ny tena izany isika dia tsy afaka handray ny fiainam-baovao izay irin'Andriamanitra hatolotra antsika (Rôm. 6:1-11).

Tolona mihatra aman'aina ny ady mafy eo amin'i Jesôsy sy ny izaho (Rôm. 8:7,8; Gal. 5:17). Ady sarotra tokoa izany ary tsy indray mandeha dia azo ny fandresena. Ny andalanteny eto dia tsy manondro olona izay tsy mahomby indraindray eo amin'ny ady ataony amin'ny "toetra taloha" sy ny "nofo". Ny fahotana eto dia ataon'ny olona izay efa niaina ny fanandraman'ny famonjena marina sy izay mifandraika amin'izany (Heb. 6:4,5), kanefa mahita an'i Jesôsy tahaka ny fanembantsembanana ny fiainana tiany hiainana; manjary manao zavatra izay mamono ny fifandraisana Aminy izy araka izany. Misy hatrany anefa ny fanantenana ho amin'ny famonjena raha tsy mbola misafidy ny hiodina tanteraka amin'i Kristy ny olona iray. 

`Inona no hevitry ny hoe maty ny amin'ny tena sy mitondra ny "hazo fijaliana"? Inona ny zavatra hitanao fa sarotra indrindra ny mametraka azy ho eo ambany fanapahan'i Kristy? `