---
title:  Manantena zavatra tsara
date:   09/02/2022
---

Rehefa avy nanao fananarana mafy sy hentitra ao amin'ny Heb. 6:4-8 i Paoly dia nanambara tamim-pitokiana fa tsy nihemotra teo anatrehan'ny Zanaka ireo mpamaky azy ary tsy hanao izany amin'ny hoavy. Mino izy fa handray ny fampitandremana nataony ireo mpihaino ireo ka hamoa voa tsara. Izy ireo dia tahaka ny "tany" izay ambolen'Andriamanitra ary mitondra ny vokatra izay nandrandrainy. Handray ny fitahian'Andriamanitra ireo olona ireo (Heb. 6:7), dia ny "famonjena" izany (Heb. 6:9).

`Vakio ny Heb. 6:9-12. Tanisao ireo zavatra tsara nataon'ny mpihaino sy mbola ataon'izy ireo, ary hazavao ny hevitrizany. `

Maneho ny fitiavany ny "anaran" ' Andriamanitra ny mpino, izany hoe, maneho ny fitiavany an'Andriamanitra amin'ny alalan'ny fanompoana ireo olona masina. Tsy tamin'ny lasa ihany no nanaovany izany asa izany fa notohizany izany. Tsy maneho ny tena toetran'ny olona iray anefa ny asa miavaka ataony. Tsy ny fanarahana fombam-pivavahana no porofo manan-danja indrindra anehoana ny fitiavana an'Andriamanitra fa ny asam-pitiavana atao amin'ny hafa, indrindra amin'ireo malahelo (Mat. 10:42; Mat. 25:31-46). Araka izany dia mananatra ny mpino Paoly mba tsy hanadino ny hanao soa (Heb. 13:2,16). Jereo ny Heb. 6:12. Mampitandrina ny mpihaino tsy ho "ketraka" na "kamo" (DIEM) io andalan-teny io; toetra ananan'ireo tsy mety mitombo ary koa tandindomin-doza amin'ny fihemorana izany (Heb. 5:11; Heb. 6:12). Tsy ny fihazonana an-tsaina ny finoana fotsiny no mahavelona ny fanantenana fa ny fanehoana io finoana io amin'ny alalan'ny asam-pitiavana (Rôm. 13:8-10).

Tian'i Paoly raha manao toy izay nataon'ireo mandova ny teny fikasana amin'ny alalan'ny finoana sy ny faharetana ny mpamaky ny bokin'ny Hebreo. Efa niresaka momba ireo taranaka tany an'efitra izay ohatra miiban'ny tsy finoana sy tsy fananam-paharetana izy, dia ireo izay tsy nandova ny zavatra nampanantenaina azy. Rehefa izay dia niresaka ny amin'i Abrahama izy (Heb. 6:13-15), izay ohatra anankiray amin'ireo nandova ny teny fikasana noho ny "finoany sy ny faharetany". Mitohy ny fitanisana ireo ohatra tsaran'ny olon'ny finoana ao amin'ny Heb. 11, ary miafara amin'i Jesôsy izany ao amin'ny Heb. 12, Izy ilay ohatra lehibe indrindran'ny finoana sy faharetana (Heb. 12:1-4). Toetran'ny olo-masin'ny andro farany voalaza ao amin'ny Apôk. 14:12 ny finoana sy ny faharetana ary ny fitandremana ny didy.

`Misy fotoana tsy maintsy anaovantsika teny fampitandremana amin' ireo olona tlantsika. Inona ny lesona azontsika sintonina avy amin'ny Apôstôly mahakasika ny fampitandremana sy fampaherezana ny hafa?`