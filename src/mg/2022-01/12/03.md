---
title:  L"Tonga eo amin'Andriamanitra mpitsara ny olona rehetra"
date:   14/03/2022
---

`Vakio ny Heb. 12:23. Raha fankalazana no resahina, nahoana no "mpitsara" no amaritana an'Andriamanitra? Ahoana no mety hisian'ny mpitsara na handraisan'ny mpitsara anjara ao anatin'ny fankalazana anankiray? Vakio koa ny Dan. 7:9,10,13-22.`

Maneho fitsarana ho avy ny fankalazana ao amin'ny Heb. 12:22-24. Andriamanitra, Ilay Mpitsara, no mpitarika ary misy boky velarina. Ny vokatr'io fitsarana araka ny voasoratra ao amin'ny boky io dia izao: ho azon'ny vahoakan'Andriamanitra ny fanjakana (Heb. 12:28).

Mampahatsiahy ilay fitsarana lehibe mialoha ny fiavian'i Kristy voalaza ao amin'ny Dan. 7 izany, izay mampiseho an'Andriamanitra, na "ny Fahagola" (Dan. 7:9), mipetraka eo amin'ny seza fiandrianana lelafo sady hodidinin'ny anjely "arivoarivo sy alinalinan (Dan. 7:10). Novelarina ny boky, ary nandresy tamin'ny fitsarana ireo "olo-masin'ny Avo Indrindra", izay nahazo ny fanjakana (Dan. 7:10,22).

Toy izany koa, manoritsoritra fitsarana miseho eo an-tendrombohitra Ziona, dia Jerosalema any an-danitra izay ahitana an'Andriamanitra, "Mpitsara ny olona rehetra" voaho-didin'ny "anjely tsy omby alinalina", ny Heb. 12:22-29. Ahitana lelafo koa ao anatin'izany seho izany (Heb. 12:29). Voaresaka ao ihany koa ny amin'ny boky satria "voasoratra" ao anatin'izany ny anaran'ireo olo-masina (Heb. 12:23), izay mampiseho fa nandresy tamin'ny fitsarana izy ireo. I Jesôsy no ivon'izany tranga izany (Heb. 12:24). Zanak'olombelona no ilazana Azy ao amin'ny Heb. 2, izay "voasatroka voninahitra aman-daza" rehefa avy nanandrana "fahafatesana" noho ny amintsika (Heb. 2:9). Voalaza ao amin'ny Heb. 2:10 fa niari-pahoriana Ilay "zanak'olombelona" mba hahafahany mitondra "zanaka maro ho any amin'ny voninahitra", izany hoe mba hahatonga ny mpino koa ho "voasatroka voninahitra aman-daza". Ankehitriny, efa nentin'ny "Zanaka" ao Ziona, ilay Jerosalema any an-danitra, ireo mpino noho ny tombontsoa avy amin'ny fanekena vaovao, ka nomena toky izy ireo fa ho azony ny fanjakana (Heb. 12:22-24,28). Vaovao mahafaly ho an'ny mpino tokoa, noho izany, io fitsarana io, satria fandresena ho azy ireo no vokany. Resy ilay dragona fahavalon'izy ireo ao anatin'izany fitsarana izany, dia ilay fahavalo tao ambadiky ny bibidia masiaka izay nanenjika ny mpino tamin'ny lasa (Dan. 7) sy mbola hanenjika azy ireo koa amin'ny hoavy (Apok. 13).

`Ahoana no anampian'ny lesona androany antsika hahatakatra fa "vaovao mahafaly" amin'izao vanim-potoana iainantsika izao ny fitsaran'Andriamanitra voalaza ao amin'ny hafatry ny anjely telo (Apôk. 14:6,7; ampitahao amin'ny Deo. 32:36; 1 Tant. 16:33-35)? `