---
title:  Fianarana fanampiny
date:   18/03/2022
---

"Mandritra ny arivo taona manelanelana ny fitsanganana voalohany sy faharoa no anaovana ny fitsarana ny ratsy fanahy. Manondro io fitsarana io ho toy ny toe-javatra manaraka ny fiavian'i Kristy fanindroany ny apostoly Paoly: 'Aza mitsara na inona na inona alohan'ny fotoana, dia ny fiavian'ny Tompo; izay hampiharihary ny zavatra takona ao amin'ny maizina ka hampiseho ny fikasan'ny fo'. Lazain'i Daniela fa rehefa tonga ny Fahagola dia 'homena rariny ny olo-masin'ny Avo Indrindra'. Amin'io fotoana io dia hanjaka sy ho mpisoron'Andriamanitra ny marina. Hoy i Jaona ao amin'ny Apôkalypsy hoe: 'Ary nahita ny seza fiandrianana maro aho. Ary nisy nipetraka teo amboniny, ary nomena fahefana hitsara izy'. 'Ho mpisoron'Andriamanitra sy Kristy ireo ka hiara-manjaka aminy arivo taona'. Amin'io fotoana io, araka ny nambaran'i Paoly mialoha eto, dia 'hitsara izao tontolo izao ny olona masina'. Miandry  amin'i Kristy izy mitsara ny ratsy fanahy, ka hampitaha ny asa nataony amin'ny bokin'ny fitsipika, dia ny Baiboly, ary nanao fanapahan-kevitra momba ny tsirairay, araka ny zavatra nataon'ny tenany avy. Avy eo dia tapahina ny anjara tsy maintsy hozakain'ny ratsy fanahy araka ny asany avy, ary soratana manandrify ny anarany ao amin'ny bokin'ny fahafatesana izany.

"Satana sy ny anjeliny koa dia tsarain'i Kristy sy ny vahoakany. Hoy i Paoly:'Tsy fantatrareo va fa hitsara anjely isika?' Ary i Joda nilaza fa 'anjely izay tsy nitana ny anjara fanapahany, fa nandao ny fonenany, dia voahazony amin'ny fatorana mandrakizay ao amin'ny rnaizina ho amin'ny andro fitsarana lehibe'."- HM, tt. 686,687.

### FANONTANIANA HIFANAKALOZAN-KEVITRA:

`1. Mandray anjara amin'ny fitsarana ny ratsy fanahy ny olo-masina (1Kôr. 6:3; Joda 6); Inona no ambaran'izany momba an'Andriamanitra? Tsy maneho izany fa amin'ny fomba mangarahara tokoa no anehoan'ny Tompo amintsika ny fahatsarany sy fahamarinany amin'ny famahany ny olan'ny fahotana sy faharatsiana?`

`2. Vakio ny Eks. 32:32; Sal. 56:8; Sal. 69:28; Sal. 139:16; Isa. 4:3; Dan. 12:1; Mal. 3:16; Lio. 10:20; Apôk. 13:8 sy ny Apôk. 17:8. Samy milaza ny bokin'Andriamanitra any an-danitra avokoa ireo. Inona avy no raketin'ireo boky ireo? Nahoana no zava-dehibe, ohatra, ny firaketan'Andriamanitra ao amin'ny boky ny ranomasontsika (Sal. 56:8)? Raha mahalala ny zava rehetra Andriamanitra, inona no ilana ireo boky firaketana ireo?`

`3. Araka ny hevitrao, nahoana no zava-dehibe ny namaranana ny epistily ho an'ny Hebreo amin'ny teny fikasana avy ao amin'ny Dan. 7? Nahoana no manan-danja tokoa izany ao anatin'ny tontolon-kevitry ny asa ataon'i Jesôsy any an-danitra? Inona no ampianarin'ny Dan. 7 antsika mikasika ny fiafaran'izay rehetra mety ho zavatry ny tany, izay sisam-pahotana?`