---
title:  "'Hianareo efa mby eo an-tendrombohitra Ziona'"
date:   13/03/2022
---

`Vakio ny Heb. 12:22-24. lnona no hazavain'i Paoly eto?`

Ambara eto fa efa tonga eo an-tendrombohitra Ziona isika ary mandray anjara amina fankalazana lehibe. "Fa hianareo kosa efa mby eo an-tendrombohitra Ziona, taneinan' Andriamanitra velona, dia Jerosalema any an-danitra, ary ho ao amin'ny anjely tsy omby alinalina" Heb. 12:22. Tonga eo amin'ny alalan'ny finoana isika, ao amin'Ilay Solontenantsika, dia i Jesôsy. Ahitana anjely tsy omby alinalina izany fankalazana izany, miaraka amin'Andriamanitra sy i Jesôsy izay ivon'izany fankalazana izany. Amin'ny maha-fiangonan'ny lahimatoa voasoratra any an-danitra" antsika no ahatongavantsika any (Heb. 12:23). Voasoratra ao amin'ny bokin'ny lanitra ny anarantsika, izay ahitana ny anaran'ny vahoaka nofidin'Andriamanitra (Eks. 32:32; Sal. 56:8; Dan. 12:1; Mal. 3:16; Lio. 10:20; Apôk. 13:8; Apôk. 17:8).

"Lahimatoa" isika satria iray lova amin'Ilay Lahimatoa ambony indrindra, dia i Jesôsy (Heb. 1:6). Araka izany dia tsy vahiny isika tsy akory fa mponina ao (ampitahao amin'ny Fil. 3:20). "Fanahin'ny olona marina izay efa natao tanteraka" ihany koa no amaritana antsika ao amin'ny Heb. 12:23. Fomba fiteny izany, izay ampiasaina koa ao amin'ny Heb 12:9, ao amin'ny hoe: "Rain'ny fanahy", entina ilazana fa Raintsika rehetra Andriamanitra, dia isika izay azo lazaina fa fanahy ihany koa.

Ho fankalazana ny fandraisan'i Jesôsy ny fanjakana sy ny fahefana, ho fanokanana ny asany amin'ny maha-Mpisorona Azy sy ny fanekena vaovao no anton'io fivoriana io. Araka ny bokin'ny Hebreo, ny tendrombohitra Ziona no toerana isehoan'ireo rehetra ireo. Salamo anankitelo ao amin'ny Heb. 1:5-14 no milazalaza momba ny fametrahana an Jesôsy eo amin'ny seza fiandrianana, ka ny tendrombohitra Ziona no toerana itrangan'izany (Sal. 2:6,7; Sal. 110:1,2; Sal. 102:21-27).

Teo an-tendrombohitra Ziona koa no nanendrena an'i Jesôsy ho "mpisorona mandrakizay" (Heb. 5:6); avy ao amin'ny Sal. 110:4 no nangalana izany. Teo an-tendrombohitra Ziona, araka io Salamo 110 io, no nanendrena ny Zanaka ho mpisoronabe (Sal. 110:2). Farany, ambaran'ny bokin'ny Hebreo fa ny nanokanana an'i Jesosy ho Mpisorona dia nanamarika ny fanokanana ny Fanekena vaovao koa (Heb. 7:11-22). Araka izany, teo an-tendrombohitra Ziona no vita sonia ny fanekena vaovao. Avy eo dia milazalaza ny amin'ilay lanonana miseho any an-danitra ny Heb. 12:22-24, rehefa niakatra tany i Jesôsy.

`Misy tokoa i Jesôsy sy ny asany amin'ny maha-mpisorona Azy ary ny fanekena vaovao; inona ireo fomba tsotra azontsika ankalazana izany eo amin'ny fiainantsika sy eo amin'ny fanompoam-pivavahana ataontsika? Nahoana no manatanjaka ny finoana ny firavoravoana ny amin'izany fahamarinana lehibe izany? `