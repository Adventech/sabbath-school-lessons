---
title:  Aoka ho feno fankasitrahana
date:   17/03/2022
---

Eo am-pamaranana dia tsindrian'ny bokin'ny Hebreo tsara ny fihetsika tokony hasetrintsika ny zava-mahatalanjona rehetra nataon'Andriamanitra ho antsika, dia ny fanehoantsika fankasitrahana Azy amin'ny alalan'ny fiankohofana Aminy araka ny tokony ho izy.

`Ampitahao ny Heb. 12:28 sy ny Heb. 13:15,16. Ahoana no anompoantsika sy iankohofantsika amin'Andriamanitra amin'ny fomba ankasitrahany?`

Tao amin'ny fanekena taloha dia ny fanaovana fanatitra biby no fomba nanehoan'ny olona ny fibebahany sy ny fankasitrahany, saingy famantarana ivelany ihany izany, manambara ny fankasitrahana sy ny fibebahana ao am-pon'ny mpivavaka. Araka izany, asehon'Andriamanitra mazava ao amin'ny Salamo sy amin'ny alalan'ny mpaminany fa tsy ny ran'ny biby atao fanatitra no ankasitrahany fa ny fisaorana sy ny asa tsara ary ny fahamarinan'ny mpivavaka Aminy (Sal. 50:7-23; Isa. 1:11-17).

Koa manasa antsika i Paoly mba hiankohoka amin'Ilay Andriamanitra ao amin'ny fitoerana masina any an-danitra, amin'ny alalan'ny fanati-piderana, ny fanekena ny Anarany, ary ny fanaovana asa soa, izay fivavahana ankasitrahany tokoa. Ety an-tany isika no manolotra ireny fanatitra ireny, fa ekena any an-danitra kosa izany ho fanatitra ankasitrahan'Andriamanitra. Fehin'ny antso rehetra nataony manerana ny epistily io fanasan'i Paoly io, mba hanekentsika ny anaran'i Jesôsy (Heb. 3:1; Heb. 4:14; Heb. 10:23) sy haharetantsika amin'ny fanaovan-tsoa (Heb. 6:10-12; Heb. 13:1,2,6).

Manasa ny mpihaino azy i Paoly mba hanao fanompoana sitrak'Andriamanitra" (Heb. 12:28); midika izany fa fanjaka-mpisorona tokoa izao ny mpino, izay natao tanteraka sy nohamasinina tamin'ny alalan'ny sorona nataon'i Jesôsy (Heb.10:10-14, 19-23). Tanteraka amin'izany ny fikasan'Andriamanitra ho an'ny Isiraely tany am-boalohany, fa ho fanjaka-mpisorona izy ka amin'ny alalany dia ho afaka hanambara ny vaovao mahafalin'ny famonjena amin'izao tontolo izao Andriamanitra (Eks. 19:4-6; 1 Pet. 2:9,10; Apôk. 1:6; Apôk. 5:10).

Hazavain'ny Heb. 13:1-6 amin'ny teny tsotra ny atao hoe manao soa sy mizara izay ananantsika. Midika ho fanehoana ny fifankatiavan'ny mpirahalahy izany, dia tahaka ny nitiavan'i Jesôsy antsika (Heb. 2:11,12). Izany hoe fahazotoana mampiantrano vahiny, mamangy ireo voafonja na izay nampahorina (Heb. 13:3), ary fandavana ny fijangajangana sy ny fieremana.

`Anisan'ny iankohofantsika amin'Andriamanitra ny fanaovan-tsoa sy ny fizarantsika izay ananantsika amin'ny hafa. Nahoana no zava-dehibe tokoa ny fahatakarana izany? Etsy andanin'izany anefa, inona no tena mahatonga ny fanati-panahy atolotsika an'Andriamanitra ho voaloto (Isa. 1:11-17)?`