---
title:  "'Fanjakana tsy azo ampihorohoroina'"
date:   16/03/2022
---

Efa nilaza Andriamanitra fa hampihorohoro ny lanitra sy ny tany, izany hoe handringana ireo firenena fahavalo. Misy zavatra ihany anefa tsy azo ampihorohoroina, ary tsy ho ringana.

`Ampitahao ny Sal. 15:5; Sal. 16:8; Sal. 21:7; Sal. 62:2; Sal. 112:6 sy ny Heb. 12:27. Inona avy ireo "zavatra tsy azo ampihorohoroina"?`

Dikan-teny maro amin'io Heb. 12:27 io ankehitriny no milaza fa ny fihorohoron'ny lanitra sy ny tany dia midika ho fialan'izy ireo amin'ny toerany ka tsy hiverenany intsony.

Mazava anefa ny Baiboly. Hamorona lanitra vaovao sy tany vaovao Andriamanitra (Isa. 65:17; Apôk. 21:1-4), ary hatsangana amin'ny maty isika ka hanana tena vaovao (1 Tes. 4:13-17; Fil. 3:20). Noho izany dia midika ho fanadiovana sy famoronana indray ilay fihorohoron'ny lanitra sy ny tany, fa tsy ny fialany tanteraka tsy akory. Hoforonina indray ireo zavatra efa misy eto, ary ho fonenan'ireo voavotra izany.

Hisy ihany ireo zavatra tsy ho voahozongozona sy tsy azo ampihorohoroina. Anisan'izany ny  olo-marina. Tsy hihorohoro izy ireo satria matoky an'Andriamanitra. Ny Mpahary no manohana azy ary miantoka ny fahavelomany.

Mariho ao amin'ny bokin'ny Hebreo fa tsy misaraka amin'i Jesôsy ny faharetana sy ny tsy fiovaovana. Izao no voalazan'ny Heb. 1:10-12 momba an'i Jesôsy: "Hianao, Jehovah ô, tany aloha no nanorenanao ny tany, ary asan'ny tananao ny lanitra; ireo dia ho levona, fa Hianao no maharitra; ary izy rehetra ho rovitra toy ny fitafiana, Ary toy ny lamba no hamalonanao azy, dia toy ny fitafiana, ka hovana izy; fa Hianao no tsy miova, ary ny taonanao no tsy ho tapitra." Ambaran'ny Hebreo koa fa maharitra mandrakizay ny fisoronan'i Jesôsy (Heb. 7:3,24), dia tahaka ny aharetan'ny lovan'ireo voavotra ihany koa (Heb. 10:34). Amin'ny fitsarana farany, ireo izay mihazona mafy an'i Jesôsy ka mitoetra ao Aminy dia tsy ho voahozongozona (Sal. 46:5).

Handray fanjakana tsy azo ampihorohoroina isika", araka ny voalaza ao amin'ny Heb. 12:28. Ny voasoratra ao amin'ny Dan. 7:18 no resahina eto, manao hoe: "ny olo-masin'ny Avo Indrindra no hahazo ny fanjakana ary hanana ny fanjakana mandrakizay alaovalo". lo ilay fanjakana "tsy ho rava mandrakizay" voalaza ao amin'ny Dan. 2:44. Ny Zanaka no tompon'io fanjakana io kanefa hozarainy amintsika izany. Hiara-mitsara Aminy ireo fahefana ratsy fanahy izay nanenjika antsika isika, araka ny voambara ao amin'ny Apôk. 20:4 (jereo koa ny 1 Kôr. 6:3).

`Raha ny horohoro no resahina, manao ahoana ianao ankehitriny? Raha manana olana ianao, inona ny safidy azonao atao ka hanampy anao amin'io lafiny, manan-danja io?`