---
title:  "Ny ilana ny efitra lamba"
date:   01/03/2022
---

Manana anjara asa anankiroa ny efitra lamba. Ny teny hoe "katepetasma" izay ilazan'ny Hebreo ny efitra lamba dia mety ilazana koa ilay fefy lamban'ny kianja (Eks. 38:18), na ilay varavarana lamba fidirana ho ao amin'ny efitra masina sy manasaraka azy amin'ny kianja (Eks. 36:37), na koa ilay efitra lamba anatiny izay manasaraka ny efitra masina amin'ny efitra masina indrindra (Eks. 26:31-35). Ireo lamba anankitelo ireo dia sady fidirana no fefy izay tsy misy afa-tsy olona sasantsasany ihany no mahazo mandalo aminy.

`Vakio ny Lev. 16:1,2 sy ny Lev. 10:1-3. Inona ny fampitandremana omena antsika ao amin'ireo andininy ireo?`

Fiarovana ho an'ny mpisorona ny efitra lamba rehefa manao fanompoana eo anatrehan'ilay Andriamanitra masina izy ireo. Taorian'ny fahotan'ny zanak' Isiraely tamin'ilay ombilahy kely volamena dia niteny tamin'i Mosesy Andriamanitra fa tsy mba hiaraka amin'izy ireo ho any amin'ny Tany nampanantenaina Izy fandrao handri-ngana azy ireo eny an-dalana, satria "olona mafy hatoka" izy ireo (Eks. 33:3). Noho izany dia nafindran'i Mosesy lavitra teny ivelan'ny toby ny trano-lay fihaonana (Eks. 33:7). Rehefa nanao fanelanelanana anefa i Mosesy dia neken'Andriamanitra ihany ny hiara-dia tamin'izy ireo (Eks. 33:12-20), saingy nisy fepetra maro napetrany ho fiarovana ny olona raha honina eo amin'izy ireo Izy.

Nisy fandaminana hentitra, ohatra, tsy maintsy narahin'ny Isiraely teo amin'ny fomba fitobiany. Tsy maintsy nanao efajoro nanodidina ny tabernakely izy ireo. Ankoatra izay dia nitoby nanodidina ny fitoerana masina ny Levita ho fiarovana izany sy ny fanaka eo aminy amin'izay mety ho fanembantsembanan'ny vahiny (Nom. 1:51; Nom. 3:10). Raha ny marina dia toy ny fefy lamba izy ireo, izay miaro ny vahoaka Isiraely: "Fa ny Levita kosa hitoby manodidina ny tabernakelin'ny Vavolombelona, mba tsy hisy fahatezerana hahatratra ny fiangonan'ny Zanak'Isiraely; ary ny Levita hitandrina ny anjara raharaha momba ny tabernakelin'ny Vavolombelona." - Nom. 1:53. Amin'ny maha-Mpisorontsika an'i Jes√¥sy dia fefy lamba niaro antsika koa Izy. Naorin'Andriamanitra teo anivontsika ny trano-lainy tamin'ny nahatongavan'i Kristy ho nofo ka nanjary afaka nibanjina ny voninahiny isika (Jao. 1:14-18). Nanjary azon'ilay Andriamanitra masina natao ny niaina teo anivon'ny olona feno tsy fahatanterahana.

`Saino ny hevitr'izany hoe: honina eo amin'ny vahoakany Ilay Andriamanitra Mpamorona, Ilay nahary izao rehetra izao, dia eo amin'ny vahoaka izay andevo eo am-pandosirana. Tsy manambara ve izany fa mety ho tena akaiky indrindra antsika tokoa Andriamanitra?`