---
title:  "Làlana vaovao sady velona mamaky ny efitra lamba"
date:   02/03/2022
---

`Vakio ny Heb. 10:19-22. Inona ny fanasana miantefa amintsika eto?`

Manambara ny bokin'ny Hebreo fa niditra tao amin'ny fitoerana masina any an-danitra i Jesôsy ary manasa antsika hanaraka Azy. Mifanaraka tsara amin'ilay hevitra naseho tany aloha izany, izay milaza fa i Jesôsy no "Tompo" sy Mpialoha ny mpino (Heb. 2:10; Heb. 6:19,20; Heb. 12:2). Ilay fanekena vaovao naorin'i Jesôsy tamin'ny sorona nataony sy ny niakarany ho any an-danitra no "lalana vaovao sady velona". Mifanohitra amin'ny fanoritsoritana ny fanekena taloha izay lazaina fa "tratra ela sy mihantitra" (Heb. 8:13) ny hoe "vaovao sady velona". Ny fanekena vaovao, izay nitondra famelan-keloka ho antsika sy nametraka ny lalana ao am-pontsika no nahatonga antsika ho afaka manatona an'Andriamanitra amin'ny fahasahiana; tsy noho ny tenantsika na vokatry ny zavatra nataontsika velively anefa, fa noho ny nataon'i Jesôsy ho antsika irery ihany, tamin'ny nahatanterahany ny fepetra rehetra notakina tao anatin'ny fanekena. Marihin'ny Hebreo fa ny fanorenana ny fanekena taloha dia nitaky ny fanosorana sy fanama-sinana ireo mpisorona (Heb. 9:18-21; ampitahao amin'ny Eks. 40; Lev. 8,9). Ny hampisy fifandraisana ety eo amin'Andriamanitra sy ny olony no tanjon'ny fanekena (Eks. 19:4-6). Rehefa neken'ny Isiraely izany fifandraisana izany dia nandidy ny hanorenana ny fitoerana masina avy hatrany Andriamanitra mba hahafahany monina eo amin'izy ireo. Ny fanorenana ny fitoerana masina sy ny fanatrehan'Andriamanitra teo anivon'ny olony no fotoana nahatanteraka ny fanekena teo amin Andriamanitra sy ny Isiraely.

Toy izany koa amin'ny fanekena vaovao. Nitaky ny fanosorana Jesôsy  amin'ny maha-Mpisorontsika Azy ihany koa ny fanekena vaovao (Heb. 5:1-10; Heb. 7:1-28; 8:13).

Ny niakaran'i Jesôsy ho eo anatrehan'Andriamanitra dia nanokatra vanim-potoana vaovao ho an'ny vahoakan'Andriamanitra. Voalaza ao amin'ny Zak. 3 fa niampanga ny olon' Andriamanitra, izay nosoloin'i Josoa mpisoronabe tena, teo anatrehan' Andriamanitra i Satana. Io mpiampanga io ihany no nametraka fisalasalana ny amin'ny fahatokian'i Jôba an' Andriamanitra (Jôba 1,2). Voaroaka tany an-danitra anefa i Satana noho ny sorona nataon'i Jesôsy (Apôk. 12:7-12, ampitahao amin'ny Jao. 12:31; Jao. 16:11). Mifona ho antsika i Jesôsy ankehitriny ary amin'ny alalan'ny sorona nataony sy ny fahatokiany no itakiany ny fanavotana ho antsika!

`Inona no mety hiampangan'i Satana anao eo anatrehan'Andriamanitra raha toa ka havela hanao izany izy? Na dia mpandainga aza izy, ilainy ve ny hamoron-dainga maro momba anao mba hahatonga anao ho voaheloka? Inona no hany fanantenanao? `