---
title:  "Fanasan'Andriamanitra"
date:   28/02/2022
---

`Vakio ny Heb. 12:18-21. lnona ny tranga niainan'ny Isiraely teo an-tendrombohitra Sinay?`

Raha niantso ny Isiraely hiala tao Egipta Andriamanitra dia ny hanorina fifandraisana manokana sy ety amin'izy ireo no planiny. Hoy Izy: "Hianareo efa nahita izay nataoko tamin'ny Egyptiana sy izay nitondrako anareo tamin'ny elatry ny voromahery ary ny nampankanesako anareo ho aty amiko." - Eks. 19:3,4. Araka izany, nomen'Andriamanitra tamin'ny alalan'i Mosesy ireo toromarika nilaina ho fanomanana ny vahoaka hihaona Aminy. Nila nanamasina ny tenany aloha izy ireo (Eks. 19:10-15). Maty avokoa izay rehetra niakatra teo am-pototry ny tendrombohitra kanefa tsy niomana. Kanefa rehefa nanoman-tena nandritra ny roa andro kosa ny olona, "raha manao feo lavareny ny anjomara" amin'ny andro fahatelo, dia nanome toromarika ny vahoaka Andriamanitra mba "hiakatra ho ao amin'ny tendrombohitra" - Eks. 19:13. Tian'Andriamanitra ny hiainan'izy ireo ny fanandraman'i Mosesy sy ireo lehiben'ny Zanak'Isiraely rehefa niakatra teo an-tendrombohitra izy ireo ka "nahita an'Andriamanitra (...), ary nihinana sy nisotro" teo anatrehany (Eks. 24:9-11). Taty aoriana dia niaiky ny vahoaka fa efa nahita ny voninahitr'Andriamanitra izy ireo, ary koa ny Tompo dia afaka "niteny" taminy kanefa "velona ihany" izy ireo (Deo. 5:23). Nisy fotoana anefa naha-kely finoana azy ireo. Nanazava i Mosesy hoe: "natahotra noho ny fahitana ny afo hianareo ka tsy niakatra tao amin'ny tendrombohitra" - Deo. 5:5. Koa nangataka an'i Mosesy izy ireo mba ho mpanalalana ho azy (Deo. 5:24-26, ampitahao amin'ny Eks. 20:18-21).

Nampiseho ny fahamasinany teo an-tendrombohitra Sinay Andriamanitra mba hampianatra ny vahoaka hanan-tahotra Azy na hanaja Azy. Mitondra ho amin'ny fiainana, manome fahendrena ary voninahitra ny "fahatahorana an'i Jehôvah" (Deo. 4:10; ampitahao amin'ny Sal. 111:10; Ohab. 1:7; Ohab. 9:10; Ohab. 10:27) - ary koa mampahafantatra ny olona fa Izy dia mamindra fo sy miantra (Eks. 34:4-8). Kanefa rehefa naniry ny hanatonan'ny Isiraely Azy Andriamanitra dia nihorohoro izy ireo ka nangataka an'i Mosesy mba ho mpanalalana ho azy. Ao amin'ny bokin'ny Hebreo, ny filazalazana momba ny tranga tao Sinay dia manarakaraka indrindra ny fampahatsiahivan'i Mosesy ny vahoaka ny amin'ny hakelin'ny finoany sy ny fihemorany tamin'ny nanamboarany ombilahy kely volamena ary ny tahony hihaona amin'Andriamanitra noho ny fahotany (Deo. 9:19). Tsy tao anatin'ny drafitr'Andriamanitra ho an'ny vahoaka ny fihetsika nasehon'izy ireo; ny mifanohitra amin'izany, vokatry ny tsy finoany izany.

`Noho ny amin'i Jesôsy, nahoana isika no tsy tokony hatahotra ny hanakaiky ilay Andriamanitra masina? lnona anefa ireo fepetra izay mahatonga antsika ho afaka hanakaiky Azy?`