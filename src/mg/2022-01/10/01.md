---
title:  "Nanokatra làlana namaky ny efitra lamba i Jesôsy"
date:   26/02/2022
---

### Hodinihina mandritra ny herinandro: 
Heb. 9:24; Eks. 19:3,4; Heb. 12:18-21; Lev. 16:1,2; Heb. 10:19-22; Kôl 3:1.

><p> Tsianjery:</p> 
> "Fa Kristy tsy mba niditra tao amin'izay fitoerana masina nataon-tànana, izay tandindon'ny tena fitoerana masina, fa ho any an-danitra tokoa, mba hiseho eo anatrehan'Andriamanitra ankehitriny ho antsika." - Heb. 9:24.

### Fampidirana

Rehefa niverina avy tany an-tendrombohitra Oliva ny mpianatra, taoriana kelin'ny niakaran'i Jesôsy tany an-danitra, dia feno fifaliana izy ireo ary nahatsapa fandresena. Niakatra ho eo amin'ny toeram-pahefana ahazoany mifehy izao tontolo izao ilay Tompony sady Sakaizany, ary nanasa azy ireo hanatona an'Andriamanitra amin'ny anarany ka hatoky tanteraka fa hamaly ny vavaka ataon'izy ireo tokoa Andriamanitra (Jao. 14:13,14). Na dia mbola teto amin'izao tontolo izao aza izy ireo ka namely azy ny tafiky ny ratsy, dia nahery ny fanantenany. Fantany fa ny hanomana fitoerana ho azy ireo no niakaran'i Jesôsy ho any an-danitra (Jao. 14:1-3). Fantany fa i Jesôsy no Tompon'ny famonjena azy, ary efa nanokatra làlana mankany an-danitra Izy tamin'ny alalan'ny rany.

Mitana toerana lehibe ao amin'ny fampianaran'ny bokin'ny Hebreo momba an'Andriamanitra ny niakaran'i Jesôsy ho any an-danitra. Io no nanamarika ny fiantombohan'ny fanapahan'i Jesôsy sy ny asany amin'ny maha-Mpisoronabentsika Azy. Ary farany, sady zava-dehibe, nanamarika ny fiorenan'ny fanekena vaovao ny niakaran'i Jesôsy ho any an-danitra, dia fanekena izay mahatonga antsika ho afaka hanatona an'Andriamanitra amim-pahasahiana amin'ny alalan'ny finoana.

Tombontsoantsika ankehitriny ny manatona an'Andriamanitra amim-pitokiana amin'ny alalan'i Jesôsy sy ny fahamendrehan'ny fahamarinany.

_*Famerenana ny lesona ny sabata 05 Martsa._