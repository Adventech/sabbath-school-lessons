---
title:  Fianarana fanampiny
date:   04/03/2022
---

"Ny niakaran'i Kristy tany an-danitra no famantarana fa handray ny fitahiana nampanantenaina ny mpanaraka Azy. Natao hiandry izany izy ireo alohan'ny hidirany amin'ny asany. Rehefa niditra tao amin'ny varavaran'ny lanitra Kristy, dia napetraka teo amin'ny seza fiandrianana teo afovoan'ny anjely nankalaza Azy Izy. Raha vantany vao vita io lanonana io, dia nidina tamin'ny mpianatra toy ny riaka sarobidy ny Fanahy Masina, ka nomem-boninahitra marina tokoa Kristy, dia tamin'ny voninahitra niarahany nanana tamin'ny Ray hatramin'ny mandrakizay alaovalo. Ny firotsahan'ny Fanahy tamin'ny Pentekôsta no filazan'ny lanitra fa vita  ny lanonana nandraisan'ny Mpanavotra ny asany. Araka ny teny fikasana nataony, dia nalefany ny Fanahy Masina avy tany an-danitra ho an'ny mpanaraka Azy, ho famantarana fa noraisiny ny fahefana rehetra any an-danitra sy ety an-tany amin'ny maha-mpisorona no mpanjaka Azy, ary Izy no Ilay voahosotra eo amin'ny vahoakany. (...) "

"Afaka niteny ny anaran'i Jesôsy tamim-pahatokiana izy ireo; tsy sakaizany sy Zokilahiny ve Izy? Nifandray akaiky tamin'i Kristy izy ireo ka`niara-nipetraka taminy tany an-danitra'. Teny mivaivay manao ahoana no nentin'izy ireo nilaza ny heviny raha nijoro ho vavolombelona ho Azy izy!"- VM, tt. 36,41 (np).

**FANONTANIANA HIFANAKALOZAN-KEVITRA:**

`1. Hoy ny mpanao Salamo hoe: "Mangetaheta an'Andriamanitra ny fanahiko, dia Andriamanitra velona; Rahoviana no ho tonga aho ka hiseho eo anatrehan'Andriamanitra?” - Sal. 42:2. Ahoana no hananantsika hetaheta hiseho eo anatrehan'Andriamanitra toy izany koa? Raha tsy misy fifaliana isika ankehitriny rehefa mankeo anatrehan'Andriamanitra amim-pinoana, ahoana no mety hahafaly antsika amin'ny hoavy? Inona avy ireo antony mitondra fifaliana ho antsika eo anatrehan'Andriamanitra?`

`2. Maneso ny finoana ny boky anankiray, ary mitantara fa nisy olona iray nanamboatra milina izay natao hino eo amin'ny toerantsika. Na dia vazivazy ihany aza izany, ahoana no tokony hitandremantsika mba tsy hanao tahaka ny Isiraely tany an'efitra izay nangataka mpanalalana ho azy amin'Andriamanitra? Mandeha ho azy amintsika ny mamela ny hafa handinika ny Baiboly ho antsika sy hahita ireo fahamarinan-tsarobidy ao anatiny. Ny sasany indray mety halaim-panahy hihevitra fa manan-danja kokoa eo anatrehan'Andriamanitra ny vavaka ataon'ny hafa ho azy noho ny vavaka ataon'ny tenany. Nahoana no tsy tokony ho latsaka amin'izany fandrika ara-panahy izany isika? Noho ny amin'i Jesôsy, nahoana isika no tsy mila na iza na iza vao afaka manatona an'Andriamanitra?`

`3. Azontsika antoka ny famonjena. Momba izany no resahin'ny Hebreo. Ahoana anefa no tsy hanafangaroantsika ny fitompoan-teny fantatra sy ny toky ananantsika? `