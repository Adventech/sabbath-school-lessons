---
title:  "Jesôsy eo anatrehan'ny Ray"
date:   27/02/2022
---

`Vakio ny Heb. 9:24. lnona ny zava-nokendren'ny fiakaran'i Jesôsy tany an-danitra araka io andininy io?`

Nanome toromarika ny Isiraely Andriamanitra fa "intelo isan-kerintaona ny lehilahy rehetra (...) no hiseho eo anatrehan'i Jehôvah Tompo" miaraka amin'ny fanatitra. Ireto avy ireo fotoana voatendry hanaovana izany: ny andro firavoravoan'ny Paska (mofo tsy misy masirasira), ny andro firavoravoana manarakaraka ireo herinandro (ny Pentekôsta), ary ny andro firavoravoana fitoerana amin'ny trano rantsan-kazo (Eks. 23:14-17; Deo. 16:16). Ny Paska dia fankalazana ny nanafahana ny Isiraely tamin'ny fahandevozana tao Egipta. Ny Pentekôsta indray dia fankalazana ny fijinjana ny vary hordea, ary tamin'ny andron'ny TV izany dia nampifandraisina tamin'ny fanomezana ny lalàna tao Sinay. Ny andro firavoravoana fitoerana amin'ny trano rantsan-kazo kosa dia fankalazana ny niahian'Andriamanitra ny Isiraely nandritra ny fotoana naha-tany an'efitra azy ireo. Araka ny TV, ny andro firavoravoana rehetra ao amin'ny TT dia manana heviny ara-paminaniana koa.

Milazalaza momba ny niakaran'i Jesôsy ho any an-danitra eo anatrehan' ny Ray ny Heb. 9:24. Tonga tao amin'ny fitoerana masina any an-danitra Izy mba "hiseho" eo anatrehan'ny Ray miaraka amin'ny fanatitra tsara lavitra (Heb. 9:23,24) - dia ny ran'ny Tenany.

Tamin'ny fomba mahatalanjona no nahatanterahan'i Jesôsy antsakany sy andavany ireo faminanian'ny andro firavoravoana ireo. Maty tamin'ny andro fiomanana ho amin'ny Paska, tamin'ny ora fahasivy, fotoana amonoana ny zanak'ondrin'ny Paska (Jao. 19:14, Mat. 27:45-50) Izy. Nitsangana tamin'ny andro fahatelo i Jesôsy ary niakatra ho any an-danitra mba ho azo antoka fa nankasitrahana ny sorona nataony (Jao. 20:17; 1 Kôr. 15:20); fotoana nanevahevan'ny mpisorona amboara iray amin'ny voaloham-bokatra io fotoana io (Lev. 23:10-12). Avy eo dia niakatra ho any an-danitra i Jesôsy, 40 andro taorian'izay, nipetraka teo an-tànana ankavanan'Andriamanitra ka nanorina ny fanekena vaovao tamin'ny andron'ny Pentekôsta (Asa. 1, 2).

Ny tanjon'ny fivahinianana nataon'ny Isiraely nandritra ireny andro firavoravoana ireny dia ny "hahita ny tavan'Andriamanitra" sy hahatsapa ny fankasitrahany (Sal. 17:15; Sal. 42:2). Toy izany koa, ilay fitenin'ny Hebreo hoe "mitady ny tavan'i Jehôvah" dia midika hoe mangataka fanampiana amin'Andriamanitra (2 Tant. 7:14; Sal. 27:8; Sal. 105:4). Izany no antony niakaran'i Jesôsy ho any an-danitra araka ny bokin'ny Hebreo. Niakatra ho any amin'Andriamanitra niaraka tamin'ny fanatitra tsy misy kilema Izy. Nialoha làlana antsika teo anatrehan' Andriamanitra Izy tamin' izany (Heb. 6:19,20). Notanterahiny ny teny fikasana ho an'ireo mpino "nitady izay ho taniny", sy naniry "ny tsara lavitra", ary nanantena "hahazo tanana" izay "Andriamanitra no Tornpo-marika sy Mpanao izany" (Heb. 11:10, 13-16).

`Eto indray, raha tsapantsika tokoa ny zavatra nataon'i Kristy, tsy ny nahafatesany teo amin'ny hazo fijaliana ihany fa ny asa ataony any an-danitra ankehitriny koa, nahoana no tokony ho azontsika antoka ny famonjena?`