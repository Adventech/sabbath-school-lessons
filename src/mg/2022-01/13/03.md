---
title:  "Ny fieremana sy ny fijangajangana"
date:   21/03/2022
---

`Vakio ny Heb. 13:4,5; Lio. 16:10-18; 1 Kôr. 5:1; Efes. 5:3-5 ary ny Kol. 3:5. Inona ny faharatsiana anankiroa ampifandraisina ao amin'ireo toko sy andininy ireo?`

Mampitandrina ny mpamaky i Paoly mikasika ny fijangajangana sy ny fieremana satria loza roa mananontanona ny fitiavana ny rahalahy ireo. Ireo mpanoratra ny TV sy ireo mpanoratra momba ny fitsipi-pitondrantena fahiny aza dia nanamarika ny fifandraisan'ireo toe-javatra roa ireo.

Voafono ao anatin'ny antso nataon'i Paoly mba hanajana ny fanambadiana ny fandosirana izay rehetra mety mampihen-danja izany fanambadiana izany; anisan'izany ny hitandremana mba tsy hanitsakitsahana ny voadim-panambadiana sy tsy hanaovana ny fisaoram-bady afa-tsy noho ny fijangajangana (ampitahao amin'ny Mat. 19:9). Ny fananarana momba ny tsy tokony handotoana ny fandrian'ny mpivady dia manondro ny tsy tokony handotoana ny tokantrano amin'ny alalan'ny firaisana ara-nofo ivelan'ny fanambadiana. Ny endri-paharatsiam-pitondrantena rehetra no tondroin'ny teny hoe "mpijangajanga" ao amin'ny TV (1 Kôr. 5:9-11; 1 Kôr. 6:9,10; Efes. 5:5; 1 Tim. 1:9,10; Apôk. 21:8; Apôk. 22:15). Ankoatra izany, tsy sarotiny loatra mahakasika ny fahadiovam-pitondrantena ny fiarahamonina grika sy rômanina. Nisy ny tsy fitoviana teo amin'ny fitsipika nitondrana ny lehilahy sy ny vehivavy; nanana fahalalahana momba ny firaisana ara-nofo ny lehilahy saingy tsy maintsy nataony niafina izany. Nampitandrina anefa i Paoly fa hotsarain'Andriamanitra ireo mpijangajanga. Tsy tokony hamela ny marimaritra iraisan'ny fiarahamonina hametraka ny fenitra ara-pitondrantenany ny mpino. Iray tamin'ireo fahalemen'ny Grika sy ny Rômanina ny "fitiavam-bola". I Paoly aza dia nilaza any amin'ny epistily hafa fa "ny fitiavam-bola no fototry ny ratsy rehetra" - 1 Tim. 6:10.

Ampirisihin'i Paoly any amin'ireo epistily hafa ny hiarovan'ny olona ny tenany tsy ho tratr'izany fahalemena izany. Voalohany dia tokony hianina amin'izay ananany izy ireo (jereo ihany koa ny 2 Kôr. 9:8; Fil. 4:11,12). Ankoatra izany, ny Kristianina dia tokony hino ny teny fikasan'Andriamanitra ary hifikitra amin'izany, fa tsy handao na hahafoy azy Andriamanitra (Heb. 13:5). Nomen'Andriamanitra ny vahoakany tamin'ny fotoana sy ny toerana maro io teny fikasana io, ary mbola mitoetra ho antsika ankehitriny (Gen. 28:15; Deo. 31:6,8; Jos. 1:5; 1 Tant. 28:20). Rehefa izay dia asaina ny mpino hamaly ny teny fikasan'Andriamanitra amin'ny alalan'ny teny hita ao amin'ny Sal. 118:6, manao hoe: "Jehôvah no miandany amiko, ka tsy hatahotra aho. Inona no azon'ny olona atao amiko?" Mety ny fanononana io Sal. 118 io satria ny fitokiana amin'Andriamanitra no asehon'ny mpanao Salamo eto, na dia teo aza ny fampahoriana nataon'ireo tsy mpino taminy.

`Inona avy ireo fomba animban'ny fiarahamonina ankehitriny ny fahadiovam-pitondrantena sy andrisihany ny fitiavam-bola? Fomba ahoana no ahafahantsika mampitombo ny fiarovan-tenantsika eo anatrehan'ireo fahalemena roa mandoza ireo?`