---
title:  "Tsarovy ny mpitondra anareo"
date:   22/03/2022
---

`Vakio ny Heb. 13:7-17. Tokony hanao ahoana ny fifandraisantsika amin'ny mpitondra antsika?`

Ahitana fananarana ny amin'ny hanajana sy hankatoavana ny mpitondra fiangonana ao amin'ny Heb. 13:7-17. Miantomboka amin'ny fanasana ny olona hahatsiaro ireo mpitondra azy tamin'ny lasa izay nitory ny tenin'Andriamanitra taminy izany ary mifarana amin'ny antso ho amin'ny fankatoavana ny mpitondra azy ankehitriny (Heb. 13:17). Ireo mpitondra fahiny dia azo inoana fa ireo nitory voalohany ny tenin'Andriamanitra tamin'izy ireo ary koa nanorina ny fiangonana. Ny antso ho amin'ny "fahatsiarovana" ny mpitondra dia tsy manondro fotsiny ny fieritreretana azy na ny fanajana ivelany aseho aminy; hazavain'i Paoly fa tokony hahatsiaro azy ireny ny olona ka hihevitra ny vokatry ny fitondrantenan' izy ireo sy hanaraka ny finoany.

Ho an'i Paoly, ny fanahafana ny olona iray no asa lehibe indrindra maneho ny fahatsiarovana sy ny fiderana azy. Tamin'izany no nanampian'i Paoly ireo mpitondra nanorina ny fiangonana tao amin'ny lisitr'ireo mahery fo mahatoky izay tokony heverin'ny mpino tsara. Ao anatin'izany lisitra izany ireo mahery fon'ny finoana ao amin'ny Heb. 11 sy i Jesôsy Ilay ohatra tonga lafatry ny finoana ao amin'ny Heb. 12. Nomarihin'ny mpanoratra ihany koa fa i Jesôsy "no tsy miova omaly sy anio ary mandrakizay" - Heb. 13:8. Mifanohitra tanteraka amin'ireo mpampianatra sandoka izay miovaova araka ny fotoana Izy, dia ireo mpampianatra izay manana fampianarana "maro samihafa" sy "hafahafa" (Heb. 13:9, DIEM).

Naverina ary nohamafisina tamin'ny teny mahery vaika kokoa ny antso ho amin'ny fahatsiarovana ny mpitondra ao amin'ny Heb. 13:7 any amin'ny fiafaran'io toko io. Nananatra ireo mpino i Paoly mba hankatò ny mpitondra azy satria izy ireo no miambina ny fanahiny. Ny mpitondra eto dia ireo mpitandrina izay miandraikitra ny fiainana ara-panahin'ny fiangonana (ireo andian'ondriny) sy hampamoahan' Andriamanitra ny amin'izany (jereo ihany koa ny 1 Pet. 5:1-4; 1 Kôr. 3:10-15). Tokony hampiharina amin'ireo mpitondra ny fiangonantsika sy ireo antokom-pinoana hafa rehetra koa izany.

Ambaran'io tontolon-kevitra io ihany koa fa ireny mpitondra ireny dia mpiandry ondry manompo an'i Jesôsy Ilay "Mpiandry ondry lehibe" - Heb. 13:20. Fifaliana no ho vokatry ny fiahiana sy ny fahatokianireo mpitondra miharo amin'ny fankatoavana sy ny fitokian'ireo mambra. Rehefa izay dia ho afaka hanompo ny fiangonana amim-pifaliana ny mpitondra, izany hoe amim-pifaliana fa tsy arnin'alahelo no hanaovany tatitra amin'Andriamanitra momba ny fiangonana.

`Inona no azonao atao mba hanatsarana na hanamafisana ny fifandraisan'ny mpitondra sy ny mambra ao amin'ny fiangonanao, ary koa ny fifandraisana amin'ireo mpitondra manerana izao tontolo izao?`