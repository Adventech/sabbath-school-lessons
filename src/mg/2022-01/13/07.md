---
title:  Fianarana fanampiny
date:   25/03/2022
---

"Taorian'ny nilatsahan'ny Fanahy Masina tamin'ny andro Pentekosta, (...) nahatsapa fifaliana tao amin'ny hamamian'ny fiombonan'ny olona masina ireo mpino]; nahay naneho fangorahana ny hafa izy, nifampitsimbina, nahafoy tena ary naniry hanolotra ny ainy ho an'ny fahamarinana. Nasehony teo amin'ny fiainany andavanandro ny fitiavana nohafaran'i Kristy hovoleny, ary tamin'ny teny sy ny asa fanaovan-tsoa tamim-pahalalahan-tanana no niezahany hampitsiry izany fitiavana izany tao amin'ny fon'ny hafa koa. (...)

Vetivety anefa dia nisy fiovana miandalana niseho: nanomboka nitsikera ny kileman'ny namany ny Kristiana. Ny fitantarana ny fahadisoana nataon'ireny no nataony raharaha, ary nahazatra azy ny nanome tsiny tamim-pahasiahana. Toy izany no tsy nahatazanany intsony ny Mpamonjy sy ny fitiavany. Ny fombafomba ivelany no nanjary nahasarotiny azy, ary nanjary sarotra taminy ny nanaraka ny fitsipiky ny finoana. Satria ny hanameloka ny hafa no nimatimatesany, ka dia tsy hitany ny fahadisoana ataon'ny tenany. Hadinony ny nampihatra ny fifankatiavan'ny mpirahalahy izay nanafatrafaran'ny Tompo azy hataony; ary Izay izay  tena nampalahelo aza dia ny tsy nahafantarany akory fa efa nivily làlana izy. Tsy fantany fa efa niala tamin'ny fiainany ny fahasambarana sy ny fifaliana: ka rehefa niala tsy ho ao am-pony ny fitiava-namana, dia tsy ela akory dia hirenireny ao amin'ny haizina izy.

Rehefa tazan'i Jaona izany fihemorana ara-panahy tao amin'ny fiangonana izany, dia nantitranteriny tamin'ny Kristiana ny tsy maintsy hanehoany fifankatiavan'ny mpirahalahy mandrakariva. Izao no foto-kevitra misongadina ao amin'ny epistily nosoratany: " Ry malala, aoka hifankatia isika; fa avy amin'Andriamanitra ny fitiavana, ary izay rehetra tia no naterak'Andriamanitra sady mahalala an'Andriamanitra. Izay tsy tia dia tsy mba mahalala an'Andriamanitra; fa Andriamanitra dia fitiavana. Izao no nanehoana ny fitiavan'Andriamanitra antsika: Andriamanitra naniraka ny Zanani-lahy tokana tamin'izao tontolo izao, mba hahavelona antsika amin'ny alalany. Izao no fitiavana: tsy ny nitiavantsika an'Andriamanitra, fa ny nitiavany antsika, ka nirahiny ny Zanany ho avotra noho ny fahotantsika. Ry malala, raha izany no nitiavan'Andriamanitra antsika, dia mba tokony hifankatia kosa isika."- VM, tt. 484, 485.

### FANONTANIANA HIFANAKALOZAN-KEVITRA:

`1. Matetika ny fiainana kristianina no raisina ho toy ny fifandraisana manokana eo amin'i Jesôsy sy ny mpino. Lafiny iray ihany amin'ny fiainana kristianina anefa izany. Nahoana no zava-dehibe ny fahatsiarovana fa mitarika antsika amin'ny maha-vondrona antsika Andriamanitra? Inona ny andraikitra tokony hotanterahiko amin'izany vondrona izany? Inona no azoko andrandraina avy amin'io vondrona io?`

`2. Inona ny mari-pamantarana tsara indrindra maneho fa mafy orina ny fifankatiavan'ny mpirahalahy ao amin'ny fiangonana iray? Miomana hanao lisitra momba izany ao amin'ny kilasin'ny Sekoly Sabata misy anao.`

`3. Inona no tena fitiavana ny rahalahy marina? Toy ny ahoana no toetoetr'izany, ny antony mahatonga izany ary ny vokany? Ahoana no hanavahanao izany amin'ny fifankafiavan'ny mpirahalahy tsy tena izy?`