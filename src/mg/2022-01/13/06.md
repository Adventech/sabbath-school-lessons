---
title:  "Mankeo amin’ny Jesôsy eo ivelan’ny toby"
date:   24/03/2022
---

`Ampitahao ny Heb. 13:10-14; Mar. 8:34; Mat. 10:38; Lio. 14:27 sy ny Gal. 2:20. Inona ny hevitry ny hoe "mankeo amin'i Jesôsy eo ivelan'ny toby"?`

Ny any ivelan'ny vavahady no toerana maloto indrindra teo amin'ny tobin'ny Isiraely. Teo no nandoroana ny tenan'ny biby atao fanatitra (Lev. 4:12). Teo ivelan'ny toby no nitoeran'ireo boka (Lev. 13:46), ary teo koa no namonoana ireo izay niteny ratsy ny anaran'i Jehôvah sy ireo mpanao heloka bevava (Lev. 24:10-16,23; 1 Mpanj. 21:13; Asa. 7:58). Nidika ireo fitsipika ireo fa tao anatin'ny toby no nisy ny fanatrehan'Andriamanitra. Navoaka tany ivelan'ny toby izay tsy madio rehetra satria tsy sitrak'Andriamanitra ny mahita zavatra tsy madio na tsy mendrika tao (Nom. 5:3; Deo. 23:14).

Tany ivelan'i Jerosalema no niaretan'i Jesosy ny fahoriana teo amin'ny hazo fijaliana (Jao. 19:17-20). Manasongadina ny fahafaham-baraka nahatra taminy izany (Heb. 12:2). Voaheloky ny fanjakana ho "niteny ratsy ny Anarana" Izy ka nolavin'ny Isiraely ary novonoina tany ivelan'ny tanana (Mar. 14:63; jereo ny Lev. 24:11, 16). Noroahina ho any ivelan'ny toby tahaka ny "zava-mahamenatra" na "tsy madio" na koa "tsy mendrika" i Jesôsy (Heb. 12:2). Mananatra ny mpino anefa i Paoly mba hankeo Aminy eo ivelan'ny toby ka hiaritra ny fahafaham-baraka izay niaretany (Heb. 12:2; jereo ny Heb. 13:13). Izany ihany koa ny lalana narahin'i Mosesy, izay nifidy hitondra ny "fanaratsiana an'i Kristy" toy izay ny haremben'i Egipta (Heb. 11:26).

Toa maneho fifanoheran-kevitra ny fanambaran'ny Hebreo fa any ivelan'ny toby izao ny fanatrehan'Andriamanitra. Ny fanarahana an'i Jesôsy any
ivelan'ny toby dia tsy midika fotsiny ho "fitondrana ny latsa izay nentiny" na koa ny henatra fa midika ihany koa ho "fankanesana eo Aminy" (Heb. 13:13). Tahaka izany no nataon'ireo Isiraelita "nitady an'i Jehôvah" ka nivoaka "teo ivelan'ny toby" tany an'efitra, rehefa nesorin'i Mosesy tsy ho ao an-toby ny trano-lain'i Jehôvah taorian'ny fisavorovoroana momba ilay ombilahy kely volamena (Eks. 33:7). Asehon'io tantara io fa ny fandavan'ireo tsy mpino an'i Jesôsy dia midika ho fandavana an'Andriamanitra, tahaka izay nataon' ny Isiraely tamin'ny fihemorana raha nanao ilay ombilahy kely volamena (Eks. 32, 33). Araka izany, ny lalam-pahoriana sy henatra dia lalana mankany amin'Andriamanitra koa.

Manasa ireo mpamaky i Paoly hanaraka an'i Jesôsy Ilay "Tompo sy Mpanefa" ny finoan'izy ireo (Heb. 12:2). Asainy ankolaka ihany koa izy ireo hihevitra ny fahoriana atrehiny ho toy ny "famaizana" mandalo ihany izay hitondra "ny vokatry ny fahamarinana" - Heb. 12:11. Afoin'izy ireo ny tanana na ny toby feno fahalovana ka ilay tanana "ho avy" no katsahiny, dia ilay namboarin'Andriamanitra (Heb. 13:14; Heb. 11:10,16).

`Midika Inona ho anao ny hoe manaraka an'i Jesôsy "any ivelan'ny toby"? Inona avy ireo lafiny eo amin'ny fiainam-pinoana an'i Jesôsy izay mety hitondra "latsa" sy "henatra" ho anao avy amin'ireo manodidina? `