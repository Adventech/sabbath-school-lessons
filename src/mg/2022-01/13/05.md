---
title:  "Aza mety havilin’ny fampianarana maro hafahafa"
date:   23/03/2022
---

`Ampitahao ny Heb. 13:9; Heb. 2:9; Heb. 4:16 ary ny Heb. 6:19,20. Avy aiza no ahazoana ny fahasoavana? Ahoana no hampahatanjahana ny fontsika?`

Azo heverina fa tsy manondro ny fanavahana ny hanina maloto sy madio ny fifandraisana misy eo amin'ny fampianaran-diso sy ny hanina izay resahin'ny Heb. 13:9. Nahoana?

Voalohany, tsy ny fanavahana ny hanina madio sy maloto no ifantohan'i Paoly ao amin'io epistily io. Fantatsika araka ny Asa. 15 ny fanambaran'ny fiangonana kristianina voalohany fa vonjena amin'ny fahasoavana ny mpino (Asa. 15:7-11) kanefa tokony hanohy hitandrina ireo lalana momba ny hanina ihany (Asa. 15:19,20). Tsy mifanohitra amin'ny fahasoavana ny fanavahana ny hanina maloto sy madio sy ireo fitsipika hafa ao amin'ny Baiboly. Nambaran'i Paoly aza fa ny fanekena vaovao no mametraka ny lalana ao am-po (Heb. 8:10-12). Nolazain'ny mpanoratra mazava kosa fa ny fanaovana sorona biby sy ny asa fisoronana ataon'ny mpisorona ao amin'ny fitoerana masina dia efa nosoloin'ny fanatitra lehibe sy ny asa fisoronana ataon'i Jesôsy (Heb. 8:4,5; Heb. 10:1-18).

Faharoa, asehon'ny tontolon-kevitra fa mananatra ny mpihaino azy i Paoly, tsy noho ny tsy fihinanan'izy ireo ny hanina sasany fa noho ny fihinanan'izy ireo hanina ao anatin'ny fanantenana ny hahazo fahasoavana na sitraka (Heb. 13:9). Azo inoana fa nampitandrina ny mpamaky i Paoly mikasika ny fankalazana na ny hanina tao amin'ny fanompoam-pivavahana jiosy. Nifandraika tamin'ny fanaterana biby atao fanatitra tao amin'ny tempoly jiosy mantsy ireny hanina ireny izay ninoan'izy ireo fa hahazoany tombontsoa ara-panahy na koa fahasoavana ny fihinanana azy. Tsy avy amin'ny fihinanana ireny hanina ireny anefa no ahazoana ny fahasoavana; ny fahasoavana dia tsy azo raha tsy amin'ny alalan'ny fanatitra sy ny asa fisoronana ataon'i Jesôsy Kristy. "Manana alitara" ny mpino (Heb. 13:10), dia ny hazo fijalian'i Kristy izany, izay ananany "fahefana hihinanana" (Jao. 6:47-58).

Avy eo amin'ny seza fian.drianan' Andriamanitra ny "fahasoavana" ao amin'ny bokin'ny Hebreo (Heb. 4:16). "Vatofantsika" izay sady "mafy no tsy mihetsika" izany fahasoavana nampitaina tamin'ny alalan'i Kristy izany, izay mifikitra amin'ny seza fiandrianan'Andriamanitra (Heb. 6:19,20; ampitahao amin'ny Heb. 4:16). Izany fahasoavana izany no raisintsika amin'ny alalan'ny sorona nataon'i Kristy izay mitondra toky sy fanorenana ho an'ny fontsika. Rehefa "miorina" tahaka izany ny fo dia tsy "havilin'ny fampianarana vaovao (Heb. 13:9) na koa "hindaosina hiala" amin' Andriamanitra (Heb. 2:1).

`Saintsaino ny fanatitra tonga lafatra nataon'i Kristy. Nahoana no manohitra ny filazantsara sy ny fahasoavana izay ao amin'i Jesôsy ny fiheverantsika fa misy azontsika atao "anampiana" izany fanatitra izany?`