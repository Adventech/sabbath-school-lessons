---
title:  "Ny fiahiana ny vahoakan’Andriamanitra"
date:   20/03/2022
---

`Vakio ny Heb. 13:1,2; Rôm. 12:13; 1 Tim. 3:2; Tit. 1:8 ary ny 1 Pet. 4:9. Inona ny toerana notanan'ny fampiantranoam-bahiny teo amin'ny fiangonana voalohany?`

Nifindrafindra hatrany ireo mpino kristianina raha nizara ny vaovao mahafaly; izany no niankinan'izy ireo tamin'ny fampiantranoan'ny Kristianina hafa sy ny tsy Kristianina koa aza. Azo inoana fa ny toromarika hoe "aza manadino" ny fampiantranoarn-bahiny dia tsy manondro fotsiny ny tsy fiheveran'ny olona hampiantrano vahiny fa manondro ny fanaovany tsirambina izany an-tsitrapo.

Tsy ny fampiantranoana ireo mpianakavin'ny finoana ihany no tao an-tsain'i Paoly. Mampahatsiahy ny mpamaky izy fa nisy ireo nampiantrano vahiny kanefa tsy nahafantatra fa anjely ireo (Heb. 13:2). Azo inoana fa ny famangian'ireo telo lahy an'i Abrahama sy i Saraha no tiany hambara amin'izany (Gen. 18:2-15). Ny fampiantranoam-bahiny dia midika ihany koa ho fizarana izay ananana amin'ny hafa ary fiaraha-mitondra ny fahorian'izy ireo; izany no nataon'i Jesôsy ho antsika (Heb. 2:10-18).

Tsy ny fahatsiarovan'ny mpino amim-bavaka ny mpifatotra ihany no hevitry ny fitiavana ny rahalahy aseho amin'ireo any am-ponja fa midika ihany koa ho fanamaivanana azy amin'ny alalan'ny fanohanana ara-materialy sy ara-pihetsehampo izany. Nanao tsirambina ny mpifatotra ny mpino tamin'izany. Ireo izay nanohana ara-materialy sy ara-pihetsehampo ny olona nohelohin'ny fiarahamonina dia niara-nitondra ny fahorian'izy ireo. Tonga "naman'ireo izy ka nanaiky hiharan'ny fampahoriana ihany koa (Heb. 10:32-34).

Nahitana sary sy fiteny nandrisika ny mpamaky hihevitra momba ireo mpifatotra ny fananarana nataon'i Paoly. Voalohany, nampahatsiahiviny ireo mpamaky ny fanohanan'izy ireo tamin'ny lasa ny rahalahiny nifatotra. Tonga anaman"'ireo izay "natao ho fizaha noho ny fanaratsiana sy ny fampahoriana" izy ireo (Heb. 10:33). Faharoa, ny teny hoe "fampahoriana" dia mifamaly amin'ny ohatra ny amin'i Mosesy izay nifidy "hiara-mitondra fahoriana amin'ny olon'Andriamanitra toy izay hanana fifaliana vetivety amin'ny fahotana" - Heb. 11:25. Ary farany dia miresaka ny amin'ny tokony hanehoana ny fitiavana ny rahalahy izy. Ampahatsiahiviny ny mpamaky fa "mbola eo amin'ny tena koa" izy ireo (Heb. 13:3). Mitovy izy ireo amin'ny maha-olombelona azy ary tokony hataony amin'ny hafa izay tiany hatao aminy raha toa sendra toe-javatra tahaka izany, izany hoe any am-ponja izy. Araka izany, tokony hanohana ara-materialy sy ara-pihetsehampo ny mpifatotra ny olona ary haneho aminy fa tsy afoy tsy akory izy ireo.

`Inona ihany koa no azontsika atao ho an'ireo voafonja, na mambran'ny fiangonana izy ireo na tsia?`