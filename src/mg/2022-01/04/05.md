---
title:  "Tanteraka amin'ny alalan'ny fahoriana"
date:   19/01/2022
---

`Vakio ny Heb. 2:10,17,18 sy ny Heb. 5:8,9. Inona ny asan'ny fahoriana teo amin'ny fiainan'i Jesôsy? `

Hoy ny apôstôly: "Fa miendrika Izay anton'ny nanaovana ny zavatra rehetra sady nahariana ny zavatra rehetra, raha mitondra zanaka maro ho any amin'ny voninahitra, ny hahatanteraka ny Tompon'ny famonjena ireo amin'ny fahoriana" (na "Nety tokoa ny nataony [nataon'Andriamanitra] rehefa nataony lavorary [na tanteraka] tamin'ny alalan'ny fahoriana Ilay Mpitarika Lehibe Indrindra [i Jesôsy] - DIEM). Manaitra tokoa izany filazany izany. Efa nambaran'ny apôstôly fa i Jesôsy "no famirapiratan'ny voninahiny (voninahitr'Andriamanitra) sy endriky ny tenany indrindra" Heb. 1:3; tsy nanana ota Izy, tsy misy tsiny, tsy misy loto, ary masina (Heb. 4:15; Heb. 7:26-28; Heb. 9:14; Heb. 10:5-10). Tsy nanana tsy fahatanterahana nilaina horesena i Jesôsy na ara-tsaina na ara-pitondrantena. Tonga lafatra Izy teo amin'ny fisainany sy teo amin'ny nataony. Mbola milaza ihany anefa ny boky eto fa nandalo "asa fanatanterahana" Izy, izay nahatonga Azy ho afaka hamonjy antsika. Natao lavorary na tanteraka i Jesôsy  izany hoe, nomena Azy ny fomba ahazoany manatanteraka ny famonjena antsika.

1. "Natao tanteraka" tamin`ny alalan'ny fahoriana i Jesôsy mba ho tonga Tompon'ny famonjena antsika (Heb. 2:10). Tsy maintsy nanolo-tena ho faty tea amin'ny hazo fijaliana Izy, ho fanatitra ho an'Andriamanitra, mba hahazoan'Andriamanitra mamonjy antsika amin'ny fomba ara-dalana. I Jesôsy no Ilay fanatitra tsy misy kilema, ary Izy irery ihany. Amin'ny maha-Andriamanitra Azy dia azon'i Jesôsy natao ny nitsara antsika; kanefa noho ny sorona nataony dia afaka namonjy antsika koa Izy.

2. Nianatra fanarahana tamin'ny alalan'ny fahoriana i Jesôsy (Heb. 5:8). Zavatra roa no ilana dia ny fanarahana na ny fankatoavana. Voalohany, nankasitrahana ny fanatitra nataony noho ny fankatoavany (Heb. 9:14; Heb. 10:5-10). Faharoa, nanjary tonga ohatra ho antsika izy noho ny fahoriana nentiny (Heb. 5:9). "Nianatra" fankatoavana i Jesôsy satria fanandramana mbola tsy niainany izany. Raha Andriamanitra Izy, iza moa no tokony hankatoaviny? Izy ilay Zanaka mandrakizay, iray amin'Andriamanitra, sy nankatoavina amin'ny maha-mpanapaka izao rehetra izao Azy. Araka izany, tsy hoe tsy mpankatò tsy akory i Jesôsy ka nanjary nankatò ; fa Tompon'ny fahefana sy Mpanjaka kosa Izy kanefa nietry, nilefitra sy nankatò.

3. Ny fiaretany ny fakam-panahy sy ny nandreseny izany no nahatonga azy ho mpisoronabe mpamindra fo sy mahatoky. Tsy ny fahoriana tsy akory no nahatonga an'i Jesôsy ho be famindrampo kokoa. Mifanohitra amin'izany, noho ny famindrampony no netezany ho faty an-tsitrapo teo amin'ny hazo fijaliana ho famonjena antsika (Heb. 10:5-10; ampitahao amin'ny Rôm. 5:7,8). Kanefa tamin' ny alalan'ny fahoriana no tena nanehoana sy nanambarana marina ny fitiavan'l Jesôsy antsika amin'ny maha-rahalahintsika Azy. 

Niaritra fahoriana i Jesôsy  Ilay tsy nanana ota, Koa azo antoka fa : hiari-pahoriana koa isika amin'ny maha-mpanota antsika.

`Ahoana no ianarantslka miaritra ny fahoriam-piainana kanefa sady manana fanantenana sy toky avy amin'ny Tompo, Izay efa nampiseho ny fitiavany antsika tamin'ny fomba maro mahatalonjona?` 