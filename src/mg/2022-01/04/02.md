---
title:  "Rahalahy Mpanavotra"
date:   16/01/2022
---

`Vakio ny Lev. 25:25-27, 47-49. Iza no afaka manavotra ny olona iray izay very fananana na tonga andevo noho ny fahantrana? `

Ambaran'ny lalan'i Mosesy fa rehefa mahantra loatra ny olona iray ka tsy maintsy mivarotra ny fananany - na ny tenany mihitsy aza - mba tsy ho faty, dia haverina aminy indray izany fananany izany isaky ny dimampolo taona, rehefa tonga ny taona Jobily. Ny taona Jobily dia taona sabata lehibe izay amotsorana ny trosa, ahazoana indray ny fananana, ary anambarana fanafahana amin'ny babo.

Ela ihany anefa ny fiandrasana io dimampolo taona io. Izany no mahatonga ny lalàn'i Mosesy hanambara fa azon'ny havany akaiky indrindra atao ny mandoa izay vola tokony haloa, ka araka izany dia manavotra ilay havany mialoha ny fotoana izy.

Io havana akaiky indrindra io koa, rehefa misy ny vonoan'olona, no manao izay hisian'ny fitsarana marina. Izy no mpamaly ra afaka manenjika ilay nahafaty ny havany ka manasazy azy (Nom. 35:9-15).

`Vakio ny Heb. 2:14-16. Ahoana ny filazan'io andininy io ny momba an'i Jesôsy sy isika?`

Ambaran'io andalan-tSoratra Masina io fa andevon'ny devoly isika, ary i Jesôsy kosa no Mpanavotra antsika. Rehefa nanota i Adama dia lavo teo ambanin'ny fifehezan'i Satana ny olombelona. Tsy manana hery hanoherana ny fahotana isika noho izany (Rôm. 7:14-24). Ratsy noho izany aza, voaheloka ho faty noho ny fandikan-dalàna isika, ary tsy mahaloa ny onitra hahafahantsika miala amin'izany (Rôm. 6:23). Toa tsy misy fanantenana ny amintsika raha izany.

Naka ny toetra maha-olombelona antsika anefa i Jesôsy  ka tonga nofo aman-dra tahaka antsika. Izy no nanjary havantsika akaiky izay nanavotra antsika. Tsy nahamenatra Azy ny niantso antsika hoe "rahalahy" (Heb. 2:11).

Etsy andanin'izany anefa, rehefa tonga olombelona sy nanavotra antsika Izy dia nanambara ny maha-Andriamanitra Azy koa. Ao amin'ny TT, ny tena mpanavotra marina ny Isiraely, ny havany akaiky indrindra, dia i Jehôvah (jereo ohatra ny Sal. 19:14; Isa. 41:14; Isa. 43:14; Isa. 44:22; Jer. 31:11; Hôs. 13:14).

`Ahoana no ahafahanao manao fanandramana lalina kokoa mba hahatsapanao ny maha-akaiky anao indrindra an'i Kristy? Nahoana no zava-dehibe ho an'ny finoanao tokoa izany fanandramana izany? `