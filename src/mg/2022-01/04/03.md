---
title:  "Tsy menatra hanao ireo hoe rahalahy"
date:   17/01/2022
---

Izao no voalaza ao amin'ny Heb. 2:11: "izany no tsy mahamenatra Azy hanao ireo hoe `rahalahy"'. Na iray amin'Andriamanitra aza i Jesôsy dia nanaiky antsika ho anisan'ny ankohonany. Mifanipaka amin'ny fanaratsiana (Heb. 10:33) nanjo ny mpamaky ny bokin'ny Hebreo teo amin'ny fiarahamonina nisy azy ireo io firaisam-po asehon'i Jesôsy io.

`Vakio ny Heb. 11:24-26. Maneho izay nataon'i Jesôsy ho antsika ny fanapahan-kevitr'i Mosesy; amin'ny fomba ahoana?`

Azonao an-tsaina ve ny hevitr'izany hoe "zanaky ny zanakavavin'i Farao" ho Mosesy? Olona nanana fahefana lehibe tao anatin'ny fanjakana matanjaka tamin'izany andro izany izy. Nahazo ny fanofanana ambony indrindra momba ny fahaizan-dalàna sy ara-miaramila izy ka tonga olo-manan-kaja. "Nahery tamin'ny teniny sy ny asany" i Mosesy, hoy i Stefana (Asa. 7:22). "Nankamamian'ny tafika egyptiana izy", hoy koa i Ellen G. White, ary "tapa-kevitra (...) fa hifidy ny zafikeliny natsangany ho mpandova ny fanjakany" i Farao (jereo ny PM, t. 243). Nilaozan'i Mosesy avokoa anefa izany tombontsoa rehetra izany rehefa nifidy ny ho anisan'ny Isiraelita izy, dia firenena babo tsy nahita fianarana sady tsy manan-kery.

`Vakio ny Mat. 10:32,33; 2 Tim. 1:8,12 sy ny Heb. 13:12-15. Inona no angatahin'Andriamanitra amintsika?`

Io no anisan'ny olan'ireo mpamaky ny bokin'ny Hebreo. Rehefa avy niaritra fanenjehana sy fandavana izy ireo, dia nanomboka nahatsiaro ho menatra ny amin'i Jesôsy ny ankamaroany.

Notandindomin-doza "hanao Azy ho fahamenarana" aza ny sasany tamin'ny alalan'ny fihetsiny, kanefa tokony ho nanome voninahitra Azy (Heb. 6:6). Noho izany dia miantso ny mpamaky mandrakariva i Paoly mba "hihazonantsika mafy ny fanekena ny fanantenana" (Heb. 4:14, Heb. 10:23).

Tian'Andriamanitra hanaiky Jesôsy ho Andriamanitra sy rahalahy isika. I Jesôsy no nandoa ny trosantsika, amin'ny maha-Mpanavotra antsika Azy. Ary nasehony antsika ny fomba fiaina tokony harahintsika, amin'ny maha-rahalahintsika Azy, mba "hitovy endrika amin'ny Zanany" isika, ary "mba ho Lahimatoa amin'ny rahalahy maro lzy. - Rôm. 8:29.

`Saino ny fanapahan-kevitra tsy maintsy noraisin'i Jesôsy mba  hanakaikezana antsika toy ny "iray tampo" Aminy. Nahoana no lehibe lavitra noho ny an'i Mosesy ny fietren'i Jesôsy, ary inona no ambaran'izany amintsika mikasika ny fitiavan'i Jesôsy antsika?` 