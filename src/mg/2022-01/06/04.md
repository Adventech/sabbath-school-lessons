---
title:  "Mpisorona mahomby"
date:   01/02/2022
---

<em>"Koa raha nisy fanatanterahana tamin'ny fisoronan'i Levy (fa tamin'izany no nahazoan'ny olona ny lalàna), ahoana no mbola ilana mpisorona hafa hiseho araka ny fanaon'i Melkizedeka ihany, izay tsy hotononina ho araka ny fanaon'i Arona?" </em>- Heb. 7:11.

Ny mpisorona no mpanalalana amin'Andriamanitra sy ny olona. Ambaran'ny bokin'ny Hebreo anefa fa tsy nahafahana nanatona an' Andriamanitra tamin'ny fahafenoany sy tamin'ny fomba azo antoka ireo mpisorona levita satria tsy tanteraka izy ireo (Heb. 7:11,18,19). Raha ny tenan'izy ireo aza tsy tanteraka, ahoana moa no ahafahany mitondra fahatanterahana ho amin'ny hafa?

Na ireo biby natao fanatitra koa aza dia tsy nahadio ny fieritreretan'ny mpanota. Natao hanondro ny asan'i Jesôsy sy ny sorona nataony izany, izay hany afaka manadio marina ho afaka amin'ny fahotana (Heb. 9:14; Heb. 10:1-3,10-14). Mandalo ary tandindona ihany ny fisoronan'ny Levita sy ny fanatitra nataony. Tamin'ny alalan'izy ireo no tian'Andriamanitra nitarihana ny vahoakany mba hame-trahan'izy ireo ny finoany amin'ny asan'i Jesôsy Ilay ho avy, dia ilay "Zanak' ondrin'Andriamanitra, izay manaisotra ny fahotan'izao tontolo izao!" - Jao. 1:29.

`Vakio ny Heb. 7:11-16. Nahoana no mila fanovana ny lalàna?`

Araka ny fanazavana omen'ny Heb. 7:12, raha ovana ny fisoronana dia voatery ovana koa ny lalàna. Nahoana? Satria hentitra tokoa ny lalana mandrara ny tsy hanaovan'ny olona izay tsy taranak'i Levy mpianakavin'i Arôna ny asan'ny mpisorona (Nom. 3:10; Nom. 16:39,40). Manazava ny Heb. 7:13,14 fa taranak'i Joda i Jesôsy, koa mandrara Azy tsy ho mpisorona io lalana io. Noho izany, araka ny ambaran'i Paoly, ny nanendrena an'i Jesôsy ho mpisorona dia midika fa nanova ny lalan'ny fisoronana Andriamanitra.

Ny nahatongavan'i Jesôsy ihany koa dia nahatonga fiovana teo amin'ny lalan'ny fanatitra. Fanatitra isan-karazany no nasaina naterin'ny mpanota mba hahazoany fanavotana (Lev. 1--7). Ankehitriny anefa rehefa tonga i Jesôsy, dia navela ihany koa ny lalan'ny fanaovana sorona ny biby (Heb. 10:17,18), vokatr'ilay fanekena vaovao sy ny fanambarana amin'ny fahafenoany kokoa ny drafi-panavotana.

`Saino ny amin'ireo biby tsy hita isa izay natao fanatitra fahiny. Samy naneho an'i Jesôsy avokoa izy ireny kanefa tsy misy amin'izy ireo na iray aza na izy rehetra mitambatra aza - afaka nanavotra antsika marina noho ny helotsika. Nahoana no ny fahafatesan'i Jesôsy irery ihany no mahaloa ny onitra takin'izany?`