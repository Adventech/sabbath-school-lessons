---
title:  "Mpisorona tsy nanana ota"
date:   03/02/2022
---

`Vakio ny Heb. 7:26. lnona avy ireo toetra dimy mampiavaka an'i Jesôsy ao amin'io andininy io?`

"Masina" i Jesôsy. Midika izany fa tsy nanan-tsiny i Jesôsy teo amin'ny fifandraisany tamin'Andriamanitra (Heb. 2:18; Heb. 4:15; Heb. 5:7,8). Ny teny grika fahiny nanoratana ny TT dia mampiasa voambolana grika iray ihany, izay nadika hoe "masina" io, ilazana ireo izay mihazona ny fanekeny amin'Andriamanitra sy amin'ny hafa.

"Tsy misy loto" i Jesôsy. Nitoetra ho madio tsy voapentin'ny faharatsiana Izy na dia nalaim-panahy "tamin'ny zavatra rehetra" aza (Heb. 4:15; Heb. 2:18). Manan-danja lehibe amin'ny maha-mpisorona Jesôsy ny tsy fananany ota. Araka ny fepetra ao amin'ny fanekena taloha dia tsy maintsy ho "tsy misy kilema" ny biby atao fanatitra mba ho azon'Andriamanitra ekena (Lev. 1:3,10, sns.). Ny fiainam-pankatoavana tanteraka nananan'i Jesôsy no nahatonga Azy ho afaka nanolotra ny Tenany ho fanatitra ankasitrahan'Andriamanitra (Heb. 9:14).

"Voasaraka tamin'ny mpanota" i Jesôsy rehefa niakatra ho any an-danitra. Manondro fotoana ankehitriny anefa ny matoanteny grika nandikana io andian-teny io, izany hoe "voasaraka amin'ny mpanota" i Jesôsy ankehitriny. Niaritra ny fanoherana nataon'ny mpanota Taminy i Jesôsy nandritra ny fiainany teto an-tany, kanefa nandresy Izy ary dia nipetraka eo amin'ny ankavanan'ny seza fiandrianan'Andriamanitra (Heb. 12:2,3). "Voasaraka amin'ny mpanota" koa i Jesôsy noho ny tsy fananany ota (Heb.4:15).

"Natao avo noho ny lanitra" i Jesôsy. Midika izany fa nasandratra ho ambonin'izao zavatra dry rehetra izao Izy, ary noho izany dia iray amin'Andriamanitra Izy. Andriamanitra no ilazana hoe: "Misandrata any ambonin'ny lanitra Hianao" ao amin'ny Salamo (Sal. 57:5,11; Sal. 108:5).

Olombelona tamin'ny fahafenoany i Jesôsy, saingy tsy mpanota tahaka antsika (Heb. 2:14-16, Heb. 4:15). Tonga lafatra Izy satria tsy vitan'ny hoe tsy mbola nanota mihitsy hatrizay, fa tsy voaloton'ny fahotana koa Izy, tsy tahaka antsika.

Kanefa amin'ny maha-olombelona feno Azy dia ohatra ho antsika koa Izy. Nasehony antsika ny fomba tokony hanatanterahantsika ny hazakazaky ny fiainana (Heb. 12:1-4). Izy no ohatra tsy maintsy arahintsika (1 Pet. 2:21-23). Satria "masina, tsy misy tsiny, tsy misy loto, voasaraka amin'ny mpanota" i Jesôsy (Heb. 7:26), dia Izy no Mpamonjy antsika, ary azontsika atao koa ny maneho taratra ny toetrany.

`Na olombelona toa antsika aza i Jesôsy dia tsy mba nanota kosa. Ahoana ny fahatakarantsika izany hevitra izany? Saintsaino ny halehiben'izany fahamasinany izany! Tsy tokony ho ampy hamonjena antsika ve, araka izany, ny fahamasinany isaina ho antsika amin'ny alalan'ny finoana?`