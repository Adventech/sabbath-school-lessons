---
title:  "Mpisorona mandrakizay"
date:   02/02/2022
---

`Vakio ny Heb. 7:16. Miorina amin'ny inona ny maha-mpisorona an'i Jesôsy?`

Araka ny herin'ny fiainana tsy manam-pahataperana no nandraisan'i Jesôsy ny asan'ny maha-mpisorona, ary velona mandrakizay Izy hanao ny asa fanompoany. Manaitra tokoa ny vokatr'izany fahamarinana izany. Midika izany fa tsy azo soloana na foanana mandrakizay ny asa fanompoana ataon'i Jesôsy. Mahavonjy "tanteraka" amin'ny fahafenoany sy mandrakizay i Jesôsy (Heb. 7:25, DIEM). Ny famonjena entiny dia sady tanteraka no hatramin'ny farany. Manatratra hatrany amin'ny toetra lalina anatin'ny maha-olombelona izany (Heb. 4:12; Heb. 9:14; Heb. 10:1-4). Ny fanelanelanana ataon'i Jesôsy eo anatrehan'Andriamanitra no mahatonga ny tombontsoa rehetra ao anatin'ny fanekena vaovao ho azo antoka.

Mihoatra lavitra noho ny famelan-keloka no entin'izany. Mametraka ny lalana ao am-pontsika izany, manova antsika ho olom-baovao ao Aminy, ary mitarika ho amin'ny fanapariahana ny filazantsara manerana izao tontolo izao (Heb. 8:10-12). Misolo tena antsika eo anatrehan'ny Ray Izy, amin'ny maha-iray amin'Andriamanitra sy amin'ny olombelona Azy. Noho ny nanaovany sorona ny ainy dia azony ho mandrakizay ny fankasitrahan'Andriamanitra.

`Vakio ny Heb. 7:22. Iza i Jesôsy raha ny fifandraisany amin'ilay fanekena vaovao?`

I Jesôsy no Mpiantoka ny fanekena vaovao satria nanao fianianana Andriamanitra fa Izy no mpisorona "mandrakizay" (Heb. 7:21). Mora tokoa ny tsy hahatakatra ny maha-zava-dehibe io fianianana io. Efa niresaka momba ny fianianana nataon'Andriamanitra tamin'ilay taranaka tany an'efitra sy tamin'i Abrahama i Paoly (Heb. 3:7-11; Heb. 6:13-15). Inona no maha-samy hafa ireo fianianana ireo amin'ilay fianianana nataon'Andriamanitra tamin'ny Zanaka? Natao tamin'ny olombelona mety maty iretsy voalohany. Manan-kery hatrany ny fianianana raha mbola velona koa ny mpandray tombontsoa avy amin'izany. Nanan-kery ny fianianana nataon'Andriamanitra tamin'ny taranaka tany an'efitra sy tamin'i Abrahama raha mbola nanam-pisiana koa izy ireo (jereo Gal. 3:29).

Fa ny Zanak'Andriamanitra kosa dia manana fiainana "tsy manam-pahataperana", koa manan-kery mandrakizay ny fianianana nataon' Andriamanitra taminy. Ny olona iray izay manolo-tena ho mpiantoka ny olona anankiray hafa dia iharan'ny sazy mitovy amin'ilay olona iantohany, na hatramin'ny fahafatesana aza. Kanefa napetrak'Andriamanitra ho antoka ho antsika i Jesôsy fa tsy mba hanatsoaka ny teny fikasany Izy. Mahazo matoky isika noho izany fa azo antoka ny famonjena nomena antsika ao amin'i Jesôsy.