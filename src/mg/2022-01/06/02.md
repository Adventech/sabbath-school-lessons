---
title:  "Mpisorona ho an'ny olombelona"
date:   30/01/2022
---

`Vakio ny Heb. 5:1-10. Inona ny anjara asan'ny fisoronana ary ahoana no anatanterahan'i Jesôsy izany andraikitra izany araka ireo andininy ireo?`

Ny tena tanjon'ny fisoronan'ny Levita dia ny manao fanelanelanana eo amin'Andriamanitra sy ny mpanota. Andriamanitra no manendry ny mpisorona mba hanao fanompoana ho an'ny olombelona; tokony ho be famindrampo sy hahatsapa ny fahalemen'ny olombelona izy ireo noho izany.

Asehon'i Paoly ao amin'ny Heb. 5:5-10 fa mahatanteraka amin'ny fahafenoany ireo fepetra ireo i Jesôsy: Andriamanitra no nanendry Azy (Heb. 5:5,6), ary mahalala ny zava-manjo antsika Izy satria efa niari-pahoriana koa (Heb. 5:7,8).

Misy zava-manan-danja mampiavaka an'i Jesôsy ihany anefa tsara homarihina. Tsy nalaina tamin'ny olona Izy (Heb. 5:1). Kanefa tonga olombelona kosa Izy mba hahafahany manao fanompoana ho antsika amin'ny maha-mpisorona Azy. Tsy nanao fanatitra noho ny otan'ny Tenany i Jesôsy (Heb. 5:3) fa noho ny helotsika irery ihany; tsy nanana ota mantsy Izy (Heb. 4:15, Heb. 7:26-28).

Nivavaka "tamin'izay nahavonjy Azy tamin'ny fahafatesana" i Jesôsy, ary "voahaino" araka ny voalaza ao amin'ny Heb. 5:7. Ny fahafatesana faharoa no resahin'ny bokin'ny Hebreo eto, Izay nanafahan'Andriamanitra an'i Jesôsy rehefa natsangany tamin'ny maty Izy (Heb. 13:20). "Dia nianatra fanarahana tamin'izay fahoriana nentiny Izy", araka ny voambara ao amin'ny Heb. 5:8. Vaovao ho an'i Jesôsy ny fankatoavana, tsy hoe satria tsy mpankatò Izy, fa satria Andriamanitra Izy. Amin'ny maha-Mpanjaka izao rehetra izao Azy dia tsy nankatò na iza na iza i Jesôsy fa nankatoavin'ny rehetra kosa.

Ampahany manan-danja lehibe amin'ny asan'i Jesôsy amin'ny maha-Mpisorona Azy, ny fahoriana nentiny sy ny fahafatesany. Raha natao tanteraka tamin'ny alalan'ny fahoriana i Jesôsy dia tsy ny toe-tsainy na ny fitondran-tenany tsy akory no nanjary nihatsara. Tsy nahatonga Azy ho be famindrampo ny fahoriana. Ny mifanohitra amin'izany aza; tonga teto an-tany i Jesôsy satria efa be famindrampo hatrizay Izy; izany no nahatonga Azy hangoraka antsika (Heb. 2:7). Ny tian'ny bokin'ny Hebreo ambara dia izao: tamin'ny alalan'ny fahoriana no tena nisehoan'ny fitiavan'i Jesôsy amin'ny maha-rahalahintsika Azy, ary niharihary koa ny maha-olombelona Azy sy ny halehiben'ny fileferany amin'ny sitrapon'ny Ray amin'ny maha-solontenantsika Azy. "Natao tanteraka" Izy, izany hoe nahatonga Azy ho vonona ny ho Mpisoronabentsika ny fahoriana nentiny. Ny fiainany feno fankatoavana tanteraka, ary avy eo ny nahafatesany teo amin'ny hazo fijaliana, no nahatanteraka ilay fanatitra natolotr'i Jesôsy teo anatrehan'ny Ray amin'ny maha-Mpisorontsika Azy.

`"Fanjaka-mpisorona" isika, raha ny voalaza ao amin'ny 1 Pet. 2:9. Inona no ambaran'ny fiainan'i  Jesôsy amintsika mikasika ny fomba tokony hifandraisantsika amin'ny hafa, vokatr'io andraikitsika masina io?`