---
title:  "Araka ny fanaon'i Melkizedeka"
date:   31/01/2022
---

`Vakio ny Gen. 14:18-20 sy ny Heb. 7:1-3. Iza i Melkizedeka, ary ahoana no maha-tandindon'i Jesôsy Azy?`

Sady mpanjaka i Melkizedeka no mpisorona. Ambony noho i Abrahama ihany koa izy satria taminy no nandoavan'i Abrahama ny ampahafolony. Toy izany koa, sady mpanjaka i Jesôsy no mpisorona (Heb. 1:3); kanefa tsy tahaka an'i Melkizedeka fa tsy nanana ota kosa i Jesôsy (Heb. 7:26-28).

Manazava ny Heb. 7:15 fa mpisorona "tahaka an'i Melkizedeka" i Jesôsy . Izany no tian'ny bokin'ny Hebreo hambara amin'ny hoe "araka ny fanaon'i Melkizedeka" (Heb. 5:6). Tsy mpandimby an'i Melkizedeka tsy akory i Jesôsy saingy mitovy ny asa fisoronana nataony.

Manambara i Paoly, ohatra, fa tsy nanana ray na reny na tantaram-pirazanana na fahaterahana na fahafatesana i Melkizedeka. Misy ireo milaza fa izy no Jesôsy tonga nofo tamin'ny andron'i Abrahama. Saingy tsy mifanaraka amin'ny voalazan'ny bokin'ny Hebreo izany fiheverana izany. "Tahaka" an'i Jesôsy i Melkizedeka, izany hoe tsy nitovy tanteraka izy ireo (Heb. 7:3).

Misy manolo-kevitra ihany koa fa anjely i Melkizedeka, kanefa mandrava ny hevitry ny bokin'ny Hebreo izany. Raha tsy nanana ray aman-dreny na fiandohana na fiafarana tokoa Melkizedeka dia ho Andriamanitra izy izany. Mametraka olana izany.

Ho nialoha ny asan'i Jesôsy izany ny asa fisoronana nataon'i Melkizedeka, izay avy any an-danitra sy avy amin'Andriamanitra. Raha izany no izy, "ahoana no mbola ilana mpisorona hafa" (Heb. 7:11)?

Kanefa nampiasain'ny bokin'ny Hebreo io fanginan'ny Soratra Masina momba an'i Melkizedeka io ho fanehoana ara-tandindona ny asa fisoronana nataon'i Jesôsy (Gen. 14:18-20), ary ambarany fa i Jesôsy mihitsy no mandrakizay. Raha fintinina dia izao: Mpanjaka sy mpisorona kananita i Melkizedeka, izay natao tandindon'i Jesôsy .

"I Kristy no niteny tamin'ny alalan'i Melkizedeka, Ilay mpisoron'ny avo Indrindra. Tsy i Kristy izy saingy feon'Andriamanitra niteny tamin'izao tontolo izao kosa, nisolo tena ny Ray. Ary tamin'ny andro taloha rehetra no efa nitenenan'i Kristy; nitarika ny vahoakany i Kristy ary efa Izy no fahazavan'izao tontolo izao." - SIM, b. 1, t. 409.

`Inona no asehon'ny tantaran'i Melkizedeka antsika mikasika ny fomba fiasan'Andriamanitra amin'ireo izay tsy mbola nitorian'ny misionera mihitsy hatramin'izay?`