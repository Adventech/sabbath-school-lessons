---
title: 'Ho fantatsika rahatrizay'
date: 22/12/2020
---

« Sekoly ny lanitra; izao rehetra izao no sampam-piofanana ianarana ao; ary Ilay tsy manam-petra no mpanabe. Najoro tany Edena ny sampan'ity sekoly ity; rehefa tanteraka ny drafi-panavotana dia haverina indray ao Edena ny fanabeazana. » - Ed, t. 301.

Raha mitovy amin'ny ankamaroan'ny olona ianao dia mametraka fanontaniana marobe - fanontaniana momba ny fahotana, ny fahoriana, ny aretina, ny fahafatesana, momba ny anton'izao sy izatsy, sy ny anton'ireo zavatra maro hafa.

Manana fanontaniana mikasika ny zavaboary sy ny zava-miafina momba izany koa isika. Na eo aza ireo fandrosoana tsy mampino nentin'ny siansa ho antsika mba hahafatarantsika zavatra betsaka kokoa momba ity tontolo ity sy izao rehetra àry izao, dia mbola marobe no tsy takatry ny saintsika amin'izany.

Manomboka amin'ny zava-manana aina madinika indrindra hatramin'ny lanitra eo ambonin'ny lohantsika, manomboka amin'ny hetsiky ny singa bitika anatin'ny atôma hatramin'ny vahindanitra mihodinkodina manerana izao rehetra àry izao; lehibe lavitra sy lalina mihoatra izay takatry ny saintsika ny zava-misy hitantsika; kely ihany koa ny fotoana ananantsika ety, mba hianarana ny momba ireo.

**Etsy ankilan'izay kosa, rehefa manana ny mandrakizay isika hianarana dia tsy isalasalana fa marobe ny zava-miafina hiharihary amintsika. Inona no ambaran'ireto andalan-tSoratra Masina ireto momba izay hianarantsika raha vao tapitra ity vanim-potoana maloky ny fahotana sy ny fahoriana ary ny fahafatesana ity?**

`1 Kôr. 13:12`

`1 Kôr. 4:5;`

Omena fampanantenana isika fa homena antsika ny fahatakarana ireo zavatra izay miafina tsy takatsika amin'izao fotoana izao. Fanantenana mahafinaritra ihany koa ny tsy hanaovantsika afa-tsy fiderana an'Andriamanitra, rehefa hitantsika sy takatsika ireo zavatra izay heverintsika ho sarotra amin'izao andro izao. Izao no fanalahidy ho antsika: mifikitra amin'ny finoana, mitoky amin'ny teny fikasan'Andriamanitra, miaina araka ny fahazavana nomena antsika ary maharitra hatramin'ny farany. Ary ny vaovao mahafaly dia ny hahaizantsika « ny zavatra rehetra (...) ao amin'ilay mampahery » antsika (Fil. 4:13).

`Inona avy ireo fanontaniana mamesatra ny fonao? Inona ny zavatra toa tsy takatry ny sainao amin'izao fotoana izao? Ny fianarana mitoky amin'Andriamanitra amin'ireo zavatra fantatrao dia manampy anao hatoky Azy koa eo anatrehan'ny zavatra tsy takatrao ankehitriny, amin'ny fomba ahoana?` 

