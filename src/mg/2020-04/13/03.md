---
title: Fiainana vaovao
date: 21/12/2020
---

« Ary hofafany ny ranomaso rehetra amin'ny masony: ary tsy hisy fahafatesana intsony, sady tsy hisy alahelo, na fitarainana, na fanaintainana; fa efa lasa ny zavatra taloha » (Apôk. 21:4).

`Inona no ambaran'io andininy io momba ny maha hafa ny fiainantsika rahatrizay raha oharina amin'izao misy antsika izao, fiainana izay tsy hisy fahafatesana sy alahelo ary fahoriana intsony?`

Niresaka tamin'ny namany iray momba ny fanantenan'ny filazantsara ny Kristianina anankiray; ny teny fikasana momba ny fiainana mandrakizay amin'ny alalan'i Jesôsy Kristy izany. Valinteny maneho tsy fahafaliana no nasetrin'ilay olona izany: "Fiainana mandrakizay hoe?" hoy izy tamin-kovitra. "Ratsy tokoa ny mieritreritra izany! Efa ratsy ihany ny 70 na 80 taona iainantsika ety ka iza no mbola maniry ny hitohizan'izany ho mandrakizay? Tena ho loza izany!"

Mety misy fahamarinany ny tenin'izany olona izany, saingy tsy takany fa ny teny fikasana ny amin'ny fiainana mandrakizay dia tsy hoe izao fiainana eto izao no mitohy. Iza tokoa moa no haniry izany raha izany? Tsy izany anefa, araka ny ambaran'ny toko sy andininy etsy ambony, fa efa lasa ny zavatra taloha, ary ho tonga vaovao ny zavatra rehetra.

**Inona no ambaran'ireto andalan-teny manaraka ireto momba ny fiainana ho avy?**

`2 Pet. 3:10-13`

`Apôk. 21:1-6`

`Izao no fanontaniana maman-danja ho antsika eo anatrehan'izany rehetra izany: Inona no ilaina mba hananantsika anjara amin'izany fiainana vaovao izany? Ahoana no hahatongavantsika any? Ahoana no hahazoantsika antoka fa ho anisan'izany isika? Inona eo amin'ny fiainantsika, raha misy, no mety hisakana antsika tsy hahazo izay nampanantenain'Andriamanitra antsika amin'ny alalan'i Jesôsy?`