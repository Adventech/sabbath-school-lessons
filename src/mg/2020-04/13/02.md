---
title: Ny anjara miandry ny maty
date: 20/12/2020
---

Nisaintsaina lalina ny amin'ny toetry ny olombelona ny mpanoratra frantsay iray antsoina hoe Blaise Pascal, tamin'ny taona 1600. Zavatra iray no hitany mazava tamin'izany: na toy ny ahoana halavam-potoana iainan'ny olona iray (tsy dia naharitra ela loatra anefa ny fahavelomana tamin'izany fotoana izany), ary na tsara toy ny ahoana aza ny fiainany (tsy dia tsara nanao ahoana koa anefa ny fiainana), dia ho faty izany olona izany na ho ela na ho haingana.

Ankoatra izay, ho lava kokoa, mihoatra lavitra ny fiainana mialoha ny fahafatesana izay tsy maharitra ela, ny fiainana aorian'ny fahafatesana. Ho an'i Pascal, araka izany, ny zava-dehibe indrindra tokony ho fantatry ny olona iray dia ny anjara miandry ny maty. Ary nahagaga azy ny nahita ny olona tohina eo anatrehan'ny zava-misy toy ny « fahaverezana asa, na koa ny faniratsirana atao aminy », kanefa tsy miraika ny hieritreritra ny amin'izay hitranga rehefa maty izy.

Misy fahamarinana ny tenin'i Pascal; ary tsy isalasalana fa izany no antony nanokanan'ny Baiboly ampaham-potoana lehibe iresahana momba ny fampanantenana miandry ireo nandray famonjena ao amin'i Jesôsy, teny fikasana izay miandry azy ireo amin'ny hoavy izany.

`Vakio ireto andininy ireto. Inona ny fanantenana atolotra antsika eto? Jao. 6:54; Jao. 3:16; 1 Jao. 5:13; 1 Tim. 1:16; Jao. 4:14; Jao. 6:40; Joda 1:21; Tit. 3:7.`

Manana ny lanjany lehibe tokoa ny fiainana mandrakizay noho ny amin'ny hazo fijaliana; noho ny amin'ny hazo fijaliana dia tsy misy heviny ny zavatra rehetra ankoatra ny fiainana mandrakizay. Ny Mpamorona izao tontolo rehetra izao, Ilay « nahariana izao tontolo izao » (Heb. 1:2), Ilay « ivelomantsika sy ihetsehantsika ary iainantsika » (Asa. 17:28), Izy ilay Andriamanitra tonga olombelona nofo, ary maty tao amin'izany nofo izany (...) Inona no anton'izany? Moa ve ny hahatonga antsika ho lo tahaka ny biby voahosin'ny fiara fotsiny, amin'ny farany?

Izany no mahatonga ny TV ho feno fampanantenana ny fiainana mandrakizay, satria ny mandrakizay ihany no antoka ho an'ny famerenana amin'ny laoniny indray. Tsy ho ampy hanarenana ny faharatsiana ny taona an-tapitrisa, na an-davitrisa koa aza. Ny mandrakizay ihany no afaka hamerina ny zava-drehetra amin'ny laoniny, satria mihoatra noho ny voafetra izany, ary koa tsy manam-piafarana.

Marina izay nambaran'i Pascal: voafetra ny fotoana iainantsika raha oharina amin'izay ho avy. Fahadalana ny tsy miomana ho amin'ny mandrakizay izay miandry antsika.

`Inona no ambaranao amin'ireny olona izay tsy miraika ny amin'ny zava-mitranga aorian'ny fahafatesana? Ahoana no hahafahanao manampy izany olona izany hahita fa tsy araka ny lôjika mihitsy ny fiheverany?`
