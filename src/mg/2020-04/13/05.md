---
title: 'Ny sekoly any an-danitra'
date: 23/12/2020
---

« Fa ny fahorianay maivana, izay vetivety foana, dia mainka miasa fatratra indrindra ka mahatanteraka voninahitra mavesatra maharitra mandrakariva ho anay, raha tsy mijery ny hita izahay, fa ny tsy hita; fa ny hita dia ho vetivety foana, fa ny tsy hita no haharitra mandrakizay. » (2 Kôr. 4:17,18).

`Inona ny fanantenana atolotr'ireo andalan-teny ireo antsika? Mety ho inona avy ireo zavatra andrasantsika tsy mbola hitan'ny maso ary maharitra mandrakizay, izay ampanantenaina antsika amin'ny alalan'i Jesôsy? Vakio koa ny Apôk. 21:1,2; Apôk. 2:7; Apôk. 7:14-17.`

Teny fikasana marobe no omen'Andriamanitra ao amin'i Jesôsy; marina tokoa ireny sady mahafinaritra, ary antony tsara no manosika antsika hino ireny. Topimaso sy fanambarana kely ihany anefa no asehon'ny Baiboly momba izay miandry antsika. Zavatra iray no azo antoka, hahafinaritra tokoa izany. Eritrereto ange ny hatsaran'ny fiainana tsy misy famotehan'ny fahotana izany!

Avy amin'ny fahotana sy ny vokatr'izany avokoa ny fahoriana sy ny fangirifiriana ary ny zavatra izay itolomantsika ety. Tonga i Kristy mba hamarana izany, ary haveriny amin'ny laoniny ny tany, ho araka izay nokasain'Andriamanitra mialoha ny nidiran'ny fahotana. Ho tsara kokoa aza, satria ao anatin'izany voninahitra izany no hahitantsika mandrakizay ny holatra eo amin'ny tongotra aman-tanan'i Jesôsy, dia ny sandan'ny famonjena antsika izany. 

« Rehefa hesorina ny fahamaizinana manarona ny fahitantsika, any, dia hahita ilay tontolo tsara tarehy izay hitantsika amin'ny ampahany bitika indrindra amin'izao fotoana izao ny masontsika; rehefa hijery ny voninahitry ny lanitra izay hitantsika avy ety lavitra amin'ny alalan'ny fanita-pijery ihany isika; rehefa hesorina ny ratra navelan'ny fahotana dia hiseho amin'ny Tahasoavan'i Jehovah' ny tany rehetra, hanao ahoana re ny fidadasiky ny tontolo manoloana antsika izay hianarantsika! Ho azon'ny mpianatra siansa hatao ny hamaky ireo firaketana momba ny famoronana, ary tsy habita fampahatsiahivana ny lalàn'ny faharatsiana ao amin'izany izy. Azony atao ny hihaino ny hiran'ny natiora izay tsy misy feon-kira mitoloko na feon'alahelo maningana. Eo amin'ny zavaboary rehetra dia tsy hamaritra sora-tanana afa-tsy iray izy, eo amin'ny tontolo midadasika dia ny `anaran'Andriamanitra', ary tsy hisy intsony endriky ny ratsy eo amin'ny tany sy ny ranomasina ary ny lanitra. » - Ed, t. 303.

`Miezaha maka sary an-tsaina izany hoe miaina mandrakizay ao amin'ny tontolo iray vaovao tanteraka, izay tsy hahitana ireo zavatra manasarotra ny fiainana eto izao. Toy ny ahoana ny sary ao an-tsainao momba izany? Inona ny zavatra andrandrainao manokana?`
