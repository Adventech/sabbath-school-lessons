---
title: Fotoana hahaizana mandalanjalanja
date: 16/12/2020
---

Nanaja sy nanandratra ny lalàn'Andriamanitra i Jesôsy (Mat. 5:17,18). Nanitsy ny fomba nandraisan'ireo mpitarika ara-pivavahana ny lalàn'Andriamanitra koa Izy. Tamin'izany dia tsy nisy nampatahotra kokoa ireo mpitondra fivavahana ireo noho ny fampianarana nataon'i Jesôsy mikasika ny fitandremana ny Sabata. Tsy mba latsa-danja teny anivon'ny sinagôga ny fanabeazana rehefa Sabata ary tao tokoa no namakiana ny Torah sy nanomezana fanazavana momba izany. Fantatr'ireo mpanora-dalàna sy Fariseo tsara izay voasoratra ao anatin'ny lalàna. I Jesôsy kosa dia niditra lalina kokoa tamin'ny fanabeazany ny mpianany mikasika ny Sabatany.

`Vakio ny Mat. 12:1-13 sy ny Lio. 13:10-17. Araka ny zava-miseho eto, inona no nampianarin'i Jesôsy ny olona tamin'ny androny? Ary ho antsika ankehitriny?`

Ny tsy fifanarahan-kevitra manodidina ny fanasitranana nataon'i Jesôsy tamin'ny andro Sabata dia nahatonga fifanakalozan-kevitra ara-panahy manan-danja mikasika ny toetry ny fahotana, ny antom-pisian'ny Sabata, ny fifandraisana misy eo amin'i Jesôsy sy ny Ray, ary ny toetry ny fahefan'i Jesôsy.

Ny fihetsik'i Jesôsy manoloana ny Sabata dia voafintina tsara ao amin'ilay andininy atao fitadidy amin'ity herinandro ity: "Ary hoy Izy taminy: Ny Sabata no natao ho an'ny olona, fa tsy ny olona ho an'ny Sabata; ka dia Tompon'ny Sabata aza ny Zanak'olona" - Mar. 2:27,28. Tiany nasongadina fa ny Sabata dia tsy tokony ho vesatra. Ny Sabata dia "natao" (noforonina) ho fotoana miavaka sy manokana mba hianaran'ny olona ny amin'ny toetran'Andriamanitra Izay tompon'ny Sabata, ary koa hianarany manome tombambidy ny voarin'Andriamanitra amin'ny alalan'ny fanandramana ataony.

Nampametra-panontaniana tao an-tsain'ny mpianany sy tao amin'ny mpitarika Jiosy ary ny vahoaka, ny asan'i Jesôsy. Nataony izany hieritreretan'izy ireo lalindalina kokoa momba ny Soratra Masina sy ny lanjan'ny finoan'izy ireo ary ny lanja omeny an'Andriamanitra. Mora amin'ny tsirairay amintsika tokoa ny zatra manaraka didy amam-pitsipika, izay mety tsy ho ratsy velively, saingy manjary mijanona hatreo isika kanefa tokony hatao hanatrarana tanjona iray izany, dia ny fahalalana ny toetr'Ilay Andriamanitra tompointsika. Io no mitaona antsika hankatò Azy amim-pahatokiana, izay miorina amin'ny fitokiantsika amin'ny fahamendrehan'ny fahamarinan'i Kristy, ho antsika.

`Manao ahoana ny fitandremanao manokana ny Sabata? Manjary fotoana tsy azo anaovana izao na izatsy ve izany sa fotoana fitsaharana marina ao amin'ny Tompo sy ahafantarana Azy tsara kokoa? Raha ilay voalohany no valinteninao, ahoana no ahafahanao miova mba hahazoanao tombony kokoa araka izay kasain'Andriamanitra rahateo homena anao?`
