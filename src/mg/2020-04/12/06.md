---
title: Fotoana fiaraha-miombona
date: 17/12/2020
---

Nanome ohatra ny mpianany i Jesôsy rehefa nandeha nivavaka isan-kerinandro tany amin'ny sinagôga. Taorian'ny nitsanganany tamin'ny maty dia notohizan'izy ireo hatrany izany fomba izany, tahaka ny nataon'ireo mpianatr'i Jesôsy hafa koa. Nanjary ny sinagôga no tena toeram-pivoriana ho an'ny Apôstôly, izay nifanakalozany hevitra momba ny Fitsanganana amin'ny maty, ka ny Sabata dia fotoan-dehibe nahafahan'izy ireo nivondrona sy niara-nianatra. I Jesôsy rahateo no Ilay Mesia hebreo, izay voambara mialoha tao amin'ny TT, ary novakina isan-tSabata tao amin'ny sinagoga ny momba Azy. Aiza indray no misy toerana tsara kokoa ankoatra ny sinagôga ka nahafahan'ny mpino nitory an'i Jesôsy , ary indrindra koa nijoro ho vavolombelona tamin'ireo Jiosy sy ny hafa izay "matahotra an'Andriamanitra" - Asa. 13:16,26?

`Diniho ireto andininy manaraka ireto: Asa. 13:14-45; Asa. 16:13,14; Asa. 17:1-5; Asa. 18:4. Inona no ambaran'ireo andininy ireo amintsika mikasika ny fomba nijoroan'ny mpianatr'i Jesôsy ho vavolombelona teo amin'ny olona? Eo am-pamakiana izany ianao dia saino hoe aiza izy ireo no miteny; ary amin'iza? Inona no lazainy? Ary inona no vokany?`

Ny fanambaran'ny Apôstôly dia sady azy ireo manokana no avy ao amin'ny Soratra Masina ihany koa. Nanazava ny tantaran'ny Isiraely i Paoly ka natombony tamin'ny "razantsika" tany Egipta izany, ary notohizany tamin'ny tantaran'ny fanandevozana ka hatramin'ireo mpitsara, ireo mpanjaka, ary i Davida ka tongany soamantsara teo amin'i Jesôsy .

Nasehon'i Paoly sy ireo hafa koa fa ny fanandramana niainany sy ny fahalalany dia tohanan'ny Soratra masina. Namosaka lohahevitra izy ireo, izay niarahany nidinika. Nanan-kery tokoa ny fijoroana ho vavolombelona nataon'izy ireo manokana, izay nataony toriteny sady nampiany fampianarana sy fifanakalozan-kevitra. Araka ny voalaza ao amin'ny Baiboly dia nialonan'ireo mpitondra fivavahana ny fahefan'ny Apôstôly sy ny hery mahataona nananan'izy ireo teo amin'ny vahoaka, na ny Jiosy na ny Jentilisa.

Manana tantara miavaka ihany koa ny Fiangonana Advantista Mitandrina ny Andro fahafito, izay manentana ho amin'ny fijoroana ho vavolombelona sy ny famelabelarana ara-tSoratra Masina amin'ny alalan'ny fitorian-teny sy ny fampianarana. Ny Sekoly Sabata miaraka amin'ny fanompoam-pivavahana (toriteny) sy ireo fivoriana hafa atao mandritra ny Sabata (fivorian'ny tanora ohatra), dia mahatonga ny fivavahana advantista hanana foto-panabeazana mafy orina sy ara-dalana. Na dia misy fianarana hafa aza tokony hifameno amin'ireo dia zava-dehibe fototra hahazoana fanabeazana avy amin'ny fitandremana ny Sabata kosa izany.
