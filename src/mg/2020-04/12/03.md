---
title: Fotoana fandinihana indray
date: 14/12/2020
---

Rehefa nasain'Andriamanitra nitondra ny zanak'Isiraely hivoaka ny tany Egipta i Mosesy dia mazava loatra fa tsy nananan'izy ireo intsony ny fijery amin'ny maha-zanak'Andriamanitra azy. Nilain'izy ireo ny nandinika indray ny amin'Ilay Andriamanitra izay mangataka azy ireo mba hivavaka sy hiankohoka Aminy, Ilay nanome teny fikasana marobe momba ny hoavy mamiratra sy miavaka ho azy ireo. Eo am-pandinihan'izy ireo ny voary, dia ny Sabata no fotoana fianarana tena mana-danja lehibe ho azy ireo. Manjary marika mazava ihany koa izany ahafantaran'ny olona hafa firenena fa manana fifandraisana manokana amin'Andriamanitra izy ireo. Ny nilatsahan'ny mana dia mampiseho mazava ny fomba fanabeazan'Andriamanitra ny Isiraelita.

`Araka ny Eks. 16:14-29, inona ny lesona ampianarina ny Isiraelita eto?`

Nanao fahagagana Andriamanitra rehefa nandatsaka ny mana ho an'ny Isiraelita sy nanome sakafo sahaza ho azy isan'andro. Raha nanome mihoatra noho izay sahaza Andriamanitra dia mety ho nohadinoin'izy ireo Ilay Mpanome izany. Koa isan'andro no nanaovan'ny Tompo fahagagana ho azy ireo, ary dia tsapany ny fikarakaran'Andriamanitra. Rehefa Sabata kosa anefa dia hafa ny fisehon-javatra, satria natao miavaka izany andro izany. Fahagagana anankiroa no miseho izao: nomena sakafo avo roa heny izy ireo ny Zoma, ary tsy lo izany na dia notehirizina mandritra ny alina aza.

Nandritra ny efapolo taona no nihinanan'ny zanak'Isiraely ny mana (Eks. 16:35). Nanome toromarika an'i Mosesy koa Andriamanitra mba hitahiry mana eran'ny vata omera ho fampahatsiahivana ny fomba nameloman'Andriamanitra azy ireo tany an'efitra (Eks. 16:32,33). Inoana koa fa fampahatsiahivana ilay fanandramana manokana niainan'izy ireo momba ny Sabata izany.

Nisy koa ny fotoana maro hafa izay nanehoan'Andriamanitra mazava tamin'ny Isiraelita fa andro manokana ny Sabata.

Fomba nentin'Andriamanitra nampahatsiahy ny Isiraelita ny Sabata hoe iza moa izy ireo ary Iza Ilay Andriamaniny. Nasaina nankatò sy nanamasina ny Sabata izy ireo, ary izany dia natao hampitomboana ny fahatakarany ny toetran'Ilay Mpahary sy hahazoany manorina fifandraisana maharitra amin'Andriamanitra Izay miahy ny hoaviny.

`Miresaka amin'ny tanora iray ianao. «Mahasorena» no fahitany ny Sabata. Mitandrina ny Sabata izy satria izany no asain'ny Baiboly sy ny ray aman-dreniny ataony. Inona ireo torohevitra, homenao hanampiana azy hahita (indray) ny Sabata amin'ny maha-fanandramana mahafinaritra sy manome fampianarana tsara azy?`
