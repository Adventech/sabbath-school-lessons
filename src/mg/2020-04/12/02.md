---
title: Fotoana natao hahatalanjona
date: 13/12/2020
---

Efa mba nanontany tena ve ianao hoe nahoana no fitantarana roa mifandrindra tsara mikasika ny Famoronana no nomen'Andriamanitra ao amin'ireo toko roa voalohany ao amin'ny Genesisy? Ny Gen. 1 dia miresaka momba ilay herinandron'ny Famoronana sy ny fitomboan'ny hatsaran'ny tany araka ny nanomezana endrika sy aina azy. Ny famoronana ny olombelona no mamarana izany tamin'ny andro fahenina. Mitantara ny Famoronana ihany ny Gen. 2 saingy araka ny fomba fijery hafa, sady mifantoka manokana amin'ilay andro fahenina. I Adama no ivon'ny tantara izao, ary ny zavatra rehetra eto dia voalaza fa natao ho azy sy ny vehivavy, dia ny saha, ny renirano, ary ny biby.

Lehibe loatra ny famoronana ka tsy mahalaza azy raha fitantarana iray monja. Mianatra ny amin'ny hery sy ny fahaizan'llay mpamorona zavakanto aloha isika, izay manana fijery tonga lafatra momba ny fahatsarana. Avy eo dia hitantsika Ilay Andriamanitra tia mifandray, izay maniry ny hifankatiavan'ny olombelona sy ny hifampikarakarany, ary koa ny hitiavany sy hitandremany ireo voary hafa rehetra.

`Vakio ny Gen. 1 sy 2 ary saino ny ifandraisan'ilay Sabata voalohany amin'ny fitantarana voalohany sy faharoa momba ny Famoronana. lnona ny hevitra notsoahinao avy amin'izany? Manampy anao hahatakatra ny mety ho antony nitahian'Andriamanitra ny Sabata sy nanamasinany azy izany; amin'ny fomba ahoana?`

Meteza ho eo amin'ny toeran'i Adama na i Eva tamin'io Sabata voalohany io. lo no andro voalohany iainanao, andro voalohany niarahanao tamin'ny vadinao sy niarahanao tamin'Andriamanitra koa. Andron'ny fanabeazana tokoa izany! Manomboka mianatra ny amin'Ilay Andriamanitra namorona izao fahatsarana rehetra izao ianao. Talanjona ny masonao mahita ny elefanta, ary avy eo ny sahona, izay samy miavaka sy manokana. Mitsiky ianao mahita ny zirafy na ny ombidia misangy. Sondriana indray ianao manoloana ireo loko sy endrika maro samihafa mahavariana, ary revo tanteraka mandre feo isan-karazany manao amboaram-peonkira. Finaritra er√Ω ianao manandrana tsiro sy manimbolo hanitra isan-karazany, ary mahatsapa amin'ny alalan'ny fikasihana ny endrika sy ny firafitry ny voary rehetra. Tsy ho nipetrapetraka velively i Adama sy i Eva tamin'io Sabata voalohany io. Tombontsoa nomen'Andriamanitra azy ireo izany mba hifantohany amin'Ilay Mpahary sy ireo zavatra nohariany. Fotoana natao hahatalanjona azy ireo izany.

`Tanisao ireo fotoana isan-karazany nandraisan'i Adama sy i Eva fanabeazana tamin'io Sabata voalohany io. Inona amin'ireo fotoana ireo no mbola ilaina ankehitriny, na dia amin'ny endriny hafa aza? Ahoana no hanatsaran'izany ny Sabatanao?`
