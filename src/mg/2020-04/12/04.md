---
title: Fotoana ahalalana ny laharam-pahamehana
date: 15/12/2020
---

Ny soa sy ny ratsy teo amin'ny fanandraman'ny Isiraely tamin'ny fiarahany tamin'Andriamanitra dia nifandray akaiky tamin'ny fomba nitandremany ny Sabata. Eo imason'Andriamanitra, ny fandavan'izy ireo tsy hitandrina ny Sabata dia midika fa tsy manan-danja eo amin'ny fiainany Andriamanitra (Jer. 17:19-27). Ny fanavaozana ny fanoloran-tena amin'ny fitandremana ny Sabata dia anisan'ny famerenana amin'ny laoniny; izany hoe marika fa mipetraka amin'ny toerana tokony hisy azy ny laharam-pahamehana. Misy fampitahana tsara ho fantatra ao amin'ny Isa. 58.

`Vakio ny Isa. 58:1-14. Inona no ambaran'Andriamanitra amin'ny vahoakany eto ka natao ho antsika amin'izao andro izao koa?`

Niseho ho mpivavaka amin'Andriamanitra ny Isiraelita teo amin'ny fanompoam-pivavahana sy ny fifadian-kanina nataony. Saingy ny fomba fiainany, aorian'izany fanompoam-pivavahana izany, dia mampiseho fa ivelany ihany ny fomba fanatanterahan'izy ireo izany. Tsy vokatry ny fony ny fanarahana ny lalÃ n'Andriamanitra.

Manohy mampahafantatra ny amin'ireo zavatra andrasan'Andriamanitra amin'ny olony hatrany i Isaia ao amin'ny toko 58.

Tsy izay ihany; vakio ny Isa. 58:13,14. Nahoana no mifantoka amin'ny Sabata Andriamanitra any amin'ny faran'io toko io? Mampiasa fitenenana mitovy amin'izay hita ao amin'ny toko manontolo ilay mpaminany eto: "tsy manao izay tianao"; "tsy mandeha amin'ny lalanao"; aza "manao izay tianao, na miteniteny foana"; mampitandrina izy. Izany hoe ny Sabata dia tsy fotoana fivavahana araka ny fanao mahazatra fotsiny, ka hieritreretanao araka ny fisainanao sy hiainanao amin'ny fomba tsy mifanaraka akory amin'izay fivavahana ataonao. Natao ho "fahafinaretana" sy "mendrika hohajaina"ny Sabata. Ao amin'ny tontolon-kevitr'io toko io, ny Sabata dia fotoana fifaliana amin'ny fianarana ny momba ny toetra sy ny fikasan'Andriamanitra, ary avy eo maneho eo amin'ny fifandraisana amin'ny hafa. Tsy ampy ny fahafantarana ny fomba tokony hatao amin'ny fitandremana ny Sabata sy amin'ny fanompoam-pivavahana. Tokony hisy akony eo amin'ny fiainana izany. Fotoana fianarana sy fametrahana ny laharam-pahamehana ho lohalaharana eo amin'ny fiainana izany.

`Finaritra ve ianao eo am-pitandremana ny Sabata? Raha tsia, inona no azonao atao mba hisian'ny fiovana? Efa nianatra ny "hanaja" ny Sabata ve ianao? Ifanakalozy hevitra amin'ireo mpiray kilasy aminao ny mety ho hevitr'izany. Zavatra azo ampiharina no resaho, araka izay azo atao.`
