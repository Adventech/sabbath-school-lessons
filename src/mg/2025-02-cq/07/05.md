---
title:  "ANTONTAN'ISA"
date:   14/05/2025
---

### Ampifandraiso amin'i Jesosy - ANTONTAN'ISA

Nanao fanadihadiana tamin'ny mambra Advantista maneran-tany ny fiangonana Advantista Mitandrina ny Andro Fahafito tamin'ny taona 2017 sy 2018, ka ny 17.970 tamin'izy ireo dia tanora zokiny 21-35 taona avokoa. Ny antontan'isa voaray nandritra izany fanadihadiana izany no ahitana fa mitolona mafy amin'ny fanokanana fotoana isan'andro iarahana amin'Andriamanitra ny tanora zokiny advantista. 59% monja amin'ireo nanaovana fanadihadiana no mivavaka indray mandeha farafahakeliny ankoatra ny fotoan'ny sakafo antoandro, ary vitsy noho izany aza no mamaky ny Baiboly isan'andro (41%). Hita tamin'izany fanadihadiana izany koa fa ny 28 isan-jaton'ny tanora zokiny ihany no mianatra ny leson'ny Sekoly Sabata isan'andro, ary 29% no mianatra izany mihoatra ny indray mandeha ao anatin'ny herinandro.

Marina tokoa fa tsy ampy hamantarana ny fikasan'ny mpino sy ny fahavononan'ny fony ny karazam-panadihadiana tahaka izany. Na ny fanokanana fotoana isan'andro mba handinihana ny Ba√Øboly sy hivavahana aza mantsy dia tsy manome antoka fa tena mivavaka amin'Andriamanitra tokoa ny olona iray. Na dia teboka manondro ny fanoloran-tenan'ny olona iray ho an'Andriamanitra aza ny fombafomba ara-pivavahana tahaka ny fianarana ny Baiboly, ny vavaka, ny fanomezana ary ny fijoroana ho vavolombelona, dia tsy ireny no famarana tonga lafatra hahitana ny mety ho fifandraisan'ny olona amin'Andriamanitra.

Na izany aza dia maneho amin'ny fomba azo antoka io fanadihadiana io fa sarotra ho an'ny ankamaroan'ny tanora zokiny advantista ny manokana fotoana isan'andro iarahana amin' Andriamanitra. Rava ny ankamaroan'ny alitara fanaovana fanompoam-pivavahana marain-tsy hariva. Raha mamelona antsika ara-panahy ny Tenin'Andriamanitra, tahaka ny ameloman'ny mofo ny nofontsika (Mat. 4:4), dia ny ankamaroantsika izany no mitsipozipozy vokatry ny tsy fihinanan-kanina ara-dalana.

Mazava loatra, fa tsy ny habetsahan'ny minitra lany amin'ny famakiana Baiboly na ny fivavahana no mamaritra ny tena ivon'ny fiankohofana. Mety handany fotoana handinihana ny Soratra Masina ny olona iray nefa tsy miaina ny fanandraman'ny fiovam-po mihitsy; izany no tsy maintsy hampietrentsika ny fontsika sy hangatahantsika ny Fanahy Masina. Raha tsy eo ny Fanahy Masina, dia ho fahazarana tsy misy aina fotsiny ny fotoam-bavaka ataontsika. Rehefa eo kosa ny Fanahy, dia hampiray antsika amin'Andriamanitra ny fiankohofana ataontsika. Na ny tokantranontsika aza dia ho tonga fitoerana masina kely izay hidinan'Andriamanitra mba hitoerany eo amintsika mandritra ny fiankohofana ataontsika.



**Saintsaino indray ny Jao. 4, ary jereo izay miresaka an'i Jesosy ao amin'izany.**

`Oviana ny fotoana nianaranao ny Baiboly nefa tsy nitondra soa ho anao izany satria tsy nanana ny Fanahy ianao?`

`Inona ny sary hafa aseho na averina momba an'i Jesosy ao amin'ny lesona amin'ity herinandro ity?`

`Inona ny vavaka tokony hataonao eo anatrehan'izany?`