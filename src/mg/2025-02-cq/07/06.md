---
title:  "NY TENA FIVAVAHANA MARINA"
date:   15/05/2025
---

### Takaro - NY TENA FIVAVAHANA MARINA

"Rehefa naorina indray ny Tempolin'i Jerosalema tamin'ny andron'i Ezra, dia nirin'ny Samaritana ny hiaraka hiasa amin'ny Jiosy hanorina an'i Jerosalema. Tsy nomena azy izany tombontsoa izany. ka vao mainka nitombo ny fifankahalana nisy tamin'ireo vahoaka roa ireo. Nanangana Tempoly hafa teo amin'ny tendrombohitra Gerizima ny Samaritana hifaninana amin'ny ao Jerosalema. (...) Nefa nisy loza amin'antambo nihatra taminy. Noravan'ny fahavalo ny Tempoliny, ary dia voaozona izy; nefa mbola nifikitra tamin'ny lovan-tsofiny sy ny fomba fivavahany ihany. (...)

Hoy Jesosy namaly an-dravehivavy: 'Minoa Ahy, fa avy ny andro ka tsy amin'ity tendrombohitra ity, na any Jerosalema aza, no hivavahanareo amin'ny Ray. Hianareo mivavaka amin'ïzay tsy fantatrareo; izahay kosa mivavaka amin'izay fantatray satria avy amin'ny Jiosy ny famonjena.' Nasehon'i Jesosy fa afaka tamin'ny hevitra nibahana tao an-tsain'ny Jiosy momba ny Samaritana Izy. Ankehitriny Izy dia nitady izay hampirodana ny hevitra mibahana ao an-tsain'io Samaritana io momba ny Jiosy. (...)

Tiany hasandratra ho ambonin'ny zavatra mikasika ny fomba sy ny fanompoam-pivavahana, sy ireo anton-javatra iadian-kevitra ny sain'ilay nihaino Azy. 'Avy ny andro, hoy Izy, sady tonga ankehitriny, raha ny tena mpivavaka hivavaka amin'ny Ray amin'ny fanahy sy ny fahamarinana; fa ny Ray koa mitady ny mpivavaka aminy ho tahaka izany. (...)'

(...) Tsy ny fitadiavana tendrombohitra masina na tempoly masina no hampiray ny olona amin'ny lanitra. Tsy tokony ho voafetran'ny fombafomba ivelany sy ny fanompoam-pivavahana ny fivavahana. Ny fivavahana izay avy amin'Andriamanitra no hany fivavahana izay hitarika ho eo amin'Andriamanitra. Mba hanompoana Azy araka izay tokony ho izy, dia tsy maintsy ateraky ny Fanahin'Andriamanitra isika. (...) Hanome antsika finiavana hankatò ny fitakiany rehetra izany. Izany no tena fanompoam-pivavahana marina. Vokatry ny asan'ny Fanahy Masina izany. Ny Fanahy no manonona ny fivavahana rehetra atao amin'ny fo, ary eken'Andriamanitra ny fivavahana toy izany. Na aiza na aiza misy fanahy mitady an'Andriamanitra, dia miseho ny asan'ny Fanahy, ary Andriamanitra mihitsy no hiseho amin'io fanahy io. Mpivavaka toy izany no tadiaviny. Miandry ny handray azy ireny Izy, ka hahatonga azy ireo ho zanakalahy sy zanakavaviny." - IFM, tt. 185, 186.


`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao momba ny fifandraisanao amin'Andriamanitra? Ahoana no hanamafisanao ny firaisanao amin'Andriamanitra?`

`Ahoana no hizaranao ny fahatakaranao ny fiankohofana amin'ny olona tsy mahalala na inona na inona momba izany?`

`Avereno jerena ilay andininy nianaranao tsianjery ao amin'ny Jao. 4. Ahoana no ampiharana izany eo amin'ny fiainanao mandritra ity herinandro ity?`