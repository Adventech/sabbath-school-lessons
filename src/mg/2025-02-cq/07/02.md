---
title:  "NY IVON'NY FIANKOHOFANA"
date:   11/05/2025
---

### Saintsaino - NY IVON'NY FIANKOHOFANA

Anankiray amin'ireo toko manan-danja indrindra ao amin'ny Baiboly ny Jao. 4. Hitantsika ao ny fetra nihoaran'i Jesosy mba hitondrana ny filazantsara any amin'ireo very. Fady teo amin'ny kolontsaina nisy azy ireo ny firesahan'ny lehilahy jiosy iray, indrindra moa raha raby (mpampianatra ara-pivavahana), amin'ny vehivavy samaritana iray. Tempoly samy hafa no nivavahan'ny Jiosy sy ny Samaritana, samy hafa koa ny Torah novakiny, ary tsy nisy fifaneraserana mihitsy teo amin'izy ireo.

Nandika fitsipika ara-kolontsaina maro i Jesosy raha nangataka rano hosotroina tamin'ilay vehivavy samaritana teo amin'ny fantsakan'i Jakoba; izany no nahatonga ilay vehivavy hamaly Azy hoe: "Nahoana Hianao no Jiosy ka mangataka amiko hosotroina, nefa aho vehivavy Samaritana?-Jao. 4:9. Namaly azy i Jesosy, nanao hoe: "Tsy fantatrao izay mangataka rano aminao. Fa raha fantatrao izany, dia ianao no hangataka Aminy ny rano velona izay hampitony ny hetahetan'ny fanahinao." Rehefa nangataka hisotro amin'ny rano izay noresahin'i Jesosy ilay vehivavy, dia nambaran'i Jesosy taminy ny fahafantarany ireo vadin-dravehivavy teo aloha izay miisa dimy sy ny sakaizany ankehitriny na dia tsy mbola nifankahita tamin-dravehivavy mihitsy aza Izy (and. 16-18). Nahagaga an-dravehivavy tokoa izany. Porofon'ny maha-mpaminany Azy ny fahalalana lalina ananany mikasika ny fiainan-dravehivavy manokana, ary koa maneho ny filan-dravehivavy mibebaka.

Novan-dravehivavy haingana ny anton-dresaka ka nafantony tamin'ny lohahevitra nampifanditra ny olona tamin'izany andro izany ny toerana tokony hivavahana amin'Andriamanitra. Tamin'ny andron'i Ezra, rehefa norarana tsy hanampy tamin'ny fanorenana ny tempoly tany Jerosalema ny Samaritana, dia nanorina tempoly hafa ho azy teo amin'ny tendrombohitra Gerizima izy ireo. Nampitombo ny fifandrafesana izay nitoetra nandritra ny taonjato maro izany, ary io fifandrafesana io no noresahin'ilay vehivavy samaritana. Rehefa niresaka momba io fifanandrinana io ravehivavy (and. 20) dia nilaza taminy i Jesosy fa "tsy ny toerana izay ivavahana no manan-danja fa ny fanahy entintsika mivavaka sy ny fahamarinana ifotoran'ny fiankohofantsika (and. 23). Mpivavaka tahaka izany no tadiavin'Andriamanitra. Satria Fanahy Izy; ireo izay mivavaka Aminy dia tsy maintsy manana ny Fanahiny Masina sy milefitra amin'ny fahamarinana izay ambaran'ny Fanahy Masina, tahaka izay ataony koa (and. 24)." Rehefa izay, dia niresaka ny amin'ny andro hanehoan'ny Mesia ny zavatra rehetra ravehivavy. Hoy i Jesosy taminy: "Izaho Izay miresaka aminao no Izy." - and. 26. Nambaran'i Jesosy fa tsy ny toerana anaovana fiankohofana no zava-dehibe fa Izay iantefan'ny fiankohofana.



**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampias√†  hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ao amin'ny Jao. 4, ary soraty imbetsaka izany mba hahamora ny fitadidianao azy.**

`Nanao ahoana ny tsy fahatakaran'ilay vehivavy Samaritana ny tena ivon'ny fiankohofana?`

`Ahoana no nanitsian'i Jesosy ny fiheveran-dravehivavy mikasika ny fiankohofana? Hazavao.`
