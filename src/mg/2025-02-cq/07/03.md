---
title:  "NY FIVAVAHANA MARINA"
date:   12/05/2025
---

### Hazavao - NY FIVAVAHANA MARINA


Betsaka ny lafiny mahafinaritra amin'ny tantaran'ilay vehivavy samaritana teo amin'ny fantsakan'i Jakoba ka sarotra ny handravona azy rehetra amin'ny teny. lo tantara io no fifampiresahana lava indrindra nataon'i Jesosy tamin'olona, izay voarakitra ao amin'ny Soratra Masina (Jao. 4:1-26). lo vehivavy io koa no olona "hafa firenena" voalohany indrindra ao amin'ny bokin'i Jaona nanambaran'i Jesosy ny maha-Mesia Azy, ary izy no mpino voalohany indrindra voalazan'ny filazantsara rehetra fa tonga mpitory ny filazantsara raha vantany vao nandray an'i Jesosy (Jao. 4:28-30).


Mendrika hodinihina ireo toe-javatra sambany vao niseho ireo ao amin'io tantara io, nefa azo heverina fa izay nambaran'i Jesosy mikasika ny fivavahana no teboka manan-danja indrindra tokony ho voaraintsika ao. Mandritra ity telovolana ity no ijerentsika ny anjara toerana tanan'ny alitaran'Andriamanitra ao amin'ny Soratra Masina. Hatramin'ny namoronana izany tany Edena no nanaovana ny alitara ho toerana fanoloran-tena sy fanokanan-tena ho an'Andriamanitra.


Taonjato maromaro taty aoriana, dia nanomboka nanova ny fomba fisainan'ny olona sy ny fahatakaran'izy ireo zavatra i Jesosy. Nolazainy tamin'ilay vehivavy samaritana fa tonga ny fotoana tokony hananana fomba fisainana vaovao mikasika ny fiankohofana. Tonga ny fotoana izay ivavahan'ireo tena mpivavaka marina, tsy eo amin'ny toerana iray voafaritra fotsiny, fa ny tena manan-danja, amin'ny fanahy sy amin'ny fahamarinana. Hoy i Ellen White: "Tsy ny fitadiavana tendrombohitra masina na tempoly masina no hampiray ny olona amin'ny lanitra. Tsy tokony ho voafetran'ny fombafomba ivelany sy ny fanompoam-pivavahana ny fivavahana. Ny fivavahana izay avy amin'Andriamanitra no hany fivavahana izay hitarika ho eo amin'Andriamanitra. Mba hanompoana Azy araka izay tokony ho izy, dia tsy maintsy ateraky ny Fanahin'Andriamanitra isika." - IFM, t. 186.


Rehefa nanakaiky ny fahafatesan'i Jesosy, dia nanome toky ireo mpianany Izy fa ho tonga eo amin'izy ireo ny Fanahy Masina (Jao. 16:13). Amin'i Jesosy, dia tsy azo heverina mihitsy ny hisian'ny tena fivavahana marina raha tsy eo ny Fanahy Masina, satria (1) ny Fanahy no manome fandrisihana hanao fiankohofana, ary (2) raha tsy miasa ao am-po Izy, dia tsy ho voaray na ho takatra mihitsy ny fahamarinana. Mitady mpivavaka Andriamanitra, mpivavaka izay maneho fiankohofana eo amin'ny fiainany manontolo, mpivavaka tarihin'ny Fanahy ho amin'ny marina ary koa miaina ny fahamarinana ao amin'ny herin'ny Fanahy Masina. Izany no fanandramam-pivavahana nanasan'i Jesosy an'ilay vehivavy samaritana mba hananany, ary asainy koa isika mba hanana izany fanandramana izany.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Nahoana ny Fanahy sy ny fahamarinana no manan-danja ho an'ny fivavahana marina? Nahoana i Jesosy no nifantoka tamin'ireo lafin-javatra roa ireo fa tsy tamin-javatra hafa?`