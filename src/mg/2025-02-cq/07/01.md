---
title:  "NY TENA MPIVAVAKA MARINA"
date:   10/05/2025
---

### NY TENA MPIVAVAKA MARINA - Fampidirana

**Vakio ny Jao. 4**

`Tsianjery: Mifidy andininy 1`

### MAHATSAPA HOE ILAIN'NY HAFA

Indray Zoma hariva, naharay fanasana avy tamin'ny lehibeny vonjimaika mba hanatrika fivoriana ao amin'ny Zoom i Kemba vadiko. Nambaran'io lehibeny vonjimaika io fa nofoanana ny sampan-draharaha misy azy, ary hafindra any amin'ny sampan'asa hafa ny mpiara-miasa iray manontolo izay niara-niasa akaiky taminy. Nifarana tao anatin'ny dimy minitra monja ny sivy taona niasan'i Kemba tao anatin'ny orinasa iray izay nahazoany mari-pankasitrahana marobe.

Tahaka izay efa mpiseho, dia sarotra kokoa noho izay fahitana azy ety ivelany izany toe-javatra izany. Efa ela io lehibe vonjimaika io no nialona ny fahombiazan'i Kemba. Matetika mantsy izy no miteny zavatra ratsy momba ireo mpiara-miasa eo ambany fiahian'i Kemba, ary efa nisy fotoana aza nilazany fa izy no nanao ny asa izay nataon'ireo mpiara-miasa amin'i Kemba ireo. Rehefa voatendry ho lehibe vonjimaika io vehivavy io, dia fantatry ny vadiko fa hisy olana hiseho. Na dia efa nanampo izany aza izy, dia ketraka ihany teo anatrehan'ny fandroahana azy.

Raha nahita ny alahelon'i Kemba izahay, dia nametraka manontolo ny toe-javatra teo an-tanan'Andriamanitra. Natoky izahay fa raha navelan'Andriamanitra hikatona izany varavarana izany, dia hanokatra varavarana iray tsara kokoa Izy. Herinandro vitsy taorian' izay, dia nisy namana iray nandrisika an'i Kemba mba hametraka taratasy fangatahana asa ho tale ara-bola ao amin'ny orinasa iasany. Nataony izany, ary izy no voafidy ho amin'ilay andraikitra, taorian'ny fihaonana vitsivitsy. Hitan'izy ireo ny traikefa maro miavaka sy ny fahaiza-manao ananany, ary koa ny toetrany sy ny fitondrarntenany, ka tsapan'izy ireo fa izy no olona mety indrindra ho amin'ilay andraikitra. Mahafinaritra ny mahatsapa hoe ilaina toy izay eken'ny olona noho ny tsy fahafahany manoatra fotsiny.

Ao anatin'ny toko sy andininy dinihina amin'ity herinandro ity no ilazan'i Jesosy fa mila vondron'olona iray manokana Andriamanitra. Maro no mitonona ho mivavaka Aminy, saingy ireo tena mpivavaka marina no tadiaviny, dia ireo izay mivavaka Aminy amin'ny fanahy sy ny fahamarinana (Jao. 4:23,24). Mahafinaritra ny mahatsapa fa irin'Andriamanitra sy ilainy ianao, sa tsy izany? Ho hitantsika mandritra ity herinandro ity fa manan-danja lehibe amin'Andriamanitra ny fomba ivavahantsika Aminy.


> <p>  Soraty</p>
> Soraty araka ny dikan-teny tianao ny Jao. 4:16-26. Raha tsy ampy ny fotoana eo am-pelatananao dia ny and. 23 sy 24 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.