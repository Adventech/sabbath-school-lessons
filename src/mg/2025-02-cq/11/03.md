---
title:  FO VOAOVA
date:   09/06/2025
---

### Hazavao - FO VOAOVA

Manan-danja tokoa ny fitadiavan'Andriamanitra ny fiovam-pon'ny olony na dia efa lasa lavitra teo amin'ny tantaran'ny Isiraely aza izy ireo. Rehefa miresaka momba ny fo ny Baiboly, dia tsy ilay taova ao anatin'ny tratrantsika tsy akory no tiany hambara, fa ny "fisainana amam-pihetsehampo". Miresaka momba ny saina i Sôlômôna mpanjaka ary manondro izany ho ivon'ny fisainantsika sy ny fihetsehampontsika; hoy izy: "Tandremo ny fonao mihoatra noho izay rehetra tokony hotandremana; fa avy ao aminy no ihavian'ny aina." - Ohab. 4:23.

Nanimba ny fisainan'ireo vahoakan'Andriamanitra sy ny fihetsehampon'izy ireo ny taonjato maro niainana tao anatin'ny fiankohofana sandoka sy ny fanompoan-tsampy, araka ny Jer. 17. "Efa nanadio ny tany hanaisotra ny alitaran-tsampy ny fanavaozana nataon'i Josia", izay nanjaka tamin'ny andron'i Jeremia, "kanefa tsy voaova kosa ny fon'ny maro." - MM, t. 336. Mbola nitoetra tao am-pon'ny vahoaka ihany ny mariky ny fanompoan-tsampy na dia noravan'i Josia mpanjaka tanteraka aza ireo alitaran-tsampy tao Joda. Nasehon'ireo mpaminany tamin'izany andro izany mazava fa na dia nanaisotra ireo sampy tsy ho ao an-tranony aza ny olona, dia mbola "nampiorina ny sampiny ao am-pony" ihany. - Ezek. 14:3.

Alitara sandoka izay naorin'izy ireo sy andriamani-tsy izy nalainy avy tamin'ireo firenena jentilisa no nanoloany ny fiainam-pivavahan'ny firenena. Antso mivantana ny amin'ny hanavaozana ny tena fivavahana marina sy hanorenana indray ny alitaram-bavaka ny fanasongadinana ny Sabata ao amin'ny Jer. 17, mba hahatonga ny fon'izy ireo ho voaova sy ny fifandraisany amin'Andriamanitra hihavao indray.

Nahoana moa no zava-dehibe ny fifandraisana misy eo amin'ny alitaram-piankohofana sy ny fisainana amam-pihetsehampo? Tahaka izao no anazavan'i Ellen White izany: "Natao hanompo ny saina ny taova rehetra ao amin'ny vatana. Ny atidoha no ivon'ny tena." "Ny saina no mifehy ny maha-olona manontolo. Ny asantsika rehetra, na tsara na ratsy, dia miainga avy ao amin'ny saina. Ny saina no miankohoka amin'Andriamanitra sy mampifandray antsika amin'ny mponin'ny lanitra." - MCP, b. 1, t. 72.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona no atao hoe sampy ao am-po? (Ezek. 14:3-7)`