---
title:  FAMPITANDREMANA
date:   08/06/2025
---

### Saintsaino - FAMPITANDREMANA


Tany amin'ny taona 627 TIK hatramin'ny fotoana fohy taorian'ny naharavan'i Jerosalema tamin'ny 587 TIK no fe-potoana naminanian'i Jeremia tamin'ny tapany atsimo amin'ny fanjakan'i Joda. Fotoana nisian'ny fitotonganana ara-panahy sy fihemorana lehibe izany. Raha mbola zatovo i Jeremia, dia notendren'Andriamanitra ho mpitondra ny teniny, mba hitondra hafatra momba ny fandravana tsy ho ela intsony. Efa azon'ny Asyrianina ho babo ny tapany avaratra amin'ny fanjakan'lsiraely tamin'izany. nefa tsy mbola nisintona lesona avy tamin'ny loza ihany ny fanjakan'i Joda. Noho ny fahotan'i Joda, dia handresy azy tsy ho ela izao ny Babylônianina ary hitondra azy ireo ho babo.


Nambaran'i Jeremia fa noho ny fon'ireo olona ireo nanalavitra an'Andriamanitra no hahatonga izany toe-java-tsarotra izany. Nasongadin'ny hafa-pampitandremana nentiny ny faharatsian'ny fon'ireo vahoaka ireo. Nambarany fa toy ny voasoratra tamin'ny vy fanoratana sy tamin'ny diamondra fanoratana ny fahotan'ny vahoaka (Jer. 17:1); naneho ny toetry ny fahotan'i Joda izay tsy nety niova izany. Noho ny nahafoizan'ny Isiraely ny faneken'Andriamanitra, dia naminany i Jeremia fa hiala amin'io firenena io ny fitahian'i Jehovah ka ho azon'ireo firenena fahavalony ho babo izy ireo (Jer. 17:4).


Tamin'ny alalan'i Jeremia no nanehoan'Andriamanitra ny fiavahana miharihary eo amin'ny vahoaka manana fo mahatoky Aminy sy ireo izay mitoky amin'olona (Jer. 17:5-8). Nanampy trotraka ny olana ny tsy fahaizan'ny fon'olombelona mandinika ny tenany. Tsy azo lanteherana ny fo ary mety hahatonga amin'ny famitahan-tena (and. 9). Andriamanitra irery no mahay mandinika ny fo sy mamantatra ny tena toetrany ara-panahy (and. 10).


Teo anatrehan'ny fandinihan'Andriamanitra ny fo mpikomin'ny firenena iray manontolo, dia nihiaka toy izao i Jeremia: "Jehovah ô, sitrano aho, dia ho sitrana; vonjeo aho, dia ho voavonjy; fa hianao nо fiderako." - Jer. 17:14. Hita mazava eto ny fahatsapan'i Jeremia ny faharatsiany. Niriny ny hiverenan'ny fireneny amin'Andriamanitra, nefa tamin'izany fotoana izany koa no nandinihany ny fony sy niaikeny fa izy koa dia mila mamerina amin'ny laoniny ny fifandraisany amin'Andriamanitra.


Mamarana io toko io ny fanirian'Andriamanitra hahita ny firenen'i Joda hitandrina indray ny Sabata (and. 19-27). Famantarana ny fahatokian'ny Isiraely sy ny fanoloran-tenan'izy ireo amin'Andriamanitra ny Sabata. Ny fihetsik'izy ireo manoloana ny Sabata no naneho ny alitaram-piankohofany rava sy ny fahalovana ara-panahy tao am-pony.



**Ivereno ny andalan-teny nosoratanao ary diniho izany.**


**Farito ireo teny, na andian-teny, na fehezanteny, na hevitra miverimberina.**


**Asio tsipika eny ambanin'ireo teny na fehezanteny manan-danja na manana heviny manokana ho anao.**


**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**


**Ataovy tsianjery ny andininy tianao indrindra ao amin'ny Jer. 17, ary soraty imbetsaka izany mba hahamora ny fitadidianao azy.**


`Inona no ampanantenain'ny Jer. 17 an'ireo izay mankatò an'Andriamanitra sy mitandrina ny Sabatany ho masina?`


`Inona ny loza nosetrain'i Jeremia tamin'ny fitondrana hafatra tsy tian'ny olona horenesina, hafatra izay mitory fibebahana sy fampitandremana?`