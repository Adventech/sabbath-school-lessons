---
title:  "OLANA AO AMIN'NY FO"
date:   11/06/2025
---

### Ampifandraiso amin'i Jesosy - OLANA AO AMIN'NY FO

Voalazan'ny Fikambanana Iraisam-pirenena Momba ny Fahasalamana fa ny aretin'ny fo sy ny lalandra no antony voalohany miteraka fahafatesana maneran-tany. Ambarany amin'izany fa 17,9 tapitrisa no matin'ny fahatapahan'ny lalandra isan-taona. Manaitra tokoa izany salan'isa mahakasika ny aretim-po izany, nefa lehibe lavitra noho izany ny loza mananontanona ny olona mahakasika ny aretin'ny fo ara-panahy.

Fandinihana iray natao tamin'ny 2024 no nahitana fa ny 67,1 isan-jaton'ny olona eran-tany (izay 8 lavitrisa mahery) no mampiasa Internet ary 62 isan-jato no mampiasa tambajotran-tserasera ("How Many People Use the Internet-Statistics 2024." What's the Big Data? 2024. whatsthebigdata.com/internet-statistics/). Adiny 2,75 isan'andro eo ankapobeny no lanin'ireo mpampiasa tambajotran-tserasera amin'ireo tambajotran-tserasera samihafa, izany hoe 720 lavitrisa minitra isan'andro izany raha atambatra. (Simon Kemp, "The Time We Spend on Social Media." DataReportal. 2024. datareportal.com/reports/digital-2024-deep-dive-the-time-we-spend-on-social-media). Tsy voa-resaka ao anatin'izany akory anefa ny fotoana lanintsika ampiasana ireo fitaovana ara-teknolojia hafa toy ny fahitalavitra sy ny solosaina. Azo heverina ve ny handaniantsika fotoana maharitra tahaka izany mba hijerena zavatra tsy ara-panahy nefa tsy hisy fiantraikany na hitondra fiovana amin'ny fontsika?

Hoy i Jesosy ao amin'ny Mat. 6:21: "Fa izay itoeran'ny harenao, dia ho any koa ny fonao." Raha lazaina amin'ny teny hafa, na inona na inona mibahana ny fotoantsika sy manintona ny fifantohantsika sy ny fahalianantsika, dia izay no omentsika tombambidy lehibe indrindra. Mifaninana haka ny toerana voalohany ao am-pontsika ny zavatra momba izao tontolo izao; izany no mahatonga an'i Jesosy nilaza tamintsika mba hanao ireny ho ambinambin-javatra (Mat. 6:33). "Fitsipika mifehy ny saintsika ny hitovizany amin'ny zavatra izay ankafiziny mandrakariva. Mihinan-tena sy mihaetry izy, raha ny zavatra maivamaivana sy tsinontsinona ihany no ahiany. Mikainkona ary farany mihadombo izy, rehefa tsy entina hisetra ny zava-tsarotra. Tsy manan-tsahala anefa ny Baiboly, amin'ny maha-bokim-panabeazana azy. Azo hanovozana ny hevi-dalina indrindra sy ny faniriana ambony indrindra ao anatiny." -PM, tt. 604, 605.

Inona no ataonao mba hiarovana ny sainao/fonão rehefa tsy miato ny fampiasanao ny teknôlôjia? Ahoana no ampiasanao ny haino vaky jery mba handrisihana ny fanandramanao ara-pivavahana fa tsy hahatonga anao ho andevony? Mba hitandremana fatratra ny fony, dia tsy maintsy mametraka ireo fanontaniana ireo ny Kristianina tsirairay, indrindra rehefa indray mipendy ihany dia hitany ny vaovao sy ny fampahalalana mampidi-doza (Ohab. 4:23).


**Saintsaino indray ny Jer. 17, ary jereo izay miresaka an'i Jesosy ao amin'izany.**

`Ahoana no ametrahanao an'i Jesosy ho lohalaharana mandrakariva eo amin'ny fiainana rehefa mitady haka izany toerana izany ny zavatra araka izao tontolo izao?`

`Inona ny fialamboly na andraikitra izay mitady haka ny fotoana firesahanao amin'Andriamanitra ary ahoana no iarovanao ny fotoana manokana iarahanao Aminy?`

`Inona ny vavaka tokony hataonao eo anatrehan'izany?`