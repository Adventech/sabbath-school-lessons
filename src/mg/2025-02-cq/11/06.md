---
title:  "FO LAVITRA AN'ANDRIAMANITRA"
date:   12/06/2025
---

### Takaro - FO LAVITRA AN'ANDRIAMANITRA

"Efa nanadio ny tany hanaisotra ny alitaran-tsampy ny fanavaozana nataon'i Josia, kanefa tsy voaova kosa ny fon'ny maro. Voagejan'ny tsilo ny voan'ny fahamarinana nafafy izay efa nitombo ka nanantenana vokatra betsaka. Nampidi-doza tamin'ny Joda ny fihemorana toy izany. Niezaka hampahafantatra ny firenena ny loza setrainy Andriamanitra. Tsy misy afa-tsy amin'ny alalan'ny fahatokiany amin'ny Tompo ihany no ahazoany manantena sitraka sy fiadanana avy amin'Andriamanitra.

Tsy nitsahatra nitarika ny sain'ny Isiraelita ho amin'ny torohevitra omena ao amin'ny Deoteronomia i Jeremia. Nanizingizina ny fampianarana ny lalàn'i Mosesy mihoatra noho ny mpaminany hafa rehetra izy ary nasehony ny fomba hahatonga azy ireo ho loharanom-pitahiana ara-panahy ho an'ny firenena sy ho an'ny tsirairay amin'ny mponina eo aminy. 'Anontanio izay làlana masaka hatry ny ela, dia izay lalana mankany amin'ny tsara, ka iny no izory', hoy ny fanamafisany ny teniny, 'dia hahita fitsaharana ho an'ny fanahinareo hianareo!' - Jer. 6:16.

(...) Nitady loza ny mponina tao amin'io tanana io [Jerosalema] tamin'ny nanadinoany ny fahamasinan'ny Andro fitsaharana, ka nampitandremana tamin'ny fomba niavaka tokoa izy ireo mba tsy hanaiky ho voahazon'ny asa aman-draharahany amin'io andro io. Fa izay mankatò ihany no hahazo fitahiana (...) (Jer. 17:24,25).

Izany teny fikasana kanto izany, izay valisoan'ny fankatoavana, dia nampiarahina koa tamin'ny faminaniana milaza ny famaizana mahatsiravina hianjady amin'ilay tanana raha tahiny tsy mahatoky amin'ny Tompo sy amin'ny finoany ny mponina ao aminy. Horavana tanteraka amin'ny afo ny tanana raha tsy miraharaha ny fampitandremana momba ny fankatoavany Ilay Andriamanitry ny razany sy momba ny fanamasinana ny andro fitsaharana izy ireo.

Koa toy izany no nandraisan'ilay mpaminany fanapahan-kevitra hentitra ho amin'ny foto-kevitra mazava dia mazava voasongadina ao amin'ny bokin'ny lalana. Ny toe-javatra nisy tao amin'ny fanjakan'ny Joda anefa dia toy ny nitaky ny fitondrana mahery vaika irery ihany vao afaka hitondra fanatsarana. Izany no nahatonga an'i Jeremia hanao ezaka faran'izay goavana indrindra ho an'ny mpanota. 'Hevoy ny tombamborakareo', hoy ny antso nataony, 'fa aza mamafy amin'ny tsilo (...) Sasao ny fonao ho afaka amin'ny ratsy, mba hovonjena hianao!" - MM, tt. 336, 337.


`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao momba ny fifandraisanao amin'Andriamanitra? Ahoana no hanamafisanao ny firaisanao amin'Andriamanitra?`

`Inona ireo sampy ao am-pon'ny olona amin'izao andro izao?`

`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`