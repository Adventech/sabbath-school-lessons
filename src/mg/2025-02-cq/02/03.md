---
title:  "NITAKY FOTOANA, FISAINTSAINANA, ARY ASA"
date:   07/04/2025
---

### Hazavao - NITAKY FOTOANA, FISAINTSAINANA, ARY ASA


Ao amin'ny Gen. 8:20 no voalohany ilazana mazava ny hoe "alitara": "Ary Noa dia nanorina alitara ho an'i Jehovah; ary ny biby madio rehetra sy ny vorona madio rehetra dia nanalany ka nataony fanatitra odorana teo ambonin'ny alitara." lo fihetsik'i Noa manao fanompoam-pivavahana io no nasetriny ny famonjena mahagaga nataon'Andriamanitra tamin'ny niarovany azy tsy ho fatin'ny Safodrano.


Tsy nasongadina loatra ilay alitara tao Edena raha mitaha amin'ireo alītara ankapobeny ao amin'ny TT, fa ny akanjo hoditra izay nilaina maika no navohitra (Gen. 3:21). Porofo tsy azo lavin'ny fahafatesan'ny biby iray eo amin'ny toeran'ny mpanota ireo hoditra ireo. Ao amin'ny TT manontolo, ny alitara dia toerana itrangan'ny fahafatesana eo amin'ny toeran'ny mpanota. Koa efa "hatramin'ny nanorenana izao tontolo izao" araka izany, no nisian'ilay tandindona "Zanak'ondry, Izay voavono" - Apôk. 3:18. Zava-dehibe tokoa izany! Nitaky fotoana, fisaintsainana lalina, ary asa atao, пу fanaronan'Andriamanitra ny fahotan'i Adama sy i Eva. Hoy i Ellen G. White ao amin'ny bokiny Signs of the Times, [15 Desambra 1914], par. 2: "Fantatr'Andriamanitra tsara ny asany rehetra, ary hatramin'ny fahagola no efa nisian'ny fanekem-pahasoavana (fahasoavana omena ny tsy mendrika izany) tao an-tsain Andriamanitra. Fanekena mandrakizay no iantsoana azy satria tsy vao taorian'ny fahalavoan'i Adama tsy akory no namolavolana ny drafi-panavotana, fa io ilay "voàfina hatry ny fony fahagola, fa efa naseho ankehitriny tamin'izay soratry ny mpaminany, araka ny didin'Andriamanitra mandrakizay, ka nampahafantarina any amin'ny firenena rehetra hahatonga fanekena ny finoana."-Rôm. 16:25,26.


Azon Andriamanitra natao ny nandringana an'i Adama sy i Eva sy ny tany ary ny zava-manana aina rehetra. Tsy izany anefa fa nanao drafitra Izy, fony tsy mbola ary ny fanorenan'izao tontolo izao, mba hamonjena ny olombelona lavo (Efes. 1:4-6). Porofo lehiben'ny fitiavan'Andriamanitra ny voariny ny nandaniany fotoana sy ron-doha ary hery ho fampihavanana ny olona Aminy. Eo amin'ny alitara no ahazoantsika mamaly izany fitiavana tsy manam-paharoa nasehon'Andriamanitra antsika izany. Rehefa manokana fotoana hisaintsainana momba ny fanoloran-tenantsika ho an'Andriamanitra isika, ka manao drafitra hihaonana Aminy, dia manorina alitara izay maneho amin'ny fomba tsara indrindra ny maha-Izy Azy.


Tandindon'ilay fanatitra tena izy sy tanteraka izay nataon'i Jesosy teo amin'ny hazo fijaliana fotsiny ilay fanatitra nalatsa-dra tao Edena.



`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Efa ela talohan'ny nahaterahanao no namolavolan Andriamanitra ny drafitra hamonjena anao. Inona no akon'ny fahalalanao izany eo aminao?`