---
title:  "NY NIPOIRAN'NY ALITARA"
date:   05/04/2025
---

### NY NIPOIRAN'NY ALITARA


### Fampidirana


**Vakio ny Gen. 3:16-24**

`Tsianjery: Mifidy andininy 1`



### NITANJAKA


Nanana andraikitra lehibe aho tamin'ny taona faharoa nianarako tany amin'ny oniversite, satria mpandrindra ny raharaha ao amin'ny oniversite no asako ["resident assistant" (RA)]. Nahafinaritra ihany ilay tarika nisy ahy, izay nisy mpianatra taona voalohany miisa 24. Kanefa moa misy mandrakariva ny manondrana ao anatin'ny iray tarika, ary nahita izany akaiky aho indray Zoma hariva.

Nankany amin'ny toerana fanasan-damba aho mba hanasa ny akanjoko, tahaka ny fanaoko. Rehefa voasasako izy rehetra, dia nataoko tao anatin'ny milina fanamainan-damba, dia lasa aho nandeha namita ny raharahako sasany alohan'ny Sabata. Rehefa niverina aho dia tsy hitako izay nanjavonan'ny akanjo rehetra hatramin'ny atin'akanjoko. Iza re no dia hangalatra atin'akanjo e? Teo no nahatsapako indrindra ny tenako ho toy ny nitanjaka, kanefa niakanjo tanteraka aho tamin'izay.

Nony taty aoriana, nandritra ny fanompoam-pivavahana Zoma hariva, dia hitako fa nanaovan'ny mpianatra iray tao amin'ny taona voalohany ny ambonin'akanjoko iray tena tiako. Fantatro tsara fa ahy io akanjo io satria tsy misy manana mitovy amin'izany ny tao amin'ny oniversite manontolo. Rehefa nohatoniko ilay mpianatra dia nilaza izy fa azy avy any an-tranony io akanjo io. Najanoko teo aloha ilay resaka, fa ny alin'iny kosa dia niresaka tamin'ilay mpandrindra iray tarika taminy aho, ary niaraka izahay nisava ny efitranony. Nivalona sy voapirina tsara tao amin'ny fitoeran'akanjony avokoa ny akanjoko rehetra, tao koa ny atin'akanjoko!


Rehefa nisaintsaina momba izany aho taona maro taty aoriana dia nanao anakampo hoe: manao ny fomba rehetra tokoa isika olombelona mba hanaronana ny fitanjahantsika! Rehefa lavo tamin'ny fahotana i Adama sy i Eva dia nanamboatra fitafiana tamin'ny ravin'aviavy, hanafenany ny fitanjahany (Gen. 3:7). Tsy nahafa-po an'Andriamanitra anefa ny fiakanjony, koa nanamboarany akanjo vita amin'ny hodi-biby izy ireo (and. 21) mba hanaronana ny vatany sy ny fahotany. Eo amin'io fihetsika mahatalanjona nataon'Andriamanitra io no ahitantsika voalohany ny alitara fanaovana fanatitra ao amin'ny Soratra Masina.



> <p>  Soraty
> Soraty araka ny dikanteny izay tianao ny Gen. 3:16-24. Raha tsy ampy ny fotoana eo am-pelatananao dia ny and. 21 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.
