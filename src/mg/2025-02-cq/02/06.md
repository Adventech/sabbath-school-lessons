---
title:  AKANJO AVY AMINY
date:   10/04/2025
---

### Takaro - AKANJO AVY AMINY

"Nanomana fitafiana ho an'ny fanahy rehetra mibebaka sy mino, izay manaiky handray izany, ny Tompo Jesosy Kristy - dia ny akanjom-pahamarinany. 'Indro ny Zanak'ondrin'Andriamanitra, Izay manaisotra ny fahotan izao tontolo izao!' hoy i Jaona-Jao. 1:29. Ny fahotana dia fandikana ny lalana.

Maty i Kristy mba ho azo atao ny manaisotra ny fahotan'ny olombelona tsirairay.

"Tsy hahasarona ny fitanjahantsika na oviana na oviana ny akanjo vita amin'ny ravin'aviavy. Tsy maintsy esorina ny ota, ary ny akanjom-pahamarinan'i Kristy no tsy maintsy anafiana ny mpandika ny lalan Andriamanitra. Ary rehefa mijery ny mpanota izay mino ny Tompo, dia tsy ny ravin'aviavy manarona azy no hitany, fa ny akanjom-pahamarinan'i Kristy, izay fankatoavana tanteraka ny lalàn'i Jehovah. (...)

"Nanao sorona ny ainy i Kristy mba hanomezana fahafaham-po ny fitakian'ny lalana. Akory ny halafon'ny tsy maintsy naloan'ny lanitra mba hanavotana ny mpandika ny lalàn'i Jehovah. Kanefa tsy azo notehirizina tamin'ny vidiny latsak'izany io lalàna masina io. Tsy nofoanana ny lalåna mba hahazoana manome izay ilain'ny mpanota ao anatin'ny toe-pahotany, fa nohazonina tao anatin'ny fahamasinany sy ny hajany tanteraka izany. Nanolotra ny Tenany tao amin'ny Zanany Andriamanitra mba hamonjena amin'ny fandringanana mandrakizay izay rehetra mino Azy.

"Tsy fahatokiana amin'Andriamanitra ny fahotana, ka mendrika hosazina. Ravin'aviavy no nozairina tamin'ny andron'i Adama, saingy tsy nahasarona ny fitanjahan'ny fanahin'ny mpanota izany. Tsy misy dikany ny fonjan-kevitra rehetra aroso hanohanana io akanjo malemy mora rovitra io. (...) Tonga i Kristy hanaisotra ny heloka amam-pahadisoantsika, ary hanome ny akanjom-pahamarinany madio ho solon'ny ravinaviavintsika. Voamarina tamin'ny alalan'ny fijaliana sy ny fahafatesan'llay Zanaka Lahitokan'Andriamanitra mandrakizay ny lalàn'Andriamanitra.

"Ny fandikana ny didin'Andriamanitra dia fahotana, na indray mandeha monja aza (...). Ary ny tsy fampiharana ny sazy mendrika izany fahotana izany dia ho heloka bevava ao anatin'ny fitondran'Andriamanitra. Mpitsara Andriamanitra, mpampanjaka ny fahamarinana izay fitoerana sy fototra iorenan'ny seza fiandrianany Izy. Tsy maintsy arovana sy hamarinina eo anatrehan'ny lanitra sy ireo mponina tsy mbola lavo ny fahitsiana sy ny fahamarinana ary ny fahatanterahan'ny lalana." -UL, [1982], t. 378.


`Rehefa avy nandalina io andalan-tSoratra Masina io ianao nandritra ny herinandro, inona ireo hevitra nandresy lahatra anao manokana ny hampihatra azy eo amin'ny fifandraisanao amin'Andriamanitra? Ahoana no ahafahanao manamafy ny fifandraisanao amin'Andriamanitra?`

`Lafiny inona eo amin'ny fiainanao no misy simba ka tianao hamboarin'Andriamanitra?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`