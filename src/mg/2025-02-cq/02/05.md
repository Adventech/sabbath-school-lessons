---
title:  JEREO NY ATAOKO
date:   09/04/2025
---

### Ampifandraiso amin'i Jesosy - JEREO NY ATAOKO

Indray andro, hitako teo an-tokonam-baravaran'ny tranonay ny kiraro maloton'ny zanako lahy 15 taona.

Nantsoiko izy ary hoy aho taminy: "O ry DJ, tsy mahafinaritra ny mijery ireto kiraronao."

Nanaiky izy ary naneho endrika toa nilaza hoe: "Tsy haiko velively ange izay tokony hatao amin'izany e."

Teo no natomboko ny drafitry ny fanavotana azy. "Andao hodiovintsika ireo zavatra ireo, dia ho vaovao indray ireo" hoy aho. Nitsiky izy, nefa sady nanontany tena ny amin'ny fomba hahavitanay izany.

Naka ranon-tsavony sy borosy fanadiovana aho, ary nankany amin'ny toerana fanadiovana izahay. Nanomboka nanadio aho, toy ny hoe iankinan'ny aiko izany. Ny raiko sy ireo zokiko lahy no nianarako nanadio kiraro, ary tapa-kevitra ny hampita izany fahaizana izany amin'ny zanako koa aho. Ho azy mantsy, ny vahaolana momba ny kiraro maloto dia ny mividy vaovao. Mila manitsy izany fiheverany izany aho, sy maneho aminy ny vahaolana tsy mandany vola kokoa.

Rehefa avy nanadio aho dia nomeko azy hodioviny ny kiraro ilany, ary rehefa nanoro sy nampianatra azy tsara aho, dia nanjary tsara tarehy ireo kiraro naloto be teo. Na dia tsy nahatakatra izany fihetsiko izany aza ny zanako lahy tamin'io fotoana io, dia mihoatra lavitra noho ny fanadiovana kiraro fotsiny no nataoko; nanome ohatra hotahafiny aho.

Raha ny marina dia saika maneho ohatra harahintsika mandrakariva Andriamanitra amin'izay rehetra ataony. Mino aho fa toy izany ny amin'ilay alitara tao Edena. Ny fitiavan'Andriamanitra, ny fanoloran-tenany, ary ny fahatapahan-keviny hamonjy ny olombelona no nanosika Azy hanao zavatra nampahory ny fony mba ho fanavotana noho ny fahotan'i Adama sy i Eva. Inona kosa no afoinao noho ny fitiavanao sy ny fanoloran-tenanao ho an'Andriamanitra? (1 Tant. 21:24).

Toetra manao ahoana no tokony hialanao na ovanao mba hankatoavanao an'Andriamanitra? Inona ny fifandraisana tokony hotapahinao mba hanakekezanao an'Andriamanitra? Inona amin'ireo karazan-tambajotran-tserasera ampiasainao no tokony hafoinao mba hanananao fotoana ho an'Andriamanitra?

**Saintsaino izay voasoratra ao amin'ny Gen. 3:16-24, ary jereo izay miresaka an'i Jesosy ao.**

`Araka ny hevitrao, inona no tao an-tsain'i Kristy rehefa namorio biby natao fanatitra voalohany teo amin'ilay alitara tao Edena Andriamanitra telo Izay fray?`

`Araka ny efa mahazatra anao ve sa hafa ny fahitanao an'i Jesosy eto?`

`Inona ny vavaka tokony hataonao eo anatrehan'izany?`