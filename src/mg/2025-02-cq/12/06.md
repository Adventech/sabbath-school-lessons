---
title:  "MBOLA MANANA VAHOAKA ANDRIAMANITRA"
date:   19/06/2025
---

### Takaro - MBOLA MANANA VAHOAKA ANDRIAMANITRA

"Niantso ny vahoakany ny Tompo, dia Isiraely, ary nanasaraka azy ireo tamin'izao tontolo izao mba hanendry azy ho amin'ny andraikitra masina. Nataony ho mpitahiry ny lalàny izy ireo, ary niriny ny hitahiry ny fahalalana Azy ao amin'ny olona, amin'ny alalan'izy ireo. Natao hamirapiratra amin'ny alalany ny fahazavan'ny lanitra, eo anivon'ny fahamaizinana eto an-tany, ary tokony ho re avy aminy ny feo miantso ny olona rehetra hiala amin'ny fanompoan-tsampy mba hanompo ny Andriamanitra velona sy marina. Raha nahatoky tamin'ny andraikitra nankinina taminy ny Hebreo, dia ho nanan-kery sy fahefana teto amin'izao tontolo izao. Ho niaro azy ireo Andriamanitra, ary ho nanandratra azy ambonin'ny firenena rehetra. (...)

"Saingy tsy nitandrina ny fanekena nataony tamin'Andriamanitra izy ireo. Nanaraka ny fomban'ny firenen-kafa tamin'ny fanompoan-tsampy izy, ary raha tokony ho nanome voninahitra ny anaran'ny Mpahary azy teto an-tany, dia nanala baraka Azy kosa teo anatrehan'ny Jentilisa. Tsy maintsy tanteraka anefa ny fikasan'Andriamanitra. Tsy maintsy torina eran-tany ny fahalalana ny sitrapony. Navelan'Andriamanitra nampahorina ny vahoakany ary naeliny ho babo tany amin'ny firenen-kafa. Maro tamin'izy ireo no nibebaka sy nitady ny Tompo tao anatin'ny fahoriana. Tao anatin'izany no nampielezany ny fahalalana an'Andriamanitra marina tany amin'ireo firenena mpanompo sampy. Nifanohitra tamin'ny fomba amam-panaon'ny firenena ny lalàn'Andriamanitra. Niezaka hamongotra ny finoana marina ireo mpanompo sampy. Niditra an-tsehatra ny Tompo, nitondra ny mpanompony. Daniela, Nehemia, Ezra, hifanatrika tamin'ireo mpanjaka sy mpanapaka mpanompo sampy, mba hahafahan'ireto farany ireto koa mandray ny fahazavana. Ny asa nankinin'Andriamanitra tamin'ny vahoakany tamin'ny androm-piadanana, teo amin'ny taniny, dia tsy maintsy notanterahin'izy ireo tao anatin'ny fahababoana sy ny fahoriana lehibe, rehefa tsy nahatoky sy nanao tsinontsinona izany izy ireo.

"Miantso ny fiangonany Andriamanitra ankehitriny, tahaka ny niantsoany ny Isiraely fahiny, mba hijoro ho fahazavana ety an-tany. (...) Nataony ho mpitahiry ny lalàny izy ireo ary notendreny hitahiry ireo fahamarinan-dehibe momba ny faminaniana ny amin'izao andro izao. (...) Ny anjely telo ao amin'ny Apôk. 14 dia maneho ireo izay manaiky ny fahazavana avy amin'ny hafatr'Andriamanitra ary mandroso ho solontenany mba hitory ny fampitandremana manerana ny tany manontolo. Hoy i Kristy amin'ny mpianany: 'lanareo no fahazavan'izao tontolo izao." -TFC, b. 5 [1885], tt. 454,455.


`Rehefa avy nandalina io andalan-tSoratra Masina io ianao nandritra ny herinandro, nahoana no tena ilaina tokoa ny hanorenantsika indray ny alitara fivavahantsika?`

`Ahoana no nanovan'ny alitara fivavahanao ny fomba fijoroanao ho vavolombelona ho an'i Kristy?`

`Avereno jerena ilay andininy nianaranao tsíanjery. Ahoana no nampiharanao izany teo amin'ny fiainanao nandritra ny herinandro?`