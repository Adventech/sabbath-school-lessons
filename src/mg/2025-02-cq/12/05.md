---
title:  NY TOMBONTSOA
date:   18/06/2025
---

### Ampifandraiso amin'i Jesosy - NY TOMBONTSOA

"Amin'ny heviny manokana dia napetraka teto amin'izao tontolo izao ny Advantista Mitandrina ny Andro Fahafito mba ho mpitily sy mpitondra fanilo. Tamin'izy ireo no napetraka ny adidy hilaza ny fampitandremana farany ho an'ny tontolo iray eo an-dalam-pahaverezana. (...) Izy ireo no nomena ny asa faran'izay ambony indrindra - dia ny fitoriana ireo hafatry ny anjely voalohany sy faharoa ary fahatelo.-TFC, b. 9 [1909], t. 19.

Manampy antsika Advantista hahatakatra ny asa manokana nanirahana antsika eto amin'izao tontolo izao io fanambarana io. Araka ny fanisana farany dia 23 tapitrisa eo ho eo ny isan'ny Advantista Mitandrina ny Andro Fahafito miparitaka manerana izao tontolo izao ankehitriny. Ny isan'ny mponina eran-tany dia eo amin'ny 8 lavitrisa mahery kely. Tsy ilaintsika ny fahaizana matematika manokana vao ho fantatsika fa manana asa goavana tokony hotanterahina isika amin'ny fitoriana ny hafatry ny anjely telo amin'izao tontolo izao.

Aleo isika tsy mifantoka loatra amin'ny hoe: toa tsy azo tanterahina izany asa izany, fa hifantoka kosa amin'ny fahaizana sy ny fahafahan'i Jesosy manova izao tontolo izao amin'ny alalan'ny olom-bitsy izay manokana fotoana isan'andro iarahana Aminy. Saino ity: ny mpianatr'i Jesosy roa ambin'ny folo lahy - izay namadika Azy ny iray tamin'izy ireo - no nananganan'i Jesosy fihetsehana iray izay nahatonga ahy sy ianao ho eo amin'i Kristy roa arivo taona taorian'ny nahafatesany.

Ahoana no nahombiazan'i Jesosy toy izany? "Nomeny [i Jesosy] tombon-tsoa ho mpikambana Aminy mihitsy [ny mpianatra). Tsy mbola nanana mpampianatra toy izany mihitsy ny olona ambony eto amin'izao tontolo izao. Rehefa avy nizatra teo amin'ny Mpamonjy ny mpianatra, dia tsy kely fahalalana sy tsy nahalala fomba intsony izy. Nanjary tahaka Azy izy teo amin'ny saina sy ny toetra amam-panahy, ary nandray fahalalana tamin'ireo izay efa niaraka tamin'i Jesosy ny olona." - IFM, t. 252. Rehefa niakatra ho any an-danitra i Jesosy dia tsy mbola tanteraka tsy akory ny mpianatra, saingy nifa nifandray tamin'Andriamanitra izy ireo, ary izany no nanome azy ny fahendrena sy ny hery ilaina hanatanterahana ny asa nanirahana azy.

Tsy maintsy manorina indray ny alitarantsika rava isika mba hahazoantsika hery hanompoana an'Andriamanitra.


**Saintsaino izay voasoratra ao amin'ny Apok. 14, ary jereo izay miresaka an'i Jesosy ao.**

`Inona ny vaovao mahafaly ambaran'ilay anjely voalohany?`

`Inona ny asa nanirahana ny Fiangonana Advantista Mitandrina ny Andro Fahafito?`

`Inona ny vavaka tokony hataonao eo anatrehan'izany?`