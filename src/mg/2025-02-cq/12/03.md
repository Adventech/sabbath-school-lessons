---
title:  "HAFATRA MIFANTOKA AMIN'NY FIANKOHOFANA"
date:   16/06/2025
---

### Hazavao - HAFATRA MIFANTOKA AMIN'NY FIANKOHOFANA

Miharihary ao anatin'ny hafatr'ireo anjely telo ny lohahevitra momba ny fiankohofana. Ny voalohany dia manasongadina ireo singa fototra ao amin'ny fiankohofana marina, ary ny faharoa sy ny fahatelo kosa milaza fampitandremana hentitra ny amin'ny fiankohofana sandoka. Mitsara ny mponina eto an-tany mantsy Andriamanitra amin'izao fotoana izao, koa mandidy ny olona rehetra hivavaka Aminy, Izay Andriamanitra Mpamorona, ny anjely voalohany (Apôk. 14:7). Ny fivavahantsika syny fankatoavantsika an'Andriamanitra no famantarana ny fitiavantsika Azy (Jao. 14:15), izay miseho amin'ny ampahany amin'ny fitandremantsika ny Sabatany masina (Eks. 31:13). Fahatsiarovana ny Famoronana ny Sabata, ary rehefa mitandrina izany isika, dia manome voninahitra an'Andriamanitra amin'ny maha-Mpahary sy Mpamonjy antsika Azy.

Nahoana no tena zava-dehibe ho an'ny Advantista Mitandrina ny Andro Fahafito ny mifantoka amin'ny fiankohofana amin'llay Mpamorona? Diniho ny niandohan'ny hetsika Advantista tamin'ny fotoan'ilay Fahadisoam-panantenana Lehibe tamin'ny taona 1844. Nanomboka namaky sy nandalina ny faminanian'i Daniela sy ny Apôkalypsy ireo mpanorina ny Fiangonana Advantista Mitandrina ny Andro Fahafito mba hahitana izay nahadiso hevitra azy momba ny fiavian'i Jesosy fanindroany, izay noheveriny fa hitranga ny Októbra 1844. Nisy tranga maro hafa niseho tamin'io fotoana io, izay tsy fantatr'io vondrona mpino vao nipoitra io, fa hitondra fiovana lehibe eo amin'izao tontolo izao tokoa. Tamin'io taona io no nanoratan'i Charles Darwin ny tsangan-keviny voalohany mikasika ny fivoarana miandalana, izay nanjary nalaza sy nahatonga tsy finoana ny fisian'Andriamanitra. Tamin'ny 1844 koa no nanomboka nanoratra ny tsangan-keviny ara-toe-karena sy filozófia i Karl Marx, izay nahaliana ny maro ka nanjary fototry ny fitondrana kaominista tamin'ny taonjato faha-20, izay nanao tsinontsinona an'Andriamanitra tokoa.

Mety ho kisendrasendra ve ny nipoiran'ireo hetsika lehibe manohitra an'Andriamanitra ireo tamin'ny fotoana indrindra izay nananganan'Andriamanitra vahoaka izay miezaka mitory ny vaovao mahafalin'ny famornjena, mitaona ny olona hivavaka amin'Andriamanitra Mpahary, ary miantso ny lehilahy sy ny vehivavy hiala amin'ny fahotana mba ho voaro? Rehefa nantsoin'Andriamanitra ny Fiangonana Advantista, dia tsy fiangonana izay mitory fotsiny ny fahamarinana no notadiaviny fa fiangonana miaina araka izay toriny koa. Ho vahoaka izay mpitolona amim-bavaka sy mpandinika ny Baiboly isan'andro izy ireo, ho vahoaka mpanao fanelanelanana ho an'ny hafa eo amin'ny alitara ao an-tokantranony, ho vahoaka izay, toa an'i Jesosy, mpifoha maraina sy miari-tory amin'ny alina mba hifandray amin'Andriamanitra. Manomboka eo amin'ny alitara fivavahantsika ao an-tokantrano ny fiomanana ho amin'ny fitoriana ireo hafatra lehibe ao amin'ny Apôk. 14 ireo.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona no hitanao mampiavaka indrindra ilay fampitandremana farany omena an'izao tontolo izao ao amin'ny Apök. 14?`