---
title:  "NY FITAHIANA AVY AMIN'NY FANATREHANY"
date:   25/06/2025
---

### Ampifandraiso amin'i Jesosy - NY FITAHIANA AVY AMIN'NY FANATREHANY

Ahitana teboka manan-danja maro ao amin'ny Isa. 6, izay azontsika ampiharina mba hananantsika fomba fijery mahagaga momba an'Andriamanitra. Zavatra voalohany tokony homarihintsika ny fiankohofan'ireo anjely teo anatrehan'Andriamanitra. Manome topy maso antsika momba ny tena fivavahana marina izany. Nifantoka tamin'Andriamanitra ny fiankohofan'ireo anjely, ary nanandratra ny Toetrany ny hira fideran'izy ireo. Ny fahatsaran'Andriamanitra, sy ny Toetrany ary ny asa lehibe ataony eo amin'ny fiainantsika no tokony hifantohantsika mandritra ny fotoana iarahantsika Aminy.

Izao no teboka faharoa hitantsika ao: tsotra ny fiankohofana nataon'ireo anjely. Tsy misy teny saro-takarina ao; azo heverina fa noho nytsy fisian'ny teny mahalaza tanteraka ny fiandrianan'Andriamanitra izany. Tsy misy fisehoana amboamboarina ao. Tsy ilaina izany mba hahatonga ny fivavahantsika hahazo sitraka Aminy. Raha tonga manatona Azy amin'ny fo feno fahitsiana isika sy mahatakatra ny maha-tsinontsinona antsika eo anatrehan'ny fahalehibeazany, raha manatona Azy amin'ny fo feno fisaorana isika, dia ankasitrahan'Andriamanitra ny fivavahantsika tahaka ny ankasitrahany ireo antoko mpihiran'ny anjely izay manao hira fiderana ho Azy.

Farany, aoka isika hanampo fa hanao zavatra ho antsika Andriamanitra eo amin'ny alitaram-pivavahantsika. Nandritra ity telovolana ity, no niararantsika fa toerana fitondrana fanatitra ny alitara, toerana fanokanan-tena sy fanoloran-tena ary toeran'ny fanompoana koa. Rehefa mihaona amin'Andriamanitra isan'andro eo amin'ny alitaram-bavaka isika, na aiza na aiza izany, dia hanao zava-dehibe amintsika sy amin'ny alalantsika Izy. Voadio sy voavela heloka i Isaia teo amin'ny fanatrehan'Andriamanitra (Isa. 6:7). Teo no nahitan'ity mpaminany ity ny antom-pisiany sy ny asany eo amin'ny fiainany. Teo amin'ny fanatrehan'Andriamanitra no nanomezana hafatra an'io mpanompon'Andriamanitra io, ary nantsoina izy mba hizara izany. Endrey, lehibe tokoa ny fatiantoka azontsika rehefa tsy mihaona amin'Andriamanitra eo amin'ny alitara isika!

Fantatrao ve ny antom-pisianao? Irinao ve ny hahalala raha toa io asa io tokoa no sahaza anao? Moa ve ianao tsy mahazo antoka momba ny hoavy? Miantso anao aho mba hiverina amin'ny alitaranao. Miandry anao eo ny valinteny tadiavinao, eny ny tsara noho izany aza; Andriamanitra no miandry anao eo.


**Saintsaino indray ny Isa. 6, ary jereo izay miresaka an'l Jesosy ao amin'izany.**

`Inona no ifantohan'ny tena fivavahana marina?`

`Inona ny lesona ampianarin'i Isaia antsika momba ny ilantsika miverina amin'ny alitara?`

`Inona ny vavaka tokony hataonao eo anatrehan'izany?`

`Eritrereto indray ny fanandraman'i Isaia momba ny fivavahana raha nahita an'Andriamanitra tao amin'ny Fahamasinany izy. Inona ny sary hitanao? Moa ve misy zavatra misongadina kokoa?`