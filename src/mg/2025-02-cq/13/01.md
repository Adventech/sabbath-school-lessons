---
title:  "ANTSO HANKANESANA EO AMIN'NY ALITARA"
date:   21/06/2025
---

### Fampidirana - ANTSO HANKANESANA EO AMIN'NY ALITARA

**Vakio ny Isa. 6**


`Tsianjery: Mifidy andininy 1`

### NY FITANTANAN'ANDRIAMANITRA


Efa nisy fotoana ve niainanao fanandramana izay tsy azo lavina fa nahitanao ny fitantanan'Andriamanitra? Hitako tokoa ny fiasan'Andriamanitra tamin'ny fomba mahery vaika rehefa naniry ny hividy trano izahay mivady. Toerana maro no nasehon'ilay mpanera trano anay, saingy toa tsy nisy nety izany na dia iray aza. Nahita trano iray tianay izahay tao amin'ny Internet, saingy nandÃ  tsy hitondra anay tany ilay mpanera trano. Nohazavainy taminay fa an'ny banky io trano io, ary efa an-taona maro no nivarotana azy satria tsy nisy neken'ny banky ny tolo-bidy nataon'ny olona. Nidrikina tamin'io mpanera io mba hijery ilay trano ihany anefa izahay ka nanaiky izy nony farany mba hitondra anay. Hita soritra teo amin'ilay trano tokoa ny taona maro nipetrahany ela. Efa lava loatra ny hazo sy ny ahitra naniry tao, ary nisy biby niditra tao anatiny - efa trano rava mihitsy izany. Na teo aza izany, dia tsapanay fa io no trano mety ho anay.


Nambaranay tamin'ilay mpanera trano fa olon'ny finoana izahay. Raha tian'Andriamanitra ho anay io trano io dia ho azonay, ary tsy misy banky mahasakana izany. Rehefa avy nandresy lahatra azy izahay, dia niroso tamin'ny fanaovana tolo-bidy tamin'ny banky. Akory ny hagagan'ny rehetra fa neken'ny banky tao anatin'ny herinandro latsaka izany! Nandritra ny fivoriana farany niarahana tamin'ilay mpanera trano sy ny solontenan'ilay orinasa ary olona maro hafa, no nanaovako vavaka fisaorana noho ny fahagagana nataon'Andriamanitra. Rehefa izay dia nomeko boky kristianina ny tsirairay avy tamin'izy ireo mba hanehoana ny fankasitrahako ny zavatra efa nataon'Andriamanitra.


Rehefa vitako izany, dia nihiaka toy izao ny tompon'andraikitra iray: "Sambany izao. Tsy mbola nanatrika fandraiketam-barotra tahaka izao mihitsy aho hatrizay." Ahoana no tsy hanambarantsika ny momba an'Andriamanitra eo anatrehan'ny fahitantsika ny fidirany an-tsehatra? Eo am-pamaranana ity telovolana ity no andrenesantsika ny antson'Andriamanitra mba hitsanganantsika avy eo amin'ny alitaram-pivavahana ka hanaiky ny hanao ny iraka ampanaoviny antsika ho any amin'ireo very.


> <p>  Soraty</p>
> Soraty araka ny dikan-teny tianao ny Isa. 6:1-8. Raha tsy ampy ny fotoana eo am-pelatananao dia ny and. 8 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.