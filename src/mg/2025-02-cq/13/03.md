---
title:  ANTSOINA MBA HANDEHA
date:   23/06/2025
---

### Hazavao - ANTSOINA MBA HANDEHA


Tantara manan-danja maneho ny fiantsoan'Andriamanitra ny mpanompony izay nivavaka tao amin'ny tempoly ny Isa. 6. Tsy mahasolo ny fiarahana mivavaka any am-piangonana ny alitaram-bavaka antsika manokana. Tsy tokony hataontsika tsirambina ny fiarahana miankohoka amin'ireo rahalahy sy anabavintsika, indrindra noho ny fahitantsika fa mihamanakaiky ny fiverenan'i Jesosy (Heb. 10:25). Tao amin'ny toeram-pivavahana natao ho an'ny besinimaro no nisehoan'Andriamanitra tamin'i Isaia. Rehefa nahita an'Andriamanitra izy, dia niaiky teo no ho eo ny tsy fahamendrehany ka nampietry ny tenany (Isa. 6:5).


Naneho ny fon'ny olona iray nanana fifandraisana tamin'Andriamanitra ny valiny nasetrin'i Isaia ny fahitana avy tamin'Andriamanitra. Tsy nirehareha ny fony, takany ny maha-tsinontsinona azy. Fantany fa tsy mendrika ny Andriamanitra masina tahaka izany izy, ary vonona hanao izay rehetra asain Andriamanitra ataony izy. Indro misy teboka iray hafa tsara homarihina: tsy izay hitan'ny masony ihany no nanohina ny fon'i Isaia. Nahita afo sy setroka ary koa anjely nanao fiderana tsy tapaka ho an'Andriamanitra izy. Nameno ny tempoly ny ebaneban'akanjon'Andriamanitra. Nahatalanjona an'ity mpaminany manetry tena ity avokoa izany, nefa ny fahamasinan Andriamanitra no tena nampitolagaga azy.


Azo heverina fa ny Serafima nandray ny vainafo avy teo amin'ny alitara ka nikasika ny molotr'ilay mpaminany mpanota tarmin'izany no mahatalanjona indrindra amin'io toe-javatra io. Tamin'izay fotoana izay Andriamanitra no nanome izay nilain'i Isaia ho amin'izay niantsoana azy. Nesorina ny tsy fahamendrehan'ilay mpaminany, ary navela ny fahotany (Isa. 6:7). Tsy nanontany izay olona vonona ny hirahiny Andriamanitra raha tsy efa nanadio tanteraka an'i Isaia. Tsy noterena ny valintenin'i Isaia fa toy ny valintenin'izay efa nanao fanandramana momba ny fahasoavana mahatalanjon'Andriamanitra. Ny "miverina amin'ny alitara" dia antso mba hiverenana amin'ny fotoam-bavaka ataon'ny tena manokana sy ny fanoloran-tenan'ny tsirairay ho an'Andriamanitra, nefa azo antoka fa antso ho amin'ny iraka koa izany. Miantso antsika mba hanao asa fanompoana Andriamanitra raha eo am-piankohofana Aminy isika.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Inona no tsapan'i Isaia momba ny tenany rehefa nihaona tamin'Andriamanitra izy?`