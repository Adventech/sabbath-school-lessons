---
title:  "NY ALITARA SY NY TENIN'ANDRIAMANITRA"
date:   31/05/2025
---

### Fampidirana - NY ALITARA SY NY TENIN'ANDRIAMANITRA


**Vakio ny Kol. 3**


`Tsianjery: Mifidy andininy 1`


### "RED DOOR READS"


(Anarana pejy Facebook noforonin'ny mpanoratra mba hizarana ny Tenin'Andriamanitra nandritra ny COVID-19)


Nandritra ny valanaretina COVID-19, dia nanapa-kevitra aho haka teny fampaherezana ao amin'ny Baiboly isan'andro ary handefa izany ao amin'ny tambajotran-tserasera. Feno tahotra sy fahoriana loatra izao tontolo izao ka niriko ny hizara amin'ny hafa ny fanantenana avy amin'ny Tenin'Andriamanitra. Nataoko hoe "Red Door Reads" ("Izao no hita eo amin'ny varavarana mena") izany, satria mena ny lokon'ny varavarana fidirana ao an-tranoko. (Manana heviny manokana ara-tantara ho an'ny Amerikanina ny lokom-baravarana fidirana mena; midika izany fa trano azon'ny vahiny idirana mba hahazoany fialofana sy fiarovana izany. tamin'ny andron'ny ady an-trano sy ny fanandevozana).


Tsy ela akory dia nanomboka nanaraka ny pejiko ireo mpamaky maro avy amin'ny vazan-tany rehetra. Maro no nanoratra tamiko mba hisaotra ahy noho ireo hafatra ireo. Nambaran'izy ireny fa tamin'ny fotoana nilany izany indrindra no nahatongavan'ny hafatra mivantana avy tamin'Andriamanitra. Nikasika ny foko tokoa ny fijoroana ho vavolombelona satria nampiasa ny asa fanompoana kely nataoko Andriamanitra mba hampaherezana ny hafa sy hampitodihana ny fon'izy ireo Aminy.


Nisy renim-pianakaviana iray nandefa hafatra tamiko; nolazainy fa ny zanany vavy izay adolantsento dia tratry ny fahaketrahana ka nivenjivenjy tsy nanan-tanjona teo amin'ny fiainany. Nambaran'io renim-pianakaviana io fa nozarainy tamin'ilay zanany vavy ireo hafatra nalefako isan'andro. "Tsy fantatro hoe nahoana, fa ireo hafatra zarainao dia mifandraika amin'izay iainany tanteraka. Hitahy anao anie Andriamanitral" Nanohina ny foko tokoa izany teny izany. Fantatro fa an'Andriamanitra irery ihany ny dera noho ny amin'izany. Izy no nampiasa ny fanomezam-pahasoavana kely ananako mba hamonjena tovovavy iray izay nentin'ny reniny amim-bavaka tamin'ny fo tokoa. Taona maro izay no lasa, tsy nandefa hafatra tao amin'ny "Red Door Reads" intsony aho, saingy mbola maharay fanamarihana momba ny olona izay vao nahita ireo hafatra nalefako na koa nanomboka nijery ireny indray.


Vokatry ny fotoana manokana niarahana tamin'Andriamanitra tao amin'ny Teniny ny "Red Door Reads." Izay nambaran'Andriamanitra tamiko isan'andro teo amin'ny alitara niarahako Taminy ihany no nozaraiko tamin'ny olona. Mandritra ity herinandro ity no hijerentsika ny anjara toerana manan-danja tanan'ny Tenin'Andriamanitra eo amin'ny fanandramantsika mahakasika ny alitara miaraka Aminy.


> <p>  Soraty</p>
> Vakio amim-pifantohana sy fakafakao ny KÃ¶l. 3:1-17. Soraty amin'ny fiteninao manokana na ataovy kisarisary na drafitra ireo toko sy andininy ireo. Raha tsy ampy ny fotoana eo am-pelatananao, dia ny and. 16 sy 17 no ifantohy manokana.