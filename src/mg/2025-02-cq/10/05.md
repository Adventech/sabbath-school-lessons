---
title:  "NY ANDININ-TSORATRA MASINA FOHY INDRINDRA"
date:   04/06/2025
---

### Ampifandraiso amin'i Jesosy - NY ANDININ-TSORATRA MASINA FOHY INDRINDRA

Namaky izao fanambaran'i Ellen White izao aho indray andro: "Tsy misy sain'olombelona hahatakatra amin'ny fahafenoany tanteraka ny fahamarinana iray na ny teny fikasana iray ao amin'ny Baiboly. Ny iray mahita ny voninahitra ao amin'izany avy amin'ny fomba fijery iray, ny iray kosa avy amin'ny fomba fijery hafa; nefa taratra manjavozavo amin'izany ihany no hitantsika. Tsy mety ho hitan'ny masontsika ny tena famirapiratan'izany feno." - MLT, t. 26. Indray andro, dia nanapa-kevitra aho ny hizaha toetra io fanambaran'i Ellen White io ka nezahiko ny hanakatra amin'ny fahafenoany ny hevitry ny andininy fohy indrindra ao amin'ny Baiboly: "Jesosy nitomany." - Jao. 11:35. Naniry ny hampitoetra izany betsaka tao anatiko aho.

Taorian'ny famakiana ny Jao. 11, izay mitantara ny nananganana an'i Lazarosy tamin'ny maty. dia nisaintsaina momba ny andininy tsirairay aho, noraisiko naoty avokoa izay hevitra tonga tao an-tsaiko. Nosainiko ny momba ny fangorahan'i Jesosy. Sakaizany ireo, olona izay tena tiany tokoa. Nosaintsainiko ny momba Illay Andriamanitr'izao rehetra izao nitomany noho ny fahafatesan'ny olona iray azony naverina ho amin'ny fiainana indray; nahatalanjona ahy izany. Nosainiko ny fahafantarany an'i Lazarosy na dia tsy mbola teraka akory aza izy. Izy no nanao drafitra momba ny fiainan'i Lazarosy sy nanisa ny androny. Takany mihoatra noho izay mety ho fahatakaran'ny olombelona hafa ny fahorian'i Maria sy i Marta. Taorian'izay, dia nisy eritreritra iray indray tonga tao an-tsaiko: raha nitomany noho ny amin'i Lazarosy Izy, iza ihany koa no nitomaniany nefa tsy voarakitry ny Soratra Masina? Ary raha mitomany Izy, mety mampitomany Azy ve aho? Nandinika ny Jao. 11:35 nandritra ny minitra vitsivitsy aho, ary nahita hevitra marobe mahakasika izany, izay vao nihanazava tsara tamiko ny tian'i Ellen White hambara.

Ambaran'ny fikarohana fa olona miisa 200 hatramin'ny 500 tapitrisa maneran-tany no manao "méditation". Misy ireo mítanisa karazam-bavaka averimberina, mihira, mandeha an-tongotra sady misaintsaina, na koa mampiasa vato sarobidy. Ny zavatra hita fa tsy mitombo isa eto amin'izao tontolo izao dia ny fandinihana sy fisaintsainana ny Tenin'Andriamanitra. Nahoana moa raha hampidirina ao amin'ny fiainam-bavakao izany fanandramana ara-panahy izany?

Mifidiana fotoana sy toerana tsy misy olona manelingelina. Angataho ny fitarihan'ny Fanahy Masina. Mandraisa taratasy kely sy penina, ary mifidiana andalan-tSoratra Masina iray. Vakio ao amin'ny tontolon-kevitra misy azy izany, ary manomboha misaintsaina momba izany. Diniho tsara ny teny sy ny fehezanteny ary ny heviny. Angataho Andriamanitra mba haneho aminao izay tiany hambara aminao mikasika izany andalan-teny izany.


**Saintsaino indray ny Kol. 3:16,17, ary jereo izay miresaka an'i Jesosy ao amin'izany.**

`Ahoana no iarovan'ny Tenin'Andriamanitra antsika tsy ho lavo amin'ireo fahotana voaláza ao amin'ny Kol. 3:5-9?`

`Inona ny fanandramana manan-danja indrindra niainanao mahakasika ny fianarana Baiboly? Inona no azonao atao mba hahalalina kokoa ny fianarana ataonao?`

`Inona ny vavaka tokony hataonao eo anatrehan'izany?`