---
title:  "AZO ANTOKA NY TENIN'ANDRIAMANITRA"
date:   05/06/2025
---

### Takaro - AZO ANTOKA NY TENIN'ANDRIAMANITRA


"(...) Mampiasa izay fitaka rehetra azony atao i Satana mba hisakanana ny olona tsy hahalala ny Baiboly, izay manambara mazava ny fitaka ataony. Isaky ny misy fifohazan'ny asan'Andriamanitra, dia mientana hanao asa bebe kokoa ny andrianan'ny ratsy; ankehitriny izy dia manao ny fiezahany mafy indrindra mety ho vitany amin'ny ady farany ataony amin'i Kristy sy ny mpanaraka Azy. Efa mananontanona ilay fitaka farany lehibe. Efa hanao ny asany mahagaga eo imasontsika ny antikristy. Hifanahaka akaiky indrindra amin'ny tena izy ny hala-tahaka ka tsy ho hay ny hanavaka azy raha tsy amin'ny alalan'ny Soratra Masina ihany. Tsy maintsy sedraina amin'ny fanambarany ny filazana atao sy ny fahagagana rehetra.


Ireo izay miezaka hankato ny didin'Andriamanitra rehetra dia hisetra fanoherana sy hatao fihomehezana. Ao amin'Andriamanitra ihany no ahafahany mijoro. Mba hahazakany ny fitsapana eo anoloany, dia tsy maintsy mahafantatra ny sitrapon'Andriamanitra araka izay voambara ao amin'ny teniny izy ireo; tsy afaka hanome voninahitra Azy izy raha tsy manana fahalalana marina ny amin'ny toetrany, sy ny fitondram-panjakany ary ny fikasany ka hanao asa mifanaraka amin'izany. Tsy misy afa-tsy ireo izay nampahatanjaka ny sainy tamin'ny fahamarinan'ny Baiboly no ho afaka hijoro mandritra ny ady lehibe farany. (...) Efa madiva hipaika ankehitriny ilay ora hanapahana izay ho anjaran'ny tsirairay. Moa ve tafatoetra eo amin'ny vatolampin'ny tenin'Andriamanitra tsy miova ny tongotsika? Moa vonona va isika hijoro tsy ho azo hozongozonina hiaro ny didin'Andriamanitra sy ny finoana an'i Jesosy? (...)


Nefa hanana vahoaka eto an-tany Andriamanitra izay hifikitra amin'ny Baiboly, ary ny Baiboly irery ihany ho filamatry ny fampianarana rehetra sy ho fototry ny fanavaozana rehetra. Ny hevitry ny manam-pahaizana, ny fehin-kevitra avy amin'ny 'siansa', ny fanekem-pinoana na ny hevitra tapaky ny fivoriana fiheveran-draharaha ara-pivavahana, izay maro sy mifanolana araka ny fiangonana asehony, ny feon'ny maro an'isa tsy misy na ny iray amin'ireo, na izy rehetra, tokony horaisina ho porofo mazava hoenti-manamarina na manohitra foto-pampianarana ara-pinoana iray. Alohan'ny hanekena fampianarana na fitsipika iray dia tokony hitaky ny 'Izao no lazain'i Jehovah' mazava hoenti-manohana izany isika." - HM, tt. 619, 620, 621.


`Rehefa tapitra ny herinandro andinihana ity lesona ity, inona no azonao atao mba hahatonga ny Tenin'Andriamanitra ho ivon'ny fiainanao?`


`Ahoana no ahafahanao manampy ny hafa ao amin'ny fianakavianao, ny fiangonanao, na ireo namanao mba hiaina ny fanandraman'ny fianarana Baiboly izay manova?`


`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`