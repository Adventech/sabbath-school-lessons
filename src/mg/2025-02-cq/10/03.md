---
title:  "AVELA HILONA ..."
date:   02/06/2025
---

### Hazavao - AVELA HILONA ...


Tia mahandro sakafo aho. Ao an-trano no ikarakarako ny ankamaroan'ireny sakafo ireny, ary tsy misy mahafaly ahy tokoa mihoatra noho ny fahandroana sakafo ho an'ny ankohonako sy ny fiarahana mipetraka amin'izy ireo mba hihinana izany. Nianarako fa ny sakafo sasany dia mitaky fotoana maharitraritra mba hahazoany tsiro tsara. Jereo ohatra ny "Tofu". Rehefa tsy avela hilona izany dia mety ho ratsy tsiro, nefa asio lasaosy sy hanitra izany dia ho tonga matsiro ilay tsy azo nohanina teo. Mino aho fa tahaka izany koa no mitranga rehefa manokana fotoana handinihana ny Soratra Masina isika.


Ny fananaran'i Paoly an'ireo Kôlôsianina mba hamela ny Tenin'Andriamanitra hitoetra betsaka ao anatiny dia mampahatsiahy ahy ny asa soratr'i Ellen White efa an-taona maro lasa izay: "Ranadahy sy rahavaviko, tanora sy lehibe, rehefa manana ora iray ialana voly ianao, dia sokafy ny Baiboly ary tehirizo ao an-tsaina ireo fahamarinana sarobídy ao. Rehefa revo amin'ny asa ianao, dia arovy ny sainao; aoka izany hifantoka amin'Andriamanitra; ahenao ny firesahana ary ampitomboy ny fisaintsainana." -TFC, b. 4, t. 588. Inona no tiany hambara amin'ny fandinihana ny Tenin'Andriamanitra, ary inona no ifandraisan'izany amin'ny fananaran'i Paoly?


Izao no tian'ny Baiboly hambara rehefa miresaka momba ny "fandinihana" ("méditation" amin'ny teny frantsay): olona iray mieritreritra sy misaintsaina ary mifantoka amin'ny hevitry ny andalan-teny iray na lahatsoratra iray ao amin'ny Baiboly. Samy hafa tanteraka amin'ny "méditation" fanaon'ny tatsinanana izany, izay mampirisika ireo izay manao azy hanafoana ny zavatra rehetra ao an-tsainy ka tsy hieritreritra na inona na inona intsony. Ny fampifantohana ny saina amin'Andriamanitra kosa no tanjon'ny "méditation" ara-Baiboly.


Mety tsy nampiasa io teny io i Paoly ao amin'ny Kôl. 3:16, nefa azo antoka fa takany ny hevitr'izany ara-Baiboly, izay manondro ny fifantohan'ny saina tanteraka amin'ny Soratra Masina. Niriny ny hananan'ireo mpino tany Kôlôsia firaisana lalina amin'Andriamanitra amin'ny alalan'ny Teniny. Aoka tsy ho toerana famakiana ny Tenin'Andriamanitra fotsiny ny alitaram-bavaka ao amintsika, fa ho toerana fandinihana ny Tenin'Andriamanitra koa no sady fanohizana ny fisaintsainana momba izany mandritra ny tontolo androntsika.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Araka ny hevitrao, hatraiza ny fahafahanao mandinika amim-pifantohana ny Tenin' Andriamanitra fa tsy mamaky izany amin'ny fomba maimaika fotsiny? Inona no hanampy anao hanatsara izany?`