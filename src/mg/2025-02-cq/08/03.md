---
title:  "NY AMPITSO MARAINA MBOLA MAIZINA"
date:   19/05/2025
---

### Hazavao - NY AMPITSO MARAINA MBOLA MAIZINA


Hoy i Jesosy: "Ny Fanahin'i Jehovah no ato amiko, satria nanosotra Ahy hitory teny soa mahafaly amin'ny malahelo Izy, naniraka Ahy hitory fandefasana amin'ny mpifatotra Izy, sy fampahiratana amin'ny jamba, hanafaka izay nampahorina, hitory ny taona ankasitrahan'i Jehovah." - Lio. 4:18,19. Takatr'i Jesosy tsara ny asa niandry Azy teto an-tany, ary na Zanak'Andriamanitra aza Izy dia fantany fa tsy ho zakan'ny maha-olombelona Azy ny vesatry ny andraikitra niantsoana Azy, raha tsy tohanan'ny fifandraisana amin'ny Rainy Izy.


Nahita toerana mangina sy mitokana i Jesosy mba hivavahana raha mbola natory kosa ny mpianatra. Nivahiny tao an-tranon'i Simona Petera Izy tamin'izay. Fady, araka ny fomba tamin'izany andro izany, ny miala amin'ny trano nivahinianana raha mbola maizina ka tsy milaza na amin'iza na amin'iza. Tsy nanaja izany fomba izany i Jesosy fa nitady alitara fiankohofana hahafahany mihaona amin-dRainy. Rehefa tsy nahita Azy i Simona sy ny namany dia nitady Azy fatratra. «Ny olona rehetra mitady Anao>> - and. 37, hoy izy ireo rehefa nahita Azy. «Andeha isika hiala hankany amin'ny tanana akaiky, mba hitoriako teny any koa>> - and. 38, hoy kosa i Jesosy namaly azy.


Vao ny omalin'io i Jesosy no nitondra fanasitranana tao amin'ilay tanana manontolo, na ara-batana na ara-panahy. Vahoaka betsaka no niandry Azy io maraina io, mba hihaino ny toritehiny sy hahita Azy manasitrana indray. Tsy nampoizina anefa ny nataon'i Jesosy: tsy nety nijanona nanohy ny asa fanompoana teo amin'ireo vahoaka nitady Azy ireo Izy. Nahoana no tsy nanararaotra izany fotoana mety hanaovana fanompoana lehibe izany i Jesosy? Vao naharay toromarika avy tamin-dRainy ho an'ny tontolo andro Izy. Niova ny drafitra rehefa niresaka vao maraina tamin'Andriamanitra Izy.


lo no anisan'ny teboka manan-danja indrindra ao amin'ny Mar. 1. Nasehon'i Jesosy tamin'io fotoana io ny vokatry ny fotoana vao maraina natokany hifandraisana amin'Andriamanitra manokana, lavitry ny fanelingelenana. lo no fotoana anombohantsika ny tontolo andro miaraka amin'Andriamanitra sy ametrahantsika ny drafitsika eo an-tanany.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Nahoana no nataon'i Jesosy laharam-pahamehana ny fotoana ifandraisany manokana sy samirery amin'Andriamanitra?`