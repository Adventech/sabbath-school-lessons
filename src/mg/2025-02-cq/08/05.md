---
title:  "AO AMIN'NY SEKOLIN'I KRISTY"
date:   21/05/2025
---

### Ampifandraiso amin'i Jesosy - AO AMIN'NY SEKOLIN'I KRISTY

Hoy ny apôstôly Paoly: "Fa izany rehetra izany dia avy amin'Andriamanitra, Izay nampihavana antsika taminy amin'ny alalan'i Kristy sady nanome anay ny fanompoana fampihavanana, dia izao: Andriamanitra ao amin'i Kristy no nampihavana izao tontolo izao taminy ka tsy nanisa ny fahadisoany: ary efa napetrany aminay ny teny fampihavanana."-1 Kôr. 5:18, 19. Tsy maintsy manolo-tena tanteraka sy tsy tapaka amin'Andriamanitra isika mba hahatanteraka izany asa masina nankinin'Andriamanitra tamintsika izany.

Hanefy antsika hatrany amin'ny ati-fanahintsika lalina ny tanjon'Andriamanitra sy ny drafiny ho an'ny fiainantsika. Maro amintsika no miezaka ny ho tafita amin'ny fiainana. Ny sasany amintsika efa nanorin-tokantrano ka mahatsapa ny fahasarotan'ny fitarihana ny zanatsika ho eo amin'Andriamanitra. Misy ireo mbola mitady izay namana efa nomanin'Andriamanitra ho azy. Rehefa mandinika ireo tranga manan-danja eo amin'ny fiainantsika isika, izay mitaky fanapahan-kevitra lehibe sy misy vokany goavana, ahoana no tsy hifohazantsika maraina mba hitady an'Andriamanitra mialoha ny hanombohantsika ny tontolo andro?

Ny fanapahan-kevitsika hifoha maraina mba hitady an'Andriamanitra dia manambara fa manan-danja lavitra amintsika mihoatra noho ny fatoriana maraina ny fotoana iarahana amin'Andriamanitra. Ny fifohazana maraina mba hifandraisana amin'Andriamanitra dia midika ho fanekena fa tsy manana ny vahaolana rehetra eo amin'ny fiainana tsy akory isika, ka mila manomboka ny androntsika amin'ny firesahana amin'llay Anankiray manana izany.

Hoy i Ellen White momba izany: "Manokána ny tenanao ho an'Andriamanitra raha vao maraina; izany no ataovy voalohan-daharana indrindra. Aoka ny fivavahanao ho toy izao: 'Raiso aho, Tompo ô; ho Anao manontolo. Ny fikasako rehetra apetrako eo an-tongotrao. Ampiasao amin'ny fanompoana Anao aho anio. Tomoera amiko, ary aoka ny asako rehetra hatao ao Aminao'. Zavatra tokony hatao isan'andro izany. Isa-maraina dia manokàna ny tenanao ho an'Andriamanitra mandritra io andro io. Atolory Azy ny fikasanao rehetra, mba hotanterahiny na hajanona, araka ny fandaharana asehony." -DHK, t. 81.


**Saintsaino izay voasoratra ao amin'ny Mar. 1, ary jereo izay miresaka an'i Jesosy ao.**

`Inona ny hery nanosika an'i Jesosy teo amin'ny fiainany sy ny asany?`

`Araka ny efa mahazatra anao ve sa hafa ny fahitanao an'i Jesosy eto?`

`Inona ny vavaka tokony hataonao eo anatrehan'izany?`