---
title:  "ALIM-BAVAKA, IANKINAN'AINA"
date:   26/05/2025
---

### Hazavao - ALIM-BAVAKA, IANKINAN'AINA

Mihoatra noho izay mety ho zakan'ny olona hafa rehetra ny fahasahiranana, ny fandrahonana, ary ny fanelingelenana nahazo an'i Jesosy. Nanampy trotraka ny enta-mavesany ny vahoakany izay nanda Azy (Jao. 1:11). Nivadihan'ny namany Izy (Mat. 26:24), nosamborina (and. 50), nilaozan'ny mpianany (and. 56), nendrikendrehina (and. 60; 27:12), nororana, nokapohina (26:67), ary nofantsihina tamin'ny hazo fijaliana (27:26).


Nandritra ny telo taona sy tapany nanaovan'i Jesosy ny asa fanompoany ampahibemaso, dia niatrika fandrahonan'ny Fari Fariseo isan'andro Izy. Mety hihevitra isika fa tsy mandaitra amin'i Jesosy ny tahotra sy ny tebiteby ao anatin'ny toe-javatra mampatahotra, saingy marina ve izany? Matetika i Jesosy no nihataka kely mba hivavaka rehefa niatrika fotoan-tsarotra nandritra ny fanompoany. Ao amin'ny Lio. 5:12-15, dia nanasitrana boka iray i Jesosy. Niangavy ilay olona Izy mba tsy hilaza na amin'iza na iza momba ny fahagagana nataony mba hisorohana ny fanoherana, saingy nolazain'ilay lehilahy tamin'izay rehetra nihaino ny tantarany, ka nialona ny lazany nitombo ny mpitarika. "Ary niala teo Izy, dia nitoetra tany an-efitra ka nivavaka." - Lio. 5:16. Tsy nataotao foana io fanamarihana io. Fantatr'i Jesosy fa ny hanaiky ny hazo fijaliana sy ny ho faty noho ny fahotan'izao tontolo izao no asa nanirahana Azy, saingy fantany koa fa ho sarotra izany iraka izany raha toa ka miely haingana loatra ny lazany.


Izao koa, rehefa nanasitrana lehilahy iray maty tanana i Jesosy tamin'ny andro Sabata, dia tezitra mafy ny Fariseo ary nioko ny amin'izay hanaovana an'i Jesosy.Â» - Lio. 6:11. Azonao an-tsaina ve ny fihetseham-pon'i Jesosy tamin'ny faran'io tontolo andro io? Voalohany, ny hafaliany tamin'ny fahasitranan'ny olona iray izay nila izany, ary avy eo, fahatsapana ratsy avy hatrany, noho ny fiokoan'ny olona manam-pahefana indrindra teo amin'ny fiaraha-monina, hamono Azy. Tao anatin'izany toe-javatra izany no nahatsapan'i Jesosy fa mila miresaka amin'Andriamanitra mandritra ny alina Izy. Tao anatin'io alina lava feno fiderana sy fivavahana io no nilazan'Andriamanitra tamin'i Jesosy mba hifidy mpianatra hiara-miasa sy handeha miaraka Aminy (and. 12-16). Marina fa nifidy ny mpianatra i Jesosy mba hanomanana azy ireo ho amin'ny fanohizana ny asa fitoriana ny filazantsara aorian'ny fahafatesany, kanefa nifidy azy ireo koa Izy satria nila vondrona namana. Nila fanohanana ara-pihetsehampo Izy, ary nandritra io alim-bavaka io no nilazan'Andriamanitra Taminy ny fomba hahazoany izany.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`


`Inona no nanahirana an'i Jesosy ka nahatonga Azy hivavaka?`