---
title:  "NY ALITARA TEO AMIN'NY FIAINAN'I JESOSY, FIZARANA 2"
date:   24/05/2025
---

### Fampidirana - NY ALITARA TEO AMIN'NY FIAINAN'I JESOSY, FIZARANA 2

**Vakio ny Lio. 6**

`Tsianjery: Mifidy andininy 1`

### MIATO NY FOTOANA

Taona vitsy lasa izay, nandalo fotoan-tsarotra aho teo amin'ny lafiny ara-panahy. Toa lavitra ahy Andriamanitra. Saika foana tsy nisy ny fiainam-pivavahako. Tsy nazoto nandinika ny Baiboly aho, ary rehefa nanao izany dia tsapako toa noterena, ary tsy nisy lanjany tamiko izany.

Nandritra ny firenireneko ara-panahy dia fantatro fa niantso ahy Andriamanitra, saingy raha ny marina, tsy te hanatona Azy aho. Toa hitako fa hampiala ahy amin'ny zavatra tiako sy ankafiziko Izy. Ny sasany tamin'ireo zavatra ireo no nahatonga ny fifandraisako Taminy ho tapaka, saingy tsy foiko ireo. Rehefa afaka herinandro maromaro nandosirana, dia nandohalika teo amin'ny gorodon'ny efitranoko aho indray Zoma hariva ary nandoatra ny foko teo anatrehan'Andriamanitra.

Nolazaiko Azy ny fahotako, ny tahotro, ny fisalasalako, ary ny alaheloko rehetra izay rehetra tao an-tsaiko sy tao am-poko. Naborako tanteraka tsy nisy sivana tamin'Andriamanitra izany. Rehefa vitako izany, dia teo no nanapahako hevitra voalohany fa hamela an'Andriamanitra hiteny amiko aho. Hatramin'izay mantsy ny vavaka nataoko dia toa kabary tsy valiana; fa tamin'ity indray mandeha ity kosa, nihaino ahy Andriamanitra, ary avy eo niteny tamiko Izy. Tsy ren'ny sofina ny feony, saingy ren'ny foko sy ny saiko mazava.

Toy izao no nolazainy tamiko voalohany: "Tiako ianao. Fantatro fa marary ianao. Tsapako ny fijalianao. Tiako ianao amin'izao maha-ianao anao izao. Tsy misy hatahoranao ny miaraka Amiko. Hanampy anao Aho. Tsy handao anao Aho." Nanohy ny teniny ihany Andriamanitra, nampitony ny tahotro, ary nanoro hevitra ahy ny amin'ny hamahana ny olana izay niteraka alahelo tao anatiko. Nanomboka nilatsaka ny ranomasoko nony tsapako ny fitiavany ahy tsy misy fepetra. Rehefa nijery ny famantaranandro aho, dia gaga raha nahita fa nanondro tamin'ny 1 ora maraina izany! Nandany ora maro niaraka tamin'Andriamanitra tao anatin'ny vavaka aho, nefa minitra vitsy monja no nahatsapako izany. Teo vao nazava tamiko ny fomba nahafahan'i Jesosy naharitra nivavaka nandritra ny alina manontolo.


> <p>  Soraty</p>
> Soraty araka ny dikanteny izay tianao ny Lio. 6:12-16. Raha tsy ampy ny fotoana eo am-pelatananao dia ny and. 12 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.