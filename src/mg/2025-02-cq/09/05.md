---
title: "ANDRAMO ITY"
date:   28/05/2025
---

### Ampifandraiso amin'i Jesosy - ANDRAMO ITY


Fony aho mbola ankizy, rehefa voalohandohan'ny taona na amin'ny fotoana anentanana ny amin'ny fandaharan'asa vaovao ho an'ny asa fitoriana, dia niantso ny fiangonana hanao alim-bavaka ny pasitoranay. Faly izahay ankizy fa tsy natao hiaritra izany, satria mbola kely loatra izahay raha hivoaka mandritra ny alina. Matetika no mijanona hatramin'ny 10 ora alina eo izahay, ary avy eo misy olona mitondra anay mody sy mampatory anay.


Nandritra ny taona maro, dia nanontany tena aho hoe: ahoana no ahafahan'ny olona mivavaka mandritra ny alina manontolo? Tsy lany ambara ve izy ireo ao anatin'izany? Ahoana ny fomba hiadiany amin'ny torimaso? Taty aoriana dia hitako fa ny toriteny fohy sy ny hira fiderana dia nanampy betsaka ireo mpitolona amim-bavaka handia ny alina manontolo. Fa ahoana kosa ny amiko? Ho vitako ve izany?


Tamin'ilay Zoma alina nandoarako ny foko teo anatrehan'Andriamanitra sy nihainoako ny feony nitory fitiavana tamiko, no nahafantarako ny valiny. Raha toa ahy ianao ka somary matahotra ny handany fotoana maharitra eo amin'ny alitaram-bavakao, dia atombohy amin'ny kely izany. Tsarovy fa tsy ny faharetan'ny fotoana no zava-dehibe; fa ny firaisana amin'Andriamanitra. Na manao ahoana na manao ahoana halavam-potoana kasainao holanina miaraka amin'Andriamanitra, dia andramo ity fomba ity:


Atombohy amin'ny fangatahana ny Fanahy Masina ny fotoanao. Ho tonga Izy hitondra anao ho eo amin'ny alitara. Avy eo, sokafy ny Baiboly hijerenao andininy vitsivitsy na maro ao, araka izay safidinao. Aoka hifantoka tanteraka amin'ilay tenin'Andriamanitra ianao. Apetraho amin'ny tenanao ireto fanontaniana ireto: inona no votoatin'ireo andininy ireo? Iza no mandray fitenenana? Iza no mpihaino? Misy ifandraisany amin'ny fiainako ve izany? Misy zavatra tokony hovako ve? Rehefa vita izany dia mivavaha mikasika izay vao avy novakinao. Aoka ho mahitsy sy marina amin'Andriamanitra ianao. Lazao Azy avokoa izay rehetra mampitebiteby anao, ary angataho Izy hiresaka aminao momba ilay andalan-tSoratra Masina, na zavatra hafa tiany horesahina aminao. Mety ho fotoana maromaro toy izany no ilainao vao hangina ireo feo hafa rehetra ao an-dohanao, saingy tena ilaina izany. Hiteny aminao amin'ny fomba miezinezina Andriamanitra, ary tsy vitan'izany fa hiato ny fotoana. Hanjary haniry fatratra io fotoana sarobidy iarahana amin'Andriamanitra io ianao.


**Saintsaino izay voasoratra ao amin'ny Lio. 6, ary jereo izay miresaka an'i Jesosy ao.**


`Araka ny hevitrao, inona no nambaran'i Jesosy tamin-dRainy nandritra ilay alim-bavaka nataony ao amin'ny Lio. 6:12-167`


`Araka ny efa mahazatra anao ve sa hafa ny fahitanao an'i Jesosy eto?`


`Inona ny vavaka tokony hataonao eo anatrehan'izany?`