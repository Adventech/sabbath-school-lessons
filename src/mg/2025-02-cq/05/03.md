---
title:  "NY FANOMPOAM-PIVAVAHANA ISAN'ANDRO"
date:   28/04/2025
---

### Hazavao - NY FANOMPOAM-PIVAVAHANA ISAN'ANDRO

Telonjato taona mahery no nanelanelana ny fotoana nanomezan'Andriamanitra baiko an'i Mosesy mba hanorina fitoerana masina ho Azy sy ny nandaminan'i Davida ireo Levita nandritra ny fanomanan'i Sôlômôna ny fanorenana ny tempoly tany Jerosalema. Betsaka ny zava-niseho teo amin'ny firenena nandritra ireo taonjato ireo. Asehon'ny bokin'ny Mpitsara mazava ny nanalaviran'ny Isiraely an'Andriamanitra nandritra izany vanim-potoana izany; tantarainy ao ny fotoana maro nahalatsaka ny Isiraelita tao anatin'ny fihemorana lalina. Nampahalemy azy ireo ara-panahy izany fihemorana izany ary nahatezitra an'Andriamanitra ka nahatonga Azy nanafay azy ireo tamin'ny namelany azy ho resin'ireo fahavalony. Nibebaka sy nangataka fanafahana tamin'Andriamanitra izy ireo rehefa niaina an-taona maro tao anatin'ny fahoriana sy ny fijaliana. Rehefa izay dia nandefa iraka hanafaka azy ireo Andriamanitra sy hanorina indray ny fifandraisany Taminy.

Tokony ho niaro ny Isiraelita tsy ho latsaka tao anatin'ny fihemorana ny fanatitra maraina sy hariva. Ny hahatsapan'ny Isiraelita ny toetry ny fahotana no nokendren'Andriamanitra tamin'ny zanak'ondry iray atao fanatitra ny maraina sy ny zanak'ondry iray hafa atao fanatitra amin'ny hariva. Nifantoka tamin'ny fahotana ny sain'izy ireo nandritra ny tontolo andro, ary nanao zavatra tsy tokony natao izy. Tsy tian Andriamanitra hanohy ny fahazarana feno fahotana ny vahoakany nefa tsy hahita ny vokatr'izany na koa tsy handray ny andraikitra mifanandrify amin'izany. Tiany ho hitan'izy ireo fa vidin-dafo ny fahotana, satria mitaky fandatsahan-dra mandrakariva izany (Heb. 9:22), ary ny ran'izay tsy manan-tsiny no takina amin'izany (1 Pet. 1:19).

Nanana tanjona hafa koa ny fanompoam-pivavahana isan'andro. Tandindon'ny fanoloran-tenan'ny Isiraelita ho an'Andriamanitra mandritra ny tontolo andro ny fanatitra nataon'izy ireo amin'ny maraina. Ary ny fanatitra amin'ny hariva kosa dia nentiny nilazana hoe: "Andriamanitra ô! Misaotra Anao noho iny tontolo andro iny. Mamelà ny heloko raha nanao zavatra tsy araka ny Sitrakao aho. Iriko ny hanokana indray ny fiainako ho Anao." Nirotsaka tamin'ny vahoakan'Andriamanitra ny fitahiany satria ny fanatitra tsirairay dia nanavao ny fifandraisan'izy ireo Taminy. Ahoana no hanohizantsika izany fanoloran-tena sy fanavaozana ny fanoloran-tena izany ankehitriny? Izao no avalin'i Ellen White izany: "Tokony ho fahazavana eto amin'izao tontolo izao ny tokantranon'ny Kristianina. Tokony hiakatra any amin'Andriamanitra tahaka ny fofo-manitra ny fivavahan'izy ireo marain-tsy hariva. Ary toy ny andon'ny maraina no hirotsahan'ny Famindrampony sy ny Fitahiany amin'ireo izay mangataka Aminy." TFC, b. 7, t. 44. Fitahiana manokana no atolotr'Andriamanitra an'ireo izay miankohoka Aminy amin'ny fo manontolo.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io toko sy andīniny lo? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Fotoana inona teo amin'ny fiainanao no nampahatanjaka indrindra ny fotoana nivavahanao tamin'Andriamanitra isan'andro? Ahoana no hamelomanao izany indray?`