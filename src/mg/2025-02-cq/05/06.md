---
title:  FOTOANA MASINA
date:   01/05/2025
---

### Takaro - FOTOANA MASINA

"Rehefa miditra marain-tsy hariva ao amin'ny efitra masina amin'ny fotoana fandoroana ditin-kazo manitra ireo mpisorona, dia indro mpisorona iray koa mitondra ny fanatitra isan'andro eo an-kianja. (...) Tsy maintsy mandinika ny fony sy miaiky ny helony anefa ny mpivory alohan'ny hidirany manatrika an'Andriamanitra amin'ny alalan'ny mpisorona. Dia miara-manao vavaka mangina mitodika any amin'ny fitoerana masina izy rehetra. Dia toy izany no handraisany ho an'ny tenany amin'ny alalan'ny finoana ny fahamendrehan'llay Mpamonjy nampanantenaina, naseho tao amin'ny asam-panavotana ara-tandindona raha miakatra miaraka amin'ny setroky ny ditin-kazo manitra ny fivavahana nataony. Noho izany dia noheverina fa masina ireo ora voatendry ho an'ny fanatitra marain-tsy hariva, ka nanjary raikitra hotandreman'ny firenena jiosy manontolo ho oran'ny fotoam-pivavahana isan-tokantrano. (...)

Fanatitra fanao tsy tapaka, ary mpiara-dalana amin'ny fanompoam-pivavahana isan'andro ny mofo aseho nalahatra mandrakariva teo anatrehan'Andriamanitra. 'Mofo aseho' na 'mofon'ny tavany' no natao anarany, satria teo anatrehan'i Jehovah mandrakariva. Ny hampahatsiahy fa miankina amin'Andriamanitra ny olona na amin'ny sakafo ara-nofo na amin'ny sakafo ara-panahy ary tsy mahazo azy roroa ireo izy raha tsy avy amin'ny fanalalanana nataon'ny Zanak'Andriamanitra no zava-kendrena. Mofon'ny lanitra no nameloman'Andriamanitra ny Isiraely tany an'efitra. Taty aoriana, dia mbola avy amin'ny fahasoavan'Andriamanitra ihany no niandrasan'ny Isiraely na ny sakafo ho an'ny vatana na ny ho an'ny fanahy. Samy tandindon'ny Mpamonjy Izay mitsangana ho antsika isan'andro, eo anatrehan'Andriamanitra na ny mana, na ny mofo aseho. (...)

Ny fanatitra nataon'ny isam-batan'olona no tena zava-dehibe tamin'ny fanatitra isan'andro. Nitondra ny fanatiny teo am-baravaran'ny tabernakely ka nametraka ny tanany teo ambonin'ny lohan'ny biby natao fanatitra ilay mibebaka, dia namindra ny fahotana izay nekeny ara-tandindona teo aminy. Ary ny tanany mihitsy no mamono ilay biby, ka entin'ny mpisorona eo amin'ny fitoerana masina ny rany ary afafiny eo anoloan'ny efitra lamba izay misy ny lalana voadikan'ny mpanota ao ivohony. Amin'ny alalan'izany fanompoam-pivavahana izany, dia tafafindra ao amin'ny fitoerana masina tamin'ny alalan'ny ra ny fahotana." - PM, tt. 341, 342.


`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao momba ny fifandraisanao amin'Andriamanitra? Ahoana no hanamafisanao ny firaisanao amin'Andriamanitra?`

`Ahoana no fanombananao ny fahazaranao eo amin'ny fotoam-pivavahana isan'andro? Inona no tena ataonao tsara amin'izany? Inona no mila fanatsarana?`

`Avereno jerena ilay andininy nianaranao tsianjery ao amin'ny 1 Tant. 23. Ahoana no ampiharana izany eo amin'ny fiainanao mandritra ity herinandro ity?`