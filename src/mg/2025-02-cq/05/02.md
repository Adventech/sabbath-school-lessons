---
title:  "MIOMANA HO AMIN'NY FIANKOHOFANA"
date:   27/04/2025
---

### MIOMANA HO AMIN'NY FIANKOHOFANA - Saintsaino

Mandrakitra ny fiomanan'i Davida sy i Sôlômôna ho amin'ny fanorenana tempoly mafy orina ny 1 Tant. 23, taorian'ny fanaovana an'i Jerosalema ho renivohitry ny firenena (1 Tant. 23:25,26). Nofinofin'i Davida ny hanorina fitoerana mafy orina ho an'Andriamanitra, mba hitoerany mandrakizay eo amin'ny Isiraelita (2 Sam. 7:1-7). Na dia malala eo imason'Andriamanitra aza i Davida, dia i Sôlômôna zanany no nofidiny hotolorana izany haja izany.

Mahavariana tokoa ny valiny nasetrin'i Davida rehefa nomen'Andriamanitra olon-kafa ny asa fanorenana ilay tempoly. Tsy nidongy izy na nimonomonona fa nanao fanomanana lehibe mba hanamorana ny fanatanterahan'i Sôlômôna ny toromarika manokana avy tamin'Andriamanitra (1 Tant. 22). Firifiry amintsika no mandray ny fahadisoam-panantenana tahaka izany? Na dia efa hanome ny seza fiandrianana ho an'i Sôlômôna aza ity mpanjaka efa antitra ity, dia mbola tao am-pony sy tao an-tsainy hatrany ny momba ny tempoly. Niaraka tamin'ny zanany lahy lahy i i Davida Davida nanendry 38.000 tamin'ny taranak'i Levy: ny 24.000 hiasa ao amin'ny tempoly, ny 6.000 hitana ny toeran' ny mpitsara sy mpifehy, ny 4.000 ho mpiandry varavarana ary ny 4.000 ho mpihira (1 Tant. 23:4,5).

Ankoatra ny fanendrena ireo olona marobe ireo, dia nanome toromarika mahakasika ny fanompoam-pivavahana tao amin'ny tempoly i Davida. Ny fanompoam-pivavahana marain-tsy hariva tao amin'ny tempoly no nanan-danja indrindra (and. 30). Famerenana ny toromarika nomen'Andriamanitra, tamin'ny alalan'i Mosesy, tamin'ireo mpisorona mba hanao fanatitra maraina sy hariva izany (Eks. 29:39). Izany fiankohofana amin'Andriamanitra marain-tsy hariva izany, tao amin'ny tempoly tao Jerosalema renivohitra, no natao ho ohatra ho an'ny firenena iray manontolo.

Fanandramana ara-panahy manan-danja anankiroa no nisy teo amin'ny fiainan'ny Isiraelita isan'andro. Nokasain'Andriamanitra ny hanombohan'ny vahoakany sy hamaranan'izy ireo ny tontolo andro miaraka Aminy. Niriny ny tsy hanamaivamaivanan'izy ireo ny Fanatrehany sy ny Fitantanany ary ny Fiarovany. Nilain'izy ireo ny herin'Andriamanitra mba hiaro azy tamin'ireo loza maro nanodidina azy sy ireo fakam-panahy tao anatin'ny tobiny, toy ny faniriana hanaraka ny soatoavina sy ny fitondrantenan'ireo firenena nanodidina azy. Nokendrena mba hiarovana sy hitarihana ny fiainan'ny Isiraelita ireny fifandraisana marain-tsy hariva tamin'Andriamanitra ireny.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà  hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ao amin'ny 1 Tant. 23, ary soraty imbetsaka izany mba hahamora ny fitadidianao azy.**

**Inona ny fihaikana manakana anao tsy hanao fiankohofana isan'andro araka ny tokony ho izy?**

`Inona ny dingana azonao atao amin'ity herinandro ity mba hanatsarana ny fotoana iarahanao amin'Andriamanitra isan'andro?`