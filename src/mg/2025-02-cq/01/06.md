---
title:  "TSY MIOVA NY PAIKADINY"
date:   03/04/2025
---

### Takaro - TSY MIOVA NY PAIKADINY

"Nasain'ilay mpamitaka nino izy fa ny fihinanana ny voan'ilay hazo dia hahatonga azy mivady hisondrotra ho ambonimbony kokoa sy hanana fahalalana bebe kokoa. Moa ny tenany koa va tsy efa nahita soa ka nanjary nahay niteny noho ny fihinanany ilay voankazo? Dia nambarany moramora fa ny antony nandraran'i Jehovah ny voan'ny hazo, dia noho Izy matahotra fa sao dia hitovy aminy ny olona. Fa noho ny hery mahagaga ananan'ity hazo ity, hoy indray izy, noho izy afaka hanolo-pahendrena no antony tsy namelana anareo hihinana na hanendry azy akory. Ary tamin'ny teny niolaka no nilazan'ilay mpamitaka fa ny fandrahonana nataon'Andriamanitra dia tsy mba hotanterahiny akory, ho fampitahorana azy mivady fotsiny no antony nanaovana izany. Dia hoy indray izy: Ahoana anefa no hahafaty anareo? Moa tsy efa nihinana tamin'ny voan'ny hazon'aina va hianareo? Ny kendren Andriamanitra dia ny hihazona anareo tsy ho tonga ho ambonimbony kokoa na hahatsapa fahasambarana bebe kokoa.

Hatramin'ny andron'i Adama ka mandraka androany, dia tsy mbola niova fenitra ny tetik'ady ampiasain'i Satana. Miezaka izy mba hahatonga ny olona hisalasala ny amin'ny fitiavan'Andriamanitra sy ny fahendreny. Milofo tsy an-kijanona izy mba hanisika ao aminy toe-tsaina lian-kahalala sy tsy fanajana ary faniriana tsy mety tony ta hamantatra ny tsiambaratelon'ny fahendrena sy ny herin'ny Tsitoha. Ny fitadiavana hahafantatra izay tsy nasehon'Andriamanitra dia mahatonga olona maro handalo fotsiny ireo fahamarinana nambaran'Andriamanitra izay mitera-pamonjena. Manosika ny olona ho eo amin'ny tsy fankatoavana i Satana ka mampanantena azy fa misy zava-miafina mahatalanjona eo amin'ireo toerana voarara. Fahadisoan-kevitra sy fahadisoam-panantenana anefa no hita. Dia mizotra tokoa ny olona, feno toe-tsaina te ho ambony, ka manitsakitsaka ny didin'Andriamanitra fa mandia kosa ilay lalan'ny fahasimbana sy ny fahafatesana.

Niezaka i Satana mba hampino azy mivady tompon'ny saha Edena fa misy tombontsoa ny fandikana ny didin'Andriamanitra. Moa tsy hevitra toy izany va no mbola hita mandraka ankehitriny? Maro ny olona izay mihevi-tena ho malala-tsaina sy manana fahafahana no maneso ireo izay miezaka hankato ny didin'ny lanitra." - PM, tt. 31, 32,


`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao momba ny fifandraisanao amin'Andriamanitra? Ahoana no hanamafisanao ny firaisanao amin'Andriamanitra?`

`Inona ny fampiharana azonao atao eo am-pifandraisana amin'ireo izay toa manana fifandraisana rava amin'Andriamanitra? Ahoana no ahafahanao manampy azy ireny?`

`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`