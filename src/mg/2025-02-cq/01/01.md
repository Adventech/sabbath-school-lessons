---
title:  "ΤΑΡΑΚΑ NY FIFANDRAISANA IRAY"
date:   29/03/2025
---


### Fampidirana

**Vakio ny Gen. 3:1-15**

`Tsianjery: Mifidy andininy 1`


### METY LAVO ISIKA


Latsa-pitiavana aho teo amin'ny taona fahatelo nianarako tany amin'ny lisea, rehefa nanomboka nianatra tao amin'ny sekoly Advantista Mitandrina ny Andro Fahafito. Niseho teo amiko avokoa ireo famantarana manondro izany. Mila tsy ho afa-miaina aho rehefa mandalo izy, toy ny hoe tsy mamindra izy fa manidina. Tahaka ny hazo fisaka ny fahatsapako ny lelako rehefa mijery ahy izy, ka azonao sary an-tsaina ny fihotakotahana manafotra ahy rehefa nipetraka teo ampitany indrindra, indray andro izay, tao amin'ny efitrano fisakafoana. Nanomboka niresaka izahay, somary saikatsaikatra, ary taorian'izay dia resy lahatra aho fa teo an-dalana ho amin'ny fanambadiana eny amin'ny alitara izahay!


Herinandro maromaro taorian'izay, dia nanjary mpinamana izahay ary nihanifanakaiky. Nihanivoatra ho amin'ny tsara ny fifandraisanay mandra-pahatonga ny andro iray izay nandalovako teo akaikin'ny trano fianaranay ka nahitako azy -izy ilay tovovavy noheveriko fa noforonin'Andriamanitra ho ahy - teo an-tsandrin'ny tovolahy iray. Nanaikitra ahy toy ny tigra masiaka avy any Sumatra ny zava-nisy tamin'izay fotoana izay. "Latsa-pitiavana" tamin'ny olona tsy tokony hotiaviko aho, ary ratram-po naharary no nanaporofo izany tamiko.


Toy ny rano indray mitete ihany ny ratram-po avy tamin'izany famitahana niainako fony tanora izany raha oharina amin'ny ratram-po toy ny ranomasimbe izay azo antoka fa tsapan'Andriamanitra fony i Adama sy i Eva "latsa-pitiavana" tamin'ny olona tsy tokony hotiavin'izy ireo ary koa namitaka Azy. Namorona hantsana, elanelana, teo amin'ny fifandraisana tonga lafatra hatrizay teo amin'Andriamanitra sy ny voariny ny tsy fankatoavan'ireo olombelona voalohany teto an-tany. Araka izay ho hitantsika mandritra ity herinandro ity, dia mbola kinga hatrany i Satana eo amin'ny fanintonana ny olona ho latsa-pitiavana aminy ka mandrava ny fifandraisan'izy ireo amin'Andriamanitra amin'izany.


> <p>  Soraty</p>
> Soraty araka ny dikan-teny tianao ny Gen. 3:1-15. Raha tsy ampy ny fotoana eo am-pelatananao dia ny Gen. 3:1-4 no soraty. Azonao soratana amin'ny fiteninao koa izany, ary azonao atao ny manso kisarisary na drafitra momba io toko io.