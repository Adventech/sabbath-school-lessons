---
title:  "SARY SY TANDINDONA AO AMIN'NY FANOMPOAM-PIVAVAHANA"
date:   21/04/2025
---

### Hazavao - SARY SY TANDINDONA AO AMIN'NY FANOMPOAM-PIVAVAHANA

Nisy fanaka sarobidy maro tao amin'ilay fitoerana masina napetrak Andriamanitra teto an-tany, izay samy manana ny heviny manokana. Nanondro an'i Jesosy Kristy sy ny asany tamin'ny namonjeny ny olom-bery ny fitoerana masina teto an-tany, izay dika mitovy amin'ny fitoerana masina any an-danitra.

Ny kianja ivelan'ny fitoerana masina, ny toerana idirana voalohany rehefa hankao amin'ny fitoerana masina, no misy ny alitara fanaterana fanatitra odorana, izay fanatitra noho ny ota (Eks. 27:1-8). Ny famonoana ny zanak'ondrin'ny Paska no nanomboka ny fanafahana ny Isiraelita tao Egipta, ka ny rany no niaro ny ankohonan'ny Isiraelita tsy ho ringan'ilay anjely namono ireo lahimatoa tao Egipta (and. 12,13). Manomboka amin'ny fanekentsika an'i Jesosy Kristy, Ilay Zanak'ondrin'ny Paska novonoina ho fanavotana noho ny fahotantsika ny diantsika mankany amin'ny Kananan'ny lanitra.

Manaraka izany ny tavy fisasana, izay natao hanasan'ireo mpisorona ny tanany sy ny tongony alohan'ny hidirany ao amin'ny tabernakely (Eks. 30:17-21). Namaky ny Ranomasina Mena ny Isiraelita (1 Kôr. 10:1,2), fanjaka-mpisorona (Eks. 19:6); maneho ara-tandindona ny fidiovany teny an-dalana ho any amin'ny Tany nampanantenaina izany. Tsy maintsy atao batisa amin'ny rano sy ny Fanahy koa isika raha maniry hiditra any amin'ny fanjakan'ny lanitra (Jao. 3:5).

Ny latabatra misy ny mofo aseho (Eks. 25:23-30) no hita rehefa miditra ao amin'ny Efitra Masina, izay efitrano voalohany ao amin'ny fitoerana masina. Tandindon'ny Tenin'Andriamanitra izay tsy maintsy ivelomantsika isan'andro (Mat. 4:4) izany. Ao amin'ny Efitra Masina koa no misy ny fanaovan-jiro volamena fito rantsana (Eks. 25:31-40), izay tandindon'ny fahazavan'ny fahamarinana zarain'ny vahoakan'Andriamanitra amin'ny herin'ny Fanahy Masina (Zak. 4:2-6). Ny alitara fandoroana ditin-kazo manitra (Eks. 30:1-10) no akaiky indrindra ny Efitra Masina Indrindra. Tandindon'ny fanelanelanana ataon'i Kristy izay mifangaro amin'ny vavaka ataon'ny vahoakan'Andriamanitra (Efes. 5:1; Apôk. 8:3) izany. Mankao amin'ny Efitra Masina Indrindra-izay misy ny fanatrehan' Andriamanitra mihitsy - ny setroka avy amin'ny fandoroana ditin-kazo manitra.

Farany, ao amin'ny Efitra Masina Indrindra no misy ny fiaran'ny fanekena, izay misy ny lalana masin'Andriamanitra dia ny vatofisaka izay nanoratan'Andriamanitra ny Didy Folo (Eks. 34:1). Ny rakotra fanaovam-panavotana, izay itoeran'ny fanatrehan'Andriamanitra (toy ny seza fiandrianana), no manarona ireo vatofisaka ireo. Izay mikolokolo fifandraisam-pitiavana amin'Andriamanitra dia ho mpitandrina ny didy, ary hahazo famindram-po avy Aminy rehefa manatona Azy amim-pibebahana.



`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona amin'ireo fanaka ao amin'ny fitoerana masina no maneho ny lafim-plainanao izay tianao hohatanjahin'Andriamanitra?`