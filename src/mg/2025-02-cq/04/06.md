---
title:  "AO AMIN'NY FITOERANA MASINA ANY AN-DANITRA"
date:   24/04/2025
---

### Takaro - AO AMIN'NY FITOERANA MASINA ANY AN-DANITRA

"Naseho ahy koa ny fitoerana masina tety an-tany izay nanana efitra roa. Mitovy amin'ilay any an-danitra izany, ary nambara tamiko fa tandindon'izany. Mitovy ny fanaka hita ao amin'ny efitra voalohany ao amin'ny fitoerana masina any an-danitra sy izay tety an-tany. Nosokafana ny efitra lamba ary nijery ny tao amin'ny masina indrindra aho; hitako fa mitovy amin'ny fanaka ao amin'ny efitra masina indrindra ao amin'ny fitoerana masina any an-danitra izany. Niasa tao amin'ireo efitra roa tao amin'ny fitoerana masina tety an-tany ny mpisorona. Nandeha tao amin'ny efitra voalohany isan'andro ny mpisorona. Indray mandeha isan-taona ihany anefa izy no miditra ao amin'ny masina indrindra mba hanadio izany amin'ny ota izay nafindra tao.

"Naseho àhy fa niasa tao amin'ny efitra roa tao amin'ny fitoerana masina any an-danitra i Jesosy. Niditra tao amin'ny fitoerana masina tetỳ an-tany niaraka tamin'ny ram-biby hatao fanatitra noho ny ota ny mpisorona. Niditra tao amin'ny fitoerana masina tany an-danitra nitondra ny rany ho fanatitra i Kristy. Nindaosin'ny fahafatesana ny mpisorona teto an-tany ka tsy afaka nanohy ny fisoronana; i Jesosy kosa dia mpisorona mandrakizay. (...)

"Rehefa maty teo Kalvary i Jesosy, dia niantso hoe: "Vita" ary triatra ny efitra lamba tao amin'ny tempoly, avy any ambony ka hatrany ambany. Naneho izany fa tapitra mandrakizay ny asan'ny fitoerana masina tety an-tany ka tsy hankeo amin'ireo mpisorona ao amin'ny tempoliny ety an-tany intsony Andriamanitra mba handray ny fanatitra atolony. Nalatsaka, noho izany, ny ran'i Jesosy izay hatolony ao amin'ny efitra masina indrindra any an-danitra. Rehefa niditra tao amin'ny masina indrindra indray mandeha isan-taona mba hanadio ny fitoerana masina tety an-tany ny mpisorona, dia niditra tao amin'ny fitoerana masina indrindra tany an-danitra i Jesosy tamin'ny fiafaran'ny 2300 andro izay resahin'ny Dan. 8, tamin'ny 1844, mba hanatanteraka ny fanavotana farany ho an'ireo rehetra afaka mandray ny tombontsoa avy amin'ny fanelanelanana elanana ataony; amin' amin'izany no anadiovany ny fitoerana masina." - SG, b. 1 [1858), tt. 160-162.


`Rehefa avy nandalina io andalan-tSoratra Masina io ianao nandritra ny herinandro, inona ireo hevitra nandresy lahatra anao manokana ny hampihatra azy eo amin'ny fifandraisanao amin'Andriamanitra? `

`Ahoana no ahafahanao manamafy ny fifandraisanao amin'Andriamanitra?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`
