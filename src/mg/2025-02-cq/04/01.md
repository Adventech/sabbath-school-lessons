---
title:  NAHAZO TRANO HONEΝΑΝΑ
date:   19/04/2025
---

### NAHAZO TRANO HONEΝΑΝΑ


**Vakio ny Eks. 25**

`Tsianjery: Mifidy andininy 1`

### Fampidirana

Raha vao nanorin-tokantrano izahay mivady dia nikasa hiaina ao anatin'ny fitsitsiana araka izay azo atao, hanangom-bola ka hividy trano rehefa afaka manao izany. Voalohany, nahita trano mora efa misy ny fanaka rehetra nilaina izahay. Tsy ela taorian'ny nipetrahanay tao anefa dia hitanay fa efa tsy dia tsara intsony ireo fanaka tao. Efa tonta sy rombina ireo sezalava, miletsy ny eo afovoan'ny fandriana, ary nitambarana tamin'ireo efitra hafa amin'ilay tranobe ny milina fanodinan-drivotra. Toa zavatra kely izany kanefa tena nanelingelina tokoa. Tonga hatrao an-tranonay avokoa ny fofon-tsakafon'ny olona, ny fofon-tsigarany, sy ny fofon-javatra hafa tsy holazaiko eto. Tsy ela dia tsapanay fa tsy tena tao an-tranonay izahay.

Nanosika anay hanangona misimisy kokoa ny nipetrahanay tao amin'io trano kely tsy tomombana io. Tao anatin'ny enim-bolana monja dia nampian'Andriamanitra izahay ka nahavidy ny tranonay voalohany. Nanana tombontsoa nahazo ny iray tamin'ireo trano vao naorina sy namidy teo amin'ny manodidina teo izahay. Tsaroako mandrakariva ny andro nifindranay tao. Tsy nisy fanaka tao, tsy nisy lambany ny varavarankely, tsy nisy sakafo, kanefa nidoboky ny hafaliana ny fo ary velon-tsiky izahay raha nanokatra ny varavaran'ilay tranonay vaovao. Akanjo sy kidoro ihany no nanananay, saingy tena tao an-tranonay tokoa izahay.

Naniry fatratra hanafaka ny taranak'i Abrahama tamin'ny fanandevozana nandritra ny 400 taona tao Egipta Andriamanitra, ary hampody azy ireo any amin'ny taniny. Ny zavatra voalohany indrindra nataon'Andriamanitra taorian'ny nanafahany azy ireo anefa dia ny nanao fonenana ho Azy. Hodinihintsika amin'ity herinandro ity ny fonenana nampanamboarin'Andriamanitra ho an'ny Tenany.

> <p>  Soraty</p>
> Soraty araka ny dikanteny izay tianao ny Eks. 25:1-9. Raha tsy ampy ny fotoana eo am-pelatananao dia ny and. 8,9 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.