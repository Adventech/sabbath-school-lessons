---
title:  "TE HONINA EO AMINAO AHO"
date:   20/04/2025
---

### TE HONINA EO AMINAO AHO - Saintsaino

Rehefa avy nanafaka ny Isiraely tamin'ny fomba mahagaga tamin'ny fanandevozan'ny Egiptianina Andriamanitra dia fantany fa marobe ireo zavatra tsy maintsy hataony ho fanarenana ny fiainam-panahin'ny vahoakany. Voalohany, nantsoiny hankeo an-tendrombohitra Sinay i Mosesy, ary nomeny azy ny Didy folo, izay manoritsoritra ny tokony ho fitsipi-pitondran-tenan'ny vahoakany (Eks. 20). Nomeny ny lalåna mikasika ny tompo sy ny mpanompo, ny herisetra, ary ny fifehezana ny biby ompiana (Eks. 21). Nosoritsoritany ny fomba tokony hitantanana ny fananana (Eks. 22), ny fomba fitsarana, ny fitandremana ireo Sabata sy andro firavoravoana (Eks. 23), ary ny amin'ireo fitahiana miandry ireo izay mitandrina amim-pahatokiana ny fanekena. Milazalaza ny nanorenan'i Mosesy alitara ny Eks. 24, izay nanamafisan'ny Isiraely ny fanekeny ari'Andriamanitra, kanefa tsy vita hatreo velively ny asa fa be no mbola hataon'Andriamanitra.

Rehefa avy nanao fanekena tamin'ny Isiraely Andriamanitra dia naneho fitakiana hentitra (Eks. 25). Nasainy niteny tamin'ny Isiraelita i Mosesy mba hanoloran'izy ireo fanatitra ho Azy, kanefa izay ampirisihin'ny fony ihany no hanao izany (and. 2). Dia nanome toromarika manokana momba ny fanatitra hankasitrahany Izy (and. 3-7). Ary hoy Izy taorian'izany: "Asaovy manao fitoerana masina ho Ahy izy, dia honina eo aminy Aho.and. 8. Nanan-danja lehibe tokoa izany baiko izany, hany ka manoritsoritra ny fanorenana sy ny fanamboarana io fitoerana masina ho an'Andriamanitra io avokoa ireo toko 15 sisa ao amin'ny bokin'ny Eksôdôsy.

Ny manaitra indrindra amin'ilay baikon'Andriamanitra hanamboarana fitoerana masina dia ny fahatapahan-keviny honina eo anivon'ny vahoaka izay tsy mahatoky ara-panahy. Tsy nahalala an' Andriamanitra na ny fomba ifandraisana Aminy ireo vahoaka samy hafa firenena nivoaka avy tao Egipta (Eks. 12:38). Tsy isalasalana fa niaraka tamin'ny Isiraely mandrakariva Andriamanitra nandritra ny fotoana lava naha-andevo azy ireo tao Egipta, ary reny ny fitarainany nitalaho fanafahana (Eks. 3:7-10). Saingy ny fanatrehany amin'ny endriny hafa no ambarany ao amin'ny Eks. 25:8,9. Naniry hanangana ny tranolainy teo anivon'ireo tranolain'ny Isiraelita Izy mba ho hitan'ny mason'izy ireo ny fanatrehany (Eks. 40:34).

Rehefa nifidy honina teo amin'ny Isiraelita Andriamanitra, ny fanatrehany dia nanome toky azy ireo ny fiarovany sy ny fanampiany. Natao teo afovoan'ny tobin'ny Isiraelita ny fitoerana masina, ary misy hafatra lehibe ampitain'izany: ivon'ny fiainantsika ny fiankohofana amin'Andriamanitra. Ny tranon'Andriamanitra dia tokony ho toerana ifandraisana sy ihavanana amin'Andriamanitra, andraisana famelan-keloka, ary ananana fiainana be dia be ao Aminy.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambaniriteo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra, avy ao amin'ny Eks. 25. Soraty imbetsaka izany mba hahamora ny fitadidianao azy.**

**Araka ny eritreritrao, nanao ahoana izany niara-nonina tamin'Andriamanitra Izay teo afovoan'ny toby izany? Velabelaro ny hevitrao!**

`Raha fantatra fa manerana izao rehetra izao ny fanatrehan'Andriamanitra, nahoana no niriny ny mba hahitana maso ny fanatrehany?`