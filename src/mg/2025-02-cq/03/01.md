---
title:  "MAHATSIAROVA"
date:   12/04/2025
---

### MAHATSIAROVA

### Fampidirana


**Vakio ny Gen. 12**


`Tsianjery: Mifidy andininy 1`


### ILAY ATIDOHAKO FAHAROA


Indray Sabata, nasain'ny Pasitora mpiara-miasa amiko ao am-piangonana naka sary "selfie" niaraka tamin'olona iray ny mambra tsirairay, ka hiara-mivavaka isan'andro mandritra ny herinandro manaraka izay. Rehefa izay dia halefan'izy ireo amin'ny tambajotran-tserasera izay nifanekeny fa hatao. Tovolahy iray antsoina hoe Derwyn no niara-naka sary tamiko sy niara-nivavaka tamiko tamin'izay. Tsy natoky ny tenako aho fa hahatsiaro ny hivavaka ho an'i Derwyn isan'andro, noho ireo zavatra marobe mifamahofaho ao an-tsaiko amin'ny fotoana rehetra. Noho izany dia niverina teny amin'ny toerako aho, namoaka ny findaiko ary nampiditra fampahatsiahivana tao amin'ny kalandrien'ny finday. Isan'andro amin'ny 5 maraina, dia mampahatsiahy ahy ny findaiko mba hivavaka ho an'i Derwyn. Na dia taona maro aza izay no lasa, dia mbola mivavaka ho an'i Derwyn hatrany aho rehefa amin'ny 5 maraina, satria mampahatsiahy ahy mba hanao izany ny findaiko.


Nanana fomba hafa hoenti-manamarika ny fahatsiarovany ny olona tamin'ny andron'ny Baiboly, nampiasa ny alitaran'ny fahatsiarovana izy ireo tamin'izany. Ao amin'ny Baiboly, ny alitara naorina ho an'Andriamanitra dia maneho fanompoam-pivavahana sy fahatsiarovana. Fanehoana ivelany ny fanandramana manokana niainan'ny olona iray niaraka tamin'Andriamanitra izany, ary maneho koa ny fankasitrahany sy ny fiankohofany amin'ilay Andriamanitra marina sy velona. Matetika ny alitara no naorina mba ho fahatsiarovana ny fihaonana tamin'Andriamanitra izay nisy-fiantraikany lalina teo amin'ny fiainan'ny mpanorina azy. Rehefa nanao zavatra mihoatra noho ny herin'olombelona na koa miavaka Andriamanitra, dia nahatsiaro ireny asa lehibe nataon'Andriamanitra ireny ny olona nanaovany izany ka nanorina alitara - toerana iray ho fahatsiarovana teo amin'ilay toerana nahitany an'Andriamanitra niasa na koa nandrenesany Azy niteny. Hodinihintsika amin'ity herinandro ity ny teny fikasana mahagaga nataon'Andriamanitra tamin'i Abrahama izay nahatonga azy nanorina alitara ho fahatsiarovana ho azy sy ny ankohonany ary ireo taranaka marobe ho avy.


> <p>  Soraty</p>
> Soraty araka ny dikan-teny tianao ny Gen. 12:1-9. Raha tsy ampy ny fotoana eo am-pelatananao dia ny and. 7, 8 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.