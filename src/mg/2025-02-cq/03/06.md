---
title:  "SAKAIZAN'ANDRIAMANITRA"
date:   17/04/2025
---

### Takaro - SAKAIZAN'ANDRIAMANITRA

"Rehefa nankató ny antson'Andriamanitra Abrama, dia nandao an'i 'Oran'ny Kaldeana, izay toerana nonenany, ka lasa nankany Harana. Ny fianakavian-drainy, izay nampifangaroharo ny fanompoan-tsampy sy ny fanompoana an'Andriamanitra, dia mbola nanaraka azy ihany hatreo. Nitoetra teo izy ambara-pahafatin'i Tera rainy. Tamin'izany, dia reny indray ny feon'Andriamanitra niantso azy hanohy ny diany, nankatò izy ka dia nandao an'i Nahora rahalahiny sy ny fianakaviany ary ny sampin'ireo. Afa-tsy i Saray vadiny, dia i Lõta zanak'i Harana rahalahiny izay efa maty ela, no nanaraka azy tamin'ny lalana nalehany. (...) Dia samy nandao ny tanindrazany avy izy rehetra ary tsy nisy tafaverina tany intsony; nentiny avokoa ny 'fananan'izy rehetra izay efa nohariny sy ny olona izay efa azony tao Harana.' Nisy tamin'ireo olona ireo no voataonan'i Abràma na Saray ho amin'ny fanompoana an'Andriamanitra marina; ny zavatra maharitra mandrakizay no nataony ho ambony kokoa noho ny tombontsoa ho an'ny tenany, koa dia niara-nandeha tamin'ilay patriarka ho any amin'ny tany Kanana izy ary niara-tonga taminy tany. (...)

Tao Sekema no nijanona voalohany ary tao no nanorenan'i Abrama ny tobiny, (...) teo an-kazo terebintan'i More, teo amin'ny lohasaha maitso mavana. Toerana nahafinaritra izany toerana izany (...) Teo anatrehan'ilay patriarka anefa, dia nisy aloka nampanjombona izany lohasaha sy havoana mahavokatra izany, dia ny Kananita izay nonina tao amin'ny tany.

Taranaka vahiny mpanompo sampy no nanapaka ny tany mahafinaritra izay nampanantenaina azy. Teny ambany hazo maitso no nisy alitaran-tsampy ho an'ny andriamani-tsy izy, ary teny amin'ny havoana no nidonaka ny afo nandoroana olona ho fanatitra. Na dia zava-manahirana aza no tsinjon'i Abrama, dia nifikitra mafy ihany tamin'ny teny fikasan'Andriamanitra izy. Raha nanangana ny lainy izy, dia niseho taminy i i Jehovah ka nanao taminy hoe: 'Ny taranakao no homeko ity tany ity.' Nahazo hery noho izany teny izany izy, izay nanaporofo taminy fa manatrika sy momba azy Andriamanitra, ka 'dia nanorina alitara teo izy ho an'i Jehovah izay niseho taminy.' Ary rehefa nahazo baiko indray hanohy ny diany izy, dia niainga ka nifindra tao Betela, ary tao no nanorenany alitara indray sy niantsoany ny anaran'i Jehovah.

Abrama, izay antsoina hoe 'sakaizan'Andriamanitra,' dia nametraka ohatra lehibe ho antsika. Fiainana feno fivavahana ny fiainany. Ary na taiza na taiza no nananganany ny lainy, dia teo koa noо nanorenany alitara izay nanangonany ny ankohonany ho amin'ny fanatitra maraina sy hariva." - PM, tt. 107, 108, 109.



`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao momba ny fifandraisanao amin'Andriamanitra? Ahoana no hanamafisanao ny firaisanao amin'Andriamanitra?`

`Inona ny fampiharana azonao atao eo am-pifandraisana amin'ireo izay toa manana fifandraisana rava amin'Andriamanitra? Ahoana no ahafahanao manampy azy ireny?`

`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`