---
title:  "OLANA TAO ANATIN'NY TENY FIKASANA"
date:   14/04/2025
---

### Hazavao - OLANA TAO ANATIN'NY TENY FIKASANA


Ambaran'ny Gen. 12:6 fa rehefa nanakaiky ilay tany nampanantenaina i Abrahama, dia "ny Kananita no tompon-tany tany." Azo antoka fa izany toe-javatra izany fotsiny aza dia efa nampihorohoro azy. Marina fa teo ny teny fikasana nomen'Andriamanitra, nefa nanakalo ny fiadanana sy ny filaminana niainany tany Harana tamin'ny tany feno olana sy loza mananontanona i Abrahama. Tao no nianarany nitoky tamin'ny teny fikasan'Andriamanitra. Teny an-dalana anefa, dia fantatr'Andriamanitra fa nila fanomezan-toky izy, ka hoy Izy taminy: "Aza matahotra, ry Abrama; Izaho no ampinganao." Gen. 15:1. Maneho ny fahavononan'Andriamanitra hanatona antsika eo amin'izay misy antsika izany fanambarana tsotra nefa miezinezina izany. Azo antoka ny drafiny momba ny hoavy, saingy fantany fa sarotra ny handeha amin'ny finoana irery ihany rehefa tojo toe-javatra izay fantatsika fa tsy haintsika atrehina amin'ny herintsika samirery isika. Iriny ny hanome fampaherezana fanampiny amin'ny fotoana ilantsika izany.


Zana-dohahevitra iray miafina ao amin'io tantara io ny fanirian'Andriamanitra hanao ny taranak'i Abrahama ho firenena masina izay hampiseho ny Fahamarinany amin'ny tontolo feno fahotana sy hiantso ny olombelona very rehetra hanana fifandraisana mahavonjy Aminy. Hatrany am-piandohana Andriamanitra no efa nilaza tamin'i Abrahama hoe: "ary aminao no hitahiana ny firenena rehetra ambonin'ny tany." Gen. 12:3. Tsy takatr'i Abrahama tamin'ny fahafenoany ny akon'ny fanekena nifanaovan Andriamanitra taminy; fantany anefa fa nila fifandraisana akaiky kokoa amin'Andriamanitra izy. Raha nijery ny tontolo feno fahalovana nanodidina azy izy, dia nanapa-kevitra ny hanokana fotoana bebe kokoa ho amin'ny vavaka sy ny fiankohofana-fotoana bebe kokoa iarahana amin'Andriamanitra. Tsapan'ny olona ny firaisana ara-panahy ety izay nokolokoloiny: "ary natao hoe sakaizan'Andriamanitra izy" Jak. 2:23. Tsy ho an'ny tenany ihany ireo alitara naorin'i Abrahama. Ireo Kananita izay nahita ireo alitara ireo dia nahalala fa nandalo teo izy ka nianatra momba ilay Andriamanitra izay nivavahany. Fomba iray nitorian'Andriamanitra ny filazantsara tamin'ireo olona natahoran'i Abrahama ireo alitara izay naoriny. Tokony hitaona ny hafa hiankohoka amin'Andriamanitra ny fanoloran-tenantsika hiara-mandeha Aminy.


Mety ho nalaim-panahy hanafina ny alitarany i Abrahama mba hahafahany mifangaro amin'ireo Kananita nanodidina azy. Navelany ho famantarana hita maso maneho ny fanarahany an'ilay Andriamanitry ny lanitra anefa ireny alitara ireny, na inona na inona karazam-panompoan-tsampy nanjaka tany Kanana.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Inona ny fiantraikan'ny fiainam-bavaky ny hafa teo aminao?`