---
title:  "TONGA NY MPANAMPY ANANKIRAY"
date:   16/04/2025
---

### Ampifandraiso amin'i Jesosy - TONGA NY MPANAMPY ANANKIRAY

Hamafisin'ny Gen. 13:1-8 fa nanjary fanaon'i Abrahama teo amin'ny fiainany ny manorina alitara. Teo anatrehan'ny fifanandrinana nihanitombo teo amin'ireo mpiandry ombiny sy ny an'i Lota, dia nasainy nifidy izay tany tiany i Lota ary nekeny ny haka izay tavela (and. 9). Nahavery hevitra an'i Abrahama io fifandirana io; azo heverina fa noho ny fahatsiarovany ny teny fikasan'Andriamanitra araka ny fanekena nataony mikasika ny tany homeny azy izany. Nony nivaha ny olana, dia nanorina alitaram-pihavanana tao Mamre i Abrahama mba hahatsiarovana ilay Andriamanitra izay nampitsahatra ny fifandirana sy namerina ny fihavanana tamin'ny laoniny (and. 18). Tonga fahatsiarovana ny fomba nanampian'Andriamanitra azy tamin'izay ny alitara naoriny.

Ao amin'ny Gen. 22 no iatrehan'i Abrahama ny toe-java-tsarotra indrindra eo amin'ny fiainany. Nasain'Andriamanitra nanolotra an'i Isaka zanany ho fanatitra izy, ilay zanany lahy izay hahatanteraka ny teny fikasan'Andriamanitra. Nahagaga anefa fa tamim-pankatoavana faratampony no namalian'i Abrahama izany fizahan-toetran'ny finoana mivaivay izany. Nanorina alitara izy ary nampandriany teo ambonin'izany ny zanany lahy. Rehefa nanakana azy ny anjely, dia nomen'Andriamanitra ondrilahy hatao fanatitra eo amin'ny toeran'i Isaka izy (and. 13). Nantsoin'i Abrahama hoe "Jehovah no hahita" izany toerana izany (Gen. 22:14), satria nanohana azy indray tamin'ny fomba mahagaga Andriamanitra. Nianatra ny hiantehitra tamin'Andriamanitra, ilay Mpanampy azy amin'ny fotoan'ny toe-java-tsarotra, i Abrahama.

Imbetsaka tokoa isika no mivavaka amin'Andriamanitra nefa tsy misaina ny amin'ireo zavatra rehetra izay efa nataony sy ataony ho antsika (Sal. 103:2). Fomba iray anisan'ny tsara indrindra hahatsiarovana ny fahatsaran'Andriamanitra ny fanomezana anarana ny toerana nanaovany zavatra miavaka ho anao. Ireo izay fatra-pitia mozika dia manoratra hira ho an'Andriamanitra mba hahatsiarovana ny Fahatsarany teo amin'ny fiainan'izy ireo. Maro no manoratra ao anaty diary ny fiarahany amin'Andriamanitra mba handraketana ireo zava-dehibe nataony ho azy ireo. Mahafinaritra koa ny fanambaran'ny olona iray ny zavatra nataon'Andriamanitra ho azy amin'ny alalan'ny fijoroana ho vavolombelona fiderana any am-piangonana, ao anaty fivoriam-bavaka ary ao anatin'ny resaka manokana ifanaovany aman'olona. Matetika dia mampitoetra lalina kokoa ny fahatsiarovana ny fahatsaran'Andriamanitra ao an-tsaintsika ny fanehoana ny fisaorantsika amin'ny alalan'ny teny.


**Saintsaino indray ny Gen. 12, ary jereo izay miresaka an'i Jesosy ao amin'izany.**

`Inona no azonao atao mba hahatsiarovana ilay Mpanampy mahatalanjona izay manohana anao eo amin'ny fiainana manontolo?`

`Inona ny vavaka tokony hataonao eo anatrehan'izany?`