---
title:  "NAORINA INDRAY ILAY ALITARA RAVA"
date:   03/05/2025
---

### NAORINA INDRAY ILAY ALITARA RAVA - Fampidirana


**Vakio ny 1 Mpanj. 18**


`Tsianjery: Mifidy andininy 1`


### RAVA


Efa tojo olona izay toa manana fifandraisana matanjaka amin'Andriamanitra ve ianao? Nanan-tombontsoa nihaona tamin'olona maro tahaka izany aho, saingy vitsy no toa an'i Sandy Robinson.


Tamin'ny maha-solontena ara-barotran'ny «Message Magazine» azy, gazetiboky advantista natao ho an'ny Amerikanina mainty fihodirana, no nihaonako tamin'ny raiamandreny Robinson. lo no gazety ara-pivavahana tranainy indrindra ho an ny mainty fihodirana any Amerika. Mpianatra mpiofana tanora aho tamin'izany, ary nahaliana an'Ingahy Robinson manokana ny momba ahy.


Nanan-janaka fito Ingahy Robinson, izay samy tafita sy nifikitra tamin'Andriamanitra teo amin'ny fiainan'izy ireo manokana. Tsaroako ny nanontaniako azy hoe: «Tamin'ny fomba ahoana ry Ingahy Robinson no nitarihanareo izao ankohonana mahavariana izao?>>>


Tsy hohadinoiko mandrakizay ny valin-teniny. Nijery ahy izy ary niato kely; avy eo nanomboka nanazava miadana: «Anaka, tsy izahay fa Andriamanitra! Andriamanitra no nanao izany rehetra izany. Manana alitara izahay ao an-tokantranonay. Tena gaga aho ary nangataka azy mbola hanazava. «Misy toerana ao an-tranonay, izay natokanay mivady hivavahana ho an'ny ankohonanay. Nampifandraisin'Ingahy Robinson tamin'ny fotoana laniny niaraka tamin'Andriamanitra teo amin'ny alitara tao an-tokantranony ny fitahiana rehetra azon'ny ankohonany. Raha mbola nanohy ny resany izy, dia tsaroako aho nanao anakampo hoe: «Tena misy tsy mety eo amin'ny fiainam-pivavahako!» Rava ny alitarako. Teo vao fantatro izay fantatr'i Elia koa rehefa niakatra ilay tany karankaina ho eo an-tendrombohitra Karmela izy: manomboka amin'ny fanorenana ny alitara indray ny fiovana.


Hodinihintsika amin'ity herinandro ity ny nanirahan'Andriamanitra mpaminany hanorina indray ny alitaran'ny Isiraely efa rava, sy hanavao ny fifandraisan'izy ireo Aminy.

> <p>  Soraty</p>
> Soraty araka ny dikanteny izay tianao ny 1 Mpanj. 18:30-40. Raha tsy ampy ny fotoana eo am-pelatananao dia ny and. 31-33 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.