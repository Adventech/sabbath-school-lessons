---
title:  "FIHAIKANA LEHIBE"
date:   07/05/2025
---

### Mey Ampifandraiso amin'i Jesosy - FIHAIKANA LEHIBE

Fihaikana anisan'ny lehibe indrindra no atrehin'ny Fiangonana Kristianina ankehitriny, amin'ny lafiny alitaram-bavaky ny isam-batan'olona sy alitara iombonana. Araka ny voka-pikarohana dia adiny 2 sy 27 minitra eo ho eo isan'andro no lanin'ny ankamaroan'ny olona eo amin'ny tambajotra sosialy, eo amin'ny finday". Any Etazonia, ny ankizy eo anelanelan'ny valo sy roa ambin'ny folo taona dia mandany 4-6 ora isan'andro ijerena na ampiasana fitaovana misy efijery ("écran"), ary mitovy amin'izany ny tarehimarika maneran-tany. Mandany adiny 9 isan'andro eo ho eo, eo anoloan'ny efijery ny tanora. Mitombo hatrany ny fampitandremana fanairana ataon'ny mpahay siansa mikasika ny fiantraikan'ny efijery eo amin'ny fahasalamantsika ara-tsaina sy ara-batana.

Voaporofo fa ny tsy fahaizana mifehy ny teknôlôjia dia mety:

- Hampihena ny fahaizantsika mifantoka sy maneho fahalianana

- Hampahatsiaro antsika ho manirery

- Hampitombo ny rarin-tsaina

- Hampitombo ny fahaketrahana sy ny tebiteby

- Hanakorontana ny torimaso

- Hampiankin-doha

- Hampirisika ny fandrahonana amin'ny alalan'ny tambajotran-tserasera

- Hampitombo ny tahotra andrao misy zavatra hadino

- Hahatonga fanantenana poakaty

- Hampihena ny fitadidiana

Mihaverintsika ny tombontsoa lehiben'ny fifandraisana sy ny fifanatrehana mivantana noho ny fotoana lany eo amin'ny efijery. "Raha nahary antsika Andriamanitra dia nataony ao anatintsika ny faniriana hifandray sy hifampikasoka Aminy tsy misy mpanelanelana." - Tim Challies, The Next Story: Faith, Friends, Family and the Digital World [2015], 93. Inona no hitranga raha voaova tanteraka ny saintsika ka tsy ho haintsika ny miankohoka sy mivavaka amin'Andriamanitra raha tsy misy teknōlōjia?

Hoy i Ellen White: "Lalana manan-kery amin'ny ara-tsaina sy ny ara-panahy ny hoe miova araka izay banjinintsika isika. Mivoatra miandalana hifanaraka amin'izay zavatra avelantsika hiantombenany ny saina. Manjary miray volo amin'izay nozarina ho tiany sy hajainy izy." - HM, t. 579. Nanao izao fanambarana manaitra izao koa izy: "Ny taovantsika rehetra dia nohariana ho eo ambanin'ny fanapahan'ny saina. Ny saina no mifehy ny maha-olombelona manontolo. (...) Miainga avy ao amin'ny saina ny asantsika rehetra, na tsara na ratsy. Ny saina no miankohoka sy mivavaka amin'Andriamanitra, ary mampiray antsika amin'ny mponin'ny lanitra." - MCP, b. 1 [1977], t. 72. Mila mitandrina isika mba tsy hanjary sampy vaovao hiankohofantsika ireny fitaovana mampiasa teknôlôjia avo lenta ireny.


**Saintsaino izay voasoratra ao amin'ny 1 Mpanj. 18, ary jereo izay miresaka an'i Jesosy ao.**

`Oviana no efa nahatsapanao fiovana teo aminao noho ny fibanjinanao zavatra iray?`

`Araka ny hevitrao, karazana sampy inona no atahorana hiankohofantsika ankehitriny?`

`Inona ny vavaka tokony hataonao eo anatrehan'izany?`

1. Katharina Buchholz, "Which Countries Spend the Most Time on Social Media?" World Economic Forum, April 29, 2022, www.weforum.org/agenda/2022/04/social-media-internet-connectivity/#:~:text=Global%20internet%20 users%20spend%20an.

2. "Screen Time and Children," American Academy of Child & Adolescent Psychiatry, May 2024, www.aacap.org/AACAP/Families_and_Youth/Facts_for_Families/FFF-Guide/Children-And-Watching-TV-054.aspx#:~:text=On%20 average%2C%20children%20ages%208.