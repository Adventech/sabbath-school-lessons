---
title:  "TAMPOKA TEO VE?"
date:   05/05/2025
---

### Hazavao - TAMPOKA TEO VE?


Tsy tao anatin'ny indray alina monja tsy akory no nahalatsaka ny Isiraely tao anatin'ny fihemorana tanteraka. Naneho fotsiny ny toetry ny fifandraisany tamin'Andriamanitra, izay efa simba nandritra ny taonjato maro, ilay alitara rava tao Karmela. Nisy tresaka ny alitaran'ny Isiraely rehefa nanomboka nanova ireo toromarika nampianarin'Andriamanitra azy mikasika ny fiankohofana izy ireo. Ireo fanovana ireo no niafara tamin'ny fialan'izy ireo tanteraka tamin'Andriamanitra. Saino fa tsy nanakana ny fivavahana tamin'Andriamanitra marina tsy akory i Arona tao amin'ny Eks. 32:8, fa nanampy ombilahy kely fotsiny izy. Raha mbola tany an-tendrombohitra Sinay i Mosesy, ka nangina Andriamanitra, dia tsy naharitra ny olona, koa nanjary namorona zava-baovao i Arona. Tandremo sao manampy zavatra hafa eo amin'ny fiainam-pivavahanao ianao rehefa tsy tazan'ny masonao Andriamanitra!


Tsy nandrara ny fivavahana tao amin'ny tempoly tao Jerosalema ny mpanjaka Jeroboama tao Isiraely. Tahaka an'i Arona taona maro talohan'izany, dia nanampy ombilahy kely roa hivavahan'ny olona izy-ny iray tao Dana ary ny iray tao Beri-sheba (1 Mpanj. 12:25-33). Mpitarika kanosa sy tia tena i Jeroboama. Noheveriny fa raha mandeha mivavaka ao amin'ny tempolin'ny Tompo any amin'ny fanjakan'ny Joda any atsimo ny olona avy amin'ny fanjakan'ny Isiraely avaratra izay nitondrany, dia hanjary tsy hahatoky aminy izy ireo. Ireo ombilahy kely volamena ireo anefa no anisan'ireo zavatra maro nandentika lalina ny vahoaka tao anatin'ny fihemorana (2 Mpanj. 17:16). Ny fivavahana tanterahina araka izay sitrapon'ny olona dia tsy midika ho tena fiankohofana sy fanoloran-tena marina amin'Andriamanitra.


**Hoy i Ellen G. White:**


"Niankohoka tamin'ny tahotra teo anatrehan'llay Andriamanitra tsy hita maso teo an-tamponi Karmela ny vahoaka. Tsy sahy nanohy nijery ny afo avy any an-danitra izy, fa natahotra andrao ho levona koa ny tenany. Nony resy lahatra fa tokony hanaiky ny Andriamanitr'i Elia ho llay Andriamanitry ny razany ankehitriny ny Ä°siraelita, dia niara-nanezaka nanao hoe: 'Jehovah, Izy no Andriamanitra! Jehovah, Izy no Andriamanitra!" (...) Tafafoha sy nazava ary nibebaka ihany ny Isiraely nony farany. (...) Nibaribary tamin'izay ny toetran'ny fivavahana tamin'i Bala, izay nifanohitra mazava tamin'ny fanompoam-pivavahana feno fahendrena ananan'llay Andriamanitra marina. Niaiky ny fahamarinana sy ny famindrampon'ny Tompo izay nihazona ny ando sy ny ranonorana tsy hilatsaka mandra-pahatongan'ny fotoana haneken'ny mpanota ny Anarany ny vahoaka." - MM, t. 122.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'lzany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Inona ireo alitara rava mila aorina indray eo amin'ny fiainanao?` 