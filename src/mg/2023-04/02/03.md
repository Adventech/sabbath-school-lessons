---
title:  "« ATAOVY MPIANATRA » : IVON'NY IRAKA"
date:   09/10/2023
---

### « ATAOVY MPIANATRA » : IVON’NY IRAKA

`Vakio Mat. 28:16-20. Inona avy no hitanao ao amin’io andalana io momba ny maha-mpianatra?`

Misy baiko ao amin’ny Baiboly, ao amin’ny Mat. 28:16-20, ilay antsoina hoe Iraka Lehibe (Mat. 28:18-20), izay anomezan’i Kristy toromarika ny mpianany mba handeha hanao mpianatra, hampianatra azy ireo ny finoana sy hampiditra azy ireo ao amin’ny fianakaviam-ben’ny mpino (vakio koa Mar. 16:15,16; Lio. 24:44-49; Jao. 20:21-23; Asa. 1:8).

Azo raisina amin’ireto endriny efatra ireto ireo singa fototra mandrafitra ny Mat. 28:16-20: (1) mibaiko ny mpianany ho any Galilia hiaraka Aminy i Jesôsy (Mat. 28:16,17), (2) manatona azy ireo i Jesôsy manambara ny fahefany maha- mpanapaka Azy (Mat. 28:18), (3) maniraka ny mpianany hanao asa manokana i Jesôsy, dia ny hanao mpianatra (Mat. 28:19,20); ary farany, (4) manome toky i Jesôsy fa homba ny mpianany hatramin’ny farany (Mat. 28:20).

Ny fanaovana mpianatra no asa sy laharam-pahamehana ifantohan’ilay Iraka Lehibe. Amin’ny teny grika nanoratana azy tany am-piandohana, dia toy izao ara-bakiteny ny fanombohan’ny Mat. 28:19: “Araka izany efa fizotrany izany, dia ataovy mpianatra (...)” Ilay hoe “araka izany” dia milaza fa ilay iraka dia miankina amin’izay vao avy nambara teo aloha (Mat: 28:18): ny hery sy ny fahefan’i Jesôsy amin’ny maha-Mpanapaka Azy - ireo rehetra ireo, avy amin’ny fandresena azony tamin’ny fitsanganany tamin’ny maty.

Tsara homarihina koa fa ny hoe “ataovy mpianatra” ihany no matoanteny amin’ny filaza mandidy manan-kery indrindra ao amin’ilay Iraka Lehibe. Ny mampianatra ny olona rehetra, ny manao batisa azy ireo, ary ny mampita ny fampianaran’i Jesôsy amin’izao tontolo izao, ireo dia dingana ao anatin’ny fanaovana mpianatra. Mitarika ny mpianany ho amin’ny tanjona iray mazava i Jesôsy: “Ataovy mpianatra Io andalan-teny io no anisan’ny fanambarana iraka lehibe indrindra ao amin’ny Soratra Masina manontolo. Ny teny fikasan’i Jesôsy homba ny mpianany mandrakariva no mamarana izany.

Mazava fa tsy natao ho an’ ireo mpianatra voalohany monja, izay vory tamin’io fotoana manokana io ilay Iraka Lehibe. Tsy ho vitan’izy ireo samirery ny handeha ho any amin’ny “firenena rehetra" hanatanteraka ilay iraky ny fanaovana mpianatra. Koa mahafaoka ny olona maneran-tany io iraka io: tokony hanao ny asa fanaovana mpianatra izay rehetra mpanara-dia marina an’i Kristy. Fanampin’izany, natao ho an’izao tontolo izao ilay hafatra torina – ny filazantsara mandrakizain’i Jesôsy Kristy – tsy anavakavahana faritra na saranga na foko.

`“Ataovy mpianatra”, io no iraka. Inona ny akon'io baikon'ny Tompo io eo amin’ny fomba fiainanao sy ny fanompoanao ny hafa? Inona no azonao atao mba hahatonga anao havitrika kokoa amin’ny asa izay niantsoana anao?`