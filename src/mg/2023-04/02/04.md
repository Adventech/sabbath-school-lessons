---
title:  "HAFATRA TORINA: NY FILAZANTSARA MANDRAKIZAY"
date:   10/10/2023
---

### HAFATRA TORINA: NY FILAZANTSARA MANDRAKIZAY

`Vakio ny Apok. 14:6,7. Lafiny inona amin'ny irak’Andriamanitra no hitanao ao amin'ny “filazantsara mandrakizay” ambaran’ilay anjely voalohany?`

Ao amin’ireo andininy ireo ihany no ahitana ny teny hoe “mandrakizay" sy “filazantsara" mifandray ao amin’ny Soratra Masina. Vaovao mahafaly momba ny fahasoavana natolotra ho an’ny olona rehetra tamin’ny alalan’i Jesôsy Kristy ny filazantsara. Mba hanehoana “fahasoavana sy fahamarinana ” amintsika no nahatongavan’i Jesôsy teto amin’izao tontolo misy antsika izao (Jao. 1:14). Tsy nisy fahotana ny fiainany, ary maty natao sorona, nisolo antsika teo amin’ny hazo fijaliana Izy, nitondra ny sazin’ny fahotantsika (Isa. 53:4,5; 1 Pet. 3:18). Nitsangana tamin’ny maty Izy, niverina ho any an-danitra, nasandratr’Andriamanitra Ray, ary manao asa fanelanelanana ho antsika ankehitriny ao amin’ny fitoerana masina any an-danitra (Apôk. 1:18, Asa. 2:33, Heb. 7:25). Tsy ho ela dia hahatanteraka ilay teny fikasany lehibe indrindra Izy – ny hiverina amin-kery sy voninahitra, ary hametraka ny fanjakan’Andriamanitra eto an-tany aorian’ny arivo taona (Jao. 14:1-4, Asa. 1:11, Apôk. 21:1-4). Fahamarinana manan-danja ao amin’ny filazantsara mandrakizay avokoa ireo.

Miavaka mazava ny maha-mandrakizay ity hafatra ity. Tokana ihany ny filazantsara afaka mamonjy antsika. Tsy miova izany mandra-pahatanteraky ny asan’Andriamanitra amin’ny fahafenoany, ary tsy hisy filazantsara hafa intsony rahatrizay. Mandalo dia lasa, miditra dia mivoaka ny fampianaran-diso sy mamitaka (Efes. 4:14), fa ny hafa-pamonjena, ny filazantsara mandrakizay kosa dia tsy miova, aiy izay mino sy mankatô izany eo amin’ny fiainana dia hovaliana soa (jereo Deo. 5:33, Rôm. 2:6).

Omena antsika ankehitriny koa ny iraka izay efa nomena hotanterahin’ireo mpianatra voalohany. Tsy maintsy manohy ny asa amin’ny fanaovana mpianatra ho an’i Kristy isika na aiza na aiza. Kanefa karazana mpianatra manao ahoana moa izany? Olona tsara, mahatoky, manolo-tena tanteraka sy be fitiavana ve izany? Zava-dehibe tokoa ireo toetra ireo saingy tsy ampy. Ny olona ataontsika mpianatra dia tsy maintsy miorina amin’ireo foto-kevitra rehetra momba ny maha-mpianatra ao amin’ny Baiboly (Lio. 9:23; Jao. 13:34,35; 2 Kôr. 5:17), ka ny tanjony faratampony dia ny ho vonona sy hanomana ny hafa ho amin’ny fiavian’i Jesôsy Kristy, Ilay Mpampianatra, fanindroany.

“Ny fanambarana ny fahatongavan’ny fitsarana dia filazana fa efa akaiky ny fiavian’i Kristy fanindroany. Ary io fanambarana io no atao hoe filazantsara mandrakizay. Noho ny fitoriana ny fiavian ’i Kristy fanindroany sy ny filazana ny fahakaikezany, dia aseho ho ampahany fototra eo amin ’ny hafatry ny filazantsara izany.” – HF, t. 228.

`Inona no ifandraisan'ny fitsarana amin'ny “filazantsara mandrakizay” ao amin'ny hafatry ny anjely voalohany? Nahoana no tsy maintsy ho ivon’ny fitsarana ny filazantsara?`