---
title:  "NY FILEFERANA AMIN'NY SITRAPON ANDRIAMANITRA"
date:   26/10/2023
---

### NY FILEFERANA AMIN'NY SITRAPON ANDRIAMANITRA

`Vakio ny Gen. 12:1-9. Inona ambaran'ireo andininy ireo no momba ny fileferana amin'ny sitrapon'Andriamanitra, na rehefa toa manjavozavo aza ny lalana miandry antsika?`

Anisan'ny toetra tena nampiavaka ani Abrahama ny fileferany tamin'ny  sitrapon Andriamanitra. Io fileferana io no nanamarika ny fanandramana rehetra niainany niaraka tamin' Andriamanitra.

**Ny antso natao tamin'i Abrahama:** 
Naharay antso avy an-danitra toa mahavery hevitra i Abrahama: "ARY hoy Jehovah tamin'i Abrama: Mandehana miala amin'ny taninao sy ny havanao ary ny tranon'ny rainao hankany amin'ny tany izay hasehoko anao. Gen. 12:1. Azony nodian-tsy fantatra izany antso izany raha nandre feo avy any an-danitra izy, ka nanao izany ho toy ny zavatra noforonin'ny sainy fa tsy tena misy akory. Na koa azony natao ny namaly ny antso nanao hoe: "Tsy te handeha aho, eto no tiako". "Hankany amin'ny tany izay hasehoko anao"; hafahafa tokoa izany raha famaritan-toerana! Kanefa dia nekeny ilay antso. Nampileferiny tamin'ny sitrapon' Andriamanitra ny sitrapony ka nilaozany ny tranon'ny rainy sy ny taniny, "Dia nandeha Abrama araka izay efa nolazain 'i Jehovah taminy"- Gen. 12:4.

**Ny fifidianana tany:** 
Nisy ady teo amin'ireo mpanompon'i Lota sy ny an'i Abrahama, saingy tsy mba olona tia miady amin'ny havana sy ny iray ra aminy i Abrahama. Nilefitra tamin'ny sitrapon' Andriamanitra izy, Izay nitahy azy indray: "Ary Jehovah niteny tamin'i Abrama taorian'ny nisarahan'i Lota taminy ka nanao hoe: Atopazy ny masondo, dia ka hatramin'ity tany itoeranao itý dia mitazàna mianavaratra sy mianatsimo ary miantsinanana sy miankandrefana; fa ny tany rehetra izay tazanao dia homeko anao sy ny taranakao mandrakizay." - Gen. 13:14,15. 

**Ny fandravana an'i Sôdôma sy Gômôra:** 
Rehefa nambaran' Andriamanitra tamin'i Abrahama izay hanjo ireo tanána roa ireo dia niezaka nanao izay hamonjena azy ireo i Abrahama noho ny fitiavany azy. Rava ihany ireo tanana ireo satria tsy nisy na dia olo-marina folo aza tao. Nilefitra tamin'ny sitrapon' Andriamanitra i Abrahama ary nanaiky ny fitsaran'Andriamanitra izany tanána izany.

Afaka nampiasa an'i Abrahama Andriamanitra satria nilefitra Taminy tamin'ny toe-javatra rehetra izy. Tsy maintsy toy izany koa isika ankehitriny.

**Fanamby:** 
Tojo olana isika ao amin'ny tanána misy antsika rehefa mitory ny filazantsara araka ny tokony ho izy sy amim-pahamarinana. Ilaintsika ny mitalaho amin' Andriamanitra mba hidirany an-tsehatra. 

**Manaova fihaikana:** 
Mitadiava hevitra mba hifandraisana amin'ny olona izay eo am-piatrehana zava-tsarotra tahaka anao. Lazao amin'ilay olona fa mivavaka ho azy ianao, ary angataho Andriamanitra hampahafantatra anao izay azonao atao ho fanampiana azy.
