---
title:  NAMANA
date:   27/11/2023
---

Maty ho an'ny rehetra i Kristy, na inona na inona lasan'izy ireo, na harenany, na fiaviany na koa toerana misy azy. Manatratra ireo tsy Kristianina manana ny maha-izy azy eto amin'izao tontolo izao Andriamanitra ary manantena ny hiainan'izy ireo araka ny fahazavana izay ananany (jereo ny VM, t. 361).

`Vakio ny 2 Mpanj. 5:1-19. Inona no azontsika sintonina avy amin'io tantara io mikasika ny fomba fanatrarana olona ho an'Andriamanitra?`

Fangatahana roa tsy mahazatra no nataon'i Namana, ao amin'ny 2 Mpanj. 5:17-19, taorian'ny nanasitranan' Andriamanitra azy tamin'ny habokana. Voalohany, nangataka tany zakan'ny ampondra roa avy tany Isiraely hoentiny ho any Syria izy mba hiankohofany amin'ilay Andriamanitra velona. Hoy izy: " nympanomponao tsy mba hanatitra fanatitra odorana na fanatitra hafa intsony ho an'ny andriamani-kafa, fa ho an'i Jehovah"- 2 Mpanj. 5:17. Faharoa, dia nangatahin'i Namàna ny hahafahany miankohoka miaraka amin'ny mpanjakany, kanefa tsy hivavaka amin'ireo andriamanitry ny mpanjakany intsony izy.

Tonga mpino ilay hany Andriamanitra marina izao i Namana, saingy mbola notanany ihany ireo finoan'ny Jentilisa. Ny nitondrany tany avy any Isiraely dia naneho fa tsy takany tamin'ny fahafenoany ny momba ilay Andriamanitra Mpamorona. Nihevitra angamba izy fa nilainy ny nitondra izany satria araka ny fomba fijeriny dia voafaritry ny velaran-tany tahaka ireo andriamaniny teo aloha i Jehovah. Na koa naniry ny hanorina alitara avy tamin'ny tany avy any Isiraely angamba izy? Na noho ilay antony voalohany na ilay faharoa dia nifangaro tamin'ny finoany teo aloha ny finoany an' Andriamanitra. Maneho ny tontolon-kevitra misy ireo tsy Kristianina izay manatona an'i Kristy amin'izao fotoana izao ny tantaran'i Namána. Izao ny lesona iray tsoahina avy amin'ny tantaran'i Namana: mila fotoana ny fiovan'ny fomba fijery.

Vao mainka mahagaga kokoa пу fangatahana faharoa nataon'i Namana. Nahoana moa izy no nangataka mba hiankohoka miaraka amin'ny mpanjakany ary nangataka famelan- keloka tamin'Andriamanitra avy eo? Ny valintenin'ilay mpaminany no nahafantarany fa namela azy tokoa Andriamanitra: Mandehana soa aman-tsara"- 2 Mpanj. 5:19. Amin'ny maha-olona nanana ny maha-izy azy an'i Namana tany Syria, dia nanana adidy izay nametraka fihaikana ho an'ny finoany vaovao izy. Zava-dehibe ho an'ireo mpino vaovao, indrindra ireo avy amin'ny finoana hafa, ny mahazo fanohanana sy tari-dalana raha toa izy eo am-piatrehana ireo fitakian'ny kolontsaina sy ny fiarahamonina nisy azy tany amin'ny fiainany lasa mialoha ny hahatongavany ao amin'ny finoana.

Tsarovy fa boka i Namana raha nandao ny firenena jentilisa nisy azy; lehilahy sitrana sy mpanara-dia Ilay Andriamanitra Mpamorona kosa izy nony niverina tany. Vao nanomboka ny diany izy, ary nila fotoana nitomboana.

`Inona ny lesona tokony hotsoahintsika avy amin'io tantara io momba ny tsy tokony hanerena loatra ny olona, indrindra ireo avy amin'ny kolontsaina na sehatra tsy Kristianina?`