---
title:  "MAMITA NY IRAKA AMIN'IREO MANANA NY MAHA-IZY AZY"
date:   30/11/2023
---

### MAMITA NY IRAKA AMIN'IREO MANANA NY MAHA-IZY AZY

Hain'i Jesôsy ny nanorina fisakaizana tamin'ireo nanana ny maha-izy azy. Tia sy nanaja Azy ny maro tamin'ireny olona ireny, kanefa maro ihany koa tamin'izy ireo no nanao tsinontsinona Azy. Ireo olona nanana ny maha-izy azy tao amin'ny Baiboly izay nanatona mba hitady fanampiana tamin'i Jesosy dia azo antoka fa nahatsapa fa nihevitra azy ireo Izy. Marobe ihany koa anefa ireo mpanankarena sy nanana ny maha-izy azy no tsy sahy nanatona an'i Jesôsy avy hatrany; niandry izy ireo mandra- pahazoany antoka fa Zanak' Andriamanitra tokoa i Jesôsy. Tahaka izany i Nikodemosy sy i Josefa avy any Arimatia.

`Vakio ny Mat. 27:57-60 (Jereo ihany koa ny Mar. 15:43-47; Lio. 23:50-53; ary ny Jao. 19:38-42). Inona no ambaran'io tantara io momba ny fomba nampiasan' Andriamanitra ny lehilahy mpanankarena iray izay hita niharihary fa voaovan'i Jesôsy?`

Tsy mba nandre izay momba an'i Josefa avy any Arimatia isika hatrizay. Tampoka teo dia nipoitra ity lehilahy mpanankarena ity, zara raha fantatra izay fiaviany, ary nampiasaina mba hahatanteraka ny faminaniana. Nampiasa ny mpanankarena ho amin'ny fikasany Andriamanitra, ary mbola hanohy hampiasa azy ireo. Noho izany, dia manana iraka tokony hotontosaina amin'izy ireny isika.

Ny fanombohana ny fisakaizana no dingana sarotra indrindra eo amin'ny fanaovana namana ny olona manana ny maha-izy azy. Tsara kokoa, ankapobeny, raha tsy misisika hanakaiky azy isika, fa aoka izy ireo no hanatona antsika. Izany no nataon'i Jesosy; tonga vavolombelon'ny hafatra nentiny sy ny fanasitranana ary ny hery avy amin' Andriamanitra izy ireo. Resy lahatra izy ireo na tsy niharihary aza fa Izy tokoa no Ilay Zanak' Andriamanitra.

Haniry ny hiara-miasa amin'ny asa fanompoana marina noho ny antony maro ny olona manana ny maha-izy azy. Maniry ny handray anjara amin'ny zavatra tsara izay hanova ny fiainan'ny olona izy ireo. Fomba iray fantatr'izy ireo fa hanova ny fiainany koa mantsy izany. Fomba ankolaka hahazoan'ny mpanankarena sy ny olona manana ny maha-izy azy ny fanampiana ilainy izany ka tsy ilainy ny haneho ampahibemaso ny zavatra ilainy.

Ny tapany faharoa dia ny fanombohana fanompoana izay hahafahan'ny asa mpanankarena sy ny olona manana ny maha-izy azy mandray anjara amin'ny asan'Andriamanitra. Manokàna fotoana kely handinihana akaiky ny fiainan'ireo mpanankarena sy ireo manana ny maha-izy azy eo amin'ny fiarahamonina misy anao.

**Fanamby:** 
Ampidiro ao amin'ny lisitry ny olona entinao am-bavaka ny olona iray manana toerana ambony, izay tsy mpino, ary koa olona izay azonao ifandraisana tsindraindray. 

**Manaova fihaikana:** 
Mandefasa taratasy na mailaka amin'ny olona iray manana toerana ambony, eny fa na dia olona tsy mbola hitanao mivantana aza izy, ary ambarao aminy fa mivavaka ho azy ianao.