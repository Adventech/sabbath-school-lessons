---
title:  "ILAY ANDRIAMANITRA MANIRY HOMBA ANTSIKA"
date:   02/10/2023
---

### ILAY ANDRIAMANITRA MANIRY HOMBA ANTSIKA

`Vakio Gen. 17:7, Gen. 26:3, sy Gen. 28:15. Inona ny tanjona fototry ny teny fikasana nataon'Andriamanitra tamin'i Abrahama sy ny taranany ao amin'ireo andininy ireo?`

Raha ny fitantarana ao amin'ny TT dia miasa mifanaraka amin'ny toetrany misionera hatrany Andriamanitra ho fanatrarany ny tanjony. Ohatra, nanapa- kevitra hiray toerana ny mponina tao Babela mba hanorina tan√†na sy tilikambo manatratra ny lanitra. Niditra an-tsehatra Andriamanitra ka nanorokoro ny fiteniny mba hampielezana azy ireo manerana izao tontolo izao (Gen. 11:1-9). Avy eo dia nitariny ny asany tamin'ny niantsoany an'i Abrama (izay lasa Abrahama) hampita ny fitahiany amin'izao tontolo izao (Gen. 12:1- 3). Maro dia maro ireo teny fikasana natao tamin'i Abrahama sy ny taranany fa tokana ihany no nisongadina tamin'izy rehetra. Izao no tena naverimberin' Andriamanitra tamin'izy ireo: "ho Andriamanitrao (...) Aho", "homba anao (...) Aho", "Izaho momba anao" (jereo Gen. 17:7,8; Gen. 26:3; Gen. 28:15).

Rehefa nandeha ihany tantara dia tonga tao Egipta i Josefa, izay nampiasain' Andriamanitra hamonjy ny olony. Tao anatin'ny toe-javatra rehetra niainan'i Josefa na ny sarotra indrindra aza dia ambaran'ny Baiboly fa "Jehovah nomba an'i Josefa" (Gen. 39:2,21,23).

Vakio ny Eks. 29:43,35. Inona no anisan'ny tanjona lehiben'ilay fitoerana masin'ny TT? Nanapa-kevitra ny homba ireo zanany amin'ny fomba hafa Andriamanitra. Nohamafisiny tamin'i Mosesy ny faniriany honina eo amin'ny zanak'Isiraely tamin'ny nanorenana ny tabernakely sy ny nametrahana rafitra ho amin'ny tanjona iray voafaritra tsara, izay nanondro ny fomba hanatanterahany ny asany, dia i Jesosy Kristy. "Natao hanehoana ny fahafatesana sy ny asa fanelanelanana ataon'i Kristy ireo biby natao fanatitra sy ny fisoronana teo amin'ny rafi-pivavahana jiosy. Raha tsy noho ny fifandraisan'ireo fombafomba ireo tamin'i Kristy dia tsy nisy heviny na hery ireo."- RH, 17 Desambra 1872.

`Inona avy ireo fomba efa nahatsapanao ny fanatrehan' Andriamanitra teo amin'ny fiainanao?`