---
title:  "NY FOMBA FIASAN'I KRISTY IRERY IHANY"
date:   20/11/2023
---

### NY FOMBA FIASAN'I KRISTY IRERY IHANY

`Inona no ampianarin'ireto tantara ireto antsika mikasika ny asa fanompoana atao amin'ireo mila fanampiana?`

`Jao. 5:1-9`

`Mar. 1:23-28`

Omen'i Ellen G. White ireo dingana dimy tamin'ny fomba fiasan'i Jesôsy mahakasika ny fiasana manokana amin'ireo mila fanampiana: "Ny fomba fiasan'i Kristy ihany no hanome fahombiazana marina hahatrarana ny vahoaka. Nifangaro tamin'ny olona ny Mpamonjy toy ny anankiray izay nitady ny hahasoa azy ireo. Nasehony azy ny fangoraham-po, nanompo teo amin'izay nilain 'ireo Izy, ka nahazo ny fitokisany. Rehefa izany dia nibaiko azy Izy hoe: 'Manaraha Ahy."- TMF, t. 87.

Voalohany, ilaintsika ny mifangaro amin'ireo mila fanampiana, manokana fotoana hifankazarana aminy ary mamantatra ny zavatra ilainy miaraka amin'ny fikasana ny hanao soa azy. Jereo izay nataon'i Jesosy tamin'ilay mararin'ny paralysisa teo amin'ny farihy. Teo anivon'ireo "marary maro, ny jamba, ny mandringa, ny mati-ila" i Jesosy (Jao. 5:3).

Faharoa, aoka isika haneho firaisam-po. Mety ho sarotra izany amin'ny toe-javatra sasany noho ny tsy fisian'ny fitokiana, ary koa satria misy ny olona mampiasa halemem-panahy mba hahazoany ny fitokian'ny hafa izay horatrainy aty aoriana. Na izany aza dia miantso antsika Andriamanitra mba haneho firaisam-po ka tsy hiandry na inona na inona ho takalon'izany.

Ny dingana fahatelo dia ny fanompoana eo amin'izay ilain'izy ireo. Mahakasika zavatra mihoatra noho ny teny izany. Mitaky asa ny fanompoana eo amin'izay ilain'ny namana na ny vahiny iray. Niresaka tamin'ilay mararin'ny paralysisa i Jesôsy, nanontaniany azy izay niriny, ary nanao. fahagagana ho azy Izy. Nifehy tanteraka ny toe-javatra kosa Izy ao amin'ny tantaran'ilay lehilahy azon'ny "fanahy maloto" ka nanao izay tsy azon'ity lehilahy tsy nanan-kery ity natao ho an'ny tenany.

Ny dingana fahefatra dia ny fahazoana ny fitokian'izy ireo. Rehefa miasa eo amin'ny olona isika, rehefa manampy azy, dia hianatra ny hitoky amintsika sy amin'izay ambarantsika izy ireo. Koa rehefa hiresaka aminy mikasika an'i Jesosy isika, dia hisokatra kokoa izy ka hihaino antsika. Tsy ny hanasitrana azy ara-batana ihany no tian'i Jesôsy hatao; fa tiany hanana fiainana mandrakizay ao Aminy izy ireo (jereo ny Jao. 10:10).

Ny dingana farany dia ny fitarihana azy ireo ho eo amin'i Jesôsy, fihetsika mitaky finoana avy aminao sy ilay olona ampianao izany.

`Tsy afaka manao Ireo karazana fahagagana izay nataon'i Jesôsy isika, inona avy anefa ireo fomba ahafahantsika miasa eo amin'ireo izay mila fanampiana?`