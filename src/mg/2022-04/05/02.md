---
title:  "Ny fitsangan'i Mosesy tamin'ny maty"
date:   23/10/2022
---

`Vakio ny Joda 9 sy ny Lio. 9:28-36. Inona ireo porofo hitanao ao amin'ireo lahatsoratra ireo momba fitsanganan'i Mosesy ara-batana tamin'ny maty?`

Manazava ny sasany amin'ireo nanorina ny Fiangonana Grika avy any Alexandrie fa rehefa maty i Mosesy, dia Mosesy anankiroa no hita: ny iray velona amin'ny maha-fanahy azy, ary ny iray kosa maty ao amin'ny vatana; ny Mosesy iray niakatra ho any an-danitra miaraka amin'ny anjely, ary ny iray nalevina tao amin'ny tany. (Jereo Origen, Homilies on Joshua 2.1; Clement of Alexandria, Stromata 6.15.) Io fanavahana ny fiakaran'ny fanahy any an-danitra sy ny fandevenana ny vatana io dia mety hanan-danja amin'ireo izay mina ny foto-kevitra grika momba ny tsy fahafatesan'ny fanahy, saingy tsy ao amin'ny Baiboly izany hevitra izany. Manamafy ny fampianaran'ny Baiboly momba ny fitsanganan'ny vatan'i Mosesy tamin'ny maty ny Joda 9, satria "ny amin'ny fatin'i Mosesy" no nifandirana fa tsy momba izay lazaina fa fanahy tsy maty.

Milaza amintsika ny Deo. 34:5-7 fa maty i Mosesy rehefa 120 taona ary nalevin'ny Tompo tao amin'ny toerana miafina, tao an-dohasaha tao amin'ny tany Moaba. Saingy tsy nijanona ela tao am-pasana i Mosesy. "Nidina avy any an-danitra niaraka tamin'ireo anjely nandevina azy ny Zanak'Andriamanitra, ka ny tenany mihitsy no tonga namoha sy namoaka ity mpaminany maw)/ avy ao am-pasana. (...) Io no fotoana voalohany indrindra hanomezan'i Kristy fiainana ho an'ny maty. Rehefa nanatona ny fasana ny Andrian'ny fiainana sy ireo andian'anjely mamirapiratra dia niaro ny toeram-panjakany i Satana. Tsy nijanona niady hevitra taminy ny Tompo. (...) Tsy izany no nataon'i Jesôsy, fa nametraka ny adiny tamin'ny Rainy fry ka nianina tamin'ny fitenenana tamin Losifera hoe: `Hananatra anao anie Jehovah!' (...) Azo antoka izao ny fitsanganan'ny maty noho izany. Voarombaka teo aminy ny hazavan Satana, ka hatramin 'izao dia tsy isalasalana fa hivoaka avy ao am-pasana ny maty." — PM, tt. 476,477 (ed 2014).

Tamin'ny fotoana niovan'i Jesôsy tarehy teo an-tendrombohitra no ahitana mazava ny amin'ny fitsanganan'i Mosesy tamin'ny maty. Niseho niaraka amin'i Elia mpaminany, izay nafindra ho any an-danitra tsy nandalo fahafatesana, i Mosesy (2 Mpanj. 2:1-11). Niresaka tamin'i Jesôsy mihitsy aza i Mosesy sy i Elia (jereo ny Lio. 9:28-36). "Ary, andro, nisy roa lahy niresaka taminy, dia Mosesy sy Elia, izay niseho tamim-boninahitra ka nilaza ny fialany, izay efa hefainy any Jerosalema." - Lio. 9:30,31. Tsy azo iadian-kevitra ny famaritan'ireo teny ireo ny fisehoan'i Mosesy, izay porofon'ny fandresen'i Kristy ny fahotana sy ny fahafatesana amin'ny hoavy. I Mosesy sy i Elia tokoa, fa tsy ny "fanahin'izy ireo (sady tsy nandalo fahafatesana rahateo i Elia), no niseho tamin'i Jesosy teo amin'izany toerana izany.

`Tsy navela hiditra ny Kananan'ny tany i Mosesy (Deo. 34:1-4), kanefa nentina ho any amin'ny Kananan'ny lanitra kosa. Tsy manambara amintsika ve izany fa "manao mihoatra noho ny zavatra rehetra, eny, mihoatra lavitra noho izay rehetra angatahintsika na heverintsika aza, araka ny hery izay miasa ato amintsika" Andriamanitra - Efes. 3:20? `