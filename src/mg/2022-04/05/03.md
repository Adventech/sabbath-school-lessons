---
title:  "Tranga roa ao amin'ny testamenta taloha"
date:   24/10/2022
---

`Vakio ny 1 Mpanj. 17:8-24 sy ny 2 Mpanj. 4:18-37. Irma no mampitovy sy maha-samy hafa ireo fitsanganana roa ireo?`

Hitantsika ao amin'ny Heb. 11 fa noho ny finoana, "Ny vehivavy nandray ny azy efa maty, fa natsangana ho velona indray" Heb. 11:35. Izany no nitranga nandritra ny fitsanganana roa voalaza ao amin' ity andalan-teny androany ity.

Ny voalohany (jereo ny 1 Mpanj. 17:8-24) dia izay nitranga nandritra ny fihemorana lehibe teo amin'ny Isiraely izay niseho teo ambany fitarihan'i Ahaba mpanjaka sy Jezebela vadiny, izay jentilisa. Rehefa namely ny firenena ny haintany lehibe dia nandidy an'i Elia ho any Zarefata, tanana ivelan'i Isiraely, Andriamanitra. Nihaona tamina vehivavy mpitondratena fenisianina mahantra iray izy, izay teo am-pikarakarana sakafo kely farany ho azy sy ny zanany lahy, dia ho faty. Saingy voavonjy ny ain'izy ireo tamin'ny alalan'ilay fahagagana natao tamin'ny koba sy ny diloilo izay tsy nety lany mandra-pahatapitry ny haintany. Fotoana fohy taorian'izay dia narary ny zanany lahy ary maty. Very fanantenana ilay reny ka nitalaho tamin'i Elia izay nitaraina tamin'Andriamanitra. "Ary Jehovah nihaino ny feon'i Elia, dia nody taminy indray ny ain'ny zaza, ka dia velona izy" I Mpanj. 17:22.

Ny fitsanganana faharoa (jereo ny 2 Mpanj. 4:18-37) dia tao Sonema, tanana kely iray any atsimon'ny tendrombohitra Gilboa. Nanampy vehivavy mpitondratena iray handoa ny trosany i Elisa, tamin'ny alalan'ny fahagagana izay namenoana diloilo ny vilany marobe (2 Mpanj. 4:1-7). Fotoana fohy taorian'io dia nihaona tamin'ny vehivavy iray manam-bady izy tao Sonema, izay nanan-karena kanefa tsy nanan-janaka. Nilaza taminy ity mpaminany ity fa hanan-janaka lahy izy ary tanteraka araka izay nolazainy tokoa izany. Nitombo ilay zaza ary salama tsara, saingy indray andro dia narary izy ka maty. Nankany an-tendrombohitra Karmela ilay vehivavy sonemita ary nangataka an'i Elisa mba hiaraka aminy hijery ny zanany lahy. Nivavaka tamin'Andriamanitra tamim-paharetana i Elisa ary farany dia velona indray ilay zaza.

Samy hafa fiaviana ireo vehivavy ireo kanefa samy nanana ilay finoana mahavonjy izy ireo. Nandray an'i Elia mpaminany ilay vehivavy mpitondratena fenisianina tamin'ny vanim-potoana sarotra indrindra izay tsy nahitan'i Elia toerana azo antoka ho azy tao Isiraely. Namboatra efitra manokana ho an'i Elisa ilay vehivavy sonemita sy ny vadiny mba hivantanany rehefa mandalo any amin'ny faritra misy azy ireo izy. Rehefa maty ireo zaza roa ireo dia samy niantso ny mpaminanin'Andriamanitra ny renin'izy ireo izay be finoana, ary faly raha nahita fa velona indray ny zanany.

`Tantara mahafinaritra ireo, saingy rehefa dinihina tsiralray izany, dia firifiry ireo izay tsy mba nanana anjara tamin'ny fahagagana toy izany? lnona ny lesona tokony horaisintsika avy amin'izany toe-javatra mampalahelo izany momba ny maha-iyon'ny finoantsika ny fitsanganana amin'ny maty, izay ampanantenaina antsika amin'ny andro farany?`