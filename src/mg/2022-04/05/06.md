---
title:  I Lazarosy
date:   27/10/2022
---

`Vakio ny Jao. 11:1-44. Ahoana no nahatonga ny aretina sy ny fahafatesan'i Lazarosy ho "fampisehoana ny voninahitr'Andriamanitra mba hankalazana an'i Jesôsy” - Jao. 11:4?`

Eto ihany koa dia oharin'i Jesôsy amin'ny torimaso ny fahafatesana. "Matory Lazarosy sakaizantsika; fa handeha hamoha azy Aho." - Jao. 11:11. Nihevitra ny sasany fa torimaso ara-bakiteny no nolazainy (Jao. 11:11-13), saingy nambaran'i jesosy mazava ny tiany holazaina: "Maty Lazarosy" hoy Izy (Jao. 11:12-14). Raha ny marina, dia efa maty hefarana i Lazarosy raha tonga tao Betania i Jesôsy; efa nihala ny vatany (Jao. 11:17,39). Rehefa manomboka mihasimba ny vatana ka mamofona ratsy dia tsy misy iadian-kevitra intsony fa maty tokoa ilay olona.
Ao amin'ity tontolon-kevitra ity, rehefa nilaza tamin'i Marta i Jesôsy hoe "Hitsangana ny anadahinao" Jao. 11:23 dia nanamafy ny finoany ny amin'ny fitsanganana amin'ny maty amin'ny farany i Marta. Izao anefa no nolazain'i Jesôsy: "Izaho no fananganana ny maty sy fiainana; izay mina Ahy, na dia maty aza, dia ho velona indray. Ary izay rehetra velona ka mino Ahy dia tsy ho faty mandrakizay. Mino izany va hianao?" - Jao. 11:25,26. Dia nampian'i Jesôsy hoe "raha hino hianao, dia ho hitanao ny voninahitr 'Andriamanitra" Jao. 11:40. Nino i Marta ary nahita ny voninahitr'Andriamanitra tamin'ny nananganana ny anadahiny tamin'ny maty.

Milaza ny Baiboly fa ny tenin'Andriamanitra no namoronana ny fiainana (Sal. 33:6) ary amin'ny alalan'ny teniny no ahafahana mamorona fiainana indray, toy izay nitranga tamin'i Lazarosy. Rehefa avy nanao vavaka fohy i Jesôsy dia nandidy hoe: "Ry Lazarosy, mivoaha!" - Jao. 11:43. Tamin'io fotoana sy toerana io indrindra no nahitan'ireo olona teo ny herin'Andriamanitra manome fiainana, ilay hery izay nilaza tamin'ity tanintsika ity mba hisy, ary ilay hery izay amin'ny andro farany dia hiantso ireo maty ho amin'ny fiainana indray amin'ny alalan'ny fitsanganana amin'ny maty. Noporofoin'i Jesôsy tamin'ny nananganany an'i Lazarosy tamin'ny maty fa nanana hery handresena ny fahafatesana Izy; ary ho an'ny olombelona tahaka antsika, izay tsy maintsy ho faty, misy fanehoana ny voninahitr'Andriamanitra lehibe kokoa noho izany ve?

`Vakio ny Jao. 11:25,26. Miresaka momba ny fahafatesan'ny mpino i Jesôsy etsy andaniny, ary avy eo dia miresaka momba ny tsy fahafatesan'ny mpino mandrakizay etsy ankilany. Inona no ampianarin'i Jesôsy antsika eto? Mba hampazava ny tenin'i Kristy amintsika, nahoana no zava-dehibe tokoa ny fahatakarantsika fa ny fahafatesana dia torimaso izay tsy ahatsiarovan-tena? Ary nahoana ny teniny no mitondra fanantenana lehibe ho antsika, dia isika izay mizotra ho any am-pasana? `