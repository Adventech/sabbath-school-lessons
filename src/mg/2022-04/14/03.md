---
title:  "Ao amin'ny tempolin'Andriamanitra"
date:   26/12/2022
---

Ny olona sasany dia milaza ny lanitra ho fitoerana masin'Andriamanitra. Saingy ny bokin'ny Apôkalipsy dia milaza ny amin'ny fitoerana masina/tempoly manokana ao Jerosalema Vaovao, izay misy ny seza fiandrianan'Andriamanitra sy ny ranomasina fitaratra (Apôk. 4:2-6; Apôk. 7:9-15; Apôk. 15:5-8). Ao hiankohoka mandrakizay amin'Andriamanitra ireo olo-masina avy amin'ny firenena rehetra sy ny fokom-pirenena sy ny olona rehetra ary ny samihafa fiteny (Apôk. 7:9-17).

`Ampitahao amin'ny Apôk. 21:3, 22 ny Apôk. 7:9-15. Ahoana no ahafahantsika mampirindra ny fanoritsoritana ireo olona betsaka tsy tambo isaina izay manompo an'Andriamanitra "andro aman-alina eo amin'ny tempoly"- Apôk. 7:15, amin'ny fanambarana nataon'i Jaona fa "tsy nahita tempoly" tao Jerosalema Vaovao izy (Apôk. 21:22)?`

Ny fitoerana masina/tempoly any an-danitra no toerana izay anompoan'ireo mponin'ny lanitra an'Andriamanitra hatramin'izay. Saingy taorian'ny nipoiran'ny fahotana dia nanjary toerana hanolorana ny famonjena ho an'ny olombelona koa ny fitoerana masina. "Rehefa hivaha ny olan'ny fahotana dia hiverina amin'ny andraikiny tany am-piandohana ny fitoerana masina any an-danitra. Milaza i Jaona ao amin'ny Apôk. 21:22 fa tsy nahita tempoly tao an-tanàna intsony satria ny Tompo Andriamanitra Tsitoha sy ny Zanak'ondry no tempoliny. Saingy midika ve izany fa tsy hisy tranon'ny Tompo izay ahazoan'ireo voariny manatona sy manana firaisana manokana Aminy intsony? Tsy izany velively!" - Richard M. Davidson, "The Sanctuary: `To Behold the Beauty of the Lord,'" in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), t. 31.

Mifantoka manokana amin'Ilay iray izay iankohofana sy ireo miankohoka Aminy ny bokin'ny Apôkalipsy. Andriamanitra sy ny Zanak'ondry no anton'ny fiankohofana any an-danitra (Apôk. 5:13; Apôk. 7:10). Hatramin'izay ary araka ny tokony ho izy dia i Kristy no ivon'ny fiankohofana.

Ireo izay "avy tamin 'ny fahoriana lehibe, ary ny akanjony nosasany sy nofotsiany tamin'ny ran 'ny Zanak'ondry"- Apôk. 7:14, no manao fiankohofana. Izy ireo no vavolombelona velona ny amin'ny herin'Andriamanitra izay mamonjy sy manova. Mihira fiderana ho an'Andriamanitra izy ireo, noho ny maha-Izy Azy sy izay nataony ho azy ireo.

`Izao no lazain'ny Apôk. 21:3: "indro, ny tabernakelin'Andriamanifra dia eo amin'ny olona, ary Izy hitoetra eo aminy, ary ireo ho olony, ary Andriamanitra no hitoetra eo aminy, dia ho Andriamaniny." Andalan-teny maro hafa no asehon'ireo andininy ireo (Jer. 32:38; Ezek. 37:27; Zak. 8:8, Heb. 8:10). Inona no hevitr'izao ho antsika ankehitriny, izay mbola eto an-tany: Andriamanitra dia ho Andriamanitsika ary isika dia ho olony? Ahoana no iainantsika izany fahamarinana mahatalanjona izany ankehitriny?`