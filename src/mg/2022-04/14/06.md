---
title:  "Ny anarany ho eo amin'ny handriny"
date:   29/12/2022
---

`Vakio ny Apôk. 22:3-5. Ahoana no hananantsika toky fa ho anisan'ireo izay hanana ny anaran'Andriamanitra voasoratra eo amin'ny handrintsika isika? Na azontsika atao ve ny hahazo antoka izany?`

Taorian'ny fikomian' i Losifera sy ny fahalavoan'i Adama sy i Eva dia azon'Andriamanitra natao ny nandringana ireo mpanota anankiroa ireo. Ho fanehoana ny fitiavany tsy manam-petra ireo voariny anefa dia nametraka drafi-pamindram-po hamonjena ireo rehetra mandray izay omeny Andriamanitra. Izany no antsoina hoe "drafi-pamonjena" izay, na dia efa nisy talohan'ny famoronana ny tany aza (Efes. 1:3, 4; 2 Tim. 1:9; Tit. 1:2; Apôk. 13:8) dia naseho voalohany indrindra tamin'ny olombelona tao Edena, taoriana kelin'ny fahalavoana. Taorian'izany dia naseho tamin'ny tandindona sy ny aloka nandritra ny fanompoam-pivavahana hebreo tao amin'ny fitoerana masina izany (Eks. 25). Ary tamin'ny fiainan'i Jesôsy sy ny fahafatesany ary ny fitsanganany tamin'ny maty no nanehoana tamin'ny fahafenoany indrindra izany (jereo ny Rôm. 5).

Eo anivon'ny drafi-pamonjena no misy ny fampanantenana ny fiainana mandrakizay, izay miorina eo amin'ny fahamendrehan'i Jesôsy, ho an'ireo rehetra izay manaiky amim-pinoana ny fanatitra lehibe natao teo amin'ny hazo fijaliana. Na talohan'ny hazo fijaliana na taoriany dia amin'ny alalan'ny finoana mandrakariva fa tsy amin'ny alalan'ny asa no ahazoam-pamonjena, na dia fanehoana ny famonjena antsika aza ny asa.

`Nanoratra momba an'i Abrahama, izay velona fotoana eia talohan'ny nahaterahan'i Kristy, ho ohatry ny famonjena amin'ny finoana i Paoly: "Fa raha asa no nanamarinana an'i Abrahama, dia misy reharehany ihany, nefa fsy amin'Andriamanifra. Fa ahoana hoy ny Sorafra Masina? Ary Abrahama nino an'Andriamanitra, ka dia nisaina ho fahamarinany izany."- Rôm. 4:2, 3. Ahoana no anampian'ireo andininy ireo antsika hahatakatra ny famonjena amin'ny alalan'ny finoana?`

Araka izany, azontsika atao ny hahazo antoka ny amin'ny famonjena raha manaiky an'i Jesôsy isika, raha miantoraka eo Aminy, raha mitaky ny teny fikasany - ao anatin'izany ny fiainana vaovao ao Aminy ankehitriny ary raha miantehitra tanteraka amin'ny fahamendrehany fa tsy amin-javatra hafa. Nino i Abrahama, koa dia nisaina ho fahamarinany izany; tahaka izany koa ho antsika.

Izany àry no hevitry ny hoe manana ny anarany voasoratra eo amin'ny handrintsika. Raha efa voasoratra eo amin'ny handritsika izany ankehitriny ary tsy miodina Aminy isika, dia ho voasoratra eo koa izany any amin'ny lanitra vaovao sy ny tany vaovao.