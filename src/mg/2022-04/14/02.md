---
title:  "Lanitra vaovao sy tany vaovao"
date:   25/12/2022
---

Ho an'ny sasany amin'ireo mpandala ny filôzôfia grika, ny maha-azo tsapain-tanana ny zavatra iray dia midika fa ratsy izany. Izany no mahatonga ny fisian'ny lanitra miaraka amin'ny olona manana vatana amin'ny hoavy ho tsy azo inoana amin'izy ireo. Amin'io fomba fisainana io, mba hahatonga izany ho lanitra sy ho tsara dia tsy maintsy ho ara-panahy madiodio, tsy misy tsy fahatanterahana izay hitantsika eto amin'ity tontolo misy antsika azo tsapain-tanana ity izany. Raha ara-materialy ny zavatra iray, araka ny nambaran'izy ireo, dia tsy mety ho ara-panahy; ary raha ara-panahy ny zavatra iray dia tsy mety hanana vatana. Mifanohitra amin'izany, ny Baiboly dia maneho ny maha-zava-misy marina ny lanitra saingy tsy misy ireo fetra apetraky ny fahotana.

`Vakio ny Isa. 65:17-25; Isa. 66:22, 23; 2 Pet. 3:13; ary ny Apok. 21:1-5. Inona ny hafatra faratampony avy amin'ireo andalan-teny ireo?`

Ny bokin'i Isaia dia manome topy maso mahaliana ny amin'ny toetry ny tany raha toa nitoetra ho mahatoky tamin'ny fanekeny tamin'Andriamanitra ny Isiraely amin'ny maha-firenena azy (Isa. 65:17-25; Isa. 66:22, 23; ampitahao amin'ny Deo. 28). Ny tontolo iainana manontolo, miaraka amin'ireo fanehoana ny fiainana samihafa rehetra, dia ho nitombo hatrany hatrany araka ny drafitr'Andriamanitra tany am-boalohany, izany hoe talohan'ny nidiran'ny fahotana.

Tsy tanteraka araka ny naminavinana azy anefa izany drafitra izany. Dia nisy drafitra vaovao natsangana indray saingy nanjary fiangonana ahitana Jiosy sy Jentilisa avy amin'ny firenena rehetra izany (Mat. 28:18-20, 1 Pet. 2:9). Noho izany dia tokony hovakina indray amin'ny fomba fijerin'ny fiangonana ny faminanian'i Isaia (2 Pet. 3:13, Apôk. 21:1-5).

"Ao amin 'ny Baiboly ny lovan'ny voavonjy dia atao hoe: `taniny'. Any Ilay Mpiandry ondrin'ny lanitra no mitarika ny andian'ondry ho eo amin'ny loharanon'ny ranon'aina. Mamoa isam-bolana ny hazon'aina ary ny ravin 'ny hazo dia ho fanasitranana ny firenena. Misy renirano mikoriana lalandava, tahaka ny vato kristaly, ary eo amin 'ny andaniny roa dia misy hazo manofahofa ny raviny manalokaloka ny lalana namboarina ho an'ny nctvotan Jehovah. Ao ireo lohasaha midadasika dia misandratra ho havoana mahafinaritra sy ireo tendrombohitr 'Andriamanitra mampisondrotra irony tendrony mijoalajoala. Eo amin 'ireo lohasaha mandry fahizay ireo, eny amoron'ireo rano velona no nahita fonenana ny vahoakan'Andriamanitra, izay efa ela no naha-mpivahiny sy mpirenireny azy." - HM, t. 701.

`Mpanoratra tsy ara-pivavahana maro, tsy manana fanantenana ny mandrakizay araka ny anambarana izany ao amin'ny Soratra Masina, no maneho ny alahelony noho ny maha-tsinontsinona ny fisian'ny olombelona. Na dia diso hevitra aza izy ireo momba ny hoavy, nahoana no sarotra ny miady hevitra mikasika ny fomba fijerin'izy ireo ny amin'ny maha-tsinontsinona ny fiainana tsy misy fanantenana ny hoavy? Ento eo amin'ny kilasy ny valinteninao amin'ny Sabata.`