---
title:  "Tsy hisy fahafatesana sy ranomaso intsony"
date:   28/12/2022
---

Manohitra ny fampianarana ara-Baiboly izay milaza fa any amin'ny lanitra vaovao sy ny tany vaovao dia "tsy hisy fahafatesana intsony, sady tsy hisy alahelo, na fitarainana" (Apôk. 21:4) ny tsangan-kevitra momba ny tsy fahafatesan'ny fanahy sy ny fijaliana mandrakizay ao amin'ny helo mirehitra mandrakizay. Raha marina ny tsangan-kevitra momba ny helo mirehitra mandrakizay dia tsy hamongotra ny fahotana sy ny mpanota eto amin'izao tontolo àry rehetra izao, araka izany, ny "fahafatesana faharoa" fa hampihiboka azy ao amin'ny helo mandrakizain'ny alahelo sy ny fitomaniana. Ary fanampin'izany: amin'io tranga io dia tsy hiverina amin'ny fahatanterahany tany am-boalohany na oviana na oviana izao tontolo àry rehetra izao. Deraina anefa Andriamanitra fa hafa tanteraka amin' izany no lazain'ny Baiboly!

`Vakio ny Isa. 25:8, Apôk. 7:17, ary ny Apôk. 21:4. Inona ny fampiononana sy ny fanantenana azon'ireo andalan-teny ireo entina ho antsika eo anivon'ny fizahan-toetra sy ny fijaliana eto amin'ity tontolo ankehitriny ity?`

Mety ho sarotra tokoa ny fiainana, tsy rariny ary lozabe. Olona sasany izay malala eo imasontsika no nindaosin'ny fahafatesana tampoka. Na koa, misy olona sasany izay miditra eo amin'ny fiainantsika amin'ny fomba tsy takatry ny saina, maka ny fontsika ary mandao antsika tahaka ny tsy nisy na inona na inona. Maharary tokoa ny voafitaky ny olona iray izay notiavintsika sy nitokiantsika.

Misy fotoana izay mankarary ny fontsika ka mety mampanontany tena antsika raha misy heviny ny fahavelomana. Na inona na inona anefa alahelontsika dia vonona mandrakariva Andriamanitra ny hamafa ny ranomaso eo amin'ny tavantsika araka izay azo atao. Saingy ny sasany amin'ireo ranomasontsika mavesatra indrindra dia hitohy hirotsaka mandra-pahatonga ny andro be voninahitra hahafoana ny fahafatesana sy ny alahelo ary ny tomany (Apôk. 21:1-5).

Azontsika atao ny matoky fa amin'ny fitsarana farany dia hitondra ny olona tsirairay amim-pahamarinana sy amim-pitiavana Andriamanitra. Hitsangana amin'ny maty mba hiaraka amintsika mandritra ny mandrakizay ireo olon-tiantsika izay maty tao amin'i Kristy. Ireo izay tsy mendrika ny fiainana mandrakizay dia tsy ho eo intsony, tsy hiaina amina lanitra "tsy mahafinaritra" na any amin'ny helo mirehitra mandrakizay izy ireo. Ny fomba ara-drariny itondran'Andriamanitra ny tsirairay no ahazoantsika fampiononana lehibe. Rehefa tsy hisy intsony ny fahafatesana dia hihiaka amim-pifaliana ireo voavotra hanao hoe: "Ry fahafatesana ô, aiza ny fandresenao? Ry fahafatesana ô aiza ny fanindronanao?" - 1 Kôr. 15:55.

Nampanantena ny Tompo fa any amin'ny lanitra vaovao sy ny tany vaovao izay hoforoniny dia "tsy hotsarovana intsony ny taloha, na ho mby ao an-tsaina akory aza"- Isa. 65:17. Tsy midika tsy akory izany fa ho toerana hahaverezan'ny fitadidiana ny lanitra, tsy izany fa tsy hanimba ny fifaliana maharitra any an-danitra ny lasa.

`Iza no tsy nahatsapa ny fandravana tsy ara-drariny ny fiainan'olombelona eto ? Ahoana no ahafahantsika mianatra ny hatoky, indrindra amin'izao fotoan-tsarotra izao, ary raha azo atao, ny hifaly amin'ny fahatsarana sy ny fitiavan'Andriamanitra?`