---
title:  "Eo amin'ny fanatrehan'Andriamanitra"
date:   27/12/2022
---

Ambaran'ny Baiboly fa "mitoetra eo amin'ny mazava tsy azo hatonina" Andriamanitra (1 Tim. 6:16) ary "tsy nisy nahita an'Andriamanitra na oviana na oviana"- Jao. 1:18; 1 Jao. 4:12. Midika ve izany fa tsy hahita an'Andriamanitra Ray na oviana na oviana ireo olo-masina any an-danitra? Tsy izany velively. Mazava tokoa fa ny tsy fahitana an'Andriamanitra dia mahakasika ireo olombelona taorian'ny fahalavoana, satria betsaka ireo andalan-teny ao amin'ny Soratra Masina milaza fa hahita maso Azy tokoa ireo olo-masina any an-danitra.

`Vakio ny Mat. 5:8 sy ny 1 Jao. 3:2, 3 ary ny Apôk. 22:3, 4. Inona no ambaran'ireo andalan-teny ireo amintsika momba ny tombontsoa faratampony, dia ny fahitana an'Andriamanitra?`

I Jaona apôstôly izay nilaza fa "tsy nisy nahita an'Andriamanitra na oviana na oviana" (Jao. 1:18; 1 Jao. 4:12) no nilaza koa fa "ho hitantsika Izy, dia izay tena endriny tokoa" (1 Jao. 3:2,3) ary "hahita ny tavany" isika (Apôk. 22:3,4). Mety hampiady hevitra ny hahalalana raha toa Andriamanitra Ray na i Kristy no resahin'ireo andalan-teny ireo. Saingy foana ny fisalasalana rehetra rehefa jerena ny tenin'i Kristy manao hoe: "Sambatra ny madio am-po; fa izy no hahita an'Andriamanitra" - Mat. 5:8. Tombontsoa manao ahoana ho an' ireo voavonjy ny hiankohoka amin'Andriamanitra ao amin'ny tempoliny! Saingy ny tombontsoa faratampony amin'ny rehetra dia ny hahita ny tavany.

"Mahazo tombon-tsoa amin'ny firaisana mivantana amin'ny Ray sy Zanaka ny vahoakan'Andriamanitra. 'Fa ankehitriny isika mizaha amin'ny fitaratra ka tsy mahita marina'. Mijery ny taratry ny endrik'Andriamanitra isika, tahaka ny amin'ny fitaratra eo amin'ny asan'ny zavaboary sy eo amin'ny fifandraisan 'Andriamanitra amin'ny olombelona; fa amin'izay kosa hahita Azy mifanatrika isika, tsy hisy hanakona sy hanembantsembana intsony. Hijoro eo anatrehany isika ka hibanjina ny voninahiny eo amin 'ny endriny." - HM, t. 703

Mariho eo amin'ny sasany amin'ireo andininy hodinihina androany ny fifandraisana eo amin'ny fahadiovana sy ny fahitana an'Andriamanitra. Ny "madio am-po" no hahita an'Andriamanitra; "manadio ny tenany mba hadio tahaka Azy" izay maniry ny hahita an'Andriamanitra (1 Jao. 3:3). Ny ambaran'ireo andininy ireo dia ny tsy maintsy anaovan'Andriamanitra asa ao anatintsika ankehitriny mba hanampiana antsika hiomana ho amin'ny lanitra.

Na dia efa natao azo antoka tamin'ny fahafatesan'i Jesôsy aza ny hahazoantsika ny lanitra, dia mandalo dingan'ny fanadiovana isika amin'izao fotoana izao izay hanampy antsika hiomana ho any amin'ilay fonenantsika mandrakizay. Ny fankatoavana ny Tenin'Andriamanitra no ivon'izany dingan'ny fanadiovana izany.

`Vakio ny 1 Pet. 1:22. Ahoana no hanambaran'io andalan-teny io amintsika ny fifandraisana misy eo amin'ny fankatoavana sy ny fanadiovana? Ahoana ny amin'ny fankatoavana izay manadio antsika? Ahoana no ilazan'i Petera amin'ny fomba manokana fa haharihary ny fankatoavantsika?`