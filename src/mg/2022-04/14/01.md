---
title:  "Havaozina ny zavatra rehetra"
date:   24/12/2022
---

### Hodinihina mandritra ny herinandro: 
2 Pet. 3:13; Apok. 21:3, 22; 1 Jao. 3:2, 3; 1 Pet. 1:22; Isa. 25:8; Apok. 22:3-5.
><p> Tsianjery:</p> 
> "Ary hoy Ilay mipetraka eo ambonin'ny seza fiandrianana: Indro, havaoziko ny zavatra rehetra. Ary hoy koa Izy: Soraty, fa mahatoky sy marina ireo teny ireo." - Apôk. 21:5.

### Fampidirana

Izao no fanantenana omen'ny Soratra Masina antsika: "Kanefa isika, araka ny teny fikasany, dia manantena lanitra vaovao sy tany vaovao, izay itoeran'ny fahamarinana."- 2 Pet. 3:13.

Ho an'ny sasany anefa, ny fampanantenana "lanitra vaovao sy tany vaovao"- Apôk. 21:1, dia toa nofinofy, tantara tantarain'ireo eo amin'ny fahefana izay mampiasa ny fanantenana ny fiainana aorian'ny fahafatesana mba hihazonana vahoaka betsaka eo an-daharana. Izao no hevitra ao anatin'izany: na dia mafy aza ny fiainanao ankehitriny, indray andro any dia hahazo ny valisoanao any am-paradisa ianao, na ny zavatra toy izany.

Ary na dia maro aza ny olona mampiasa amin'izany fomba izany ny fanantenana ny hoavy izay aseho ao amin'ny Baiboly, dia tsy hanova ny fahamarinan'ny teny fikasana ananantsika momba ny lanitra vaovao sy ny tany vaovao ny fanararaotan'izy ireo.

Haniratsira ny fanantenana mamy ananantsika ireo mpaniratsira amin'ny andro farany (2 Pet. 3:3-7). Saingy ny faniratsirana ataony, araka ny efa nilazana izany mialoha, dia azo raisina ho porofo fanampiny maneho ny fahamarinan'ny fanambaran'ny Baiboly, satria maniratsira araka izay efa nolazain'ny Baiboly izy ireo.

Amin'ity herinandro ity isika dia handinika momba ny teny fikasana be voninahitra ny amin'ny lanitra vaovao sy ny tany vaovao, ao anatin'izany ny tempoly any an-danitra, ny fanatrehan'Andriamanitra, ny tsy hisian'ny fahafatesana sy ny ranomaso intsony - ary, farany, ny fandresena faratampon'ny fitiavan'Andriamanitra.  

_*Famerenana ny lesona ny sabata 31 Desambra._