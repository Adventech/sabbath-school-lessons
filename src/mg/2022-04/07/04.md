---
title:  "Maro no nitsangana niaraka taminy"
date:   08/11/2022
---

`"Ary, indro, ny efitra lamba tao amin'ny tempoly dia triatra nizara roa hatrany ambony ka hatrany ambany; dia nihorohoro ny tany, ka nitresaka ny vatolampy; ary nisokatra ny fasana, ka maro ny fatin'ny olona masina izay efa nodi-mandry no natsangana, ka nivoaka avy tao amin'ny fasana ireo taorian'ny nitsanganan'i Jesôsy, dia nankao amin'ny Tanana Masina ka niseho tamin'ny maro." - Mat. 27:51-53. lnona no ambaran'io tantara mahatalanjona io antsika mikasika ny fitsanganan'i Jesôsy tamin'ny maty sy ny vokatra naterany?`

Nisy horohorontany nanamarika ny nahafatesan'i Jesôsy (Mat. 27:50,51), ary nisy iray hafa koa nanamarika ny fitsanganany tamin'ny maty (Mat. 28:2). Tamin'ny fotoana nahafatesan'i Jesôsy dia "indro, ny efitra lamba tao amin'ny tempoly dia triatra nizara roa hatrany ambony ka hatrany ambany; dia nihorohoro ny tany, ka nitresaka ny vatolampy; ary nisokatra ny fasana, ka maro ny fatin'ny olona masina izay efa nodi-mandry no natsangana, ka nivoaka avy tao amin'ny fasana ireo taorian'ny nitsanganan'i Jesôsy, dia nankao amin 'ny Tanana Masina ka niseho tamin'ny maro." - Mat. 27:51-53. Natsangana tamin'ny maty tamim-boninahitra ireo olo-masina ireo amin'ny maha-vavolombelon'ny fitsanganan'i Kristy azy, sy amin'ny maha-santatr'ireo izay hatsangana amin'ny maty amin'ny andro farany azy. Araka izany, avy hatrany taorian'ny nitsanganan'i Jesôsy tamin'ny maty dia maro tamin'ny vahoaka Jiosy no nahita porofo mahery vaika mba hinoany ny fitsanganan'i Kristy tamin'ny maty ka hanekeny Azy ho Mpamonjy azy ireo. Dia maro tokoa no nanao izany, anisan'izany ireo mpisorona marobe (jereo ny Asa. 6:7).

"Efa nanangana ny maty i Jesôsy nandritra ny fotoana nanompoany. Nanangana ny zanak'ilay mpitondratena tao Naina Izy, sy ny zanakavavin'ilay mpanapaka ary i Lazarosy. Tsy notafiany tsy fahafatesana anefa ireo. Rehefa natsangana izy dia mbola tao ambanin'ny herin'ny fahafatesana ihany. Ireo izay nivoaka ny fasana tamin'ny nitsanganan' i Kristy kosa, dia nitsangana ho amin'ny fiainana mandrakizay. Niara-niakatra taminy Izy toy ny mari-pandresena azony tamin'ny nandreseny ny fahafatesana sy ny fasana. (...) Nankany an-tanana ireo ka niseho tamin'ny maro, nanambara hoe: "Nitsangana tamin'ny maty i Kristy ary natsangana niaraka taminy izahay. Toy izany no nampaharetana ho mandrakizay ny fahamarinana masina momba ny fitsanganana amin'ny maty." - IFM, t. 845 (ed 1983).

Raha ny fijerin'olombelona dia nanana tombontsoa lehibe ireo lohan'ny mpisorona sy ireo loholona. Nananany ny fahefana ara-pivavahana teo amin'ny firenena, ary afaka nandresy lahatra ny manam-pahefana romanina sy ny vahoaka izy mba hanampy azy amin'ny fikasany. Saingy nohadinoin' izy ireo fa "ny Avo Indrindra no manapaka amin'ny fanjakan'ny olona ka manome izany ho an'izay tiany." - Dan. 4:29. Feno fifanoherana ny laingan'izy ireo ary tsy nitombina intsony noho ny fisian'ireo olo-masina natsangana tamin'ny maty.

`Na ratsy toy inona aza ny toe-javatra ankehitriny eo am-pitolomantsika eto amin'ity tontolo lavo ity, nahoana isika no afaka mitoky amin'ny fandresen'Andriamanitra ho antsika amin'ny farany? `