---
title:  Fianarana fanampiny
date:   11/11/2022
---

**Vakio ny "Tao amin'ny fasan'i Josefa", IFM, tt. 827-838; "Nitsangana ny Tompo", IFM, tt. 839-846; "Nahoana ianao no mitomany", IFM, tt. 847-852; "Ny dia ho any Emaosy", IFM, ft. 853-858; "Fiadanana ho anareo", IFM, tt. 859-865.**

Tsy mino zavatra toy ny fitsanganan'i Jesôsy tamin'ny maty ny toe-tsain'ny olona ankehitriny. Na izany aza dia mahery vaika tokoa ireo porofo ara-tantara hany ka na ireo izay tsy mety manaiky ny zava-misin'ny fitsanganana amin'ny maty aza dia voatery miaiky fa marobe no nino ho nahita an'i Jesôsy nitsangana tamin'ny maty. Araka izany dia ampahany betsaka amin'ny fialan-tsiny tsy hinoana ny fitsanganana amin'ny maty no fiezahana hanazava izay mety ho antony nahatonga ireo olona maro samihafa ireo hino fa nahita an'i Kristy nitsangana tamin'ny maty izy ireo. 

Misy milaza fa noforonin'ny sain'ny mpianatra rehetra fotsiny ny fitsanganan'i Jesôsy tamin'ny maty; ny hafa indray milaza fa tsy tena maty i Jesôsy fa tonga tahaka ny maty fotsiny, dia velona indray rehefa nidina avy teo amin'ny hazo fijaliana, ary rehefa niseho indray Izy dia nihevitra ireo namany fa nitsangana tamin'ny maty Izy. Ary (na mino ianao na tsia) ny sasany dia milaza fa nanana rahalahy kambana taminy i Jesôsy izay noraisin'ireo mpianatra ho i Kristy nitsangana tamin'ny maty. Raha lazaina amin'ny teny hafa dia izao: lehibe tokoa ireo porofo ara-tantara ny amin'ny fitsanganan'i Kristy tamin'ny maty, hany ka izany no mahatonga izao karazana tohan-kevitra rehetra namboarin'ny olona izao hiezahana hanilika izany. Amin'ny maha-manan-danja ny fitsanganana amin'ny maty dia tsy tokony ho gaga isika ny amin'ireo antony tsara izay nomena antsika mba hinoana izany.

"Ilay feo niantso avy teo amin'ny hazo fijaliana nanao hoe: 'Vita' dia re teo anivon'ny maty. Nanagorobaka ny rindrin'ny fasana izany, ka nibaiko ny matory hitsangana. Ho toy izany koa rehefa ho re avy any an-danitra ny feon'i Kristy. Ho tafiditra hatrany amin 'ny fasana io feo io ka hanala ny hidin'ny fasana, ka hitsangana izay maty ao amin' i Kristy. Fasana vitsy no nisokatra tamin'ny nitsanganan'i Kristy Mpamonjy tamin'ny maty, fa amin'ny fiaviany fanindroany dia handre ny feony avokoa ireo maty sarobidy rehetra, ka hivoaka amim-boninahitra, manana ny fiainana mandrakizay. Ray hery izay nanangana an'i Kristy tamin'ny maty ihany no hanangana ny fiangonany, ka hanome voninahitra azy miaraka Aminy ambonin'ny fahefana rehetra, ny hery rehetra, ny anarana rehetra izay tononina, tsy eto amin'ity izao tontolo izao ity ihany, fa ao amin'izao tontolo izao ho avy koa." – IFM, t. 845.

### FANONTANIANA HIFANAKALOZAN-KEVITRA:

`1. "Vita" - Jao. 19:30, ary "efa nitsangana (Izy)" - Mat. 28:6, no fanambarana roa manan-danja indrindra amin'ny fanambarana rehetra. Ahoana no ifamenoan'izy roa ireo ao anatinIny tantaran'ny famonjena? Inona ny fanantenana lehibe hita ao amin'ireo teny ireo ho antsika?`

`2. Tamin'ny voalohany dia nanisy mpiambina ny fasana ny mpitari-pivavahana mba hanakanana ny mpianatra tsy hangalatra ny fatin'i Jesôsy. Taty aoriana dia nokaramainy ireo mpiambina ireo mba hilazan'izy ireo fa nangalarin'ny mpianatra ny fatin'i Jesôsy. Ahoana no hanamafisan'izany fitantarana izany ny maha-marina ny hoe foana tokoa ny fasan'i Kristy, ary nahoana no zava-dehibe ho antsika Kristianina io fasana foana io?`