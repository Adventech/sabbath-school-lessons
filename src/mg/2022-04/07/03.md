---
title:  Nitsangana Izy
date:   07/11/2022
---

Azo antoka teo amin'ny hazo fijaliana, ary nohamafisin'ny fasana foana ny fandresen'i Kristy an'i Satana sy ny herin'ny ratsy. "Nihoby i Satana raha napetraka tao am-pasana i Jesosy. Sahy nanantena izy fa tsy ho velona intsony ny Mpamonjy. Nitaky ny fatin'ny Tompo izy ka napetrany manodidina ny fasana ny mpiambiny, niezaka ny hitana an'i Kristy ho mpigadra. Romotry ny hatezerana izy rehefa nandositra tamin'ny fahakaikezan 'ny mpitondra hafatra avy any an-danitra ny anjeliny. Rehefa nahita an'i Kristy nivoaka tamim-pandresena izy dia fantany fa hisy fiafarana ny fanjakany, ary tsy maintsy ho faty izy amin'ny farany." - IFM, t. 843 (ed 1983). Ary na dia maty tao amin'ny maha-olombelona Azy aza i Kristy, dia tsy maty kosa ny maha-Andriamanitra Azy. Amin'ny maha-Andriamanitra Azy, dia nanana fahefana hanapaka ny fatoran'ny fahafatesana i Kristy.

`Vakio ny Mat. 28:1-6; Jao. 10:17,18; sy ny Rom. 8:11. Iza no nandray anjara mivantana tamin'ny fitsanganan'i Jesôsy tamin'ny maty?`

Nandritra ny asany tao Samaria-Perea dia nilaza i Jesôsy fa manana fahefana hanolotra ny ainy mba handraisany azy indray (Jao. 10:17,18). Izao no nolazainy tamin'i Maria: "Izaho no fananganana ny maty sy fiainana". Jao. 11:25. Andalan-teny maro hafa no milaza ny fitsanganany tamin'ny maty ho asan'Andriamanitra (Asa. 2:24; Rom. 8:11; Gal. 1:1; Heb. 13:20). Nandray anjara tamin'izany toe-javatra be voninahitra izany koa aza ny anjely maherin'ny Tompo (Mat. 28:1,2). Etsy andaniny, ny Mat. 28:11-15 dia manambara ny amin'ireo ezaka very maina sy tsy misy dikany nataon'ireo lohan'ny mpisorona ka nanohizany ny adiny tamin'i Jesôsy. Nolazain'ny mpiambina romanina tamin'ireo lohan'ny mpisorona "ny zavatra rehetra izay vao niseho" - Mat. 28:11. Hita ao anatin' io fitantarana io fa nahita ny fitsanganan' i Kristy tamin'ny maty ireo mpiambina. Raha tsy izany, inona ny mety ho hevitry ny teniny? Nisy anjely nidina ve avy tany an-danitra, nanakodia ny vato ka nipetraka teo amboniny, ary tonga tahaka ny maty ireo mpiambina.

Ny zavatra fantatr'izy ireo manaraka dia foana ny fasana? Angamba tamin'ny fotoana izay tsy nahatsiarovan'ireo Romanina tena no nitondran'ny anjely ny fatin'i Jesôsy? Sa ny mpianatra no nanao izany? Sa olon-kafa no nangalatra Azy? Na inona na inona nitranga dia mazava fa nanjavona ny fatin'i Jesôsy. Anjely iray nidina avy any an-danitra, ny mpiambina toran-kovitra ka tonga toy ny maty, ny fasana foana; mety ho nampisavorovoro ny sain'ireo mpitondra fivavahana izany. Saingy ny fanomezan'izy ireo "vola be ny miaramila" - Mat. 28:12 mba hampanginana ireo lehilahy ireo dia milaza fa nampitebiteby lalina ny sain'izy ireo ny zavatra voalazan' ireo miaramila. Koa mazava loatra fa ny fitsanganan'i Jesôsy tamin'ny maty no notantarain'izy ireo.

`Misy olona sasany maneso ny filazana fa ny Romanina no nahita voalohany ny fitsanganan'i Kristy tamin'ny maty. Nahoana? Ahoana no mahatonga izany fahamarinana izany ho tandindon'izay hitranga manaraka, dia ny filazantsara hotorina any amin'ny Jentilisa koa?`