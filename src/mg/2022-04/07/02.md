---
title:  Fasana mihidy
date:   06/11/2022
---

Toa nifarana hatreo (ary tsy nahomby mihitsy aza) ny iraka nampanaovina an'i Kristy, rehefa maty teo amin'ny hazo fijaliana izy. Vitan'i Satana ny nandrisika an'i Jodasy hamadika ny Mpamonjy (Lio. 22:3,4; Jao. 13:26,27) ary ireo lohan'ny mpisorona mbamin'ny loholona mba hitaky ny hahafatesany (Mat. 26:59; Mat. 27:20). Rehefa nosamborina i Jesôsy dia "nandao Azy ny mpianatra rehetra ka nandositra" - Mat. 26:56, ary nanda Azy intelo i Petera (Mat. 26:69-75). Mandry ao am-pasana izao i Jesôsy, dia fasana nolavahana tamin'ny vatolampy, izay voahidy tamin'ny vato lehibe nasiana tombokase, sy narovan'ireo mpiambina romanina mafy (Mat. 27:57-66), ary voara-mason'ireo herin'ny maizina tsy hita maso. "Raha azony (azon'i Satana) natao dia nohazoniny ho voahidy tao am-pasana i Kristy." — MR, b. 12, t. 412.

Nandritra ny asany teto an-tany dia efa nilaza mialoha i Kristy, tsy ny hahafatesany amin'ny hazo fijaliana ihany, fa ny fitsanganany amin'ny maty koa. Nampiasa ny fiteny tatsinanana i Jesôsy - amin'izany, ny ampahany amin'ny andro iray dia raisina ho toy ny andro iray feno - ka nilaza "fa tahaka ny nitoeran 'i Jona hateloan'andro sy hateloan'alina tao an-kibon'ny hazandrano lehibe, dia toy izany no hitoeran'ny Zanak'olona hateloan'andro sy hateloan'alina ao anatin'ny tany." - Mat. 12:40. Nisy koa ireo fotoana hafa izay dia nanindrian' i Jesôsy fa hovonoina Izy, saingy hitsangana amin'ny andro fahatelo (Mat. 16:21; Mat. 17:22,23; Mat. 20:17-19). Nahalala ny amin'ireo fanambarana ireo ny lohan'ny mpisorona sy ny Fariseo ary nandray fepetra izay nantenain'izy ireo hanakana ny fitsanganan'i Kristy tamin'ny maty.

`Vakio ny Mat. 27:62-66. Tsy manome porofo bebe kokoa momba ny fitsanganan'i Jesôsy tamin'ny maty ve ireo fihetsika voalaza ireo, ho an'izao tontolo izao aty aoriana? Amin'ny fomba ahoana?`

Ny fepetra fiarovana rehetra noraisina mba hihazonana an'i Jesôsy ho voahidy ao am-pasana dia vao maika nampiharihary ny fandreseny ny fahafatesana sy ny tafiky ny ratsy, noho ny habetsaky ny fitandremana sy ny fepetra noraisin'izy ireo mba tsy hitrangan'izany na oviana na oviana. Azo antoka ihany koa fa efa nandre ny amin'ny fahagagana nataon'i Jesôsy ireto olona ireto, ary efa nahita aza ny sasany tamin'izy ireo. Na izany aza, nihevitra tokoa ve izy ireo fa hahatana Azy tsy hitsangana amin'ny maty ny fiambenana ny fasana, dia Izy Izay nahay nanao fahagagana marobe?

Izao koa: tahotra inona moa no iambenana ny fasana toy izao? Mety hangalatra ny fatin'i Jesôsy ve ny mpianatra ka hilaza avy eo fa nitsangana tamin'ny maty Izy? Koa rehefa hanontany ny olona hoe aiza i Jesôsy izay nitsangana tamin'ny maty? Dia mety hiteny izy ireo hoe: inoy fotsiny izay lazainay.

Ny fihetsik'ireo lohan'ny mpisorona dia naneho ny fahatahorany an'i Jesôsy, na dia taorian'ny nahafatesany aza. Natahotra ihany angamba izy ireo tao am-pony fa mety hitsangana amin'ny maty tokoa Izy.