---
title:  "Santatr'izay efa nodimandry"
date:   10/11/2022
---

`Vakio ny 1 Kôr. 15:20 rehefa avy mamaky ny ao amin'ny Deo. 26:1-11. Amin'ny heviny inona no ilazan'i Paoly fa "santatr'izay efa nodi-mandry" i Kristy nitsangana tamin'ny maty?`

Ny fanolorana ny "voaloham-bokatra" ho fanatitra dia fanaon'ny Isiraelita teo amin'ny fambolena fahiny, izay nanana heviny ara-pivavahana lalina tokoa. Fanekena masina an'Andriamanitra ho ilay Mpanome be fahasoavana izany, Izay nanankina tamin'ny mpitantam-pananany ny tany izay nambolena sy vonona hojinjaina. (Jereo ny Eks. 23:19; Eks. 34:26; Lev. 2:11-16; Deo. 26:1-11). Tsy maneho fotsiny ny fanombohan'ny fijinjana ny voaloham-bokatra fa manambara koa ny hatsaran'ireo vokatra.

Araka ny hevitr'i Wayne Grudem, "tamin'ny niantsoan'i Paoly an'i Kristy ho 'voaloham-bokatra' (Gr. aparche), dia fanoharana avy amin'ny fambolena no nampiasainy mba hanehoana fa ho tahaka an'i Kristy isika. Tahaka ireo 'voaloham-bokatra' na ny santionany voalohany amin'ny hatsaran'ny vokatra izay masaka, izay maneho ny ho hatsaran'ny vokatra hojinjaina amin'ny farany, dia tahaka izany koa i Kristy amin'ny maha-"voaloham-bokatra" Azy, maneho izay hitranga amin'ny vatantsika amin'ny fitsanganana amin'ny maty amin'ny 'fijinjan"Andriamanitra farany Izy, dia hanangana antsika amin'ny maty ka hitondra antsika ho eo Aminy." — Wayne Grudem, Systematic Theology (Grand Rapids, MI: Zondervan, 1994), t. 615. Tsara ny mitadidy fa nivoaka tao am-pasana niaraka tamin'ny vatan'olombelona be voninahitra i Jesôsy, kanefa nitondra hatrany ireo mariky ny nanomboana Azy tamin'ny hazo fijaliana (Jao. 20:20,27). Midika ve izany fa hitsangana amin'ny maty hitondra ireo marika ara-batana avy amin'ny fijaliany ny zanak'Andriamanitra? Ho an'i Paoly apostoly ohatra, mbola hitondra eo amin'ny tenany be voninahitra ny "tsilo tamin'ny nofo" (2 Kor. 12:7) ve izy, na mbola hitondra "ny marik'i Jesôsy voatomboka eo amin'ny tenako" - Gal. 6:17?

Mandra-pahafatin'i Paoly dia "Holanjain' ny tenany hatrany ny mariky ny voninahitr'i Kristy, dia eo amin'ny masony izay nohajambain'ilay hazavana avy tany an-danitra [Jereo ny Asa. 9:1-9]." TF, t. 267. Tsy midika tsy akory izany fa hitsangana miaraka amin'ny mariky ny fijaliana nahazo azy i Paoly na ireo voavonjy be voninahitra rehetra (ampitahao amin'ny 1 Kôr. 15:50-54). Fa raha i Kristy kosa dia "hoentiny mandrakariva ireo mariky ny halozana nihatra taminy. Ny diam-pantsika tsirairay dia hanambara ny tantaran'ny fanavotana mahatalanjona nataony ho an'ny olona sy ny vidiny lafo namonjena azy ireo". - EW, t. 179. Ireo marika eo Aminy no manome antoka fa hanjavona mandrakizay ireo marika eo amintsika.

`Hitondra mandrakizay eo amin'ny tenany ny holatry ny nanomboana Azy teo amin'ny hazo fijaliana Kristy. Ahoana no hanehoan'izany ny fitiavan'Andriamanitra antsika sy ny sandan'ny famonjena antsika? Ahoana koa no anehoan'izany ny ezaka lehibe nataon'llay Andrlamanitra telo izay iray ho famonjena antsika?`