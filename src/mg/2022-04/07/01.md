---
title:  "Ny fandresen'i Kristy ny fahafatesana"
date:   05/11/2022
---

**Hodinihina mandritra ny herinandro:** 
Mat. 27:62-66; Jao. 10:17,18; Mat. 27:51-53; Jao. 20:11-29; 1 Kôr. 15:5-8.

><p> Tsianjery:</p> 
> "Ary raha nahita Azy aho, dia lavo niankohoka tahaka ny maty teo anoloan'ny tongony. Fa Izy nanendry ahy tamin'ny tànany ankavanana ka nanao hoe: Aza matahotra; Izaho no Voalohany sy Farany, dia Ilay velona; efa maty Aho, nefa, indro, velona mandrakizay mandrakizay sady manana ny fanalahidin'ny fahafatesana sy ny fiainan-tsi-hita." - Apôk. 1:17,18.

### Fampidirana

Tankian'ny finoana kristianina ny fitsanganan'i Jesôsy tamin'ny maty. Nasongadin'i Paoly mazava izany raha nanoratra izy hoe: "Fa raha tsy hatsangana ny maty, na dia Kristy koa aza dia tsy natsangana; ary raha tsy natsangana Kristy, dia foana ny finoanareo; ary mbola ao amin'ny fahotanareo ihany hianareo; dia very koa izay efa nodimandry ao amin'i Kristy." - 1 Kor. 15:16- 18. Hodinihintsika an-tsipiriany kokoa ny momba izany amin'ny herinandro manaraka.

Araka izany, na antitranterin'i Paoly toy inona aza ny amin'ny nahafatesan'i Kristy sy ny maha-zava-dehibe izany - "Fa ninia tsy hahafantatra zavatra hafa teo aminareo aho, afa-tsy Jesôsy Kristy, indrindra fa Izy voahombo tamin'ny hazo fijaliana" - dia tsy mitondra soa na inona na inona ho antsika izany raha tsy nisy ny fitsanganany tamin'ny maty. Izany no maha-zava-dehibe tokoa ny fitsanganan'i Jesôsy tamin'ny maty ho an'ny finoana kristianina manontolo sy ny drafi-pamonjena.

Kanefa raha araka ny finoan'ny maro fa efa misitraka sahady ny fahasambaran'ny lanitra ireo izay maty ao amin'i Kristy, ka lazaina fa "nody any amin'ny Ray" izy ireny, dia sarotra ny hahatakatra ny maha-zava-dehibe ny nitsanganan'i Kristy tamin'ny maty, ary koa ny hitsanganantsika amin'ny maty.

Ankoatra izany rehetra izany, amin'ity herinandro ity isika dia handinika ny amin'ny fitsanganan'i Kristy tamin'ny maty sy ireo porofo mandresy lahatra rehetra izay nomeny mba hinoantsika izany.

_*Famerenana ny lesona ny sabata 12 Novambra._