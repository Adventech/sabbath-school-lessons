---
title:  "Vavolombelon'i Kristy nitsangana tamin'ny maty"
date:   09/11/2022
---

`Vakio ny Jao. 20:11-29 sy ny 1 Kôr. 15:5-8. lnona ny fihetsika nasehon'ny mpianatra tamin'ny fotoana nahitany voalohany an'i Kristy nitsangana tamin'ny maty?`

Nilaza tamin'i Maria Magdalena sy ireo vehivavy sasany ireo anjely roa teo amin' ilay fasana foana fa nitsangana tamin'ny maty i Jesôsy (Mat. 28:1,5-7; Mar. 16:1-7; Lio. 23:55; Lio. 24:1-11). Kanefa tsy ela taorian'izany dia niseho tamin'izy ireo mihitsy i Jesôsy, ary niankohoka Taminy izy ireo (Mat. 28:1,9,10; Jao. 20:14-18). Niseho tamin'i Petera koa Izy (Lio. 24:34; 1 Kor. 15:5) sy tamin'ireo mpianatra roa teny an-dalana ho any Emaosy, izay nangorakoraka ny fony raha niresaka taminy Izy (Mar. 16:12; Lio. 24:13-35). Rehefa niditra tao amin'ny efitrano ambony i Jesôsy dia natahotra sy nihorohoro ny mpianatra tamin'ny voalohany, saingy avy eo dia feno hafaliana sy talanjona ny amin'izay niseho (Lio. 24:33-49; Jao. 20:19-23). Ny herinandro manaraka dia tonga tao amin'io efitrano io ihany i Jesôsy kanefa tsy namoha ny varavarana; dia nino ny fitsanganany tamin'ny maty i Tomasy (Jao. 20:24-29).

Nandritra ireo efapolo andro nanelanelana ny fitsanganany tamin'ny maty sy ny niakarany ho any an-danitra dia "niseho tamin'ny rahalahy tsy omby diman-jato" - Mar. 15:6 sy tamin'i Jakoba (1 Kôr. 15:7) i Jesôsy. Nanatona mpianatra vitsivitsy teo amoron-dranomasin'i Galilia i Jesôsy dia niara-nisakafo tamin'izy ireo, ary niresaka manokana tamin'i Petera avy eo (Jao. 21:1-23). Mety ho nisy fisehoan'i Jesôsy hafa ihany koa (Asa. 1:3) talohan'ny nahitana Azy farany, tamin'ny fotoana niakarany ho any an-danitra (Lio. 24:50-53; Asa. 1:1-11). Vavolombelona nahita maso an'i Kristy nitsangana tamin'ny maty koa no andraisan' i Paoly ny tenany; niseho taminy teny an-dalana ho any Damaskosy mantsy Izy (1 Kôr. 15:8; ampitahao amin'ny Asa. 9:1-9).

Rehefa nitatitra tamin'i Tomasy, izay tsy teo, ny mpianatra hafa fa nahita ny Tompo nitsangana tamin'ny maty izy ireo dia hoy i Tomasy: "Raha tsy hitako eo amin'ny tanany ny holatry ny nohomboana, ka ataoko eo amin'ny holatry ny nohomboana ny rantsan-tanako, ary ataoko eo amin'ny lanivoany koa ny tanako, dia tsy mba hino aho." - Jao. 20:25. Herinandro taty, aoriana, rehefa niseho indray tamin'ny mpianatra i Jesôsy, ary teo i Tomasy tamin' izay, dia hoy Izy taminy "Atehefo eto ny rantsan-tananao, ka jereo ny tanako; ary atehefo eto koa ny tananao, ka ataovy amin'ny lanivoako; ary aza ho isan'izay tsy mino, fa minoa." - Jao. 20:27. Hoy i Tomasy niaiky: "Tompoko sy Andriamantro! " Hoy Jesôsy taminy: "Satria nahita Ahy hianao, dia nino; sambatra kosa izay tsy nahita, nefa nino." - Jao. 20:29."

`"Sambatra kosa izay tsy nahita, nefa nino." Na dia tsy nahita maso an'i Kristy nitsangana tamin'ny maty aza ianao, inona ireo antony hafa  inoanao Azy?`