---
title:  "Ny fanantenana ao amin'ny Testamenta vaovao"
date:   12/11/2022
---

**Hodinihina mandritra ny herinandro:** 
Kor. 15:12-19; Jao. 14:1-3; Jao. 6:26-51; 1 Tes. 4:13-18; 1 Kor. 15:51-55.

><p> Tsianjery:</p> 
> "Ary izao ny fanambarany: Fiainana mandrakizay no omen'Andriamanitra antsika, ary ao amin'ny Zanany izany fiainana izany. Izay manana ny Zanaka no manana ny fiainana; izay tsy manana ny Zanak'Andriamanitra no tsy manana ny fiainana." – 1 Jao. 5:11,12.

### Fampidirana

Jiosy avokoa ireo mpanoratra ny TV na dia nanoratra tamin'ny teny grika aza (ankoatra an'i Lioka), ary mazava loatra fa niresaka momba ny toetran'ny olombelona tamin'ny fomba fijery hebreo izy ireo, fa tsy tamin'ny fomba fijery grika mpanompo sampy.

Araka izany, ho an'i Kristy sy ireo apôstôly, ny fanantenana kristianina dia tsy fanantenana vaovao tsy akory fa fanehoana ny fanantenana taloha izay efa nokolokoloin'ireo patriarka sy mpaminany. I Kristy, ohatra, dia nilaza fa ravoravo i Abrahama nahita ny androko, ary nahita izy ka faly. (Jao. 8:56). I Joda indray dia nilaza fa naminany ny amin'ny fiavian'i Jesôsy fanindroany i Enoka (Joda 14,15). Ary ny bokin'ny Hebreo dia miresaka ny amin'ireo mahery fon'ny finoana tahaka izay miandry ny valisoa avy any an-danitra izay tsy horaisiny mandra-pahazoantsika ny antsika (Heb. 11:39, 40). Tsy misy heviny izany fanambarana izany raha efa miaraka amin'ny Tompo any an-danitra sahady ny fanahin'izy ireo.

Amin'ny fanasongadinana fa ireo izay ao amin'i Kristy ihany no manana ny fiainana mandrakizay (1 Jao. 5:11,12). I Jaona dia manda ny foto-kevitry ny tsy fahafatesan'ny fanahy. Raha ny marina, tsy misy ny fiainana mandrakizay raha tsy misy ny fifandraisana mahavonjy amin'i Kristy. Ny fanantenana ao amin'ny TV, araka izany, dia fanantenana miorina amin'i Kristy, ary izany no hany anantenana fa ity mety maty ity dia ho tonga tsy mety maty indray andro any. 

_*Famerenana ny lesona ny sabata 19 Novambra._