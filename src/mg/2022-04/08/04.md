---
title:  "'Izaho hanangana azy'"
date:   15/11/2022
---

Tamin'ny fotoana izay nanaovan'i Jesôsy ny iray tamin'ireo fahagagana maro nataony dia namahana olona tsy omby dimy arivo tamin'ny mofo sy hazandrano vitsivitsy Izy (Jao. 6:1-14). Rehefa tsapany fa nikasa ny hanangana Azy ho mpanjaka ny vahoaka (Jao. 6:15) dia niondrana an-tsambo niaraka tamin'ny mpianany mba hita ny ranomasin'i Galilia Izy. Saingy ny ampitso dia nanaraka Azy teny ny vahoaka, nanao toriteny feno hery ny amin'ny mofon'aina Izy tamin'ny fanasongadinana manokana ny fanomezan'ny fiainana mandrakizay (Jao. 6:22-59).

`Vakio ny Jao. 6:26-51. Ahoana no nampifandraisan'i Jesôsy ny fanomezan'ny fiainana mandrakizay sy ny fitsanganan'ny marina amin'ny maty farany?`

Hevitra fototra telo momba ny fiainana mandrakizay no nasongadin'i Jesôsy tao amin'ny toriteniny. Voalohany, nambarany fa Izy no "mofon 'Andriamanitra dia Ilay midina avy any an-danitra ka manome fiainana ho an 'izao tontolo izao"- Jao. 6:33, 58. Tamin'ny nilazany hoe: "Izaho [ego eimi amin'ny teny grika] no mofon'aina"- Jao. 6:35, 48, dia naneho ny tenany ho ilay "IZAHO" lehibe ao amin'ny Testamenta Taloha i Jesôsy (Eks. 3:14). Faharoa, nanazava Izy fa ao Aminy no ahazoana antoka ny amin'ny fiainana mandrakizay: "izay manatona Ahy" sy "izay mino Ahy" dia hahazo izany fitahiana izany (Jao. 6:35). Ary farany, nampifandraisiny tamin'ny fanomezan'ny tsy fahafatesana ny fitsanganana amin'ny maty amin'ny farany, intelo miantoana no nanomezany toky ireo mpihaino Azy hoe: "ary Izaho hanangana azy amin'ny andro farany."- Jao. 6:40, 44, 54. 

Nanome izao fampanantenana mahatalanjona izao koa i Jesôsy: "Lazaiko aminareo marina dia marina tokoa: Izay mino no manana fiainana mandrakizay."- Jao. 6:47. Araka izany, ny fanomezan'ny fiainana mandrakizay dia efa zava-misy ankehitriny. Tsy midika anefa izany fa tsy ho faty mihitsy ny mpino satria ilay teny hoe "hanangana azy" (Jao. 6:40) dia milaza mialoha ny fiverenana indray amin'ny fiainana aorian'ny fahafatesana. 

Mazava ny sary. Tsy misy afaka ny hanana fiainana mandrakizay isika raha tsy eo i Kristy. Saingy na dia efa nanaiky an'i Kristy aza isika no sady manana toky ny amin'ny fiainana mandrakizay, dia mitoetra ho mety maty ihany ankehitriny ary vokatr'izany dia iharan'ny fahafatesana voajanahary. Hanangana antsika i Jesôsy amin'ny fiaviany fanindroany ary amin'izany fotoana izany no hanomezany antsika ny fanomezan'ny tsy fahafatesana izay efa antsika rahateo taloha. Azo antoka izany fanomezana izany, tsy noho ny fiheverana ny tsy fahafatesan'ny fanahy fa noho ny amin'ny fahamarinan'i Jesôsy izay tonga amintsika noho ny finoana Azy. 

`Saino ny amin'ny tenin'i Jesôsy manao hoe: raha mino Ahy ianareo dia manana (amin'izao fotoana izao indrindra) ny fiainana mandrakizay! Ahoana no hanampian'izany fampanantenana mahafinaritra izany anao hiatrika ny zava-misy mahonena amin'izao fiainana an-tany izao, dia ny fahafatesana, na dia mandalo fotsiny aza izany? `