---
title:   "'Ho avy indray aho'"
date:   14/11/2022
---

`Vakio ny Jao. 14:1-3. Efa ho 2000 taona izao no nompanantenan'i Jesôsy  fa ho avy indray Izy, Ahoana no ahazoantsika manampy ny hafa hahita fa, no dia eo aza ny halavam-pofoana (izay tsy dia misy heviny loatra), io fampanantenana io dia manan-kery na dia amin'izao taranaka misy antsika izao aza, izay mifanalavitra amin'ny fotoana nilazan'l Jesôsy izany?`

Inefatra no nilazan' i Jesosy ao amin'ny bokin'ny Apokalipsy hoe: "Ho avy faingana Aho" (Apok. 3:11; Apok. 22:7, 12, 20). Ny fiandrasana ny fiaviany tsy ho ela no hery nanosika ny iraka nampanaovina ny fiangonan'ny apostoly sy nameno fanantenana ny fiainan'ireo Kristianina tsy voatanisa nandritra ny taonjato maro.. Efa maty ireo taranaka nifandimby saingy tsy mbola nitranga ny fisehoan-javatra nampanantenaina. Araka izany dia maro no manontany tena: Mandra-pahoviana no mbola tokony hitoriantsika fa "ho avy tsy ho ela i Jesôsy"? Niteraka fiandrasana tsy araka ny tokony ho izy ve ireo teny ireo? (Jereo ny 2 Pet. 3:4.)

Kristianina maro no nitaraina ny amin'io "fahelana" io (ampitahao amin'ny Mat. 25:5). Ahoana anefa no ahafantarantsika fa "fahelana" maharitra izany? Oviana no fotoana "mety" ny amin'ny fiverenan'i Kristy? Tokony ho tamin'ny 50 taona lasa ve izany, na 150 na 500? Ny tena zava-dehibe dia ny fampanantenan'ny Baiboly manao hoe: "Ny Tompo tsy mahela ny teny fikasany, araka izay ataon'ny sasany ho fahelany; fa mahari-po aminareo Izy, ka tsy tiany hisy ho very, fa mba ho tonga amin'ny fibebahana izy rehetra."- 2 Pet. 3:9. 

Na dia taonjato maro aza no lasa hatramin'ny niakaran'i Jesosy tany an-danitra dia manan-kery hatrany, eny fa na dia ankehitriny aza, ny fampanantenana ny amin'ny fiaviany indray. Nahoana? Satria ny hany ananantsika dia ny fiainantsika fohy dia fohy (Sal. 90:10), arahin'ny fialan-tsasatra tsy ahatsiarovana na inona na inona ao am-pasana (Mpitt. 9:5, 10) ary aorian'izany ny fitsanganana farany, izay tsy hahafahana manova izay ho anjarantsika intsony (Heb. 9:27). Momba ny maty tsirairay avy (araka izay voalaza tao amin'ny lesona fahatelo), satria matory ary tsy mahatsiaro tena ny maty rehetra, ny fiavian'i Kristy fanindroany dia miseho fotoana fohy monja ihany taorian'ny nahafatesany. Ho anao, ho an'ny fanandramanao manokana (tahaka ny ho an'ny vahoakan'Andriamanitra rehetra amin'ny vanim-potoana rehetra) ny fiverenan'i Kristy dia fotoana fohy monja aorian'ny fahafatesana. Vetivety tokoa izany, sa tsy izany?

Ny andro rehetra izay mandalo dia mampanakaiky antsika kokoa amin'ny fisehoan' i Jesôsy Kristy Tompo be voninahitra eny amin'ny rahon'ny lanitra. Na dia tsy fantatsika aza ny fotoana hiaviany dia azontsika atao ny mahazo antoka fa ho avy Izy ary izany no tena zava-dehibe. 

`Pasitora iray no nanao toriteny nilaza fa tsy mihevitra ho zava-dehibe ny andro hiverenan'i Kristy izy. Ny hany manan-danja aminy dia ny fiverenan'i Kristy. Ahoana no fiasan'izany lajika izany aminao ary ahoana no hanampian'izany anao rehefa kivy ny amin'ny tsy mbola iavian'i Kristy ianao? `