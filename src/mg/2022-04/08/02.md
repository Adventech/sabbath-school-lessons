---
title:  "Fanantenana any ambadik'ity fiainana ity"
date:   13/11/2022
---

Ilay mpahay tantara grika fahiny, Herodote, (taonjato fahadimy TLK) dia nanoratra ny amin'ny foko iray izay manomboka vanim-potoana fisaonana rehefa misy zaza teraka, ho fanehoana sahady ny fijaliana izay hatrehin'ilay zaza rahatrizay amin'ny androm-pahalehibeazany izany. Mitombina ihany izany fombafomba izany na dia toa hafahafa amintsika aza.

Arivo taona taty aoriana dia nisy dokambarotra amerikanina iray tamin'ny fiantombohan'ny taonjato faha-20, nanao hoe: "Inona no antony hahavelomana raha folo dôlara dia ahavitana mandevina anao?"

Fantatsika fa mety ho sarotra ny fiainana na dia mino an'Andriamanitra sy ny fanantenana ny amin'ny mandrakizay aza isika. Eritrereto anefa ny hasarotr'izany ho an'ireo izay tsy manana fanantenana any ambadiky ny fisiana fohy no sady mazana feno olana eto an-tany. Mpanoratra lahika mihoatra ny iray no nanao famakafakana ny amin'ny maha-tsinontsinona ny fisian'olombelona, satria tsy hoe ho faty daholo fotsiny isika fa velona ao anatin'ny fahatsapana fa ho faty. Ary izany fahatakarana izany no mahatonga ny tetikasan'olombelona rehetra, izay matetika sarotra sy mampangirifiry ny tena, ho tsy misy heviny. Milaza ny mpandinika iray fa ny olombelona dia tsy inona fa «sombi-nofo simba eo amin'ny taolana andalam-paharavana» ihany. Toa mampihoron-koditra izany saingy averina indray fa sarotra ny miady hevitra ny amin'ny lojika.

Marina tokoa fa mifanohitra amin'izany rehetra izany, dia manana ny fampanantenan'ny Baiboly ny amin'ny fiainana mandrakizay ao amin'i Jesôsy isika. Ary izao no fanalahidy: manana izany fanantenana izany ao amin'i Jesôsy sy izay atolotry ny fahafatesany sy ny fitsanganany tamin'ny maty ho antsika isika. Raha tsy izany, inona no fanantenana ananantsika? 

`Vakio ny 1 Kôr. 15:12-19. Inona no lazain'i Paoly eto momba ny fifandraisana ety eo amin'ny fitsanganan'i Kristy tamin'ny maty sy ny fanantenan'ny fitsanganantsika amin'ny maty?`

Mazava ny ambaran'i Paoly: mifandray tsy azo sarahina amin'ny fitsanganan'i Kristy amin'ny maty ny fitsanganantsika. Ary raha tsy mitsangana amin'ny maty isika dia midika izany fa tsy nitsangana tamin'ny maty i Kristy, ary raha tsy nitsangana i Kristy, dia ahoana ary? "Foana ny finoanareo; ary mbola ao amin'ny fahotanareo ihany ianareo". Raha lazaina amin'ny teny hafa izany dia izao: raha maty isika dia mitoetra ao amin'ny fahafatesana ary ho mandrakizay izany; noho izany dia tsy misy heviny izany rehetra izany. Izao aza no lazain'i Paoly ao amin'ny 1 Kôr. 15:32: "Raha tsy hatsangana ny maty, dia aoka isika hihinana sy hisotro, fa rahampitso dia ho faty."

Raha izao fisiantsika ankehitriny amin'ny maha-voalohan-tsela ("protoplasme") mifototra amin'ny karbona izao ihany no hany zava-misy, ary raha "fitopolo taona" (raha tahiny mahatratra izany isika, mihoatra izany raha tsy mifoka sy tsy mihinana sakafo tsy mahasalama) no hany mba ananantsika – dia tsy mora ny toerana misy antsika. Tsy mahagaga raha nanampy izao teny izao i Ellen G. White hoe: "Zava-drehetra ho antsika ny lanitra, ary raha verintsika ny lanitra dia verintsika ny zava-drehetra". — SDG, t. 349. 

`Eritrereto ny maha-sarobidy ny fanantenana sy ny finoantsika. Nahoana isika no tokony hanao izay rehetra azontsika atao, noho ny fahasoavan'Andriamanitra, mba hitehirizana izany? `