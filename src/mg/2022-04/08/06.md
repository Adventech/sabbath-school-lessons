---
title:  Fiarahana mandrakizay
date:   17/11/2022
---

`Vakio ny 1 Kôr. 15:51-55. lnona ny "zava-miafina" (1 Kôr. 15:51) hazavain'i Paoly eto?`

Milaza ny mpitoriteny malaza sasany fa io "zava-miafina" io (1 Kôr. 15:51) dia "fampiakarana miafina" ny fiangonana, izay tokony hitranga fito taona mialoha ny fiavian'i Kristy fanindroany be voninahitra. Amin'io "fampiakarana miafina" io dia entina any an-danitra tampoka, mangingina sy miafina ireo mpino kristianina raha toa ka mijanona eto manontany tena ny amin'izay manjo azy ny hafa rehetra. Mety tsy ho hitan'ny olona tampoka ny mpamily ny fiara andehanany satria alaina ho any an-danitra ilay mpamily ary ny hany sisa "tavela dia ny fitafiany". Ny "Left Behind", andian-tantara miisa 16 izay nahitana fahombiazana tokoa dia navadika ho horonantsary miisa efatra izay nampiroborobo izany fampianaran-diso izany ary nampahafantatra izany tamin'ny olona an-tapitrisa.

Mazava loatra fa tsy misy andalan-teny ao amin'ny Baiboly manohana izany fanavahana artifisialy eo amin'ny fampiakarana sy ny fiavian'i Kristy fanindroany izany. Ny "zava-miafina" izay lazain'i Paoly eto dia tsy inona fa ny fanovana ireo marina izay velona hiaraka amin'ireo marina atsangana amin'ny maty, amin'ny fiavian'i Kristy fanindroany. Izany no "fampiakarana". Tsy misy "fampiakarana miafina" satria ny fiavian'i Kristy fanindroany dia ho hitan'ny maso rehetra (Apôk. 1:7), ary rehefa maneno ny trompetra amin'ny fiverenan'i Kristy dia hatsangana ny maty ary hovana ny velona. Kôr. 15:51,52). 

Fihaonana mahatalanjona indrindra izay tsy mbola nisy toy izany no hiseho amin'ny fiavian'i Kristy fanindroany. "Fa vetivety, toy ny indray mipi-maso" no hanovana ireo olo-marina velona (1 Kôr. 15:52). Amin'ny feon'Andriamanitra dia homem-boninahitra izy ireo; tonga tsy mety maty izy ireo, ary akarina hihaona amin'ny Tompony eny amin'ny habakabaka miaraka amin'ireo olo-masina natsangana tamin'ny maty. "Hangonin'ireo [anjely] ny olom-boafidy avy amin'ny vazan-tany efatra hatramin'ny faravodilanitra rehetra"- Mat. 24:31.

"Entin'ny anjely masina ho eny an-trotroan-dreniny ny zanany madinika. Tafaray ny mpisakaiza nosarahin'ny fahafatesana ela, tsy hisaraka intsony, ary mandredona hiram-pifaliana izy ireo raha miara-miakatra ho any amin'ny tananan'Andriamanitra." – HM, t. 671 (ed 1983).

`Fampanantenana mahatalanjona loatra izany, hafa amin'izay efa fantatsika, ka sarotra amintsika ny hahatakatra azy. Saingy eritrereto ny fidadasik'izao tontolo ary rehetra izao, sy ny fahasarotan'ny firafitry ny fiainana eto an-tany izay tsy mampino. Vavolombelon'ny herin'Andriamanitra mahagaga ny famoronana. lnona no ampianarin'izany rehetra izany antsika momba ny herin'Andriamanitra izay hanova ny velona sy hanangana ny maty amin'ny fiavian'i Jesôsy fanindroany? `