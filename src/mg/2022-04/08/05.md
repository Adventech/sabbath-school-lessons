---
title:  "Amin'ny feon'ny trompetra"
date:   16/11/2022
---

Resy lahatra ireo Tesalonianina fa ny fiainana mandrakizay dia homena ireo izay velona mandra-pahatongan´ny fiavian'i Jesôsy fanindroany ihany. "Notandremany fatratra anefa ny ain'ny sakaizany, sao maty izy ka very ny fitahiana izay banjininy ho azo amin 'ny fiavian'ny Tompony. Nefa nifandimby lasa tsy teo aminy intsony ireo malalany, ka nitebiteby ny Tesaloniana nijery farany ny endrik'ireo olony maty, ary saika tsy sahy nanantena akory ny hihaona aminy any amin'ny fiainana ho avy." – VM, t. 225 (ed 1988).

`Vakio ny 1 Tes. 4:13-18. Ahoana no nanitsian'i Paoly izany hevi-diso izany?`

Misy fironana ara-tantara tokony ho fantatra ao amin'ny andalan-teny hoe: "hitondran'Andriamanitra izay efa nodi-mandry tao amin'i Jesôsy hiaraka aminy."- Tes. 4:14. Maro amin'ireo izay manaiky ny foto-kevitry ny tsy fahafatesan'ny fanahy no milaza fa hitondra ireo fanahin'ny olona marina maty izay efa miaraka amin'Andriamanitra any an-danitra hiaraka Aminy i Kristy amin'ny fiaviany fanindroany. Araka izany dia afaka ny hitambatra amin'ireo vatany nitsangana tamin'ny maty avy ireo fanahy. Saingy tsy mifanaraka amin'ny fampianaran'i Paoly ankapobeny mahakasika io lohahevitra io ny fanazavana toy izany.

Vakio ny tenin'ity teolojianina tsy Advantista ity ny amin'ny tena hevitr'io andininy io: "Izao no antony nahafahan'ireo Kristianina tao Tesalonika nanana fanantenana raha nitomany ireo mambra maty tao amin'ny fiangonany izy ireo: Andriamanitra ' hitondra' azy ireo, izany hoe, hanangana ireo mpino efa maty Izy ka hanao izay hanatrehan'izy ireo ny fiavian'i Kristy, mba 'hiaraka Aminy' izy ireo. Midika izany fa tsy ho diso anjara amin'ny fiavian'i Kristy fanindroany ireo mpino efa nodimandry, fa "hiaraka Aminy" ka hahita ny voninahitra mifandraika amin'ny fiaviany tahaka ireo mpino mbola velona." — Jeffrey A. D. Weima, 1-2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), t. 319.

Raha toa efa miaraka amin'ny Tompo any an-danitra ny fanahin'ireo olo-marina maty dia tsy ho nilain'i Paoly ny hilaza fa fanantenana kristianina ny fitsanganana amin'ny maty amin'ny farany; ho nilaza fotsiny izy fa efa miaraka amin'ny Tompo ireo olo-marina. Izao anefa no nambarany: "izay efa nodi-mandry tao amin'i Jesosy" dia hitsangana amin'ny maty amin'ny andro farany (1 Tes. 4:14).

Nitondra fampaherezana ho an' ireo Tesalonianina nisaona ny fanantenana ny fitsanganana amin'ny maty amin'ny farany. Izany fanantenana izany dia afaka manampy antsika hiatrika amin-toky ireo fotoana mampahory izay handrombahan'ny fahafatesana amintsika ireo malalantsika. 