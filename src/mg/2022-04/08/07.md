---
title:  Fianarana fanampiny
date:   18/11/2022
---

**Vakio ny VM, "Ireo taratasy ho an'ny Tesaloniana", tt. 223-233 (ed 1988); "Antsoina hanatratra tanjona ambony tt. 271-281.**

Izao no nosoratan' i Stephen Cave: "Fantatr'ireo Rômanina tsara fa ninoan'ny Kristianina fa hivoaka ny fasany izy ireo indray andro any ka nanao izay rehetra azony natao hanesoana izany fanantenana izany sy hampitsaharana izany izy ireo. Ny tatitra iray ny amin'ny fanenjehana tao Gaule tamin'ny taona 177 amin'izao vanim-potoana iainantsika izao dia milaza fa notapahin-doha aloha ireo maritiora, ary avy eo dia navela ho any ivelan'ny fasana nandritra ny enina andro ny fatiny mialoha ny handorana azy ireo ary natsipy tao amin'ny renirano Rhône ny lavenona - `Hojerentsika ankehitriny raha hitsangana amin'ny maty izy ireo' hoy ny nambaran' ireo Rômanina araka izay notantaraina. " — Stephen Cave, Immortality: The Quest to Live Forever and How It Drives Civilization (New York: Crown Publishers, 2012), tt. 104, 105.

Tsy zava-dehibe izany ohatra kely ny amin'ny fisalasalana ara-teolojia izany na dia mampalahelo aza: tsy nanaporofo na inona na inona ny amin'ny fampanantenan'ny Baiboly momba ny fitsanganana amin'ny maty izany. Ny Hery izay nanangana an'i Jesôsy  tamin'ny maty dia afaka manao toy izany koa amintsika, na ahoana na ahoana ny toetry ny vatantsika. Namorona sy nanohana izao tontolo ary rehetra izao izany Hery izany, koa azo antoka fa afaka hanova ny velona sy hanangana ny maty Izy.

"Toy izany koa no hitondran'Andriamanitra izay efa nodi-mandry tao amin'i Jesôsy hiaraka aminy", hoy i Paoly (1 Tes. 4:14). Betsaka no manazava io teny io ka milaza fa hoentin'i Kristy miaraka Aminy avy any an-danitra izay efa nodi-mandry; nefa izao no lazain 'i Paoly: tahaka ny nitsanganan'i Kristy tamin'ny maty, dia tahaka izany koa no hiantsoan 'Andriamanitra ireo izay efa nodi-mandry hivoaka ny fasany, ka hakarina hiaraka Aminy any an-danitra. Fampiononana sarobidy loatra! Fanantenana be voninahitra! Tsy ho an 'ny fiangonana tao Tesalonika ihany, fa ho an'ny Kristiana rehetra na aiza na aiza misy azy." - VM, tt. 226, 227 (ed 1988). 

### FANONTANIANA HIFANAKALOZAN-KEVITRA: 

`1. Izao no nolazain'ny olona iray: "Mipaoka anao ny fahafatesana.... Ny hoe voapaoka tanteraka, ny momba anao sy ny sisa, dia mitarika ho amin'ny fanafoanana ny hevitry ny fiainanao". Marina izany voalazany izany. Inona ary ny fanantenana ananantsika manoloana izany tsy fisian-kevitry ny fiainantsika izany?`

`2. Ahoana no ahafahantsika mampirindra ny filana ny fitomboana ho amin'ny fahatanterahana (Rôm. 3:12-16) amin'ny hoe amin'ny fiavian'i Kristy fanindroany vao hahazo ny toefra tsy mety lo sy tsy misy fahotana isika (1 Kôr. 15:50-55)?`

`3. Ahoana no ahazoantsika manampy olona iray izay voasariky ny fiheverana momba ny "fampiakarana miafina" hahita ny maha-diso izany fampianarana izany.`

`4. Vakio indray ny 1 Kôr. 15:12-19. Inona ao amin'ireo andininy ireo no maneho porofo mahery vaika ny amin'ny fampianarana fa ny maty dia matory fa tsy any an-danitra miaraka amin'i Jesôsy? Ahoana no mampitombina ireo andininy ireo raha toa ka any an-danitra miaraka amin'i Jesôsy ireo olo-marina maty ankehitriny? `