---
title:  Ny hevitry ny hazo fijaliana
date:   03/11/2022
---

`Vakio ny 1 Kôr. 1:18-24. Inona no Iazain'i Paoly mikasika ny hazo fijaliana, ary ahoana no ampifanoherany izany amin'ny "fahendren'izao tontolo izao"? Nahoana no zava-dehibe tokoa ny hafatry ny hazo fijaliana, eny fa na dia amin'izao fotoana izao aza, rehefa manjaka amin'ny "fahendren'izao tontolo izao" ny "fitiavan-karena" (ny fiheverana fa ny zava-misy rehetra dia tsy inona fa ara-nofo, izay midika fa tsy misy Andriamanitra na ny fisian'ny hery ambonin'ny an'olombelona)?`

Ny hazo fijalian'i Kristy no ivon'ny tantaran'ny famonjena. "Na ny mandrakizay aza dia tsy ampy andrefesana ny halalin'ny fitiavana naseho teo amin'ny hazo fijalian'i Kalvary. Teo no nifanatrehan'ny fitiavan'i Kristy tsy mety lany sy ny fitiavan-tenan'i Satana tsy misy fetra". — Stephen N. Haskell, The Cross and Its Shadow (South Lancaster, MA: Bible Training School, 1914), t.

Raha nanolotra ny ainy tamim-panetren-tena ho vidim-panavotana ho an'ny taranak'olombelona i Kristy, dia nosaronan'i Satana fahoriana sy fijaliana Izy. Tsy maty tamin'ny fahafatesana tahaka izay tsy maintsy atrehin'ny olombelona rehetra i Kristy. Ny fahafatesana faharoa no natrehiny mba tsy handalo amin'izany izay rehetra manaiky Azy.

Misy lafiny manan-danja maro tokony hotsarovantsika momba ny hevitry ny hazo fijaliana. Voalohany, ny hazo fijaliana no fanambarana faratampony ny fahamarinan'Andriamanitra momba ny fahotana (Rôm. 3:21-26). Faharoa, ny hazo fijaliana no fanehoana faratampony ny fitiavan'Andriamanitra ny mpanota (Rôm. 5:8). Fahatelo, ny hazo fijaliana no loharanon-kery lehibe hanapahana ny fatoran'ny fahotana (Rôm. 6:22, 23; 1 Kôr. 1:17-24). Fahefatra, ny hazo fijaliana no hany fanantenana ho antsika ny amin'ny fiainana mandrakizay (Fil. 3:9-11; Jao. 3:14-16; 1 Jao. 5:11,12). Ary fahadimy, ny hazo fijaliana no hany fanefitra hisorohana ny fikomiana amin'ny hoavy eo amin'izao rehetra izao (Apôk. 7:13-17, Apok. 22:3).

Tsy misy amin'ireo fahamarinana lehibe momba ny hazo fijaliana ireo ho hitan'ny "fahendren'izao tontolo izao". Mifanohitra amin'izany aza, taloha sy amin'izao fotoana izao, ny fitoriana ny amin'ny hazo fijaliana dia "fahadalana" ho an'ny fahendren'izao tontolo izao izay matetika no tsy miaiky akory ny fahamarinana tena izy: ny fisian'ny Mpamorona (jereo ny Rôm. 1:18-20).

Ny teny grika hilazana ny "hadalana" dia mifandray amin'ny teny anglisy "moron" (adala); izany hoe, ny fitoriana ny hazo fijaliana dia "moron" araka ny "fahendren'izao tontolo izao". Tsy afaka ny hahafantatra an'i Jesôsy na ny famonjena izay atolony antsika tamin'ny alalan'ny fahafatesany ho fisoloana teo amin'ny hazo fijaliana ny fahendren'izao tontolo izao.

`Na inona na inona ny tombambidy azon'ny "fahendren'izao tontolo izao" atolotra, nahoana isika no tsy tokony hamela izany hanembantsembana ny zavatra inoantsika momba an'i Jesôsy sy ny fanantenana izay natolotra antsika tamin'ny alalan'ny "fahadalan'ny fitorian-teny" - 1 Kôr. 1:21?`