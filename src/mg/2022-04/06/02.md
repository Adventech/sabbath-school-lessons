---
title:  "Hatramin'ny nanorenana izao tontolo izao"
date:   30/10/2022
---

`Vakio ny Apôk. 13:8, Asa. 2:23, sy ny 1 Pet. 1:19, 20. Ahoana no ahafahana milaza fa "novonoina hatramin'ny nanorenana izao tontolo izao" i Kristy? "`

"Ary hiankohoka eo anoloany ny olona rehetra monina ambonin'ny tany, dia izay tsy manana ny anarany voasoratra eo amin'ny bokin'ny fiainan'ny Zanak 'ondry, Izay voavono hatramin'ny nanorenana izao tontolo izao."- Apok. 13:8. Ny tena zava-dehibe ho antsika eto dia ny hoe "voavono hatramin'ny nanorenana izao tontolo izao" i Kristy. Mazava loatra fa ilaintsika ny mahatakatra izany amin'ny heviny ara-tandindona (feno tandindona ao amin'ny bokin'ny Apôkalipsy) satria an'arivo taona taorian'ny famoronana ny tany vao nohomboana tamin'ny hazo fijaliana i Kristy. Izao no lazain'io andalan-teny io: efa napetraka talohan'ny famoronana izao tontolo izao ny planin'ny famonjena. Ary ny ivon'izany drafitra izany dia ny fahafatesan'i Jesôsy, ilay Zanak'ondrin'Andriamanitra, eo amin'ny hazo fijaliana.

`Vakio ny Tit. 1:2. inona no ampianarin'io andininy io antsika momba ny fahelan'ny nametrahana ny drafitry ny famonjena izay, ny fahafatesan'i Kristy no ivon'izany?`

"Ny drafitry ny fanavotana antsika dia tsy noheverina taty aoriana, na nalamina taorian'ny nahalavoan' i Adama. (...) Famelabelarana foto-kevitra izay niorenan 'ny seza fiandrianan'Andriamanitra hatry ny fahagola izany." — IFM, t. 12 (ed 1986). Tao amin'ny saha Edena no nanehoana izany drafitra izany voalohany tamin'i Adama sy i Eva (Gen. 3:15, 21), ary naseho tamin'ny alalan'ireo fanatitra nalatsa-drà tao amin'ny TT izany. Ohatra, raha nizaha toetra ny finoan'i Abrahama Andriamanitra dia nanome ondrilahy mba hatao sorona hisolo toerana an'i Isaka (Gen. 22:11-13). Io fanoloana io dia naneho mazava kokoa ny toetry ny sorona ho fisoloana nataon'i Kristy teo amin'ny hazo fijaliana. Araka izany dia ivon'ny drafi-pamonjena iray manontolo ny fahafatesana ho fisoloana nataon'i Jesôsy, izay naseho ara-tandindona nandritra ny taonjato maro tamin'ny alalan'ny fanaovana sorona biby; tandindon'ny fahafatesan'i Jesôsy teo amin'ny hazo fijaliana amin'ny maha-"Zanak'ondrin 'Andriamanitra izay manaisotra ny fahotan 'izao tontolo izao" Azy (Jao. 1:29) ny tsirairay avy amin'izy ireny. 

`Marina fa mahatsiravina sy feno rà ny fanaovana sorona biby. Saingy nahoana no izany zava-mahatsiravina sy rà izany mihitsy no teboka nokendrena hampianarana antsika momba ny fahafatesan'i Kristy eo amin'ny toerantsika sy ny sanda mampivarahontsan'ny fahotana? `