---
title:  Maty ho antsika Izy
date:   02/11/2022
---

 `Vakio ny Jao. 3:14-18 sy ny Rôm. 6:23. Inona no ampianarin'ireo andininy ireo ny amin'izay nataon'i Kristy ho antsika tamin'ny alalan'ny fahafatesany?`

Izao no nolazain'i Jaona Mpanao batisa rehefa tonga teo amin'ny onin'i Jordana mba hatao batisa i Jesôsy: "Indro ny Zanak'ondrin'Andriamanitra, Izay manaisotra ny fahotan 'izao tontolo izao!"- Jao. 1:29. Io fanambarana io dia manaiky ny maha-Zanak'ondrin'Andriamanitra tena izy an'i Kristy, izay notondroin'ireo fanatitra rehetra tao amin'ny TT. Saingy tsy mahaisotra ny fahotana amin'ny alalan'ny tenany ny biby atao fanatitra (Heb. 10:4). Famelan-keloka nisy fepetra izay miankina amin'ny fahombiazan'ny sorona hataon'i Kristy amin'ny hoavy eo amin'ny hazo fijaliana no nentin'ireny. "Raha miaiky ny fahotantsika isika, dia mahatoky sy marina Izy ka mamela ny fahotantsika sy manadio antsika ho afaka amin'ny tsi-fahamarinana rehetra"- 1 Jao. 1:9.

`Vakio ny Jao. 3:16,17. Inona ny fanantenana lehibe azontsika sintonina avy amin'ireo andininy ireo, indrindra fa rehefa mahatsapa ianao fa mendrika ny homelohina noho ny zavatra ataon ao?`

Mieritrereta ny amin'ny hevitr'izany rehetra izany. I Jesôsy izay namorona izao tontolo izao (Jao. 1:1-3) no nanolotra ny ainy ho an'ny tsirairay avy amintsika ho sorona ho an'ny fahotana; nataony izany rehetra izany mba tsy hanamelohana antsika amin' izay tokony no nanamelohana antsika. Izany no fampanantenana lehiben'ny filazantsara.

Hoy ny nambaran'i Jesôsy Kristy: "Fa toy izao no nitiavan'Andriamanitra izao tontolo izao: nomeny ny Zanani-lahy Tokana" ho faty ho antsika (Jao. 3:16). Saingy tsy tokony hohadinointsika na oviana na oviana fa nanolotra ny tenany an-tsitrapo ho antsika i Kristy (Heb. 9:14). I Lotera dia nanondro ny hazo fijaliana ho "alitara nanoloran' i Kristy ny Tenany sy ny rany ho fanatitra velona sy marina ho an'ny Ray, niaraka tamin'ny fanelanelanana mafana sy ny fitolokoana mafy ary ny ranomaso be sy ny tebiteby, noho ny fitiavana nivaivay tao am-pony (Heb. 5:7)" — Luther's Works, b. 13 (St. Louis, MO: Concordia Publishing House, 1956), t. 319. Maty indray mandeha ho an'ny rehetra Kristy (Heb. 10:10) ary indray mandeha ho mandrakizay (Heb. 10:12) satria ny sorona nataony dia ampy tokoa ary tsy ho very ny heriny.

Ary tsy izany ihany: "Raha tsy nisy afa-tsy fanahy iray ihany aza no nanaiky ny filazantsaran'ny fahasoavany mba hamonjeny iny anankiray iny, dia ho nifidy ny fiainany feno asa mafy sy ny fanetren-tena ary ny fahafatesany feno fahamenarana Kristy." – TMF, t. 82 (ed 1997).

`Avereno vakina ny Jao. 3:16 ka soloy ny anaranao ny teny hoe "izao tontolo izao" sy "Izay rehetra". Ahoana no ianaranao handray ho an'ny tenanao manokana izany teny fikasana mahafinaritra izany, isa-minitra, indrindra rehefa alaim-panahy hanota? `