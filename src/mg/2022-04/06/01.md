---
title:  "Maty ho antsika Izy"
date:   29/10/2022
---

### Hodinihina mandritra ny herinandro: 
Apok. 13:8; Mat. 17:22,23; Mar 9:30-32; Jao. 19:1-30; Rom. 6:23; 1 Kor. 1:18-24.

><p> Tsianjery:</p> 
> "Ary tahaka ny nanandratan' i Mosesy ny menarana tany an-efitra no tsy maintsy hanandratana ny Zanak'olona, mba hanana fiainana mandrakizay izay rehetra mino Azy." — Jao. 3:14,15.

### Fampidirana

Voalaza fa tsy afa-miala amin'ny fahafatesana sy ny hetra isika. Tsy marina tanteraka izany; afaka miala amin'ny hetra ny olona saingy tsy afa-miala amin'ny fahafatesana. Mety azony atao ny mampihemotra taona vitsivitsy ny fahafatesana saingy na ho ela na ho haingana dia tonga mandrakariva izany. Ary satria fantatsika fa toerana iray ihany aloha no hiafaran'ny maty, na ny marina na ny ratsy fanahy, dia zava-drehetra ho antsika ny fanantenana ny fitsanganana amin'ny maty.

Araka izay nolazain'i  Paoly, raha tsy eo izany fanantenana izany "dia very koa izay efa nodimandry ao amin'i Kristy"- 1 Kor. 15:18, zavatra izay toa hafahafa ny milaza azy raha toa ireo izay "nodimandry ao amin'i Kristy" manao zavatra any an-danitra eo anatrehan'Andriamanitra. Araka izany dia ivon'ny finoantsika ny fitsanganan'i Kristy tamin'ny maty satria ao amin'ny Fitsanganany no ananantsika antoka ny amin'ny fitsanganantsika. Saingy nialoha ny nitsanganan'i Kristy tamin'ny maty dia tsy maintsy nandalo fahafatesana Izy. Izany no antony nivavahany raha niaritra ny fahoriana tao i Getsemane, nialoha ny nahafatesany, ka nanao hoe: "Ankehitriny mangorohoro ny fanahiko; ary ahoana no holazaiko: Ray ô, vonjeo Aho ho afaka amin'ity ora ity? Nefa izao no nihaviako ho amin'ity ora ity"- Jao. 12:27. Ny ho faty no antony niaviany.

Hifantoka amin'ny fahafatesan'i Kristy sy ny hevitr'izany ho an'ny fampanantenana ny fiainana mandrakizay isika amin'ity herinandro ity. 

_*Famerenana ny lesona ny sabata 05 Novambra._