---
title:  "Fampidirana momba ny hazo fijaliana"
date:   31/10/2022
---

`Inona ireo fihetsika nasetrin'ireo mpianatra ny filazan'i Jesôsy mialoha ny fijaliana sy ny fahafatesana hanjo Azy, ary inona no ampianarin'ny fihetsik'izy ireo momba ny loza ateraky ny tsy fahatakarana ny Soratra Masina?`

Mat. 16:21-23; Mat. 17:22,23; Mar. 9:30-32; Lio. 9:44,45;  Lio. 18:31-34

Nateraka mba ho faty i Jesôsy ary niaina mba ho faty Izy. Ny dingana rehetra nataony dia nampanakaiky azy tamin'ny sorona lehibe ho fisoloana nataony teo amin'ny hazo fijalian'i Kalvary. Tamin'ny fomba feno no nahatsapany ny iraka nampanaovina Azy ka tsy namela na iza na iza, na inona na inona, tsy hampifantoka Azy amin'izany Izy. Raha ny marina, "ny fiainany rehetra dia fiomanana ho amin'ny fahafatesany teo amin'ny hazo fijaliana" - FCE, t. 382.

Nandritra ny taona farany nanaovany ny asa fanompoany tety an-tany i Jesôsy dia niresaka mazava kokoa tamin'ireo mpianany momba ny fahafatesany tsy ho ela. Toa tsy hain'izy ireo anefa ny nanaiky ny fahamarinan'izay nolazainy taminy, tsy naniry hanaiky izany izy ireo. Feno hevi-diso momba ny anjara asan'ny Mesia tao an-tsain'izy ireo ka ny fahafatesan'i Jesôsy amin'ny maha-Mesia Azy no tsy nosaintsaininy indrindra. Raha fintinina, ny firehan-kevitra diso nananan'izy ireo dia nitarika azy ho amin'ny fijaliana sy fahoriana tsy ilaina.

Efa nilaza tamin'i Nikôdemosy i Jesôsy hoe "Ary tahaka ny nanandratan'i Mosesy ny menarana tany an-efitra no tsy maintsy hanandratana ny Zanak'olona, mba hanana fiainana mandrakizay izay rehetra mino Azy."- Jao. 3:14, 15. Raha tany Kaisaria-Filipo i Jesôsy dia nilaza tamin'ireo mpianany fa "tsy maintsy hankany Jerosalema Izy ka hampijalin'ny loholona sy ny lohan'ny mpisorona ary ny mpanora-dalàna, dia hovonoina, ary hatsangana amin'ny andro fahatelo"- Mat. 16:21. Raha nandalo mangingina tao Galilia (Mar. 9:30-32) ary nandritra ny diany farany ho any Jerosalema (Lio. 18:31-34) i Jesôsy dia nilaza indray tamin'ireo mpianany ny amin'ny fahafatesany sy ny fitsanganany amin'ny maty. Tsy nihaino izany izy ireo satria tsy izany no tiany ho re. Mora amintsika koa ny hanao toy izany.

`Nanana hevi-diso momba ny fiavian'ny Mesia voalohany ny olona, indrindra fa ireo vahoaka voafidin'Andriamanitra. Inona ireo hevi-diso izay misy ankehitriny momba ny fiavian'i Jesôsy fanindroany?`