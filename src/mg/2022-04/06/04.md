---
title:   "'Vita'"
date:   01/11/2022
---

`Vakio ny Jao. 19:1-30. Inona ny hafa-dehibe ho antsika ao amin'ny fanambaran'i Jesôsy hoe "Vita!"?`

Tonga ihany nony farany ilay fotoan-dehibe ho an'i Kristy sy ho an'ny olombelona ary ho an'izao tontolo àry rehetra izao. Tamin'ny fangirifiriana lalina no nitolomany tamin'ny herin'ny maizina. Miadana no nisavany ny lalana tao amin'ny sahan'i Getsemane sy nandalovany tamin' ireo fitsarana tsy rariny mandra-pahatonga teny amin'ny havoan'i Kalvary. Niezaka ny handresy Azy ireo anjelin'ny maizina. Raha nihantona teo amin'ny hazo fijaliana i Jesôsy dia naneso Azy ny lohandohan'ny mpisorona sy ny mpanora-dalàna ary ny loholona nanao hoe: "Ny sasany novonjeny; fa ny tenany tsy hainy vonjena. Mpanjakan'ny Israely Izy, aoka hidina hiala amin'ny hazo fijaliana Izy ankehitriny, dia hino Azy izahay"- Mat. 27:42.

Azon'i Kristy natao ve ny nidina avy teo amin'ny hazo fijaliana ka hamonjy ny Tenany? Eny, azony natao izany saingy tsy naniry ny hanao izany Izy. Tsy namela azy hiala ny fitiavany tsy misy fetra ny olombelona rehetra, ao anatin'izany ireo mpaneso. Raha ny marina, "ireo mpaneso dia anisan'ireo izay nanolorany ny ainy mba hovonjena; ary tsy afaka ny hidina avy eo amin'ny hazo fijaliana Izy ka hamonjy ny Tenany satria nisy nihazona Azy; tsy ireo fantsika no nihazona Azy fa ny fanoloran-tenany hamonjy azy ireo." —Alfred Plummer, An Exegetical Commentary on the Gospel According to S. Matthew (London: Elliot Stock, 1910), t. 397.

Tao amin'ny fahorian'i Kristy dia nandresy ny fanjakan'i Satana i Jesôsy, na dia i Satana aza no nampisy ny toe-javatra izay nitarika ho amin'ny hazo fijaliana, ao anatin'izany ny famadihan'i Jodasy (Jao. 6:70; Jao. 13:2, 27). "Na ahoana na ahoana, amin'ny fomba izay tsy ezahin'ilay mpanoratra ny filazantsara hazavaina, ny fahafatesan'i Jesôsy dia sady asan'i Satana no fomba izay nandrombahan'i Jesôsy ny fandresena manoloana an'i Satana." — George E. Ladd, A Theology of the New Testament, rev. ed (Cambridge, UK; Lutterworth Press, 1994), t. 192.

Raha nanandratra ny feony niteny hoe: "Vita!" i Kristy, tsy ny fahataperan'ny fijaliany ihany no nolazainy tamin' izany fa ny fandreseny tamin'ilay fifanandrinana lehibe nifanaovany tamin'i Satana sy ny heriny ratsy koa indrindra indrindra. "Niara-nihoby ny fandresen'ny Mpamonjy ny lanitra manontolo. Resy i Satana, ary fantany fa very ny fanjakany." – IFM, t. 817 (ed 1986).

Sarotra ny mahatakatra ny fifanoheran-kevitra mahagaga eto: tamin'ny fanalam-baraka tanteraka Ilay Zanak'Andriamanitra no nandrombahany ny fandresena, ho antsika sy ho an'izao tontolo àry rehetra izao, dia ilay fandresena lehibe sy be voninahitra indrindra.

`Eritrereto ny maha-zava-doza ny fahotana izay nilana ny fahafatesan'i Kristy mba hanonerana izany. Inona no tokony hampianarin'izany fahamarinana izany antsika momba ny maha-tsinontsinona ny asantsika mba hahazoana ny fahamendrehana eo anatrehan'Andriamanitra? Inona tokoa moa no azontsika hanampiana izay efa nataon'i Kristy ho antsika? Ento eo amin'ny kilasy ny valinteninao amin'ny Sabata.`