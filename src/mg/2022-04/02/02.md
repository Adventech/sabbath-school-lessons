---
title:  Fanambarana roa mifanipaka
date:   02/10/2022
---

Tonga lafatra izao tontolo izao raha vao nivoaka avy teo am-pelatanan'Andriamanitra (Gen. 1:31). Fanandramana tsy mbola hitan'i Adama sy i Eva ny fahafatesana. Tao anatin'izany tontolon-kevitra izany, dia tonga tao amin'ny Saha Edena Andriamanitra ary nanome fampitandremana hoe: "Ny hazo rehetra eo amin 'ny saha dia azonao ihinanana ihany; fa ny hazo fahalalana ny tsara sy ny ratsy dia aza ihinanana; fa amin'ny andro izay ihinananao azy dia ho faty tokoa hianao"- Gen. 2:16, 17.

Ahoana no anehoan'ny Gen. 2:16, 17 ny maha zava-misy ny fahafahana misafidy tao anatin'ny fahatanterahana tany Edena ? Izany hoe, nahoana no nilain'Andriamanitra ny nampitandrina azy raha toa ka tsy afaka nisafidy malalaka izy ireo?

Fotoana fohy taorian' izany fampitandremana nataon' Andriamanitra izany, dia naka ny endriky ny menarana i Satana ka niditra tao Edena ihany koa. Hitan'i Eva ilay menarana nihinana tamim-pifaliana ilay voankazo voarara kanefa tsy maty. "Ny tenany koa aza efa nihinana tamin'ilay hazo voarara"- PP, t. 54, kanefa tsy nisy na inona na inona nitranga taminy.

`Vakio ny Gen. 3:1-4. Raha mipetraka eo amin'ny toeran'i Eva ianao , ahoana no mety iheveranao fa mandresy lahatra ireo teny ireo.`

Araka ny fihevitr'olombelona dia toa maharesy lahatra kokoa noho ny tenin'Andriamanitra ny hevitr' ilay menarana. Voalohany, tsy nahitana porofo momba ny fisian'ny ota sy ny fahafatesana teo amin'ny tontolo voajanahary hatramin' izany fotoana izany. Faharoa, nihinana ilay voankazo voarara ilay menarana ary nankafy fatratra izany. Nahoana ary i Eva no tsy tokony hanao toy izany koa? Toa manery loatra no sady tsy misy heviny ny baiko nomen'Andriamanitra. 

Indrisy, rehefa nanapa-kevitra nifidy ny iray tamin'ireo fanambarana roa nifanipaka ireo i Eva dia tsy tao an-tsainy ny fitsipika fototra anankitelo: 1) Tsy ny fisainan'olombelona no fomba azo antoka indrindra hanombanana ny zavatra ara-panahy; 2) Mety heverintsika ho tsy mitombina sy tsy misy heviny ny Tenin'Andriamanitra, kanefa marina sy azo itokiana mandrakariva izany; ary 3) misy zavatra tsy hita ho ratsy na tsy mety loatra fa nofidin'Andriamanitra hizahan-toetra ny fankatoavana. Tokony ho takatsika fa tsy toe-javatra indray mandeha tsy miverina eo amin'ny fotoana ny fanandramana niainan'i Eva tao amin'ny saha Edena. Isan'andro ary amin'ny fotoana rehetra dia tsy maintsy misafidy isika: na ny Tenin'Andriamanitra (izay tsy dia tian'ny besinimaro) na ny zava-manintona feno fitaky ny kolontsaina manodidina antsika. Hisy vokany mandrakizay ny safidintsika.

`Ahoana no mampifanohitra ny fampianarana mazava ao amin'ny Baiboly sy ny fomban'izao tontolo izao?`