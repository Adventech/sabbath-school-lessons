---
title:  Ilay lehilahy mpanankarena sy i Lazarosy
date:   20/11/2022
---

`Vakio ny Lio. 16:19-31. Nahoana no tsy fanoritsoritana ara-bakieny ny fiainana aorian'ny fahafatesana io tantara io?`

Misy mpandinika sasany milaza fa ny Lio. 16:19-31 dia tokony horaisina ara-bakiteny, izany hoe fanoritsoritana ny toetry ny maty. Kanefa dia hitarika ho amin'ny tsoa-kevitra tsy ara-Baiboly maro io fomba fijery io, ary hifanohitra amin'ny andalan-teny maro izay efa nodinihintsika.

Voalohany, manjary miaiky isika fa mifanakaiky tokoa ny lanitra sy ny helo ka afaka mifanakalo hevitra ny mponina amin'ireo toerana roa ireo (Lio. 16:23-31). Manjary hihevitra koa isika fa any ankoatra, raha miala sasatra ao am-pasana ny vatana dia mbola misy fanahy ihany mahatsiaro tena, manana "maso", "tanana", "lela" ary mahatsapa hetaheta koa aza (Lio. 16:23,24).

Raha filazalazana ny toetry ny olona rehefa maty io andalan-teny io, dia azo antoka fa tsy ho toeram-pifaliana sy fahasambarana izany ny lanitra satria afaka manara-maso akaiky ny fahoriana tsy misy farany iaretan'ireo havany very ireo voavonjy, ary afaka ny mitafatafa amin'izy ireo aza (Lio. 16:23-31). Ahoana no ahafahan'ny renim-pianakaviana iray ho sambatra any an-danitra raha mahita ny fahorian-janany malalany tsy an-kitsahatra ao amin'ny helo izy? Raha ao amin'ny tontolon-kevitra toy izany dia tsy ho tanteraka mihitsy ny teny fikasan'Andriamanitra fa tsy hisy alahelo, na fitarainana na fanaintainana any (Apôk. 21:4).

Eo anatrehan'izany tsy fifanjohin-kevitra izany dia mpandinika Baiboly maro no mandray ity tantaran'ilay lehilahy manan-karena sy i Lazarosy ity ho fanoharana, ka tsy azo hadika ara-bakiteny avokoa ny tsipirian-javatra rehetra ao anatiny. I George E. Ladd, na dia tsy Advantista aza dia miombonk-kevitra amintsika tokoa raha nilaza" fa io tantara io dia azo inoana fa "fanoharana izay nampiasa ny fomba fisainana jiosy tamin'izany andro izany, ary tsy natao velively hampianarana ny momba ny toetry ny maty". - G. E. L[add], "Eschatology," in The New Bible Dictionary, edited by J. D. Douglas (Grand Rapids, MI: Eerdmans, 1962), t. 388.

Ny fanoharana ny amin'ilay lehilahy manankarena sy i Lazarosy dia maneho fifanoherana manaitra eo amin'ny "lehilahy manan-karena" iray tsara fitafiana sy ny "olo-malahelo ferena anankiray atao hoe Lazarosy" - Lio. 16:19,20. Mampianatra antsika ilay tantara fa (1) ny toerana misy ny olona iray eo amin'ny fiarahamonina sy ny fankasitrahan'izany fiarahamonina izany azy amin'ny ankehitriny dia tsy fepetra hahazoany valisoa amin'ny hoavy, ary (2) ny anjara mandrakizain'ny olona tsirairay avy dia voafaritra eto amin'ity fiainana ity ary tsy azo ovana intsony any amin'ny fiainana any ankoatra (Lio. 16:25,26).

`"Fa hoy Abrahama taminy: Raha tsy mihaino an'i Mosesy sy ny mpaminany izy, dia tsy hety hino izy, na dia misy mitsangana amin'ny maty aza." - Lio. 16:31. Inona ny hafatra tokony hotadidintsika manokana avy amin'ireo teny manan-danja lehibe avy amin'i Jesôsy ireo, mahakasika ny fahefan'ny Baiboly sy ny tokony hasetrintsika izany?`