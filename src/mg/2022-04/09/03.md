---
title:  "'Anio no hihaonanao amiko any paradisa'"
date:   21/11/2022
---

Anisan'ny andininy ampiasaina matetika indrindra ao amin'ny Baiboly hiezahana hanaporofoana ny tsy fahafatesan'ny fanahy ny Lio. 23:43 - "Dia hoy Jesôsy taminy: Lazaiko aminao marina tokoa: Anio no hihaonanao amiko any Paradisa." Saika ny dikantenin'ny Baiboly rehetra (afa-tsy vitsivitsy ihany) no mandika io lahatsoratra io amin'ny fomba mitovy, ka toa milaza fa tamin'io andro nahafatesan'i Kristy io mihitsy no nihaona tany am-paradisa i Kristy sy ilay jiolahy. Tsy tokony ho gaga anefa isika satria mpandinika ny Baiboly izay mino ny foto-pinoana momba ny tsy fahafatesan'ny fanahy no nanao ireo fandikan-teny ireo. Saingy izany ve no mety indrindra handikana io lahatsoratra io?

`Ampitahao amin'ny Jao. 20:17 sy ny Jao. 14:1-3 ny Lio. 23:43. Ahoana no tokony hahatakarantsika ny toky nomena ilay jiolahy teo amin'ny hazo fijaliana raha ny tenin'i Jesôsy tamin'i Maria Magdalena sy ny teny fikasana nataon'i Jesôsy tamin'ny mpianany no heverina?`

Ny fiheverana fa niakatra ho any am-paradisa (na ny lanitra) i Kristy sy ilay jiolahy niova fo tamin'io andro io ihany dia mifanohitra amin'ireo tenin'i Jesôsy tamin'i Maria Magdalena taorian'ny nitsanganany tamin'ny maty izany, izay milaza fa tsy mbola tany amin'ny Ray na tany an-danitra Izy (Jao. 20:17). Io fahadison-kevitra io koa dia mifanohitra ny teny fikasana nataon'i Jesôsy tamin'ny mpianany, izay milaza fa tsy horaisina ho any an-danitra izy ireo raha tsy amin'ny fiaviany fanindroany (Jao. 14:1-3).

Ny olana ao amin'ny Lio. 23:43 dia ity: mifandray amin'ilay matoanteny izay manaraka azy ( "hihaonako') ve ny tambinteny "anio" (Grika sèmeron) sa amin'ilay matoanteny mialoha azy ("lazaiko')? Miaiky i Wilson Paroschi fa "rehefa dinihina ny momba ny fitsipi-pitenenana" dia saika tsy hay faritana hoe iza amin'ireo roa ireo no tena marina. "Fanaon'i Lioka anefa ny mampifandray io tambinteny io amin'ny matoanteny eo alohany. Hita in-14 amin'ny 20 izany amin'ny fampiasany ny teny hoe sémeron ao amin'ny bokin'i Lioka sy ny Asan'ny apôstôly." — Wilson Paroschi, "The Significance of a Comma: An Analysis of Luke 23:43," in Ministry, June 2013, t. 7.

Noho izany, ny famakiana tsotra indrindra ny Lio. 23:43 dia ho toy izao: "Lazaiko aminao marina tokoa anio, hihaona amiko any Paradisa ianao." Raha izany no izy, ny fiteny hoe "Lazaiko aminao anio" dia manantitrantitra ny maha-zava-dehibe tamin'io fotoana io indrindra ilay fanambarana hoe: "hihaona amiko any am-paradisa ianao." Izany hoe nampanantena azy i Jesôsy tamin'io fotoana io fa ho voavonjy izy.

`Vakio ny tantaran'ilay jiolahy niova fo (Lio. 23:39-43) izay na dia mpanota sy tsy nanana na inona na inona hatolotra an'Andriamanitra aza, dia nampanantenain'i Kristy ny fiainana mandrakizay. Ahoana no anehoan'io tantara io amin-kery ilay fahamarinana lehibe momba ny famonjena amin'ny alalan'ny finoana irery ihany? Inona no itoviantsika amin'io jiolahy io? Inona no maha-samihafa antsika aminy?`