---
title:  "Mitory teny amin’ireo fanahy ao an-tranomaizina"
date:   23/11/2022
---

`Vakio ny 1 Pet. 3:13-20. Ahoana no nitorian'i Kristy teny "tamin'ireo fanahy tao an-trano-maizina tamin'ny andron'i Noa"? (Jereo koa ny Gen. 4:10).`

Ireo mpanao famakafakana izay mino ny tsy fahafatesan'ny fanahy dia manoritsoritra mandrakariva fa nitoriteny "tamin 'ireo fanahy tao an-trano-maizina" i Kristy (1 Pet. 3:19) raha mbola niala sasatra tao am-pasana Izy. Ho azy ireo, dia nankany amin'ny helo ny fanahin'i Jesôsy , Izay tsy mbola tonga nofo, ary nitoriteny tamin'ny fanahin'ireo olona (tsy misy vatana) niaina talohan'ny Safodrano.

Tsy azo ekena ara-Baiboly anefa io hevitra noforonin'ny saina io satria rehefa maty ny olona dia tsy misy fotoana hafa intsony azo hahararaotina hamonjena azy (Heb. 9:27,28). Noho izany, nahoana moa i Jesôsy no hitory teny amin'izay tsy mety hahazo famonjena intsony? Etsy andanin'izany, ary ny zava-dehibe indrindra, dia manohitra ny fampianaran'ny Baiboly io tsangan-kevitra io. Mampianatra mantsy ny Baiboly fa mitoetra ao am-pasana tsy mahalala na inona na inona ny maty mandra-pahatonga ny fananganana azy amin'ny maty amin'ny farany (Job 14:10-12; Sal. 146:4; Mpitt. 9:5,10; 1 Kor. 15:16-18; 1 Tes. 4:13-15). Izao koa, raha milaza marina io andininy io fa nidina ho any amin'ny helo i Jesôsy raha mbola tao am-pasana ny vatany, ka nitoriteny tamin'ireo ratsy fanahy talohan'ny safodrano Izy, dia nahoana no ireo ihany no nandre ny hafatra nentiny? Moa tsy nisy olon-kafa very ve niaraka tamin'izy ireo tao amin'ny helo? Nahoana no ireo fanahy talohan'ny Safodrano ihany no nandre ny toriteniny? 

Tsy mitombina ihany koa ny filazana fa nitoriteny tamin'ireo anjely lavo izay "tsy nanaiky" tamin'ny andron'i Noa i Kristy. Raha lazaina fa "tsy nanaiky" "ireo fanahy tao an-trano-maizina" ireo 'fahiny" (1 Pet. 3:19,20), ny Baiboly kosa dia milaza fa mandraka ankehitriny dia tsy mbola manaiky ireo anjely ratsy ireo (Efes. 6:12; 1 Pet. 5:8). Ankoatra izany, ireo anjely lavo dia "voahazony amin'ny fatorana mandrakizay ao amin'ny maizina ho amin'ny andro fitsarana lehibe" - Joda 6, ka tsy misy azo atao hamonjena azy intsony. Tokony ho voamaritsika fa ao amin'ny 1 Pet. 3, ireo `fanahy tao an-trano-maizina" ao amin'ny and. 19 dia voalaza ao amin'ny and. 20 ho ireo olona velona talohan'ny Safodrano, izay "tsy nanaiky" tamin'ny "andron'i Noa". Ny teny hoe "fanahy" (pneuma amin'ny teny grika) dia ampiasaina ato amin'ity andininy ity sy any amin'ny andininy hafa ao amin'ny Testamenta Vaovao (1 Mir. 16:18; Gal. 6:18), mba hilazana olona velona, afaka mandre sy manaiky ny fanasana ho amin'ny famonjena. Ny teny hoe "ao an-trano-maizina" dia tsy midika ho tranomaizina ara-bakiteny fa ny tranomazin'ny fahotana, izay toerana misy ireo olona tsy mbola nateraka indray (Rôm. 6:1-23; Rôm. 7:7-25).

Ny fitorian-teny nataon'i Kristy tamin'ireo olona velona talohan'ny Safodrano, izay tsy nibebaka, dia tanteraka tamin'ny alalan'i Noa, izay nandray toromarika avy tamin'Andriamanitra (Heb. 11:7) ka tonga "mpitory ny fahamarinana" tamin'ireo mpiara-belona taminy (2 Pet. 2:5). Tao anatin'ny tontolon-kevitra mamaritra ny atao hoe mahatoky no nanoratan'i Petera ireo andininy ireo; tsy famakafakana ny amin'ny toetry ny maty izany tsy akory.