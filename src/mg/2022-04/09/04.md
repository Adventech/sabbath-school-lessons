---
title:  "Hiala ka ho ao amin’i Kristy"
date:   22/11/2022
---

`Vakio ny Fil. 1:21-24 sy ny 1 Tes. 4:13- 18. Oviana i Paoly no nanantena "ho ao amin'i Kristy" (Fil. 1:23), sy "ho any amin'ny Tompo" (1 Tes. 4:17)?`

Ny faniriana hanana fiainana "ao amin'i Kristy" ankehitriny (2 Kôr. 5:17) sy "ho any amin'i Kristy" aorian'ny fiaviany fanindroany (jereo ny 1 Tes. 4:17) no nandrisika an' i Paoly. Ho an'ity apostoly ity, na ny fahafatesana aza dia tsy mahaisotra ny toky ananany fa izy dia an'ny Mpamonjiny sy ny Tompony. Araka ny lazainy ao amin'ny epistily nosoratany ho an'ny Romanina hoe: "fa na fahafatesana, na fiainana (...) dia tsy hahasaraka antsika amin'ny fitiavan'Andriamanitra izay ao amin'i Kristy Jesôsy Tompontsika." - Rom. 8:38,39. "Fa raha velona isika, dia velona ho an'ny Tompo; ary raha maty isika, dia maty ho an 'ny Tompo; koa amin 'izany, na velona na maty isika, dia an'ny Tompo ihany." - Rom. 14:8. 

Miaraka amin'izany toky izany ao an-tsainy no iresahan' i Paoly momba ireo mpino izay efa maty, ka nataony hoe "efa nodi-mandry tao amin'i Jesôsy " - 1 Tes. 4:14 izy ireo, ary hatsangana amin'ny fiavian'i Kristy fanindroany mba handray ny fiainana mandrakizay (1 Kôr. 15:16-18; 1 Tes. 4:13-18).

Raha nilaza i Paoly fa "maniry hiala ka ho ao amin'i Kristy" - Fil. 1:23, midika ve izany fa aorian'ny fahafatesany dia handeha hiara-monina amin'i Kristy avy hatrany ny fanahiny, ao anatin'ny fahatsiarovan-tena tanteraka? Tsy izany velively. Ao amin'io lahatsoratra io dia "milaza ny faniriany hiala amin'ity fiainana mikorontana ity i Paoly mba ho any amin'i Kristy, kanefa tsy milaza fe-potoana izay mety hiseho eo anelanelan'ireo trangan-javatra roa ireo izy. Tsy mampianatra io andininy io fa nihevitra ny ho any an-danitra avy hatrany i Paoly rehefa maty. Mazava tsara ny nolazainy fa tsy handray ny valisoany izy mialoha ny fiavian'i Kristy fanindroany (2 Tim. 4:8).

Raha fintinina dia nilaza izay zavatra ho fantany manaraka i Paoly, aorian'ny fialany (ny fahafatesany), dia ny fiavian'i Kristy eo amin'ny rahon'ny lanitra mba hanangana ny maty izany, ka 'ho any amin'ny Tompo' izy ireo - 1 Tes. 4:17. Tsara ihany koa ny manamarika fa indraindray ataon'ny mpanoratra ny Baiboly indray milaza ny toe-javatra anankiroa kanefa vanim-potoana maharitra no manelanelana azy ireo." — Andrews Study Bible, t. 1555.

Nahoana anefa no aleon'i Paoly maty toy izay velona? Satria izany no ahitany fitsaharana amin'ny fahoriany rehetra, ka tsy hangirifiriany ela intsony amin'ny nofony (1 Mr. 9:27). Ary amin'izany dia ataony izay hahazoana antoka tanteraka fa handray "ny satroboninahitry ny fahamarinana" izy amin'ny fiavian'i Kristy fanindroany - 2 Tim. 4:6-8. Na dia inoana aza fa tsy naniry ny ho faty tsy akory i Paoly, dia fantany kosa izay hitranga aorian'ny fahafatesany. 

`Amin'ny fotoana sarotra indrindra, iza no tsy efa neritreritra fa ho tsara tokoa ny hanakimpy ny maso ao amin'ny fahafatesana, ka ny zavatra manaraka ho tsapa dia ny hoe "ao amin'ny Tompo"? Ahoana no hanampian'izany fierireretana izany antsika hahatakatra izay nolazain'i Paoly ao amin'ny Filipianina? `