---
title:  "Ho velona indray ny olona izay efa maty"
date:   19/10/2022
---

`Vakio ny Isa. 26:14 sy 19. Inona ny fahasamihafana misy eo amin'ireo ho faty mandrakizay (Isa. 26:14; jereo koa ny Mal. 3:19) sy ireo izay hahazo ny fiainana mandrakizay (Isa. 26:19)?`

Ny bokin'i Isaia dia maneho ny tsy fitoviana lehibe misy eo amin'ny fahalehibeazan'Andriamanitra sy ny fahalemen'ny olombelona (jereo ny Isa. 40). Na dia tahaka ny ahitra maina ka malazo ny voniny aza isika dia maharitra mandrakizay ny tenin'Andriamanitra (Isa. 40:6-8). Na eo aza anefa ny maha- mpanota antsika dia azon'ny olona rehetra raisina ny fahasoavan'Andriamanitra mamonjy, ary tonga manan-kery izany na dia amin'ireo jentilisa aza izay mandray ny Fanekeny sy mitandrina ny Sabata (Isa. 56).

Niitatra bebe kokoa ny fanantenan'ny fitsanganana amin'ny maty ao amin'ny bokin'i Isaia. Raha nilaza betsaka ny amin'ny fitsanganana amin'ny maty amin'ny fomba fijerin'ny olona iray manokana ny fanoharana ara-Baiboly teo aloha (Joba 19:25-27; Sal. 49:15; Sal. 71:20), i Isaia mpaminany kosa dia miresaka izany ho toy ny trangan-javatra izay mahakasika ny tenany sy ny fikambanan'ny mpino ao amin'ny fanekena (Isa. 26:19).

Mampifanohitra ny fiafaran'ny ratsy fanahy sy ny marina ny Isa. 26. Eo andaniny, ny ratsy fanahy dia ho ao amin'ny fahafatesana ihany, ary tsy ho velona intsony aorian'ny "fahafatesana faharoa" (Apok. 21:8). Ho fongana tanteraka izy ireo ary ho levona mandrakizay ny fahatsiarovana azy (Isa. 26:14). 10 andalam-teny io no manome lanja ny fampianarana ny amin'ny tsy fisian'ny fanahy mbola velona aorian'ny fahafatesana. Rehefa niresaka ny amin'ny fandringanana farany ireo ratsy fanahy izay hiseho aoriana kely ny Tompo dia nilaza any amin'ny boky hafa fa hodorana tanteraka izy ireo, "ka tsy hasiany miangana, na ny, fakany na ny sampany"- Mal. 3:19.

Eo ankilany, ny marina izay nodimandry dia hatsangana amin'ny maty mba handray ny valisoany voatahy. Asongadin'ny Isa. 25 "fa hofoanany [Jehovah Tompo] tsy hisy mandrakizay ny fahafatesana ary "hamafa ny ranomaso amin'ny tava rehetra" Izy (Isa. 25:8). Hitantsika ao amin'ny Isa. 26 ireto teny manaraka ireto: "Ho velona indray ny olonao izay efa maty, ny fatin'ny oloko hitsangana; koa mifohaza sy mihobia, hianareo izay mandry ao amin'ny vovoka; fa ny andonao dia tahaka ny andon'ny fahazavana, ary ny tany hiteraka ny maty"- Isa. 26:19. Handray anjara amin'ny fanasana feno fifaliana izay homanin'ny Tompo ho an'ny firenena rehetra ny marina izay nitsangana tamin'ny maty (Isa. 25:6). Ny fitsanganana amin'ny maty farany no hampihaona ireo olo-marina rehetra teo amin'ny taona maro nifandimby, anisan'izany ireo malalanao izay nodimandry ao amin'i Kristy. 

`Alaivo sary an-tsaina raha toa isika tsy manana fanantenana sy toky na antony hieritreretana fa ny fahafatesantsika dia tsy fahataperan'ny zavatra rehetra ho antsika. Ary ratsy noho izany, ireo rehetra nahalala antsika dia ho lasa avokoa ary tsy ho ela dia ho tahaka izay tsy nisy akory isika ary tsy nisy heviny akory ny fiainantsika. Inona no ifanoheran'izany fiafarana izany amin'ny fanantenana ananantsika? `