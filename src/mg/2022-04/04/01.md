---
title:  "Ny fanantenana ao amin'ny testamenta taloha"
date:   15/10/2022
---

### Hodinihina mandritra ny herinandro: 
Joba 19:25-27; 1 Tim. 6:16; Sal. 49; Sal. 71; Isa. 26:14,19; Dan. 12.

><p> Tsianjery: </p>
> "Finoana no nanateran' i Abrahama an' i Isaka, raha nizahan-toetra izy; eny, ny zanani-lahy tokana no naterin 'ilay efa nandray tsara ny teny fikasana (...) Fa nihevitra izy fa Andriamanitra dia mahay manangana ny maty, aza; ary hoatra ny avy tamin'izany no nandraisany azy." - Heb. 11:17,19. 

Tsy miorina amin'ny lohahevitra Grika momba ny tsy fahafatesan'ny fanahy ny fanantenana hita ao amin'ny TT fa amin'ny fampianarana ara-Baiboly ny amin'ny fitsanganan'ny maty amin'ny farany. Ahoana anefa no hahafahana mamerina ny vatana efa tsy misy intsony, izay nivadika ho lavenona na simba tamin'ny fomba hafa, ho amin'ny fiainana indray?

Ahoana no hampiverina indray ny maha-izy ny olona efa maty, mety efa ho taonjato na arivo taona lasa aza?

Mitarika antsika hieritreritra ny amin'ny zava-miafin'ny fiainana ireo fanontaniana ireo. Velona isika ary mifaly ny amin'ny fiainana izay omen'Andriamanitra antsika amim-pahasoavana isan'andro. Na dia tsy manomboka mahazo ny fiandohana tsy takatry ny saina momba ny fiainana aza isika dia fantatsika fa tamin'ny voalohany Andriamanitra dia nampisy ny aina avy tamin'ny tsy misy tamin'ny alalan'ny herin'ny Teniny (Gen. 1; Sal. 33:6,9). Araka izany, afaka namorona fiainana teto ambonin'ny tany avy tamin'ny tsy misy (ex nihilo amin'ny teny latina) Andriamanitra tamin'ny voalohany dia nahoana isika no tokony hisalasala ny amin'ny fahafahany hamorona indray ny fiainan'olombelona ary hamerina aminy indray ny maha-izy azy taloha?

Amin'ity herinandro ity isika dia handinika ny amin'ny fomba nivelaran'ny hevitra momba ny fitsanganana amin'ny maty amin'ny farany tamin'ny andron'ny TT, ka hifantoka bebe kokoa amin'ireo fanambarana nataon'i Jôba sy ny mpanao Salamo sasantsasany ary i Isaia sy i Daniela mpaminany. 

_*Famerenana ny lesona ny sabata 22 Oktobra._