---
title:  "Vonjena amin’ny herin’ny fiainan-tsy hita…."
date:   17/10/2022
---

`Vakio ny Sal. 49. Inona no mahatonga ny mpanao salamo hahazo antoka marina ny amin'ny fitsanganana amin'ny maty amin'ny farany (Sal. 49:15), mifanohitra amin'ireo izay maty tsy nanana izany toky izany (Sal. 49:6-14)?`

Milaza momba ny toky sandoka ananan'ny adala ny Sal. 49: "Dia izay matoky ny hareny, sy mirehareha amin 'ny haben'ny fananany"- Sal. 49:6, izay "araka ny anarany no anononany ny taniny"- Sal. 49:11, ary ireo izay mivelona mba hanao soa ny tenany ihany (Sal. 49:18). Mihevitra izy ireo fa haharitra mandrakizay ny tranony sy ny voninahiny ka mivelona araka izany izy (Sal. 49:11,17).

Saingy hadinon'ny adala fa hanjavona ny voninahiny ary ho faty tahaka ny biby izy (Sal. 49:12). "Tahaka ny fanangona ondry no fanangona azy any amin'ny fiainan-tsi-hita; ny fahafatesana no mpiandry azy; (...) city ny bikany ho levona any amin'ny fiainan-tsi-hita, ka tsy hisy fonenany"- Sal. 49:14. 

Araka izay nolazain'i Jôba taonjato maro tany aloha hoe: "Nitanjaka no nivoahako avy tany an-kibo ary mitanjaka no hiverenako any"- Joba 1:21; 1 Tim. 6:7. Ny mpanao salamo dia nanamarika fa rehefa maty ny adala sy ny hendry dia samy mamela "ny fananany ho an 'ny hafa"- Sal. 49:10.

Misy tsy fitoviana lehibe anefa eo amin'izy ireo. Eo andaniny ny adala izay maty na dia miezaka mitoky amin'ny fananany sy ny zava-bitany mandalo ihany aza. Etsy ankilany, ny hendry dia mahita ny any ankoatry ny tantaran'olombelona sy ny fonjan'ny fasana, ny valisoa be voninahitra izay notehirizin'Andriamanitra ho azy (1 Pet. 1:4). Ny fisaintsainana izany no nahatonga ny mpanao salamo nilaza tamin-toky hoe: "Fa Andriamanitra kosa hamonjy ny aiko amin'ny herin'ny fiainan-tsi-hita, satria handray ahy Izy"- Sal. 49:15.

Mifanaraka amin'ny fanantenan'ny TT, io fanambarana io dia tsy milaza fa amin'ny fotoana ahafatesany dia hanidina avy hatrany ho any an-danitra ny fanahin'ny mpanao salamo. Nilaza fotsiny izy fa tsy hijanona mandrakizay ao am-pasana. Ho avy ny fotoana izay hanafahan'Andriamanitra azy avy amin'ny fahafatesana ka hitondrany azy any amin'ny lapan'ny lanitra.

Aseho indray ny fahazoana antoka ny fitsanganana amin'ny maty amin'ny hoavy eto, izay mitondra fanantenana sy toky ary heviny ho an'izao fisiana ankehitriny izao. Araka izany, ny hendry dia handray valisoa be voninahitra lavitra sy mandrakizay noho izay mety ho azon'ny adala ho an'ny tenany mandritra izao fiainana fohy izao. 

`Amin'ny fomba ahoana no ahafahanao mahita ny fahadalan'ireo izay mitoky amin'ny fananany sy amin'ny zava-bitany? Ahoana no hahatonga ny fibanjinanao hatrany ny hazo fijaliana hanakana anao tsy ho latsaka amin'ny fahadisoana toy izany? `