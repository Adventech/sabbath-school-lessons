---
title:  "Ireo izay matory ao amin’ny vovoka"
date:   20/10/2022
---

Araka izay ho hitantsika, ny TV dia miresaka betsaka momba ny fitsanganana amin'ny maty; ary araka ny efa hitantsika, ny hevitra momba ny fitsanganana amin'ny maty dia miseho koa ao amin'ny TT. Ireo olona tamin'ny andron'ny TT dia nanana ny fanantenana izay ananantsika. I Marta izay velona tamin'ny andron'i Jesosy dia efa nanana izany fanantenana izany koa (Jao. 11:24). Tsy misy isalasalana, eny fa na dia tamin'izany vanim-potoana izany aza, fa nanana fahalalana ny amin'ny fitsanganana amin'ny maty amin'ny andro farany ny Jiosy na dia tsy ny rehetra aza no nino izany. (Jereo ny Asa. 23:8.).

`Vakio ny Dan. 12. Inona ny fanantenana ny amin'ny fitsanganana amin'ny maty hita eto, ao amin'ny sora-tanan'io mpaminany lehibe io? `

Miresaka ny amin'i Mikaela "andrian-dehibe" ny Dan. 12:1 izay niadian-kevitra be ny mombamomba Azy. Satria mifarana amin'ny fisehoan'i Kristy sy ny fanjakany ny fahitana lehibe tsirairay ao amin'ny bokin'i Daniela dia tokony ho toy izany koa ho an' io andalan-teny manokana io. Ao amin'ny bokin'i Daniela dia mahita isika fanoharana an'Andriamanitra ho "Komandin'ireo maro be"- Dan. 8:11, "Andrianan'ny andriana"- Dan. 8:25, "Mesia Andriana"- Dan. 9:25, ary farany "Mikaela, andrian-dehibe"- Dan. 12:1. Araka izany, dia azontsika antsoina hoe Mikaela koa i Kristy.

Ireo andalan-teny ao amin'ny TT izay nodinihintsika hatramin'izao (Joba 19:25-27; Sal. 49:15; Sal. 71:20; Isa. 26:19) dia milaza avokoa ny amin'ny fitsanganan'ny marina amin'ny maty. Saingy ny Dan. 12 dia milaza ny amin'ny fitsanganan'ny marina sy ny tsy marina. Rehefa hitsangana i Mikaela dia "maro amin'izay matory ao amin'ny vovoky ny tany no hifoha: ny sasany ho amin'ny fiainana mandrakizay, ary ny sasany ho amin'ny henatra sy ny latsa mandrakizay"- Dan. 12:2.

Maro no mihevitra fa io andininy io dia milaza ny amin'ny fitsanganana amin'ny maty manokana ho an'ny olona sasantsasany, ireo mpino sy tsy mpino, amin'ny fiverenan'i Kristy.

<em>"Misokatra ny fasana, ary 'maw amin'ireo izay matory ao amin'ny vovoky ny tany no hifoha, ny sasany ho amin'ny fiainana mandrakizay ary ny sasany ho amin'ny henatra sy ny latsa mandrakizay'-Dan. 12:2. Ireo rehetra izay maty tao amin'ny finoana ny hafatry ny anjely fahatelo dia mivoaka avy ao am-pasana, mitafy voninahitra, mba handre ny fanekern-pihavanana ataon 'Andriamanitra amin'ireo izay nitandrina ny didiny. Ireo `izay nandefona Azy' kosa (Apokalipsy 1: 7), ireo izay nanaraby an 'i Kristy teo am-pialana aina sy nanao Azy ho fihomehezana, mbamin'ireo mpanohitra nahery vaika indrindra ny fahamarinana sy ny vahoakan'Andriamanitra, dia hatsangana hibanjina Azy eo amin'ny voninahiny sy hahita ny voninahitra hatafy izay nahatoky sy nankato." </em>- HM, t. 663 (ed 1983).