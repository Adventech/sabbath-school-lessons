---
title:  "Ny lelafon’ny helo"
date:   28/11/2022
---

Ao amin'ny boky kely ho an'ny ankizy mitondra ny lohateny hoe "The Sight of Hell" (Dublin: James Duffy, [1874], t. 24), dia manoritsoritra ny fijaliana mandrakizay ho vongamby lehibe iray miendrika baolina, lehibe noho ny lanitra sy ny tany, ny pretra katalika anglisy John Furniss (1809-1865). "Vorona iray no tonga indray mandeha isaky ny zato tapitrisa taona ka mikasika fotsiny ilay vongamby lehibe amin'ny volon'elany iray". Milaza ny mpanoratra fa ny fandorana ny mpanota ao amin'ny helo dia mitohy na dia aorian'ny fahasimban' ilay vongam-by vokatry ny fikasohan'ny volom-borona iray aminy tsindraindray aza!

Mampalahelo fa Protestanta maro ankehitriny no mbola mino fa hatao amin'ireo izay very ny zavatra toy izany.

Vakio ny Mal. 3:19 sy ny Joda 7. Ahoana no anampian'ireo andalan-teny ireo antsika hahatakatra misimisy kokoa ny amin'ny "afo mandrakizay" na ny fiheverana araka izay nolazain'i Jesôsy to ireo very dia ho any amin'ny "afo maharifra mandrakizay" na any amin'ny "afo tsy azo vonoina"? (Mar. 9:43).

Ny voanteny "mandrakizay" ( rolam amin'ny teny hebreo; aion, aionios amin'ny teny grika) dia manana heviny maro arakaraka ny tontolon-kevitra misy azy. Ohatra, raha ampifandraisina amin' Andriamanitra izany dia milaza ny maha-mandrakizay Azy (Deo. 33:27, "hatrizay hatrizay"). Raha ampifandraisina amin'ny olombelona indray (Eks. 21:6 "mandrakizay") dia voafetra amin'ny halavam-potoana iainany izany. Raha milaza ny toetry ny ny afo izany (Mat. 18:8; Mat. 25:41, "mandrakizay"), ny heviny dia hoe tsy ho faty ny afo mandra-pandevonany izay dorana. Midika izany fa ny hevitry ny mandrakizay ao amin'ny hoe "afo mandrakizay" dia fandevonana tanteraka ny ratsy fanahy amin'ny fomba tsy azo ihodivirana ka hamela azy ireo tsy hanana "na ny Many na ny sampany"- Mal. 3:19.

Misy fiantraikany lehibe ny tsangan-kevitra momba ny famaizana.mandrakizay ireo ratsy fanahy. Raha faizina mandrakizay ireo ratsy fanahy dia tsy ho fongana mandrakizay izany ny faharatsiana. Ankoatra izany, ny fiainan'ny olombelona rehetra dia avy amin'Andriamanitra (Deo. 32:39; Sal. 36:9) izay tsy mankasitraka "ny hahafatesan'ny ratsy fanahy"- Ezek. 33:11. Nahoana ary Izy no hanome aina an'ireo ratsy fanahy mba hijalian'izy ireo mandrakizay? Tsy ho ara-drariny kokoa Aminy ye ny hamarana fotsiny ny fiainan'izy ireo? Raha hofaizina "araka ny asany" (Apôk. 20:12) ireo ratsy fanahy, nahoana no hofaizina mandritra ny fotoana tsy manam-pahataperana ny fiainana fohy ananan'ny olombelona?

Ireo teny rehetra ao amin'ny Baiboly ilazana ny "afo mandrakizay" dia tokony hoheverina ho toy ny fanoharana ny amin'ny "farihy afo" aorian'ny arivo taona voalaza ao amin'ny Apok. 20 (jereo ny lesona 13). Tsy ara-Baiboly, araka izany, ny filazana fa efa misy ny helo ary mirehitra mandrakizay.

`Na dia mampalahelo aza ny fisian'ny lelafon'ny helo, inona no ambaran'ny fahamarinana mamba ny helo amintsika ny amin'ny fitiavan'Andriamanitra, indrindra fa mifanohitra amin'ny hevitra momba ny fampijaliana mandrakizay? `