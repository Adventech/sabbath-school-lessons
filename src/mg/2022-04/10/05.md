---
title:  "Paradisa feno ny fanahy tsy manana vatana"
date:   30/11/2022
---

Na dia tsy manaiky ny fisian'ny afo fandiovana aza ny Prôtestanta dia maro ihany no mino fa ny fanahin'ireo olo-marina nodimandry dia mifaly sahady any amin'ny paradisa eo anatrehan'Andriamanitra. Maro no milaza fa ireo "fanahy" ireo dia fanahy tsy manana vatana; ny sasany indray dia mino fa fanahy tsy manana vatana izy ireo saingy rakofan'ny vatana ara-panahy feno voninahitra.

Na inona na inona toetra saro-pantarina heverina fa ananan'ireo maty izay velona, ireo tsangan-kevitra ireo dia manimba ny foto-pinoana ara-Baiboly momba ny fitsanganana amin'ny maty amin'ny farany sy ny fitsarana ny maty. Nahoana no misy ny fitsanganana amin'ny maty sy ny fitsarana (Apok. 20:12-14) raha toa efa mifaly sahady any am-paradisa ny fanahin'ireo olo-marina?

`Vakio ny Asa. 2:29, 34, 35 sy ny 1 Kôr. 15:16-18. Ahoana no anazavan'ireo andalan-teny ireo antsika ny amin'ny toetran'ny maty, sy ireo izay miandry ny fananganana amin'ny maty?`

Ny Baiboly dia mampianatra fa ny olombelona rehetra izay efa any an-danitra dia nakarina velona toa an'i Enoka (Gen. 5:24) sy i Elia (2 Mpanj. 2:9-11), na natsangana tamin'ny maty toa an'i Mosesy (Joda 9) sy ireo izay natsangana niaraka tamin' i Kristy (Mat. 27:51-53).

Araka ny efa hitantsika, ny filazana ny amin'ireo fanahy "eo ambanin'ny alitara" miantso an'Andriamanitra mba hanao famaliana (Apok. 6:9-11) dia fanoharana ny amin'ny rariny fotsiny ihany fa tsy manaporofo velively ny tsangan-kevitra ny amin'ny tsy
fahafatesan'ny fanahy. Raha tsy izany mantsy dia teny maneho fifaliana ny amin'ny valisoa mandrakizay no nataon'ireo olona ireo. Raha ny marina, ny fasana dia toeram-pialan-tsasatra ho an'ny maty tsy mahalala na inona na inona izay miandry ny fananganana amin'ny farany, rehefa haverina aminy indray ny fahavelomany izay hahatsiarovany tena. Ny maty, eny fa na ireo olo-marina maty aza, dia tsy fanahy tsy manana vatana izay m ivezivezy any an-danitra tsy akory, izay miandry amim-paharetana ny hikambana amin'ny vatany amin'ny fananganana amin'ny farany.

Ankoatra izany, inona moa no tian'i Paoly holazaina ao amin'ny 1 Kôr. 15:18 raha nilaza izy fa raha tsy misy fananganana amin'ny maty dia "very koa izay efa nodimandry ao amin Kristy"? Fomba ahoana no hahavery azy ireo raha efa miaina ny fahasambaran'ny lanitra sahady izy hatramin'ny fotoana nahafatesany? Foto-pinoana fototra sy manan-danj a ao amin'ny TV - ny fananganana amin'ny maty amin'ny fiverenan'i Kristy - no tonga tsy manan-kery sy foana noho ny amin'ny fampianaran-diso milaza fa miakatra ho any amin'ny valisoany mandrakizay ny maty aorian'ny fahafatesana. Henontsika mandrakariva anefa izany, indrindra fa amin'ny fotoam-pandevenana.

`Fomba ahoana no ahafahanao manampy ny olona hahatakatra fa "vaovao tsara" ny fialan'ireo maty sasatra ao ambanin'ny tany, amin'ny heviny hoe miala sasatra tokoa izy ao am-pasana ary tsy mahatsapa fanaintainana na fahoriana? `