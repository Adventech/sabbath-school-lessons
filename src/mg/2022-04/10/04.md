---
title:  "Ireo olomasina any amin’ny afo fandiovana"
date:   29/11/2022
---

Ny fiangonana katôlika dia mihevitra fa ireo maty izay tsy mendrika ny ho any amin'ny helo nefa tsy mbola vonona ny ho any am-paradisa dia azo diovina amin'ny fahotany ao amin'ny afo fandiovana ary hakarina any am-paradisa aorian'izany. Azon'ireo havana halefahina amin'ny alalan'ny vavaka sy ny asa fivalozana ny fijalian'izy ireo ao amin'ny afo fandiovana.

Mazava ny ambaran'ny katesizin'ny fiangonana katolika momba ny afo fandiovana: "Ireo rehetra izaymaty ao amin'ny fahasoavana sy ny fisakaizan' Andriamanitra kanefa tsy mbola voadio tanteraka dia manana antoka ny amin'ny famonjena mandrakizay; saingy aorian'ny fahafatesany dia mandalo fanadiovana izy ireo mba hahatrarany ny fanamasinana ilaina hidirana amin'ny fifalian'ny lanitra." — Catechism of the Catholic Church, (New York: Doubleday, 1995) t. 291. Milaza koa izany fa azon'ireo havana halefahina amin'ny alalan'ny vavaka sy amin'ny asa hafa atao ho an'ny maty ny fijalian'izy ireo. "Ampirisihin'ny fiangonana koa ny fanaovana asa fiantrana, ny indolzansa ary ireo asa fivalozana ho an'ny maty." —Catechism of the Catholic Church, t. 291.

`Vakio ny Mpitt. 9:10, Ezek. 18:20-22, ary ny Heb. 9:27. Ahoana no anoheran'ireo andalan-teny ireo ny tsangan-kevitra momba ny afo fandiovana?`

Ny foto-pinoana momba ny afo fandiovana dia manambatra ny fiheveran'ny mpanompo sampy momba ny helo mandoro amin'ny fivavahan'izy ireo ho an'ny maty. Tsy azo ekena ireo foto-pinoana ireo ho an'izay mino ny fampianarana ara-Baiboly (1) fa ny maty dia miala sasatra tsy mahatsapa na inona na inona ao am-pasany (Mpitt. 9:10); (2) ny fahamarinan'ny olombelona lavo iray dia tsy azo afindra amin'ny olombelona lavo iray hafa (Ezek. 18:20-22); (3) i Jesôsy Kristy irery no hany Mpanalalana antsika (I Tim. 2:5); ary (4) ny fahafatesana dia arahin'ny fitsarana farany, tsy misy fahafahana mibebaka intsony noho ny amin'ireo fandrik'ity fiainana ity (Heb. 9:27).

Fiantraikany ratsy kokoa ny famadihana ny toetran'Andriamanitra ataon'ny tsangan-kevitra tsy ara-Baiboly momba ny afo fandiovana. Eny tokoa, "ny asan'i Satana hatramin'ny fahalavoany dia ny filazana diso momba ny Raintsika izay any an-danitra. Nanoso-kevitra ny amin'ny foto-pinoana momba ny tsy fahafatesan'ny fanahy izy. (...) Asan'i Satana ny fiheverana momba ny helo mandoro mandrakizay; izy no namorona ny afo fandiovana. Fandisoana ny toetran'Andriamanitra, izay heverina ho masiaka, mpamaly faty, mpitsara ary tsy mamela heloka, ireo fampianarana ireo." — Ms 51 (10 Des.), 1890. Ao anatin'ny torimasom-pahafatesana ireo maty ary miandry ny fiverenan'i Kristy kanefa io fomba fijery io dia milaza fa ao amin'ny afo fandiovana izy ireo ary mijaly ao mandra-pisian'ny olona hanala azy avy ao.

`Ahoana no hampianaran'ny fahadisoana toy ny afo fandiovana na ny fijaliana mandrakizay antsika momba ny maha-zava-dehibe ny foto-pinoana? Nahoana no zava-dehibe koa ny zavatra inoantsika to tsy ny olona inoantsika ihany? `