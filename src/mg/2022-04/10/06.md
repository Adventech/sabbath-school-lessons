---
title:  "Ny fomba fijery ara-baiboly"
date:   01/12/2022
---

`Vakio ny 1 Jao. 5:3-12. Nahoana Jaona apôstôly no nametra ny "fiainana mandrakizay" ho an'ireo izay ao amin'i Kristy irery ihany?`

Hazavaina miharihary ao amin'ny 1 Jao. 5:11,12 ny foto-pinoana ara-Baiboly ny amin'ny tsy fahafatesan'ny olombelona izay misy fepetra — mifanohitra amin'ny tsangan-kevitra tsy ara-Baiboly momba ny tsy fahafatesan'ny fanahy. Mba hahazoana ny hevitr 'io andalan-teny io dia tokony hotadidintsika fa Andriamanitra irery ihany no "manana ny tsi-fahafatesana" (1 Tim. 6:15, 16) sy hany loharanon'ny fiainana (Sal. 36:9; KW. 1:15-17; Heb. 1:2).

Rehefa niditra teto amin' izao tontolo izao ny fahotana tamin'ny fahalavoan'i Adama sy i Eva (Gen. 3) dia nanjary teo ambany ozon'ny fahafatesana izy ireo sy ny taranany rehetra (ao anatin'izany isika) ka veriny ny fanomezan'ny fiainana mandrakizay. Nampiharin' ilay Andriamanitsika be fitiavana anefa ny drafi-pamonjena mba hahazoan'ny olona indray ny fiainana mandrakizay, fiainana izay tokony ho azy ireo hatrany am-piandohana. Araka ny nosoratan'i Paoly: "araka ny nifidianany antsika tao aminy, fony tsy mbola ary ny fanorenan'izao tontolo izao, mba ho masina sady tsy misy tsiny eo anatrehany isika."- Efes. 1:4.

Nanazava i Paoly apôstoly fa "tahaka ny nidiran'ny ota avy tamin'ny olona iray [Adama] ho amin 'izao tontolo izao, ary ny ota no nidiran'ny fahafatesana" dia tahaka izany koa, "amin'ny alalan Jesôsy Kristy" no hahatonga ny fanomezan'ny fiainana mandrakizay feno fahasoavana ho an'ny olombelona rehetra (Rom. 5:12-21). Milaza mazava tsara ny amin'i Adama ara-bakiteny izay nitondra ny ota sy ny fahafatesana teto amin'ity tontolo ity i Paoly eto. Tsy misy na inona na inona misy heviny ao amin'ny Baiboly raha tsy nisy Adama ara-bakiteny izay nahatonga ny fahotana sy ny fahafatesana teto amin'ity tontolontsika ity tamin'ny alalan'ny fandikany ny baikon'Andriamanitra.

Noho izany dia nanampy izao teny izao i Jaona apostoly: "Ary izao ny fanambarany: fiainana mandrakizay no omen 'Andriamanitra antsika, ary ao amin'ny Zanany izany fiainana izany. Izay manana ny Zanaka no manana ny fiainana; izay tsy manana ny Zanak 'Andriamanitra no tsy manana ny fiainana." - 1 Jao. 5:11,12.

Tonga mazava kokoa ny sary manontolo rehefa hazavain'ny tenin'i Jesôsy manao hoe: "(...) ny hahazoan 'izay rehetra mijery ny Zanaka ka mino Azy fiainana mandrakizay; ary Izaho hanangana azy amin'ny andro farany"- Jao. 6:40 sy hoe: "Izaho no fananganana ny maty sy fiainana; izay mino Ahy, na dia maty aza, dia ho velona indray." - Jao. 11:25.

Midika izany fa fanomezan' Andriamanitra tamin'ny alalan'i Kristy ny fiainana mandrakizay, omena antoka ny amin'izany isika ankehitriny saingy aorian'ny fananganana ireo olo-marina amin'ny farany vao azontsika atao ny misitraka izany. Tsotra dia tsotra ny famintinana: raha ireo izay ao amin'i Kristy ihany no mahazo ny fiainana mandrakizay, ireo izay tsy ao Aminy, araka izany, dia tsy manana ny fiainana mandrakizay (1 Jao. 5:11,12). Mifanohitra amin' izany, ny tsangan-kevitra momba ny tsy fahafatesan'ny fanahy dia manolotra fiainana mandrakizay — na any am-paradisa na any amin'ny helo — ho an'ny olombelona rehetra, eny fa na dia ireo izay tsy ao amin'i Kristy aza. Na dia voizin'ny maro aza izany fampianarana izany dia tsy ara-baiboly izany.