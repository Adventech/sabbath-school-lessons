---
title:  "Kankana tsy mety maty ?"
date:   27/11/2022
---

`Ampitahao amin'ny Mar. 9:42-48 ny Isa. 66:24. Ahoana ny fahazoanao ny andianteny hoe "any ny kankany tsy maty" (Mar. 9:48)?`

Ny olona sasany dia mihevitra fa ny "kankana" (Mar. 9:48) dia fanoharana ny fanahy tsy misy vatana na ny fanahy lazaina fa niala tamin'ireo ratsy fanahy izay nanidina ho any amin'ny helo, toerana izay tsy hahafatesany ary hijaliany mandrakizay aorian'ny fahafatesana.

Saingy tsy maneho ny hevitra ara-Baiboly momba ny tsy fahatsapan'ny maty na inona na inona io fiheverana io; manao tsinontsinona ny tontolon-kevitry ny TT momba io andalan-teny io koa izany. Raha ny marina, "ny 'kankana' teny milaza havitsiana dia nampiasaina ara-tantara hilazana 'ny kankana' (milaza hamaroana) - tsy kankana iray ihany no lazaina eto fa ireo kankana maro mihinana ny vatana efa lo." —Robert G. Bratcher and Eugene A. Nida, A Translator's Handbook on the Gospel of Mark (London: United Bibles Societies, 1961), t. 304.

Ao amin'ny Mar. 9:48 i Jesôsy dia mamerina ny teny ao amin'ny Isa. 66:24, manao hoe: "Ary hivoaka izy ireny ka hijery ny fatininy olona izay efa niodina tamiko; fa ny kankany tsy ho faty, ary ny afony tsy hovonoina, ary hataon'ny nofo rehetra ho fahavetavetana izy."

Ity sary an'ohatra mampivarahontsana ity dia maneho toeram-piadiana iray izay nahafatesan'ireo fahavalon'Andriamanitra teo amin'ny tany sy nahapotika azy ireo. Ireo vatana izay tsy levon'ny afo dia simban'ny kankana, na koa nohanin'ny kankana aloha izay vao levon'ny afo. Na ahoana na ahoana, dia tsy misy filazana ny amin'ny fanahy izay afa-niala tamin'ny fahapotehan'ny vatana ka nanidina ho any amin'ny helo eto.

Ahoana kosa ny amin'ireo "kankana" tsy mety maty? Ny sary an'ohatra ao amin'ny Isa. 66:24 (averina ao amin'ny Mar. 9:48) dia tsy midika tsy akory fa tsy mety maty ireo kankana ireo. (Ahoana moa izany kankana tsy mety maty?) Asongadina eto fa tsy mamela ny asa fanimbana ataony tsy ho tanteraka hatramin'ny farany ny kankana. Amin'ny teny hafa dia izao izany: manohy mihinana ny vatan'ireo ratsy fanahy izy ireo mandra-pahatongan'ireo vatana ireo ho potika. Mifanohitra amin'izany, ireo zanak'Andriamanitra mahatoky dia hitoetra amim-pifaliana any "amin'ny lanitra vaovao sy ny tany vaovao" ka hanome voninahitra an'Andriamanitra eo anatrehany (Isa. 66:22,23). Amin'ny fieritreretana izany anjara samy hafa izany dia tsy mahagaga raha nilaza i Jesôsy fa tsaratsara kokoa ho an'ny olona ny hiditra any amin'ny fanjakan'Andriamanitra tsy manana ireo ampahany manan-danja amin'ny vatana - tanana, tongotra na koa ny maso - toy izay ny vatana rehetra no ho potiky ny kankana sy ny afo (Mar. 9:42-48).

`Amin'ny farany, na isika ho voavonjy tanteraka na ho very tanteraka. Tsy misy ny eo anelanelany. Na isika hanana ny fiainana mandrakizay na hiatrika ny faharavana mandrakizay. Inona ny safidy tokony hataonao anio? Nahoana izany fahamarinana izany - ny fiainana mandrakizay na ny faharavana mandrakizay- no tokony hisyfiantraikany eo amin'ny safidy atao? `