---
title:  "Ny fitsarana"
date:   17/12/2022
---

**Hodinihina mandritra ny herinandro:** 
Mat. 25:31-46; Dan. 7:9-14; 1 Kôr. 6:2,3; 2 Pet. 2:4-6; Mal. 4:1; Apôk. 21:8.

><p> Tsianjery:</p> 
> "Fa isika rehetra dia samy tsy maintsy ho hita toetra miharihaty eo amin'ny fitsaran'i Kristy, mba handraisan'ny olona rehetra izay zavatra nataon'ny tenany, dia araka izay nataony, na tsara na ratsy." - 2 Kôr. 5:10.

### Fampidirana

Raha misy zavatra ambaran'ny Soratra Masina mazava tsara, dia ny maha-zava-misy ny fitsarana izany. Hitsara izao tontolo izao Andriamanitra. Maro ny andalan-teny maneho izany mazava, tsy misy hevitra manjavozavo, na ao amin'ny Testamenta Taloha na ao amin'ny Testamenta Vaovao. Indray andro any dia hiseho ny rariny izay tsy hita eto amin'izao tontolo izao ankehitriny.

Ny Baiboly dia milaza fa "tanteraka amin'ny fahalalana" Andriamanitra - Jôba 37:16, ary "mahalala ny zavatra rehetra" - 1 Jao. 3:20, ao anatin'izany ny fikasantsika miafina indrindra (Mpitt. 12:14; Jer. 17:10). Azontsika atao ny miafina ny olon-drehetra sy ny sisa, saingy tsy misy na inona na inona azo afenina amin'Andriamanitra.

Araka izany fahamarinana izany dia tsy mila mitsara antsika Andriamanitra mba hahafantarany ny fiainan'ny olombelona tsirairay avy. Ny fitsaran'Andriamanitra dia fanitsiana ataon'Andriamanitra mba hahasoa ny voariny na any an-danitra na an-tany. Mahafaoka ny tany sy izao tontolo rehetra àry izao izany, satria nanomboka ny fikomiany tany an-danitra i Losifera ka nampiely izany hatreto amin'ity tontolo misy antsika ity koa (Apôk. 12:7-9).

Hodinihintsika amin'ity herinandro ity ny fizotran'ny fitsarana amin'ny andro farany miaraka amin'ireo dingana telo lehibe ao anatiny: ny fitsarana mialoha ny fiavian'i Jesôsy, ny fitsarana mandritra ny arivo taona ary ny didim-pitsarana. lreo dingana rehetra ireo dia miafara amin'ny fanamarinana ny tsara fanahy sy ny fahafatesana faharoa hihatra amin'ireo ratsy fanahy.

_*Famerenana ny lesona ny sabata 24 Desambra._