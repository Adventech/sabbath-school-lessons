---
title:  "Ny didim-pitsarana"
date:   21/12/2022
---

Tamin'ny Vanim-potoana Antenan-tenany dia nanjaka ny fisainana mihevitra an'Andriamanitra ho mpitsara masiaka sy mpanafay. Ankehitriny kosa dia soritana ho be fitiavana Izy, Ray mpanome fahalalahana, ary tsy manafay na oviana na oviana ireo zanany. Ny fitiavana tsy araka ny fahamarinana sy ny rariny anefa dia hivadika ho fikorontanana sy tsy fanarahan-dalàna, ary ny fahamarinana tsy misy fitiavana dia hanjary famoretana sy fanandevozana. Mitambatra tanteraka ny rariny sy famindram-po ao amin'ny fitsaran'Andriamanitra, izay samy vokatry ny fitiavany tsy misy fepetra. Ny didim-pitsarana dia fidiran' Andriamanitra an-tsehatra eo amin'ny tantaran'olombelona ho famaizana farany, ary tsy azo ivalozana izany. Nisy ny fitsarana voafetra izay namaizana an'i Satana ohatra, tamin'ny nandroahana azy sy ireo anjeliny mpikomy tany an-danitra (Apôk. 12:7-12); teo koa ny fandroahana an'i Adama sy i Eva tao amin'ny saha Edena (Gen. 3), ny Safodrano (Gen. 6 8), ny fandravana an'i Sôdôma sy i Gômôra (Gen. 19; Joda 7), ny fahafatesan'ny lahimatoa tao Egipta (Eks. 11-12) ary ny fahafatesan'i Ananiasy sy i Safira (Asa. 5:1-11). Tsy mahagaga araka izany ny hisian'ny didim-pitsarana ho an'ny ratsy fanahy koa amin'ny faran'ny tantaran'ny olombelona.

`Vakio ny 2 Pet. 2:4-6 sy ny 2 Pet. 3:10-13. Ahoana no hanampian'ireo andininy ireo antsika hahatakatra ny toetry ny didim-pitsarana farany? Ahoana no anehoan'izy ireo fa misy farany ny fitsarana fa tsy mitohy mandrakizay, ka manjary manolana ny fahamarinana izany fa tsy maneho azy? "`

Ny fahatsaran'Andriamanitra sy ny fahari-pony, ny faharetany sy ny famindram-pony ho an'ny vahoakany dia tsy hanakana Azy tsy hanafay ny mpanota izay mandà tsy hankatô ny fitakiany. Tsy anjaran'ny olona - izay meloka amin'ny fandikana ny lalà-masin' Andriamanitra, sy tsy voavela heloka raha tsy noho ny sorona lehibe nataony tamin'ny nanomezany ny Zanany ho faty ho an'ny meloka, satria tsy azo ovana ny lalàny ny mibaiko an'Andriamanitra." — MR, b. 12, t. 208.

Efa nataon'Andriamanitra izay rehetra azony natao hamonjena ny olombelona tsy ho very mandrakizay, na dia lafo indrindra aza ny sandan'izany. Ireo izay very amin'ny farany, dia nanan safidy izay nitondra azy ho amin'izany fiafarana mampalahelo izany. Diso ny fiheverana fa ny fitsaran'Andriamanitra ny very, eny, na ny fandringanana ny very aza (fa tsy fampijaliana mandrakizay) dia mifanohitra amin'ny toetran'Andriamanitra be fitiavana. Ny fitiavan'Andriamanitra, ary ny fitiavan'Andriamanitra irery ihany no mitaky ny hisian'ny rariny koa.

`Inona no ambaran'ny hazo fijaliana amintsika momba ny fahavononan'Andriamanitra hamonjy ireo rehetra izay maniry ny hovonjena?`