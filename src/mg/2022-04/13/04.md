---
title:  "Ny fitsarana mandritry ny arivo taona"
date:   20/12/2022
---

Ny Baiboly dia milaza amintsika fa amin'ny fiavian' i Kristy fanindroany (1) dia "hitsena ny Tompo eny amin'ny habakabaka" (1 Tes. 4:16,17) ireo olo-masina tratra velona sy ireo olo-masina natsangana tamin'ny maty; (2) hoentina any an-danitra ny olo-masina rehetra mba hitoetra any amin'ireo 'fitoerana' any an-danitra izay nomanin'i Kristy ho azy ireo (Jao; 14:1-3; ary (3) amin'ny fiafaran'ny arivo taona vao hidina eto amin'ity tany ity i Jerosalema vaovao ka ho tonga fonenan'ireo olo-masina mandrakizay izany (Apôk. 21:1-3, 9-11). Noho izany, mandritra ny arivo taona, izay hamelana ity tany ity ho lao, dia hanjaka miaraka amin'i Kristy any an-danitra kosa ireo olo-masina (Jer. 4:23, Apôk. 20:4).

`Vakio ny 1 Kôr. 6:2,3 sy ny Apôk. 20:4-6, 11-13. Nahoana ireo olo-masina no tokony handray anjara amin'ny fitsarana mandritra ny arivo taona?`

Ny fizotry ny fitsarana manontolo dia natao (1) hanehoana ny maha-marina ny toetran'Andriamanitra manoloana ireo fanamelohan'i Satana ny fitondran'Andriamanitra ny voariny ho tsy ara-drariny; (2) hanamafisana fa tsy misy fiangarana ny fanomezana valisoa ireo marina; (3) hanaporofoana fa rariny ny famaizana ny ratsy fanahy; ary (4) hanafoanana ny fisalasalana rehetra izay mety hahatonga fikomiana hafa indray eo amin' izao tontolo rehetra izao. Amin'ny fitsarana famotopotorana ny olo-marina mialoha ny fiavian'i Jesôsy, dia ny mponin'ny lanitra ihany no misahana izany (Dan. 7:9,10). Fa amin'ny fitsarana ireo ratsy fanahy sy ireo anjely lavo mandritra
ny arivo taona kosa dia handray anjara ihany koa ny olo-masina (1 Kôr. 6:3; Joda 6; Apôk. 20:4-6).

Nanomboka tamin'ny 1844 ny fitsarana famotopotorana mialoha ny fiavian' i Jesôsy, rehefa napetraka "ny seza fiandrianana (...) nipetraka ny Mpitsara, ary novelarina ny boky." - Dan. 7:9,10. Rehefa tafakatra any an-danitra ny olo-masina ka mipetraka eo amin'ny seza fiandrianana, izay vao hanomboka ny fitsarana mandritra ny arivo taona ka ny olo-masina no hasaina mitsara. Dia hosokafana indray ny boky any an-danitra ka "hotsaraina araka izay zavatra voasoratra teo anatin'ny boky, araka ny asany" ny maty (Apôk. 4:12). Amin' izany no hahafahan'ireo olo-masina manombantombana ny fitanana an-tsoratra any an-danitra ka hahitany fa tsy mitanila ny fitondran'Andriamanitra tamin'ny toe-javatra rehetra. Tsy mamaly ny olombelona tsirairay araka izay mendrika azy sy araka ny safidy noraisiny ihany Izy fa hazavainy koa ny antony anaovany izany.

`Hatsangana ho amin'ny fahafatesana faharoa ireo very izay nodimandry; kanefa mialoha izany dia handray anjara amin'ny fitsarana azy ireo ny voavonjy, ary tsy hisy hiharan'ny famaizana izy ireo mandra-pahitantsika koa ny mahamarina sy mahitsy an'Andriamanitra. Inona no asehon'izany antsika momba ny toetran'Andriamanitra? Ento eo amin'ny kilasy ny valinteninao amin'ny Sabata. `