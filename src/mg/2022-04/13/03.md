---
title:  "Ny fitsarana mialoha ny fiavian'i Jesôsy"
date:   19/12/2022
---

Andininy maro ao amin'ny Soratra Masina no ahitana ny foto-kevitry ny fitsarana mialoha ny fiverenan'i Kristy, na ilay antsointsika hoe "fitsarana famotopotorana".

`Vakio ny Dan. 7:9-14; Mat. 22:1-14; Apôk. 11:1,18,19; ary ny Apôk. 14:6,7. Ahoana no hanazavan'ireo andalan-teny ireo ny fitsarana famotopotorana mialoha ny fiavian'i Jesôsy, ao amin'ny fitsaran'ny lanitra? Inona ny hevitr'izany fitsarana izany?`

Miorina amin'ny fampianarana fototra telo ara-Baiboly ny foto-kevitry ny fitsarana famotopotorana atao amin'ny vahoakan'Andriamanitra mialoha ny fiavian' i Jesôsy.

Ny voalohany dia ity: ny maty rehetra - na marina na meloka - dia samy tsy mahalala na inona na inona, ao am-pasana mandra-pahatongan' ny fananganana amin'ny maty farany (Jao. 5:25-29).

Ny faharoa: misy ny fitsarana mahafaoka ny olombelona rehetra eran'izao tontolo izao (2 Kôr. 5:10; Apôk. 20:11-13).

Ary ny fahatelo dia izao: ny fitsanganana amin'ny maty voalohany no valisoa lehibe ho an'ny olo-marina, ary ny fitsanganana faharoa ksoa dia ho fahafatesana mandrakizay ho an' ireo ratsy fanahy (Jao. 5:28,29; Apôk. 20:4-6, 12-15).

Izany hoe raha tsy maintsy hotsaraina ny olombelona rehetra dia tokony ho efa voatsara mialoha ny hananganana azy tsirairay amin'ny maty izy ireo, satria amin'ny fananganana amin'ny maty no handraisany ny valin'asany farany.

Manampy antsika hahatakatra ny fotoana sy ny toetr' izany fitsarana famotopotorana izany ny bokin'i Daniela. Amin'ny fiafaran'ireo 2300 andro ara-paminaniana (tamin'ny 1844) no hodiovina ny fitoerana masina (Dan. 8:14, ampitahao amin'ny Heb. 9:23), hanomboka ny fitsarana famotopotorana mialoha ny fiavian'i Jesôsy (Dan. 7:9-14); fomba roa samy hafa ilazana fisehoan-javatra iray ireo. Ary ny fitsarana dia anomezana "rariny ny olo-masin'ny Avo Indrindra" -Dan. 7:22. Izany hoe vaovao tsara ho an'ny vahoakan'Andriamanitra izany.

Ao amin'ny Mat. 22:1-14 i Jesôsy dia milaza ny amin'ny famotopotorana ireo olona nasaina ho amin'ny fampakaram-bady mialoha ny tena hanombohan'ilay lanonana fampakaram-bady.

Ary ao amin'ny bokin'ny Apôkalipsy dia fandrefesana sy fanisana "izay mivavaka ao" amin'ny tempolin' Andriamanitra no ilazana ny fitsarana famotopotorana mialoha ny fiavian'i Jesôsy (Apôk. 11:1), ary koa filazana fa "tonga ny andro fitsarany" (Apôk. 14:6,7; ampitahao amin'ny Apôk. 14:14-16).

`Nahoana no tokony hisy akony amin'ny fomba fiainantsika eto an-tany ny fahatantarantsika ny fisian'ny fitsarana any an-danitra?`