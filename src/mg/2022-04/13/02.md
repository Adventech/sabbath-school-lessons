---
title:  Ny fitsarana marina
date:   18/12/2022
---

Ho an'ny maro dia manambara fanamelohana ny fitsarana. Na mety hitranga tokoa aza izany ao anatin'ny fizotry ny fitsarana dia tsy azontsika hadinoina fa misy lafiny tsara ny fitsarana, dia ny fanamarinana ny marina koa. Raha ny marina, ny bokin'i Daniela dia milaza ny fitsarana amin'ny andro farany ho fanomezana "rariny ny olo-masin'ny Avo Indrindra" - Dan. 7:22. Samy ao anatin'ny fitsaran'Andriamanitra izy roa ireo - foto-kevitra izay hita ao amin'ny Testamenta Taloha: "hanameloka ny ratsy fanahy ka hampitsingerina ny nataony ho amin'ny lohany, ary hanamarina ny marina kosa ka hanome azy araka ny fahamarinany." - 1 Mpanj. 8:32.

`Vakio ny Mat. 25:31-46 sy ny Jao. 5:21-29. Ahoana no anehoan'i Kristy ny fanamelohana sy ny fanamarinana ao anatin'ny fitsarana farany?`

Misy milaza fa ny teny hoe "tsy helohina" ao amin'ny Jao. 3:18, sy ny hoe "tsy hohelohina" ao amin'ny Jao. 5:24, dia midika fa tsy handalo fitsarana mihitsy ireo izay ao amin'i Kristy. Milaza anefa ireo fiteny ireo fa tsy helohina amin'ny fitsarana ny mpino. Ilaina araka izany ny mahatakatra ny hevitr'ireo andininy ireo ho toy izao: "tsy ho voaheloka" ary "tsy ho tonga amin'ny fanamelohana".

Voafaritra eto amin'izao fiainantsika ankehitriny izao izay ho anjaranstika. Efa azo antoka ny fanamarinana ireo izay ao amin'i Kristy amin'ny fitsarana, ary ireo izay tsy ao amin'i Kristy kosa dia mitoetra ao amin'ny fanamelohana. Teo am-panoritsoritana ny fitsarana (Mat. 25:31-46), dia samy voalazan'i Kristy ho nanatrika teo na ny osy (ny ratsy fanahy) na ny ondry (ireo marina). Ary nanambara mazava ny apôstôly Paoly "Fa isika rehetra dia samy tsy maintsy ho hita toetra miharihary eo amin'ny fitsaran´i Kristy, mba handraisan'ny olona rehetra izay zavatra nataon'ny tenany, dia araka izay nataony, na tsara na ratsy." - 2 Kôr. 5:10.

Rehefa mieritreritra ny amin'ny fitsarana isika dia tsy tokony hanadino fa fahasoavana no namonjena antsika (Isa. 55:1; Efes. 2:8-10), finoana no anamarinana antsika (Gen. 15:6; Rôm. 5:1), ary tsaraina amin'ny asa isika (Mpitt. 12:14; Mat. 25:31-46; Apôk. 20:11-13). Ny fototra iaingan'ny fitsarana dia ny lalàna môralin'Andriamanitra izay voafintina ao amin'ny Didy Folo (Mpitt. 12:13,14; Jak. 1:25; Jak. 2:8-17). Ny asantsika no porofo ety ivelany maneho fa nanandrana ny famonjena marina isika, ary noho izany dia singa tsy maintsy heverina ao amin'ny fitsarana izany.

Tadidio: tsy mifidy ny sasany hovoavonjy ary ny sasany ho very Andriamanitra. Ny tsirairay no tompon'andraikitra ara-môraly ny amin' izay ho anjarany.

Amin'ny farany, ny fitsarana dia tsy fotoana izay handraisan'Andriamanitra fanapahan-kevitra hanaiky na handà antsika, fa fotoana hanehoan' Andriamanitra ny safidintsika farany, na nanaiky isika na nandà Azy - safidy hita miharihary amin'ny asantsika izany.