---
title:  "Ny ohatra nasehon'i Jesôsy"
date:   11/12/2022
---

`Vakio ny Lio. 2:52. Inona ireo lafiny efatra amin'ny fitomboan'i Jesôsy voalaza ao amin'io andalan-teny io?`

I Jesôsy no Olombelona tonga lafatra, ary ny fitomboany dia nahitana ireo lafiny fototra rehetra amin'ny fisian'olombelona. Araka ny Lio. 2:52 dia "nitombo saina [ara-tsaina] sy tena [ara-batana] sady nandroso fitia tamin 'Andriamanitra [ara-panahy] sy ny olona [ara-piarahamonina]." Izy. "Navitrika sy natsilo ny sainy, ary nanana fisainana sy fahendrena mihoatra ny taonany izy. Kanto sy nirindra anefa ny toetra amam-panahiny. Nitombo niandalana ny hery teo amin 'ny sainy sy ny tenany', tamin 'ny fitandremany ny lalàn 'ny fahazazana. Fony zaza i Jesôsy dia nampiseho toetra maha-te ho tia manokana. Vonona mandrakariva ny hanompo ny hafa an-tsitrapo Izy. Nampiseho faharetana izay tsy azon 'inona na inona nokorontanina sy toetra mahatoky izay tsy hanao sorona na oviana na oviana ny fahadiovana. Mafy tahaka ny vatolampy Izy tao amin'ny foto-keviny, ary ny fiainany dia nanambara toetra tsara eo amin 'ny fahaizana manaja tsy mikendry soa ho an 'ny tena." — IFM, t. 55 (ed 1983).

`Vakio ny Mat. 4:23. Ahoana no hahatonga ny asa fanompoana telo sosona nataon'i Jesôsy - mampianatra, mitoriteny ary manasitrana - ho azontsika atao amim-pahombiazana amin'izao fotoana izao?`

Raha ekentsika fa ny olona iray dia feno sy tsy azo sarahina dia tsy azontsika ferana amin'ny resaka ara-panahy ihany ny fivavahantsika. Raha ny marina dia mahafaoka ny maha-isika antsika manontolo ny fahamarinana, mandrakotra ny androm-pahavelomantsika rehetra ary mandrafitra ny lafiny rehetra amin'ny fiainantsika. Ny singa ara-batana sy ara-panahintsika dia tena mifameno tokoa ka tsy azo sarahina mihitsy. Eny fa na dia tsy hahatratra ny fenitra nisehoan'i Jesôsy araka izay nilazana Azy tetsy ambony aza isika amin'ny maha-olombelona lavo antsika dia tokony hiezaka hanahaka Azy noho ny fahasoavan'Andriamanitra. Izany mantsy no hamerenana indray ny endriky ny Mpamorona eo amin'ny olombelona, sy hamerenana azy ho amin'ny toetra tonga lafatra izay nahariana azy, ary hampivelarana ny fitomboan'ny tena sy ny saina ary ny fanahy — izany no asan'ny fanavotana. Izany no tian'Andriamanitra hatao amin'ny olona ho isan'ny dingana hanomanana azy ireo ho amin'ny fiverenany.

`Mora foana ny hahakivy antsika eo anatrehan'ny fahasamihafana, rehefa mampitaha ny tenantsika amin'i Jesôsy isika. Araka izany, ahoana no hahatonga ny fifantohantsika amin'ny hazo fijaliana sy ny hevitr'izany hiaro antsika amin'ny fahakiviana eo anatrehan'izay zavatra hitantsika eo amin'ny tenantsika mitaha amin'izay hitantsika eo amin'i Jesôsy?`