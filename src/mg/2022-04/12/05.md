---
title:  "Ny fitarihana avy amin'ny fanahy"
date:   14/12/2022
---

Ny Fanahy Masina no Solontenan' Andriamanitra izay manapariaka ny fitiavan'Andriamanitra ao am-pontsika (Rom. 5:5), mitondra antsika ho amin'ny tena fanandraman'ny famonjena (Jao. 16:7-11), mitarika antsika ho amin'ny fahamarinana rehetra (Jao. 16:13) ary manome antsika ireo fomba hamitana ny iraky ny filazantsara (Asa. 1:8). Satria ny Fanahy Masina no manohitra ny asa fanimbana ataon'i Satana, dia tsy mahagaga raha miezaka amin'ny fomba rehetra i Satana mba handisoana ny fahatakarantsika ny toetra sy ny asan'ny Fanahy Masina. Raha manda ny maha-Andriamanitra Azy ny sasany, ny hafa kosa dia manasongadina kokoa ireo fanomezana avy amin'ny Fanahy mihoatra noho ny hery manova avy Aminy.

`Vakio ny Asa. 8:4-24. Naniry ny hahazo ireo fanomezan'ny Fanahy Masina kanefa tsy nohavaozin'ny Fanahy i Simona mpanao ody avy any Samaria. Ahoana no mbola isehoan'ny toe-tsaina toy izany koa amin'izao vaninandro misy antsika izao?`

Ny zanak'Andriamanitra dia ireo izay tarihin'ny Fanahy Masina (Rom. 8:14) ho amin'ny fahamarinana rehetra ao amin'ny tenin'Andriamanitra (Jao. 16:13; Jao. 17:17). Tamin'ny teny mazava no nampitandreman'i Jesosy hoe: "Tsy izay rehetra manao amiko hoe: Tompoko, Tompoko, no hiditra amin'ny fanjakan 'ny lanitra, fa izay manao ny sitrapon'ny Raiko Izay any an-danitra. Maro no hanao amiko amin'izany andro izany hoe: Tompoko, Tompoko, tsy efa naminany tamin'ny anaranao va izahay? Ary tsy efa namoaka demonia tamin'ny anaranao va izahay? Ary tsy efa nanao asa lehibe maro tamin'ny anaranao va izakay? Ary dia hambarako amirry marimarina hoe: Tsy mba fantatro aby hianareo hatrizay hatrizay; miala amiko, hianareo mpanao meloka. "- Mat. 7:21-23. Izany dia midika fa ny Fanahy Masina dia tsy mitarika na oviana na oviana ny olona hiala amin'ny Tenin'Andriamanitra — izay Izy tenany mihitsy no nanome izany tamin'ny tsindrimandry — fa mitarika antsika mandrakariva kosa hanao araka izany Teny izany.

lo Fanahy Masina izay mitarika antsika ho amin'ny marina rehetra io ihany no manome antsika hery hitarika ny hafa ho amin'izany fahamarinana mahatalanjona izany (Mat. 28:18-20; Asa. 1:8). Amin'ny fanatanterahantsika ny iraka masina dia mahazo ny fanampiany manokana isika. Noho izany, isa-maraina isika dia tokony handohalika manoloana ny Tompo ka hanavao ny voadin'ny fanoloran-tenantsika ho Azy. Raha manao izany isika dia homeny antsika ny fanatrehan'ny Fanahiny miaraka amin'ny hery mamelona sy manamasina avy Aminy.

Tsy maintsy misokatra amin'ny fitarihany anefa isika amin'ny fandraisana fanapahan-kevitra voahevitra tsara isan'andro mba hanaovantsika izay fantatsika fa tsara ary hialana amin'izay fantatsika fa ratsy. Izany hoe, amin'ny fitadiavana hivelona araka izay tokony hataontsika, amin'ny hery izay nomen'Andriamanitra antsika, no hisokafantsika amin'ny fandraisana ny herin'ny Fanahy Masina eo amin'ny fiainantsika izay nampanantenain' Andriamanitra antsika.

`Nahoana no zava-dehibe tokoa ny hivavahantsika isa-maraina mba hisokafantsika handray ny tari-dalana avy amin'ny Fanahy Masina eo amin'ny fiainantsika? `