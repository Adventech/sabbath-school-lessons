---
title:  "Ny sandan'ny avonavona"
date:   28/09/2022
---

Ahitana lohahevitra na fomba fijery roa lehibe mifanohitra ao amin'ny Soratra Masina. Ny voalohany dia ny lohahevitra momba an'i Salema, ny tendrombohitra Ziona, Jerosalema, sy Jerosalema vaovao, izay maneho ny fanjakan'Andriamanitra. Ny faharoa kosa dia ilay lohahevitra momba ny Babela sy Babilôna, izay maneho ny fisandohana rehetra ataon'i Satana. Imbetsaka Andriamanitra no niantso ny vahoakany handao an'i Babilôna mpanompo sampy mba hanompo Azy ao amin'ny tany nampanantenaina.

I Abrama ohatra (Abrahama taty aoriana), dia nantsoina mba hiala tao Oran'ny Kaldeana ho any amin'ny tany Kanàna (Gen. 11:31-12:9). Niala tany Babilôna ny Jiosy ary nody tany Jerosalema taorian'ny fahababoana nandritra ny fotoana naharitra (Ezra. 2). Ary ao amin’ny bokin'ny Apôkalypsy, ny vahoakan’Andriamanitra dia antsoina hiala amin'ilay Babilônan'ny andro farany mba honina miaraka Aminy eo an-tendrombohitra Ziona sy Jerosalema Vaovao amin'ny farany (Apôk. 14:1: Apôk. 21:1-3,10).

`Vakio ny Isa. 14:12-15. Inona ny voka-dratsin'ny avonavon'i Losifera fony izy tany an-danitra ka nentiny teo amin’izao tontolo rehetra izao sy teto amin'ity tany ity?`

Ao amin’ny Baiboly, ny tananan’ny Babilôna dia maneho fahefana iray izay manohitra mivantana an’Andriamanitra sy ny fanjakany; ary ny mpanjakan’ny Babilôna (izay nolazaina manokana ho i Nebôkadnezara) dia nanjary tandindon’ny fireharehana sy ny avonavona. Nambaran’Andriamanitra tamin’i Nebôkadnezara mpanjaka fa ny loha volamenan’ilay sariolona lehibe, izay maneho ireo fanjakana nifandimby, ihany no maneho an’i Babilôna (Dan. 2:37,38). Notoherin’ny mpanjaka izany fanambaran’Andriamanitra izany, ka nanao sariolona volamena iray manontolo izy — tandindona manambara fa haharitra mandrakizay ny fanjakany — ka notakiny mihitsy aza ny hiankohofan’ny olona rehetra amin’izany (Dan. 3). Nanjary tandindon'i Losifera tahaka ny mpanjakan'ny Tyro koa (Ezek. 28:12-19) ny mpanjakan'ny Babilôna.

Manoritsoritra ny fianjeran'ilay mpanjakan'i Babilôna niavonavona sy nampahory ny Isaia 14:3-11. Avy eo ny Isaia 14:12-15 dia miala amin'ny tontolon’ny tantara eto an-tany ho any amin’ny tontolon’ny lanitra, ka manasongadina fa toe-tsaina feno fireharehana sy avonavona toy izany no nahatonga ny fahalavoan'i Losifera tany am-boalohany. Manazava io andalan-tSoratra masina io fa fikasan'i Losifera ny hanandratra ny seza fiandrianany ho ambonin'ny tafiky ny lanitra manontolo ary hanao ny tenany "ho tahaka ny Avo Indrindra" – Isa. 14:14. Toy izany no niandohan’ny toe-java-baovao feno fankahalana, izay anoheran'i Losifera sy ny fitiavan-tenany, an'Andriamanitra sy ny fitiavany feno fiheverana ny hafa (mifaninana amin'Andriamanitra izy). Tsy natahotra ilay fahavalo nanendrikendrika an'Andriamanitra ny amin'ireo ratsy izay ny tenany ihany no manao azy, ary tsy nisalasala izy nampiely ny laingany tamin'ireo anjely hafa.

`Nahoana no mora tokoa ny ho tonga mpirehareha sy mpanandra-tena noho ny toerana misy antsika na ny zava-bitantsika, na izy roa? Nahoana ny fahatsiarovantsika mandrakariva ny hazo fijaliana no miaro antsika tsy ho latsaka amin’ny fandrika toy izany?`