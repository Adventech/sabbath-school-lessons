---
title: "Ny fahafaha-misafidy : fototry ny fitiavana"
date:   26/09/2022
---

`Vakio ny 1 Jao. 4:7-16. Fepetra iray ahazoana mikolokolo ny fitiavana ny fahafaha-misafidy, inona no ambaran’io andalan-teny io amintsika momba izany?`

Mety ho tsara tarehy ny voninkazo tsy tena izy izay amboarin’ny olombelona, saingy tsy mitombo na mamony toy ny tena izy ireny. Narafitra mba hiteny sy hanao asa maro ny «robot» (milina noforonina hanao ny asan’ny olona), saingy tsy velona na manana fihetseham-po ireny. Raha ny marina, ny fiainana sy ny fahafaha-misafidy dia fepetra tsy azo ihodivirana hahafahan’ny olona mandray sy mikolokolo ary mizara fitiavana. Noho izany, namorona ny anjely (anisan’izany i Losifera) sy ny olombelona ny Raintsika be fitiavana, niaraka tamin’ny fahafahan’ireo manao safidy, anisan’izany ny fahafahany manaraka lalan-diso. Izany hoe, namorona izao rehetra izao Andriamanitra mba ho tontolo tonga lafatra sy mirindra ho an’ny voariny, mba hitombony amin’ny fitiavana sy ny fahendrena.

Asongadin’ny apôstôly Jaona ao amin’ny 1 Jao. 4:7-16 fa «Andriamanitra dia fitiavana», ary nasehony izany tamin’ny nandefasany ny Zananilahy ho faty noho ny fahotantsika. Noho izany dia tokony haneho fankasitrahana ny fitiavany tsy manam-petra isika amin’ny alalan’ny fifankatiavantsika. Ny fitiavana toy izany, izay avy amin’Andriamanitra, no porofo maharesy lahatra indrindra fa mitoetra ao anatintsika Andriamanitra ary mitoetra ao Aminy isika. Tsy misy heviny io antsohoi amin’ny fifankatiavana io raha tsy miantefa amin’ny voary manana fahafaha-misafidy hikolokolo sy haneho izany fitiavana izany, na ny mifanohitra amin’izany, hiaina amin’ny fomba feno fitiavan-tena. Na izany aza dia mora tokoa ny mety hahadiso fampiasa ny fahalalahana hisafidy; maneho izany ilay toe-javatra mampalahelo nitranga tamin’ny fikomian’i Losifera tany an-danitra.

Na dia miaiky ny maha-zava-dehibe ny fahafaha-misafidy aza ny olona sasany, dia mbola manontany tena ihany hoe: Nahoana Andriamanitra no mbola namorona an'i Losifera raha efa fantany fa hikomy izy? Moa ve ny namoronana an’i Losifera tsy mahatonga an’Andriamanitra ho tompon’andraikitra amin’ny niandohan’ny fahotana?

Mety ho sarotra tokoa ny maneho hevitra momba izany satria miankina amin-javatra maro izany, anisan’izany ny hoe: inona marina moa no tena hevitry ny hoe «tompon’andraikitra»? Ny niandohan’ny ota sy ny toetry ny ota dia zava-miafina izay tsy hain’iza na iza hazavaina amin’ny fahafenoany.

Na izany aza, dia tsy nandidy ny hisian’ny fahotana Andriamanitra; navelany hisy ihany izany, ary noraisiny tamin’ny tenany teo amin’ny hazo fijaliana ny sazy faratampony noho io fahotana io, mba hamongorana izany hatramin’ny farany. Na mampahory antsika toy inona aza ny misaintsaina momba ny ratsy, dia tsy azontsika hadinoina na oviana na oviana fa Andriamanitra mihitsy no nandoa ny onitra lafo indrindra noho ny fisian’ny fahotana sy ny faharatsiana (Jereo ny Mat. 5:43-48, Rôm. 5:6-11), ary nijaly noho izany Izy, mihoatra noho izay rehetra mety hiaretantsika tsirairay.

`Masina ny safidy, fanomezana avy amin’Andriamanitra, saingy mety hiteraka vokany mahatsiravina, tsy ho an’ny tenanao ihany fa ho an’ny hafa koa. Eo am-pampiasana io fanomezana io, inona no fanapahan-kevitra manan-danja horaisinao, ary inona no ho vokatry ny safidy ataonao?`