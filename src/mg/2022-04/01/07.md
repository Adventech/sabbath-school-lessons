---
title:  Fianarana fanampiny
date:   30/09/2022
---

### Fianarana fanampiny

**Vakio ny "Niavian'ny fahotana", PM, tt. 6-17; "Ny niavian'ny ratsy", HM, tt. 509-521.**

"Tsy nisy azo nantenaina ho fanavotana ireo (Satana sy ny anjeliny) izay efa nahita maso sy nisitrakany voninahitry ny lanitra tsy hay lazaina, ary efa nahita ny fiandrianan'Andriamanitra mahatahotra, kanefa teo anatrehan'izany voninahitra rehetra izany dia nikomy tamin'ny tompo. Tsy nisy fampisehoana vaovao sy mahatalanjona ny herin'Andriamanitra avo indrindra intsony ka afaka hanetsika ny ati-fanahiny lalina toy izay efa niainany. Sahy nikomy izy ireo na dia teo anatrehan'ilay voninahitra tsy hay lazaina aza, koa tsy azo natao ny hametraka azy ireo ao anaty toe-javatra tsara kokoa noho izany mba hozahan-toetra. Tsy nisy tahirin-kery na voninahitra tsy manam-petra avo sy lehibe kokoa mba handresena ny fisalasalana sy ny fimonomononan'ireto mpikomy ireto noho ny fialonany. Tsy maintsy mifandanja amin'ny tombontsoa ambony nomena azy tany an-danitra ny fahamelohany sy ny famaizana azy ireo." - Confrontation, t. 21. "Hatramin'ny voalohany dia fantatr'Andriamanitra sy i Kristy ny fivadihan'i Satana sy ny fahalavoan'ny olona noho ny hery mamitak'ilay mpihemotra. Tsy nibaiko ny hisian'ny fahotana tsy akory Andriamanitra, fa tazany mialoha ny fisiany, ka nomaniny izay ilaina hoenti-misetra io zava-doza mahatsiravina io. Lehibe indrindra ny fitiavany an'izao tontolo izao, ka nanao fanekena Izy hanome ny zananilahy tokana mba tsy ho very izay rehetra mino Azy fa hanana fiainana mandrakizay". IFM, t. 12. 

### IFANONTANIANA HIFANAKALOZAN-KEVITRA : 

`1. Ao amin'ny kilasy, ifanakalozy hevitra ny hoe: Andriamanitra tokoa ve no tompon'andraikitra amin'ny niandohan'ny ratsy sy ny fisian'izany eto amin'izao tontolo izao? Inona no azontsika avaly izany fiampangana izany?`

`2. Ahoana no anampian'ny hazo fijaliana antsika hahatakatra ny mombamomba ny faharatsiana rehetra? Nahoana ny hazo fijaliana sy ny zava-nitranga teo no tsy maintsy iankinan'ny fahatakarantsika ny niandohan'ny ratsy?` 

`3. Tao anatin'izay taona an'arivony maro nisianiny fahotana sy ny fahoriana teto amin'izao tontolo izao izay, dia tokony ho tsapan'i Satana amin'ny fahafenoany ankehitriny ny voka-dratsin'ny fikomiany. Koa nahoana ary no mbola manohy mikomy amin'Andriamanitra ihany izy?`

`4. Miresaka momba ny fitiavan'Andriamanitra tsy misy fepetra ho an'ny olombelona rehetra i Kristy ao amin'ny Mat. 5 : 43-48, mha ho ohatra faka tahaka eo amin'ny fifandraisantsika samy isika. Ahoana no ahafahanao maneho izany ohatra izany misimisy kokoa ao amin'ny ankohonanao sy ny fiangonanao?`

`5. Nampitandrina antsika ny apostoly Petera fa  "ny devoly mandehandeha tahaka ny Liona mierona, mitady izay harapany." - 1 Pet. 5:8. Vakio koa ny Efes. 6:10-20. Ahoana no ahafahantsika mandresy ny "fanangolen'ny devoly" - Efes. 6:11? `