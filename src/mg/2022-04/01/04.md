---
title:  "Tsy fahaiza-mankasitraka, mifono zava-miafina"
date:   27/09/2022
---


`Vakio ny Ezek. 28:12-19. Inona no azontsika tsoahina avy amin’io andalan-teny io momba ny zava-miafin’ny niandohan’ny fahotana?`

Mampiasa sary an'ohatra momba ny andro farany ny ampahany betsaka amin’ny bokin’i Ezekiela. Amin'ny toe-javatra maro, ny olona na ny biby na ny «zavatra» ohatra, na koa ny zava-mitranga eo an-toerana, dia nampiasaina mba hanehoana sy hamaritana zava-misy ara-tantara mivelatra kokoa. Miresaka momba ny mpanjakan’ny Tyro ny Tompo ao amin’ny Ezek. 28:1-10 (Tyro dia tanàna nanankarena, misy ny seranan-tsambon’ny Fenesianina fahiny), ka mpanapaka manankarena sy miavonavona no amaritany azy, izay «olona» ihany kanefa mihambo ho andriamanitra mipetraka eo amin’ny seza fiandrianan’ireo andriamanitra (araka ny filazany).

Nanjary fanoharana ilazana ny niandohan’ny fahalavoan’i Losifera tany an-danitra io zava-misy ara-tantara ao amin’ny Ezek. 28:12-19 io. Koa ny mpanjakan’ny Tyro, izay olombelona nipetraka teo "ampovoan'ny ranomasina" – Ezek. 28:2,8, dia maneho ankehitriny ilay "kerobima voahosotra izay manaloka" – Ezek. 28:14, nipetraka tao "Edena, sahan'Andriamanitra" sy "tao an-tendrombohitra masin'Andriamanitra"(Ezek. 28:13,14).

Hita ao amin'ny Ezek. 28:15 ny teny manan-danja ao amin’ny tantara manontolo, izay manao hoe "Tsy nanan-tsiny ianao tamin’ny nalehanao hatramin'ny andro namoronana anao ka mandra-pahita heloka tao aminao". Noho izany, ary zava-dehibe ity: tao anatin’ny fahatanterahan'i Losifera dia nisy fahafahana hanao ratsy, fahafahana hanao fahadisoana, ary izao no antony: amin’ny maha-voary manan-tsaina azy dia nanana safidy malalaka i Losifera, izay tafiditra ao anatin’ny famaritana ny atao hoe voary tonga lafatra.

Raha ny marina dia nohariana tonga lafatra i Losifera — ary tao anatin’izany ny fahafahany misafidy malalaka. Kanefa, noho ny fanararaotany izany fahatanterahany izany ka nampiasany ho amin’ny ratsy ny fahafahany misafidy, dia nanjary feno faharatsiana izy tamin’ny fiheverany ny tenany ho lehibe noho izay tokony ho izy marina.

Tsy afa-po tamin’ny namoronan’Andriamanitra sy nanomezam-boninahitra azy intsony i Losifera, ka tsy nahay nisaotra an'Andriamanitra, ary naniry ny hahazo fankasitrahana mihoatra noho izay tena mendrika azy. Araka ny efa voalaza dia saro-pantarina ny fomba mety ho nitrangan’izany tamin’ny anjely tonga lafatra iray izay niaina tao amin’ny tontolo tonga lafatra.

"Mifono zava-miafina ny fahotana, tsy hay hazavaina. Tsy nisy antony ny fisiany; ny fiezahana hanazava izany dia fiezahana hanome antom-pisiana ho azy, ka manjary manamarina azy. Nipoitra teo anivon’ny tontolo tonga lafatra ny ota, ary hita fa tsy azo noleferina izany." – The Truth About Angels, t. 30.

Milaza i Paoly ao amin’ny 1 Tes. 5:18 fa tokony hisaotra "amin'ny zavatra rehetra" isika. Ahoana no hanampian'ireo teny ireo antsika handresy izay rehetra mety ho tsy fahaiza-mankasitraka na fltarainan-dava, indrindra amin’ny fotoam-pitsapana?