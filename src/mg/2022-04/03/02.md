---
title:  Ny olombelona
date:   09/10/2022
---

`Vakio ny Gen. 1:24-27 sy ny Gen. 2:7,19. Inona ny fitoviana sy ny fahasamihafana hitanao eo amin'ny fomba namoronan'Andriamanitra ny biby sy ny olona? Inona no ambaran'ny Gen. 2:7 antsika momba ny toetry ny olombelona?`

Ny fitantarana ao amin'ny Genesisy dia manambara fa ny andro fahenina tamin'ny Famoronana no nanomezan'ny Tompo Andriamanitra aina ho an'ny biby an-tanety sy ireo olombelona mpivady voalohany, (Gen. 1:24-27). Ambara amintsika eto fa "tany no namoronan 'i Jehôvah Andriamanitra ny bibi-dia rehetra sy ny voro-manidina rehetra" - Gen. 2:19. "Ary vovo-tany no namoronan'i Jehôvah Andriamanitra ny olona" - Gen. 2:7.

Na dia samy noforonina avy tamin'ny "tany" aza ny biby sy ny olombelona, ny fanamboarana ny olombelona dia niavaka tamin'ny an'ny biby. Voalohany, novolavolain' Andriamanitra ny vatan'ny olona, ary "nofofoniny fofonaina mahavelona ny vavorony; dia tonga olombelona izy" - Gen. 2:7. Vatana izy talohan'ny nahatongavany ho olombelona (olona velona). Faharoa, noforonin'Andriamanitra ho lahy sy vavy ny olombelona, nataony tahaka ny endriny sy araka ny tarehiny (Gen. 1:26,27). Manazava ny Gen. 2:7 fa ny fampidirana fofonaina mahavelona" tamin'ny vatan'i Adama no nahatonga azy ho "olombelona" (Heb. Nephesh chayyah) na "fanahy velona" raha adika ara-bakiteny ny dikan-teny KN. Midika izany fa tsy misy amintsika na iray aza manana fanahy afaka mivelona ivelan'ny vatana. Fa isika rehetra kosa dia samy olombelona na fanahy velona avokoa. Ny filazana fa io "fanahy" io dia "zavatra" iray manan-tsaina afaka mivelona misaraka amin'ny vatan'olombelona, dia hevitry ny jentilisa fa tsy ara-Baiboly. Ny fahatakarana ny tena toetry ny olombelona marina dia miaro antsika tsy hanaiky ny fiheveran'ny besinimaro momba ny fanahy tsy hita maso sy tsy azo tsapain-tanana, mbamin'ireo fahadisoana mampidi-doza mifototra amin'izany finoana izany.

Tsy misy ampahany azo heverina ho afa-misaraka amin'ny maha-olombelona manontolo (izay fanahy velona) ka hanam-pisiana na hanan-tsaina. Tamin'ny fomba mahatahotra sy mahatalanjona no namoronan'Andriamanitra antsika ary tsy tokony hanan-kevitra ankoatra izay voalazan'ny Soratra Masina marina momba izany lohahevitra manokana izany isika. Raha ny marina dia tsy ny toetry ny fiainana ihany no mifono zava-miafina (ireo siantifika dia tsy mbola mitovy hevitra tanteraka ny amin'izay tena hevitry ny hoe: velona); mbola saro-pantarina noho izany aza ny amin'ny feon'ny fieritreretana sy ny momba azy. Ahoana no ahafahan'ireo tambatsela milanja kilao vitsivitsy ao amin'ny lohantsika (sela sy singa simika), ny atidoha, manana sy mamorona zavatra tsy azo tsapain-tanana toy ny eritreritra sy ny fihetseham-po? Ireo izay mandalina io lohahevitra io dia miaiky fa tsy tena fantatsika marina ny amin'izany. 

`Zava-mahagaga tokoa ny fiainana! Nahoana isika no tokony hifaly, tsy noho ny nanomezana aina antsika ihany, fa noho ny fiainana mandrakizay koa, izay fahagagana lehibe lavitra aza? `