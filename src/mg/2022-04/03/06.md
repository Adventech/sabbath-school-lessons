---
title:  "Nodimandry tany aminâ€™ny razany"
date:   13/10/2022
---

`Vakio ny Gen. 25:8; 2 Sam. 7:12; 1 Mpanj. 2:10 ary ny 1 Mpanj. 22:40. Mona koa no voalazan'ireo andalan-teny ireo ka manampy anao hahatakatra ny momba ny fahatesana?`

Amin'ny fomba maro samihafa no iresahan'ny Testamenta Vaovao momba ny fahafatesana sy ny fandevenana. Iray amin' izany ny hoe: "voangona any amin 'ny razany", araka ny voambara momba an'i Abrahama ao amin'ny Gen. 25:8 hoe: "Dia niala aina Abrahama ka maty, rehefa fotsy volo tsara sady lahy antitra ela niainana; dia voangona any amin 'ny razany izy". Voangona any amin'ny razan'izy ireo tsirairay avy koa i Arona sy i Mosesy (Deo. 32:50).

`Toerana iray ihany no alehan'ny mpanjaka tsara sy ratsy fanahy rehefa maty. Mona no ampianarin'izany antsika momba ny toetry ny maty? (2 Mpanj. 24:6; 2 Tant. 32:33).`

Fomba iray hafa ilazana ny fahafatesana ny fanambarana fa nodimandry any amin'ny razany ny olona fray. Izao no lazain'ny Baiboly momba ny fahafatesan'i Davida mpanjaka: "nodi-mandry any amin'ny razany ka nalevina ao an-Tananan'i Davida" izy - 1 Mpanj. 2:10. Ampiasaina koa izany fiteny izany amin'ny mpanjaka hebreo maro hafa, na nahatoky izy ireo na tsia.
Lafiny manan-danja telo, farafahakeliny, momba ny fodiamandry any amin'ny razana, no azontsika dinihina. Ny iray amin'ireo dia ity: na ho ela na ho haingana, dia ho avy ny fotoana izay tsy maintsy hitsaharantsika amin'ny asa manasatra antsika sy ny fahoriantsika. Ny faharoa dia izao: tsy isika tsy akory no voalohany ary tsy isika irery no mizotra amin'io lalana tsy tiana io, fa efa nialoha antsika ireo razantsika. Ny fahatelo dia ny hoe: rehefa alevina eo anilan'izy ireo isika dia tsy irery satria mitoetra miaraka amin'izy ireo na dia ao anatin'ny tsy fahatsiarovan-tenan'ny fahafatesana aza. Mety tsy hanana heviny loatra izany ho an'ny kolontsaina "individualiste" ankehitriny (izay mifantoka amin'ny fampandrosoana ny tena manokana, tsy mifandray amin'ny hafa) saingy zava-dehibe tokoa izany tamin'ny andro fahiny.

Azo alevina eo akaikin'ireo malalany ny maty ao amin'ny Tompo; na izany aza anefa dia tsy misy fifampiresahana eo amin'izy ireo. Hitoetra ho tsy mahalala na inona na inona izy ireo mandra-pahatonga ilay andro be voninahitra izay hifohazany amin'ny torimasony lalina ka hiarahany amin'ireo fianakaviany maty tao amin'i Kristy.

`Alaivo sary an-tsaina ny hoe mahatsiaro tena tokoa ny maty ary afaka mahita ny fiainana ety an-tany, indrindra fa ny an'ireo olon-tiany, izay matetika mijaly tokoa aorian'ny nahafatesany. Nahoana, araka izany, no tokony hampahery tokoa ny velona ny fahamarinana fa ny maty dia matory?`