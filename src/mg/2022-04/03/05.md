---
title:  '« Ny maty kosa tsy mahalala na inona na inona »'
date:   12/10/2022
---

`Vakio ny Joba 3:11-13; Sal. 115:17; Sal. 146:4; sy ny Mpitt. 9:5,10. Inona no azontsika ianarana avy amin'ireo andalan-teny ireo momba ny toetry ny olombelona rehefa maty?`

Milaza ny mpamakafaka ny Baiboly sasany fa ireo andininy ireo, izay nosoratana miendrika tononkalo, dia tsy azo ampiasaina hamaritana ny toetry ny olombelona rehefa maty (Joba 3:11-13; Sal. 115:17; Sal. 146:4; Mpitt. 9:5,10). Marina tokoa fa mety hanjavozavo sy saro-takarina ny tononkalo indraindray, saingy tsy mba toy izany ny amin'ireto andininy ireto. Mazava ny teniny ary mifandrindra tsara amin'ny fitambaran'ny fampianaran'ny Testamenta Taloha momba io lohahevitra io.

Voalohany, ao amin'ny Joba 3, dia nanenina ny amin'ny fahaterahany ilay patriarika noho ny fahoriana rehetra nanjo azy. (Rehefa ao anatin'ny fahoriana mafy indrindra, iza moa no tsy efa naniry ny tsy ho teraka akory?) Manaiky izy fa raha maty teo am-pahaterahana dia ho nitoetra tao anaty torimaso, ho niala sasatra (Joba 3:11,13).

Faritan'ny Salamo 115 ho toy ny toerana mangina ny toerana misy ny maty satria "Ny maty tsy mba hidera an'i Jehôvah"- Sal. 115:17. Tsy azo heverina araka izany ny hiankohofan'ireo mpino mahatoky (sy feno fankasitrahana) efa maty amin'Andriamanitra na hiderany Azy any an-danitra.

Araka ny Salamo 146, dia mitsahatra tsy miasa ny sain'ny olombelona rehefa maty: "Miala ny fofonainy, ka miverina ho amin'ny taniny izy; Ary amin 'izay indrindra no hahafoanan'ny fikasany." - Sal. 146,4. Ao amin'ny Baiboly dia io no mahalaza tsara indrindra ny zava-mitranga rehefa maty.
Ary ampian'ny ao amin'ny Mpitt. 9 hoe: "Ny maty kosa tsy mahalala na inona na inona" ary "tsy misy asa, na hevitra, na fahalalana, na fahendrena" ao am-pasana (Mpitt. 9:5,10). Manamafy ny fampianarana ara-Baiboly izany fa ny maty dia tsy mahatsiaro tena.

Ny fampianarana ara-Baiboly momba ny tsy fahatsiarovan-tena ao anatin'ny fahafatesana dia tsy tokony hampitebiteby ny Kristianina. Voalohany indrindra, tsy misy ny afobe maharitra mandrakizay na ny afo fandiovana mandalo, miandry ireo izay maty kanefa tsy voavonjy. Faharoa, valisoa mahatalanjona no miandry ireo izay maty ao amin'i Kristy. Tsy mahagaga ary raha "Ho an'ny mino, dia zavatra kely ihany ny fahafatesana. Fotoana fohy no ilazan'i Kristy izany (...) Raha misy olona mitandrina ny teniko, dia tsy mba hahita fahafatesana izy mandrakizay'. Ho an'ny Kristianina, torimaso fotsiny ny fahafatesana, fotoana ao anatin'ny fahanginana sy ny haizina. Ny fiainana dia miara-miafina amin'i Kristy ao amin'Andriamanitra, ary`raha hiseho Kristy fiainantsika, dia hiara-miseho aminy koa amin'ny voninahitra hianareo.' — Jao. 8:51,52; Kol. 3:4." — IFM, t. 846 (ed 1983).

`Saino ny amin'ireo maty ao amin'i Kristy. Manakimpy ny masony amin'ny fahafatesana izy ary na 1500 taona nawwwwwwwww 5 volana no aharetany ao am-pasana, dia mitovy izany aminy. Ny zavatra fantany manaraka dia ny fiverenan'l Kristy. Ahoana ary no hahafahan'ny sasany milaza fa, amin'ny lafiny iray, manana anjara tsara kokoa noho isika velona ny maty.`