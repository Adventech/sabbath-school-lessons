---
title:  "Fahatongavana ho nofo ao anatin'ny vatana hafa indray"
date:   06/12/2022
---

Ilay hevitry ny mpanompo sampy momba ny tsy fahafatesan'ny fanahy no fototra iorenan'ny fampianarana tsy ara-Baiboly ny amin'ny fahatongavana ho nofo ao anatin'ny vatana hafa indray na ny fifindran'ny fanahy. Neken'ny sasany amin'ireo antokom-pivavahana lehibe eto amin'izao tontolo izao io tsangan-kevitra io. Mino ny fisian'ny fanahy tsy mety maty izay monina mandrakizay any am-paradisa na any amin'ny helo aorian'ny fahafatesana ny ankamaroan'ny Kristianina, fa ireo izay mino ny fahatongavana ho nofo ao anatin'ny vatana hafa kosa dia milaza fa mandalo tsingerim-pahafatesana maro sy fahaterahana indray eto an-tany io fanahy tsy mety maty io.

Ho an'ny sasany, io fahatongavana ho nofo io dia raisiny ho toy ny dingam-pivoarana ara-panahy izay mahatonga ny sainy hahatakatra ambaratongam-pahalalana sy fahendrena ambony kokoa eo amin'ny diany mankamin'ny fahatanterahana. Ireo "hindou" dia mino fa ny fieritreretan'ireo fanahy izay tsy mety maty dia mandalo fivoarana, izay antsoiny hoe "samsara", ao anatin'ireto sokajy enin'ny fiainana ireto: ny rano, ny zava-maniry, ireo biby mandady sy ireo bibikely, ny vorona, ireo biby vaventy sy ny olombelona, ary anisan'izany ny mponin'ny lanitra.

`Vakio ny Heb. 9:25-28 sy ny 1 Pet. 3:18. Raha maty "indray mandeha" ihany i JesÃ´sy (Heb. 9:28; 1 Pet. 3:18) ary toy izany koa ny olombelona rehetra, maty "indray mandeha" (Heb. 9:27), nahoana no mbola mino ny fahatongavana ho nofo ao anatin'ny vatana hafa na dia ireo lazaina ho Kristianina aza?`

Olona maro no tsy mino izay tena tokony hinoany fa izay tiany hinoana ihany. Raha misy tsangan-kevitra mitondra fiadanana sy fampiononana ho azy ireo dia ampy handaminana ny adihevitra izany ho azy ireo. Saingy ho an'izay mandray am-po ny Baiboly kosa dia tsy azony ekena velively ny tsangan-kevitra momba ny fahatongavana ho nofo ao amin'ny vatana hafa indray aorian'ny fahafatesana.

Voalohany, manohitra ny fampianaran'ny Baiboly momba ny fahafatesan'ny "fanahy" sy ny fananganana ny tena amin'ny maty io tsangan-kevitra io (1 Tes. 4:13-18).

Faharoa, izany dia manda ny foto-pampianarana momba ny famonjena amin'ny alalan'ny fahasoavana, amin'ny alalan'ny finoana ny asa famonjena nataon'i Jes6sy Kristy (Efes. 2:8-10), ka manolo izany amin'ny asan'ny olombelona.

Fahatelo, toheriny ny fampianaran'ny Baiboly fa ny fanapahan-kevitra raisin'ny olona eto amin'ity fiainana ity no mamaritra ny ho anjarany mandrakizay (Mat. 22:1-14, Mat. 25:31-46).

Fahefatra, io tsangan-kevitra io dia manamaivana ny hevitra sy ny maha-zava-dehibe ny fiavian'i Kristy fanindroany (Jao. 14:1-3).

Ary fahadimy, maneho izany tsangan-kevitra izany fa mbola misy fotoana azo hararaotina aorian'ny fahafatesana hahazoan'ny olona miala amin'ireo fandrika teo amin'ny fiainany, izay tsy ara-Baiboly (Heb. 9:27).

Raha fintinina dia tsy manan-toerana velively ao amin'ny finoana kristianina ny momba ny fahatongavana ho nofo ao anatin'ny vatana hafa aorian'ny fahafatesana.