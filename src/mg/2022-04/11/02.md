---
title:  "Fivavahana mifono zava-miafina"
date:   04/12/2022
---

Voasaron'ny onja maherin' ny fivavahana mifono zava-miafina na ny mistisisma ny tontolontsika. Ny teny hoe "mistisisma" dia teny sarotra izay mifono hevitra maro isan-karazany. Raha jerena ara-pivavahana, io teny io dia milaza ny firaisan'ny olombelona amin' Andriamanitra na "fanahy" tsy manam-petra am in'ny alalan'ny karazana fanandramana ara-panahy na fihetsehana tromba. Mampiavaka ny fanandramana ara-pivavahana any amin'ny fiangonana sasany aza izany. Miovaova ny endrik' izany sy ny hamafiny, saingy tokana ihany ny fironany, dia ny fanoloana ny fahefan'ny Soratra Masin'Andriamanitra hatrany amin'ireo fanandramana ataon'ny tenany manokana. Na ahoana na ahoana dia ampahany lehibe amin'ny foto-pampianarana ao amin'ny Baiboly no manjary maivan-danja, ary mora mitoky hatrany amin'ny fanandraman'ny tenany manokana ny Kristianina. Ny karazam-pivavahana toy izany dia tsy miaro amin'ny famitahana na inona na inona, indrindra fa ireo famitahana amin'ny andro farany.

`Vakio ny Mat. 7:21-27. Araka io tenin'i Jesôsy io, inona ny hevitry ny hoe manorina ny tranontsika ara-panahy "eo ambonin'ny vatolampy" sy ny manorina izany "eo ambonin'ny fasika"?`

Misy fironana lehibe hanao tsinon-tsinona ny lanjan'ny foto-pinoana ara-Baiboly eo amin'ny tontolo kristianina ankehitriny, ka endri-pivavahana mavesatra sy efa lany andro no andraisana izany. Amin' izany dia maka ny toeran'ny fampianaran'i Kristy ny maha-persona Azy - ka lazaina, ohatra, fa tsy mety ho marina ny tantara ao amin'ny Baiboly toy izao na toy izatsy satria tsy ho namela izany hitranga araka izay voasoratra Jesosy, raha ny fahafantarany Azy. Ny fihetseham-po sy ny fitiavan'ny tena manokana no manjary mason-tsivana entina hanazavana ny Soratra Masina, ka miafara amin'ny fandavana tsotra izao izay ampianarin'ny Baiboly mazava tsara izany, izay matetika mahakasika ny fankatoavana an'Andriamanitra; io anefa, raha ny voalazan'i Jesosy, dia ilaina tokoa amin'ny fanorenana trano eo ambonin'ny vatolampy.

Eo amin'ny toerana mampidi-doza ireo izay mihevitra fa tsy mampaninona izay inoany momba ny foto-pampianarana, fa rehefa mino an' i Jesosy izy dia ampy izay. Nino an'i Jesosy Kristy anefa ireo mpitsara romanina izay nanameloka Prôtestanta maro tsy tambo isaina ho faty. Nino Azy koa ireo "namoaka demonia" tamin'ny anaran'i Kristy (Mat. 7:22). "Ny filazana fa tsy mampaninona izay inoan'ny olona no iray amin'ny fitaka mahomby indrindra ampiasain'i Satana. Fantany fa ny fahamarinana raisina noho ny fitiavana izany, dia manamasina ny fanahin'ilay nandray azy; noho izany dia mitady mandrakariva izay hanolo ny fahamarinana amin'ny laha-kevitra diso, amin'ny anganongano sy amin'ny filazantsara hafa izy." - HM, t. 541.

`Ahoana no ahafahantsika miady mba tsy hamela ny fihetseham-po sy ny faniriantsika hanesika antsika hanao zavatra mifanohitra amin'ny Tenin'Andriamanitra?`