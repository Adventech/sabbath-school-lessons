---
title:  "Fakana ny endriky ny olona efa maty sy fisehoana hafa"
date:   08/12/2022
---

Mitovy amin'ny fiantsoana avelo ihany (na firesahana amin'ny fanahin'ny maty, na fanontaniana ny maty) ny fakan'ny devoly ny endrik'ireo olona efa maty sy ireo fisehoana hafa. Maka ny endriky ny havana na namana na olona hafa efa maty izy amin'izany. Tena mitovy amin'ny an'ilay olona efa maty tokoa ny bikany ara-batana sy ny feony. Ireny fitaka rehetra ataon'i Satana ireny dia ampiasaina hamitahana ireo izay tsy miorina tsara amin'ny Tenin'Andriamanitra. Mampitandrina i Ellen G. White raha nanoratra hoe: "Mifanohitra amin'izay voalazan'ireo apostoly fony fahavelony teo ambany fitariaha'ny Fanahin'Andriamanitra no ambaran'ireo fanahy mandainga milaza ho fanahin'ny apostoly." - HM, t. 581. Ary izao koa, "Ho faratampony amin'ny asa famitahana lehibe dia i Satana mihitsy no hiseho vatana hilaza tena ho Kristy". t. 650.

`Vakio ny 2 KÃ´r. 11:14,15 sy ny Efes. 6:10-18. Inona no tokony ho fiarovana ho antsika amin'ny fitaka ataon'i Satana toy izany?`

Mampitandrina antsika ny apostoly Paoly fa "isika tsy mitolona amin'ny nofo aman-dra, fa amin'ny fanapahana sy amin'ny fanjakana sy amin'ny mpanjakan'izao fahamaizinana izao, dia amin'ny fanahy ratsy eny amin'ny rivotra." - Efes. 6:12. Ny fitafiana ny "fiadian'Andriamanitra" rehetra voasoratra ao amin'ny Efes. 6:13-18 ihany no maharo antsika amin'ireo famitahana ireo.

Mety hampitahotra sy hamitaka tokoa ny fakan'i Satana ny endriky ny olona efa maty sy ireo fisehoany hafa, saingy tsy hahavoafitaka ireo izay arovan'Andriamanitra sy miorina amin'ny Tenin'Andriamanitra izy. Raha ny foto-pampianarana no jerena, ireo izay mino ny fampianaran'ny Baiboly momba ny fisian'ny fepetra mba hahaveloman'ny olona mandrakizay dia mahafantatra tsara fa izay rehetra mety ho fisehoan'ny maty na ny firesahana amin'ny maty- dia avy amin'i Satana avokoa, ary tokony holavina noho ny fahasoavan'Andriamanitra lehibe. Averina indray fa na miezinezina sy mandresy lahatra toy Mona, ary na amin'ny endrika tena izy manao ahoana aza izany fisehoana izany, dia aoka hifikitra hatrany amin'ny fampianaran'ny Baiboly isika fa ny maty dia matory ao am-pasana.

Alao sary an-tsaina anefa hoe namoy olon-tiana ianao ary dia mino fa miseho aminao izy, manao teny mamy aminao, milaza aminao izy fa malahelo anao, ary manambara zavatra izay izy ihany no mahalala izany, ary miteny aminao izy fa efa any amin'ny toerana tsara kokoa. Raha tsy miorina tanteraka amin'ny fampianaran'ny Baiboly momba ny toetry ny maty isika, tsy ho mora foana ve ny hahalatsaka antsika amin'izany fandrika izany? Mora amin'ny olona tokoa izany, indrindra satria maniry ny hino izany koa izy.

`Inona ny hevitry ny hoe : "tafio vokoa ny fiadian'Andriamanitra"? Eo amin'ny fiainantsika andavanandro, ahoana no ampiharantsika izany amin'ny lafim-piainantsika rehetra fa tsy izay mahakasika ny famitahana amin'ny andro farany ihany?`