---
title:  "Famitahana amin'ny andro farany"
date:   03/12/2022
---

**Hodinihina mandritra ny herinandro:** 
Mat. 7:21-27; Jao. 11:40-44; 1 Pet. 3:18; 1 Sam. 28:3-25; Efes. 6:10-18.

><p> Tsianjery:</p> 
> "Ary tsy mahagaga izany, fa Satana aza mampiova ny endriny ho tahaka ny anjelin 'ny mazava. Koa tsy dia zavatra lehibe tsy akory, raha ny mpanompony koa no mba mampiova ny endriny ho tahaka ny mpanompon'ny fahamarinana; nefa ny farany ho araka ny asany ihany." — 2 Kôr. 11:14,15.

### Fampidirana

Manjary sehatra ifangaroan'ny zava-mahagaga avy amin'ny hery ambonin'ny an'ny olombelona sy ny herin'ny maizina izao tontolo izao ankehitriny. Manohana izany i Hollywood, izay tsy manana olana ny amin'ny fanaovana horonantsary misy lohahevitra ara-pivavahana sy momba ny herin'ny maizina misavorovoro ao anatin'ny fahadisoan-kevitra sy ny famitahana. Tao anatin'ireo taona faramparany, ilay lainga hatry ny ela manao hoe "Tsy ho faty tsy akory hianao" - Gen. 3:4, dia nanome aingam-panahy tamin'ny nanoratana ny sasany amin'ireo boky be mpamaky indrindra sy ireo horonantsary be mpijery indrindra, ary ireo lalao video malaza maro koa. Tsy azo lavina fa eto amin'ny saha manodokan'i Satana isika ary alaim-panahy amin'izany, ka mety hiseho amin'ny endrika maro isan-karazany ny fakam-panahy; amin'ny toe-javatra sasany aza dia mety hiafina ao ambadiky ny siansa izany.

Anisan'ny trangan-javatra mamitaka indrindra ilay antsoina hoe «Expérience de mort imminente» na EMI, ka amin'izany ny olona izay «maty» dia miverina ho amin'ny fiainana indray ary mitantara ny fiainany taorian'ny fahafatesany. Olona maro no mandray izany toe-javatra izany ho porofo ny amin'ny tsy fahafatesan'ny fanahy!

Hojerentsika mandritra ity herinandro ity ny sasany amin'ireo famitahana amin'ny andro farany, dia ny fivavahana mifono zava-miafina, ny EMI, ny fahatongavana ho nofo ao amina vatana hafa indray, ny fiantsoana avelo, ny fivavahana amin'ny razana sy ny maro hafa. Lohahevitra mampidi-doza izay tokony ho fantatsika ireo, kanefa tsy ilaintsika ny hametraka ny tenantsika eo amin'ny toerana izay mety hitaomany antsika.

_*Famerenana ny lesona ny sabata 10 Desambra._