---
title:  "EMI (jereo ao amin'ny fizarana Sabata)"
date:   05/12/2022
---

Anisan'ny tohan-kevitra malaza indrindra ankehitriny "hanaporofoana" ny tsangan-kevitra momba ny tsy fahafatesan'ny fanahy ny EMI. I Raymond A. Moody, Jr., ao amin'ny bokiny «Life After Life: The Investigation of a Phenomenon—Survival of Bodily Death (Atlanta, GA: Mockingbird, 1975)», dia maneho ny voka-pikarohana nataony nandritra ny dimy taona tamin'ny olona miisa zato mahery izay efa nandalo "mort clinique" (izany hoe tsy nitepo intsony ny fony ary tsy niasa intsony ny havokavony, toy ny maty, araka ny filazan'ny dokotera), kanefa velona indray avy eo. Nilaza ireo olona ireo fa nahita "olona" mamirapiratra maha-te ho tia sy feno hafanana nialoha ny niverenany ho amin'ny fahavelomana indray. Noraisina ho "porofo mahagagan'ny tsy fahafatesan'ny fanahin'ny olombelona aorian'ny fahafatesany izany" (pejy faran'ny boky). Boky maro hafa mitovitovy amin'izany no navoaka nandritra ny taona maro ho fanohanana izany hevitra izany. (jereo ny lesona 2)

`Vakio ireto fitantarana momba ny fananganana amin'ny maty ireto, ao amin'ny 1 Mpanj. 17:22-24; 2 Mpanj. 4:34-37; Mar. 5:41-43; Lio. 7:14-17, ary ny Jao. 11:40-44. Firy amin'ireo no milaza ny amin'ny fahatsiarovan-tena ihany no ao anatin'ny fahafatesana aza, fony mbola tsy natsangana tamin'ny maty ireo olona ireo? Ary nahoana no zava-dehibe ny valin'izany fanontaniana izany?`

Ny fanandramana momba ny EMI rehetra taterina ao amin'ny boky ankehitriny dia mahakasika ireo olona noheverina fa maty araka ny fandinihan'ny dokotera ("mort clinique"), saingy tsy maty tanteraka. I Lazarosy kosa, izay efa maty hefarana, dia efa lo ny nofony (Jao. 11:39). Na i Lazarosy na ireo olona natsangana tamin'ny maty tamin'ny andron'ny Baiboly dia tsy nilaza mihitsy ny amin'ny fanandramana niainany taoriareny nahafatesany, na tany an-danitra izany na tao amin'ny afo fandiovana na tany amin'ny helo. Mety ho tohan-kevitra mangina izany, kanefa mifanaraka tanteraka amin'ny fampianaran'ny Baiboly momba ny toetry ny maty izay tsy mahalala na inona na inona!

Saingy ahoana ny amin'ny EMI izay resahina matetika amin'izao fotoana izao? Raha ekentsika ny fampianaran'ny Baiboly fa tsy mahalala na inona na inona ny maty (Jôba 3:11-13; Sal. 115:17; Sal. 146:4; Mpitt. 9:10), dia zavatra roa loha ihany no azo ambara: na mahita zavatra tsy tena misy ilay olona vokatry ny fanafody izay nanova ny fiasan'ny atidohany noho ny fandalovany ao anatin'ny toe-javatra faran'izay mafy, na i Satana no mamitaka azy ka mampandalo azy fanandramana ambonin'ny hery maha-olombelona azy. (2 Kor. 11:14). Fitaka avy amin'i Satana no tena azo amaritana izany, indrindra fa amin'ny toe-javatra sasany izay itantaran'ilay olona fa niresaka tamin'ireo havany efa maty izy ireo! Saingy mety ho ny fitambaran'ireo anton-javatra roa ireo koa izany.

Koa satria mahazo vahana sy maharesy lahatra ny maro io fitaka 10, dia zava-dehibe tokoa ny hifikirantsika mafy amin'ny fampianaran'ny Tenin'Andriamanitra, na inona na inona mety ho fanandramana efa niainantsika na ny hafa, izay mifanohitra amin'izay ampianarin'ny Baiboly.

`Mahavariana tokoa ny mahita fa matetika no tohanan'ny "siansa" ireny EMI ireny ankehitriny. Inona no ampianarin'izany antsika momba ny tokony hitandremantsika tsara na dia amin'ireo zavatra izay heverintsika to "voaporofon"'ny siansa aza?`