---
title:  "MAMITAKA I LOSIFERA: MANDRESY I KRISTY"
date:   01/04/2024
---

### MAMITAKA I LOSIFERA: MANDRESY I KRISTY

Tsy misy fanazavana mitombina ny amin'ny antony namelan'i Losifera, ilay anjely tonga lafatra, ny avonavona sy ny fialonana hamaka tao am-pony sy ho tonga fikomiana amin'ny Mpamorona azy. Niova ho fikomiana ny avonavoni Satana. Nampangainy ho tsy marina sy mitanila Andriamanitra. Niampita tamin'ireo anjely ny fisalasalany sy ny fanendrikendrehany.

`Vakio ny ny Apôk. 12:4. Inona no ambaran'io andininy io momba ny fahaizan'i Satana mamitaka? Anjely firy no lavo noho ny lainga nataony momba an'Andriamanitra?`

Rehefa nipoaka ny ady tany an-danitra dia tsy maintsy nisafidy ny anjely - hanaraka an'i Jesôsy ve izy ireo sa i Losifera? Nanao ahoana ny toetr'io ady tany an-danitra io? Ady ara-batana ve izany sa ady ara-kevitra sa izy roa? Tsy fantatsika ny tsipiriany saingy ara-batana ilay ady matoa "nazera" i Satana sy ny anjeliny nony farany ary "tsy nisy fitoerana ho azy intsony tany an-danitra" - Apôk. 12:8,9. Mazava fa misy singa azo tsapain-tanana ao amin'io ady io.

Zavatra iray no azo antoka momba ny ady tany an-danitra. Tsy maintsy nanapa-kevitra ny anjely tsirairay na hiandany amin'i Kristy na tsia. Hanaraka an'iza izy ireo? Feon'iza no hohenoiny? Nifidy hankato ireo didim-pitiavan'i Kristy ny anjely mahatoky, fa ny ampahatelon'ireo anjely kosa nihaino ny feon'i Losifera, tsy nankatò an'Andriamanitra ka veriny ny lanitra. Isika koa, amin'izao vanim-potoana sarotra amin'ny tantaran'ny tany izao, dia antsoina hisafidy na hiandany amin'i Kristy na tsia. Natao hanambara ny toerana misy antsika koa isika na an'i Kristy na an'i Satana.

`Vakio ny Gen. 2:15-17, Eks. 32:26, Jos. 24:15, 1 Mpanj. 18:20, 21, ary ny Apôk. 22:17. Inona ny foto-kevitra lehibe ampianarin'ireo andininy ireo antsika momba ny fifanandrinana lehibe?`

Rehefa nahary ny olombelona Andriamanitra dia nataony lalina tao an- dohantsika ny fahafahana misaina sy mandanjalanja ary misafidy. Ny tena fototry ny maha-olombelona antsika dia ny fahafahantsika manao safidy ara-pitondran- tena. Tsy milina tsy akory isika. Noforonina araka ny endrik'Andriamanitra isika eo amin'ny fahafahantsika manao safidy ara-pitondran-tena sy miaina araka ireo foto-kevitra ara-panahy mandrakizay; tsy tahaka ny biby no namoronana antsika. Hatramin'ny nikomian'i Losifera tany an-danitra dia niantso ny vahoakany Andriamanitra hamaly ny fitiavany sy hankatò ny didiny amin'ny fisafidianana hanompo Azy.

`Inona ny lesona azontsika tsoahina avy amin'ilay ady niseho tany an-danitra, izay mifandray ny ady ataon'ny tenantsika manokana amin'ny ratsy? Raha azon'i Satana natao ny namitaka ireo anjely marina sy masina tany an-danitra ireo, inona no ambaran'izany momba ny flezahany hamitaka antsika?`