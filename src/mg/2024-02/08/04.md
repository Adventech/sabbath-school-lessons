---
title:  TONGA NY FITSARANA
date:   21/05/2024
---

`Ampitahao amin'ny Apôk. 14:6,7 ny Dan. 7:9,10. Inona ny fitoviana hita eo amin'ireo andininy roa ireo?`

Lohahevitra mibahan-toerana ao amin'ny Baiboly ny fitsarana. "Fa ny atao rehetra dia ho entin'Andriamanitra ho amin'ny fitsarana ny zava-miafina rehetra, na soa na ratsy"- Mpitt. 12:14. Nampitodika ny sain'ny mpihaino azy ho amin'ny vanim-potoan'ny fitsarana ho avy i Jesôsy, rehefa "hampamoahina ny olona amin'ny andro fitsarana noho ny amin'ny teny foana rehetra izay ataony" - Mat. 12:36. I Paoly apôstôly dia nanampy hoe Andriamanitra "hampiharihary ny zavatra takona ao amin'ny maizina ka hampiseho ny fikasan'ny fo"- 1 Kôr. 4:5. Izao no nolazain'ilay anjely mpitondra hafatra tamin'i Jaona: "tonga ny andro fitsarany" (Apôk. 14:7).


`Vakio ny Apok. 22:10-12. Rehefa hiverina i Jesôsy dia inona no ho anjaran'ny olombelona rehetra? Inona ny fanambarana mazava natao tamin'i Jaona?`

Satria tonga hizara ny valin'asa farany i Kristy dia tsy maintsy hisy fitsarana mialoha izany, mba hanehoana ny tsirairay handray ny valin'asany avy, amin'ny Fiaviany. Rehefa ho avy i Kristy dia tsy misy fotoana fanararaotra fanindroany intsony. Efa nandray fahalalana ampy handraisana fanapahan-kevitra farany sy tsy azo ivalozana ny olona tsirairay, na hiandany amin'i Kristy na tsia.


`Vakio ny Mat. 25:1-13. Nahoana i Jesôsy no manana fifandraisana samy hafa tanteraka amin'ireo vondron'ny mpino roa ireo?`


"Rehefa hifarana ny asa famotopotorana, rehefa voadinika sy tapaka ny momba an'ireo nisora-tena ho mpanaraka an'i Kristy mandritra ny taonjato nifandimby, amin'izay, ary amin'izay ihany, vao mifarana ny androm-pahasoavana ka hikatona ny varavaram-pamindrampo. Ilay fehezan-teny fohy hoe: 'ary izay efa niomana dia niara-niditra taminy tao amin'ny fampakaram-bady, ary dia narindrina ny varavarana' izany no mitondra antsika mamakivaky eo amin'ny asa fanompoana farany ataon'ny Mpamonjy, ka tafahatra hatramin'ny fotoana izay hahatanteraka ny asa lehibe famonjena ny olona." - HM, t. 442.


Tsy tokony hatahotra ny fitsarana isika. Amin'ny alalan'i Kristy no ahazoantsika famelan-keloka, afaka amin'ny fanamelohana isika, manana hery hiaina fiainana araka an'Andriamanitra ary manana ny fandresena farany.