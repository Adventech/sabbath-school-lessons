---
title:  AMBININA
date:   19/08/2024
---

### Hazavao

Ampitahaina amin'ny hazo mamoa nambolena teo amoron'ny rano velona ny olo-marina ao amin'ny Salamo (Sal. 1:2,3). Manambara fanambinana eo amin'ny fiainana sy firavoravoana amin'ny lalan'Andriamanitra ny hoe mamoa. Hanana fiainana be dia be omban-tanjona sy fahasambarana marina isika raha raisintsika ho teny fikasana folo maneho ny tian'Andriamanitra hotanterahina eo amin'ny fiainantsika ny Didy folo. Nofintinin'i Jesôsy ao anatin'ny didy roa ny Didy folo: Tiava an'Andriamanitra, ary tiava ny namanao (Mat. 22:37-40). Manambara ny fitiavantsika marina an'Andriamanitra ny fifandraisantsika amin'ny hafa. Mitaky fandraisana sy fizarana ny fiainana mamokatra.

Indray mandeha koa i Jesôsy nanatona aviavy iray mba hizaha ny voany. Ny aviavy, ankapobeny, dia mitondra voa mialoha ny hivelaran'ny raviny; koa toa nampanantena voa efa nitombo tsara ity aviavy be ravina ity. Nandiso fanantenana anefa ny endrika ivelan'ilay hazo (Mar. 11:13). Tsy nisy afa-tsy ravina no nirentirenty teo aminy. Nanonona fitsarana tamin'ilay hazo i Jesõsy hoe: "Aza misy mihinana voa avy aminao intsony mandrakizay"-Mar. 11:14, ary ny ampitso dia nalazo terý ilay aviavy. Misy lesona ara-panahy avy amin'io tantara io. Mety ho tsara ny fijery antsika ivelany, saingy rehefa dinihina akaiky ny fiainantsika dia ho hita raha mitondra voa tokoa isika. Tahaka ny hazo misy fakany mamatsy sy mamelona azy mba hamoazany, dia mila mitoetra ao amin'i Kristy koa isika. Hoy i Jesôsy: "Tomoera amiko ary Izaho aminareo. Tahaka ny sampany tsy mahay mamoa ho azy, dia toy izany koa hianareo, raha tsy miray amiko. Izaho no voaloboka, hianareo no sampany. Izay miray amiko, ary Izaho aminy, dia mamoa be izy; fa raha misaraka amiko kosa hianareo, dia tsy mahay manao na inona na inona.-Jao. 15:4,5.

"Fa ny mpamboatra namaly ka nanao taminy hoe: Tompoko, avelao ihany izy amin'ity taona ity mandra-pihadiko manodidina azy, ka hasiako zezika; angamba mbola hamoa izy; fa raha tsy izany, dia hokapainao ihany." - Lio. 13:8,9. Mifarana eo ilay fanoharana, ary tsy fantatsika intsony izay nitranga nony tapitra ny taona. Fantatsika fa tsy naneho ilay oha-piainana nirin'Andriamanitra hasehony ny firenen'ny Isiraely fahiny. Ahoana kosa ny amin'ny Isiraely ankehitriny? Hazo ambolena eo amoron'ny rano velona avokoa isika. Manao izay rehetra azony atao Andriamanitra mba hifandraisana amintsika, mba hamoazantsika. Aoka havelantsika hanao izany asa izany ao anatintsika Izy hatramin'ny farany, ka isika tsirairay no hamaritra ny fiafaran'ilay fanoharana.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Lafiny inona avy eo amin'ny fiainanao no tsy mamoa, ahoana no fomba ataonao mba hitondranao vokatra amin'izay?`