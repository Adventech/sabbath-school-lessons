---
title:  "NY AKANJOM-PAHAMARINAN'I KRISTY"
date:   12/08/2024
---

### Hazavao - NY AKANJOM-PAHAMARINAN'I KRISTY

Miresaka momba ilay lehilahy tsy nanao ny akanjo fitondra amin'ny fampakaram-bady ny tapany faharoa amin'ilay fanoharana. Ny mpanjaka mihitsy no nanome izany fitafiana izany, saingy tsy nety nanao izany ity lehilahy ity fa naleony nanao ny akanjony ihany. Ireo izay nanao ny fitafiana fitondra amin'ny fampakaram-bady avy tany amin'ny mpanjaka dia niaiky ny filany zavatra tsara kokoa. Nifikitra tamin'izay zavatra tsara nananany kosa ilay lehilahy tsy nety nanao ilay akanjo.

Naneho fiavonavonana sy tsy fanajana io olona nasaina io tamin'ny nandavany ny akanjo tany amin'ny mpanjaka. Rehefa nanontaniana ny amin'izany izy dia tsy nanan-kavaly; tsy nanana fialan- tsiny mahakasika ny fihetsiny izy. Asehon'io fanoharana io ny loza mifandraika amin'ny fianteherana amin'ny tena mba hahazoana famonjena. Natoky ny fahamarinany ireo mpanora-dalàna sy Fariseo ka tsy nahatsapa fa nila an'i Jesôsy. Manana fironana hiantehitra amin'ny fombafombam-pivavahany ny mpivavaka ka tsy mahatsapa fa ilainy ny fahamarinan'Andriamanitra.

Maneho ny fitsarana io fanoharana io. Ambaran'ny Soratra Masina amintsika fa mialoha ny fiavian'i Jesôsy fanindroany no hanaovan'Andriamanitra fitsarana mba hanehoana ireo handova ny Fanjakany (Apôk. 14:7). Ireo izay manao ny akanjo fitondra amin'ny fampakaram-bady dia nandray sy nampihatra ny filazantsaran'i Jesôsy teo amin'ny fiainany. Maneho ny akanjom-pahamarinan'i Kristy, izay manarona ny fahotan'izay rehetra manolotra ny fiainany ho Azy, ny akanjo izay natolotra ireo olona nasaina.

Mahafaoka ny tantara ao amin'ny Soratra Masina manontolo ny lohahevitra mikasika ny akanjo fitondra amin'ny fampakaram-bady. Tany am-piandohana, dia nitafy ny akanjon'ny fahazavana i Adama sy i Eva, saingy rehefa nanota izy ireo dia hitany fa nitanjaka izy. Niafina izy ireo ary niara- nanjaitra akanjo vita amin'ny ravinaviavy. Maneho ny fahamarinana amin'ny alalan'ny asa izany. Tsy nankasitrahana anefa ny akanjo izay namboarin'izy ireo ka namono biby iray Andriamanitra ary nanome azy akanjo vita tamin'ny hoditr'izany (Gen. 3:21). Manondro ny sorona lehibe izay nilaina mba "hanafiana" ny taranakolombelona izany. Ny hanafy antsika indray no tanjon'ny drafi-panavotana. Hoy ny mpaminany Isaia: "fa notafiany fitafiana famonjena aho, ary nakanjoiny akanjo fahamarinana" - Isa. 61:10. Ny fandraisana ny akanjo fitondra amin'ny fampakaram-bady dia midika ho fandraisana ny fahamarinan'i Kristy - ny Toetrany izay tiany hiseho eo amin'ny fiainantsika.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Nahoana no mety ho sarotra amintsika ny manaiky fa tsy misy asa azontsika atao mba hahazoantsika ny lanitra?`