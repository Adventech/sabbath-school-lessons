---
title:  "NY AKANJO FITONDRA AMIN'NY FAMPAKARAM-BADY"
date:   10/08/2024
---

### NY AKANJO FITONDRA AMIN'NY FAMPAKARAM-BADY

### Fampidirana

**Vakio ny Mat. 22:1-14**

`Tsianjery: Mifidy andininy 1`

### AOKA TSY HO DISO ANJARA!

Fotoan-dehibe tian'ny olona hatrehina ny fampakaram-bady. Matetika aza ny olona mampiasa ny fotoam-pialan-tsasatra sarobidy ananany any am-piasana ary mandany vola an-tapitrisa mba hanaovana dia lavitra hahafahana manatrika ny fanaovan'ny mpivady voadim-panambadiana. Vonona ny hanova ny drafitra efa nataony mihitsy ny namana akaiky ka manao fandaharam-potoana vaovao sy manamboatra teti-bola vaovao mba hanatrehana izany fampakaram-bady izany. Amim-pientanentanana no iandrasan'ny fianakavian'ny mpampakatra sy ny ampakarina ny fanomanana ny fotoana tsy fanadino miaraka amin'ireo olona manan-danja indrindra eo amin'ny fiainany. Miaritra ny fiandrasana ela, ny andro ratsy, ny fiovan-javatra tampoka, ary ireo zavatra hafa mety hahasorena ny mpanatrika ny fampakaram-bady mba hahafahany manatrika eo mandritra izany andro manokana izany. Ireo namana tsy afa-manatrika kosa dia mandefa karatra tsara tarehy sy fanomezana ho fanehoana ny fitiavany an'ireo mpivady vao. Maneho ny habe na ny hakelin'ny fanombanan'ny olona ny fifandraisana ny fomba amaliany ny fanasana ho amin'ny fampakaram-bady.

Ao amin'ny fanoharana izay hodinihintsika mandritra ity herinandro ity no ahitantsika ny fanasana anankiray ho amin'ny fampakaram-badin'ny zanakalahin'ny mpanjaka lehibe iray. Na dia feno fahalalahan-tanana tokoa aza ilay fanasana dia maro no nandÃ  tsy hanatrika ilay fampakaram-bady. Tsy hoe sarotra fotsiny ny nandresy lahatra ireo olona ireo hanatrika, fa ny anankiray tamin'ireo mpanatrika aza dia tsy nihevitra akory ny hanao ny akanjo fitondra amin'ny fampakaram-bady izay nomena an'ireo mpanatrika. Antso ho amin'ny fifohazana io fanoharana io. Asaina isika rehetra mba handray anjara amin'ny toe-javatra iray izay tsara aoka izany ka tsy tokony ho diso anjara amin'izany. Tsy mba handray fanasana manan-danja mihoatra noho ny fanasan'i Kristy ny vahoakany isika.

> <p>  Soraty</p>
> Soraty araka ny dikan-teny tianao ny Mat. 22:1-14. Raha tsy ampy ny fotoana eo am-pelatananao dia ny and. 8-14 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.