---
title:  ΤΙΑ ΝΑΜΑΝΑ
date:   03/08/2024
---

### Fampidirana

**Vakio ny Lio. 10:25-37**

`Tsianjery: Mifidy andininy 1`

### VARAVARANA MISOKATRA HO AN'IZAY REHETRA MANDONDONA

Nandritra ny Ady Lehibe Faharoa dia nonina niaraka tamin'ny fianakaviany tao Haarlem, Pays-Bas, i Corrie ten Boom, vehivavy iray neerlandezy. Amin'ny maha-Kristianina mafana fo azy ireo dia tsapany fa adidy sy tombon-tsoan'izy ireo ny mikarakara ireo Jiosy sy ireo olona hafa notandindomin-doza. Nanokatra ny varavarany handray olona maro be araka izay azony natao tao an-tokantranony izy ireo. Nanomana efitra miafina ho azy ireo izy hiatrehana ny fisavana tampoka. Tamin'ny 28 Febroary 1944 dia nisy mpitati-baovao neerlandey nanambara ny asan'ny fianakavian'i ten Boom tamin'ireo Nazi. Ny androtriny ihany dia nosamborina ilay ankohonana manontolo. Naiditra tao am- ponjan'i Scheveningen izy ireo, saingy ireo olona enina nafeniny kosa dia tsy nisy nahita. Notantarain'i Corrie taty aoriana ny re resaka nifanaovan'ny filohan'ny Gestapo (põlisy miafin'ny Nazi) sy ny rainy marary efa antitra.

Niondrika kely nanatona azy ilay filohan'ny Gestapo nanao hoe: "Te handefa anao hody any an-tranonao aho ry dadabe; tiako hanome toky ahy ianao fa tsy hanelingelina intsony." Tsy tazako ny tarehin'ny raiko fa ny sisin'ny sorony havanana fotsiny, ary ny volony fotsy teo amboniny no hitako. Kanefa reko ny valin-teniny: "Raha hody aho anio", hoy izy hentitra sady niteny mazava, "dia hosokafako indray ny tranoko rahampitso handraisako izay rehetra mila fanampiana ka mandondona eo am-baravarako." Corrie ten Boom and John and Elizabeth Sherrill, The Hiding Place: The Triumphant True Story of Corrie Ten Boom [1974], tt. 137,138.

Tsy ela taorian'ny nahafatesan'ny rain'i Corrie dia nalefa tany amin'ny toby fitanana natao ho an'ny vehivavy, "Ravensbrück", tao Alemaina, i Corrie sy i Betsie rahavaviny. Maty tao Ravensbrück i Betsie fa i Corrie kosa tafaverina tany Pays-Bas taorian'ny ady. Nanorina foibe fanarenana tao Bloemendaal izy, izay nandraisana ireo sisa velona avy any amin'ny toby fitanana, sy nampiantranoana ireo Neerlandey tsy an'asa izay niara-niasa tamin'ny Alemà nandritra ny fanafihana. Avy eo dia nitety izao tontolo izao i Corrie tamin'ny maha-mpandahateny azy, ary nanoratra boky maro.

Nampiavaka ny fiainany ny fitiava-namana. Ho azy, ny namana dia izay rehetra mila fikarakarana, fitiavana, famelan-keloka, ary ny herin'Andriamanitra mpanasitrana. Hodinihintsika ato amin'ity lesona ity ny fanoharana iray nataon'i Jesôsy, izay inoana fa nandrisika an'i Corrie sy olona an- tapitrisany maro hanana fiainam-panompoana tsy misy fitiavan-tena.


> <p> Soraty</p>
> Soraty araka ny dikanteny izay tianao ny Lio. 10:25- 37. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.