---
title:  MANOME MAIMAIMPOANA
date:   07/08/2024
---

### Ampifandraiso amin'i Jesosy

Matetika i Jesôsy no nesoesoin'ireo mpitondra fivavahana nandritra ny asany teto an-tany. Notsinontsinoavin'izy ireo manokana i Jesõsy indray mandeha, ka nantsoiny hoe Samaritana. "Día namaly ny Jiosy ka nanao taminy hoe: Tsy marina va ny filazanay fa Samaritana Hianao sady manana demonia?"-Jao. 8:48. Mazava loatra fa tsy marina izany; tsy Samaritana i Jesôsy ary tsy manana demonia velively. Maneho ny fankahalan'ireo mpitarika jiosy Azy sy ny Samaritana anefa izany teny izany. Maneho an-tsary ny asan'i Jesôsy kosa ilay fanoharana momba ny Samaritana tsara fanahy. Tsy naneho ny fitiavan'i Jesõsy tahaka ilay Samaritana ny Jiosy. Tonga mba hitady sy hamonjy ny very i Jesôsy (Lio. 19:10). Niezaka mandrakariva Izy nitady ireo voailikilika sy ampahorina teo amin'ny fiarahamonina. Mamaly ilay fanontaniana hoe: "Iza àry no namako?" ny fiainany.

Soritsoritana ao amin'ilay fanoharana ny nataon'ilay Samaritana tsara fanahy ho an'ilay lehilahy maratra (Lio. 10:34,35). Nisahirana sy niala vola izy ho fanampiana azy. Nandrarahany diloilo sy divay ny feriny. Ny biby nitaingenany no nitondrany azy ho any amin'ny tranom-bahiny. Nanome vola ny tompon'ny tranom-bahiny izy ary nanome toky fa handoa izay lany mandritra ny itoeran'ilay lehilahy maratra ao. Tsy zavatra kely izany. Nandritra izany fotoana rehetra izany dia tsy nanolo-kevitra ny hanonitra izay lany ilay maratra. Tsy nisy fifanarahana natao.

Tahaka ity Samaritana tsara fanahy ity, izay nandoa ny lany ho an'ny olona izay tsy afaka hamerina ny volany, dia toy izany no namoizan'i Jesõsy ny ainy ho antsika. Nanome maimaimpoana i Jesôsy, na tsy hitany avy hatrany aza ny vokatry ny fahafoizan-tena goavana nasehony. Hoy i Paoly apôstôly: "Fa fony mbola tsy nanan-kery isika, dia maty Kristy tamin'ny fotoan'andro hamonjy ny ratsy fanahy. Fa saiky tsy misy olona manaiky ho faty hamonjy ny marina; fa angamba hisy ihany ny sasany sahy maty aza hamonjy ny manao soa. Fa Andriamanitra mampiseho ny fitiavany antsika, fa fony mbola mpanota isika, dia maty hamonjy antsika Kristy." - Rôm. 5:6-8. Nafoin'i Kristy ho antsika ny zavatra rehetra, na dia tsy azony antoka aza fa hamaly ny fitiavany isika.


**Saintsaino indray izay voasoratra ao amin'ny Lio. 10:25-37, ary jereo izay miresaka an'i Jesôsy ao.**

`Moa ve ny fanomezana sy ny fanompoana manjary manan-danja kokoa raha mahatonga fahasahiranana eo amin'ilay olona manome izany? Nahoana?`

`Manao ahoana indray àry izao ny fahitanao an'i Jesôsy?`

`Antom-bavaka:`