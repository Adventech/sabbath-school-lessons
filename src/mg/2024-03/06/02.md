---
title:  "IZA ARY NO NAMAKO?"
date:   04/08/2024
---

### Saintsaino

Ny resaka nifanaovan'ny mpahay lalana iray sy i Jesôsy no niantombohan'ilay fanoharana momba ny Samaritana tsara fanahy. Nanontany an'i Jesôsy ilay mpahay lalàna hoe: "inona no hataoko handovako fiainana mandrakizay?". Dia novalian'i Jesôsy tamin'ny fanontaniana izany: "Inona no voasoratra ao amin'ny lalana? Manao ahoana no famakinao azy?"- Lio. 10:26. Ilay andininy malaza ao amin'ny TT, fampiasan'ny raby Jiosy matetika amin'ny "Shema" no namalian'ilay mpahay lalana Azy: "Tiava an'i Jehovah Andriamanitrao amin'ny fonao rehetra sy ny fanahinao rehetra sy ny herinao rehetra ary ny sainao rehetra" - Deo. 6:5. Ivon'ny fisainana sy ny fivavahana jiosy io didy io. Nampiarahin'ilay mpahay lalana tamin'ny fampianarana iray hafa avy ao amin'ny Levitikosy koa izany manao hoe: "Tiava ny namanao tahaka ny tenanao". - Lev. 19:18. Nohamafisin'i Jesôsy tokoa fa ireo didy ireo no mitondra ho amin'ilay fiainana be dia be niantsoan'Andriamanitra antsika. Lalana mankany amin'ny fiainana mandrakizay ny fitiava-namana; tsy hoe satria ahazoantsika "mividy" ny lanitra izany tsy akory, fa satria mameno fitiavana antsika ny herin'Andriamanitra manova, dia fitiavana ny Mpahary antsika sy ireo izay nohariany. Ambaran'i Jesōsy mazava any amin'ny andininy hafa fa ireo didy roa ireo no ihantonan'ny lalàna manontolo (ny Didy folo) (Mat. 22:37-40).

Tamin'ny andron'i Jesôsy anefa dia adihevitra tsy misy farany teo amin'ireo mpitondra fivavahana ny amin'izay tokony ho naman'izy ireo. Matetika no noraisin'izy ireo ho ny Jiosy irery ihany no resahin'ny Lev. 19, indrindra ireo izay heveriny ho notahin'Andriamanitra tamin'ny fahasalamana sy harena be. Hoy ilay mpahay lalana, te hanamarin-tena: "Iza ary no namako?"- Lio. 10:29. Tantaran'ny "lehilahy anankiray" tra-doza no namalian'i Jesôsy azy (and. 30). Zava-dehibe ny manamarika fa tsy nambaran'i Jesôsy velively ny saranga na ny fiaviam-pirenen'io lehilahy io. Ny hany fantatsika dia nila fanampiana izy. Nety tokoa ny tsy nanambaran'i Jesôsy ny mombamomba io lehilahy naratra io! Te hanazava i Jesôsy fa ny namantsika dia izay olona mila ny fanampiantsika sy ny fitiavantsika, na iza izy na iza, na avy aiza izy na avy aiza.

**Ivereno ny andalan-teny nosoratanao ary diniho izany**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Inona avy ireo fanontaniana apetratsika tsindraindray izay hahitantsika filan-tsiny ny amin'ny andraikitra tokony horaisintsika?`

`Ahoana no nanovan'i Jesôsy ny fahatakarantsika ny andraikitra tokony horaisintsika mikasika ny hafa?`