---
title:  NOMENA TALENTA
date:   25/08/2024
---

### Saintsaino

Nandritra ireo andro faramparany nanaovan'i Jesôsy ny asany teto an-tany no niresahany tamin'ireo mpianany ny amin'ny famantarana samy hafa izay manondro ny fotoana hiverenany sy ny fahantomoran'ny fiafaran'izao tontolo izao. Tamin'ny alalan'ny fanoharana maro no namelabelaran'i Jesōsy ireo zava-tsarotra ara-panahy hosetrain'ny fiangonany raha manakaiky ny fiaviany fanindroany. Tantara mikasika ny fihemoran'ny fotoana izay tsy nampoizina ny fanoharana momba ny talenta. Misy fanoharana roa hafa izay miresaka momba ny fitaredretran'ny fotoana mialoha io tantara io. Nasongadin'i Jesôsy tamin'izany fa tsy misy olona afaka hanondro mazava ny fotoana hiverenany (Mat. 25:13). Misy ireo olona tsy mino intsony, noho ny fiandrandrany ny fiverenan'i Jesõsy ho amin'ny fotoana talohan'izao androntsika izao, kanefa nampitandrina ny amin'ny fitaredretra izay hizahan-toetra ny finoan'ny olona i Jesôsy. Tiany ny hahavonona ny mpianany ho amin'ny fiverenany amin'ny fotoana rehetra, na lava na fohy ny fiandrasana izany.

Ao amin'ny fanoharana momba ny talenta, dia nisy lehilahy iray nankany an-tany lavitra kanefa nampanantena ireo mpanompony fa hiverina. Rehefa nandeha niakatra ho any an-danitra i Jesõsy, dia nankany amin'ny tany iray izay lavitra dia lavitra. Nampanantena ireo mpianany koa anefa Izy fa hiverina. Talohan'ny nandehanan'ilay lehilahy tao amin'ny fanoharana dia nametraka talenta samihafa tamin'ireo mpanompony izy. Nanana tombam-bidy ireo talenta ao amin'io tantara io; 6000 denaria tany ho any no vidin'ny talenta iray. Ny denaria iray dia mitovy amin'ny karama indray andro ho an'ny mpiasa iray tsy za-draharaha. Mba hahazoantsika an-tsaina ny toe-javatra, ny talenta iray dia nitovy tamin'ny karaman'ny olona iray mandritra ny 20 taona. Nomena vola betsaka mba hotantanany amim-pahendrena ireo mpanompo tao amin'io fanoharana io. Nomena vola betsaka kokoa ireo mpanompo nanana fahafaha-manao lehibe kokoa. Ao amin'ny fampiharana ara-panahy io fanoharana io no ahitantsika fa nataon'i Jesõsy ho mpitantana ny fananany sy ny asany isika raha nanao dia lavitra any amin'ny tany lavitra iray Izy - any an-danitra izany.

Tahaka ilay lehilahy tao amin'ny fanoharana izay nanome talenta hampiasain'ireo mpanompony sy nitaky ny tombon'izany, i Kristy koa dia manantena ny hampiasantsika ireo talenta nomeny antsika. Tsy nifandray tamin'ireo mpanompony mihitsy ilay lehilahy nandritra ny fotoana tsy naha-teo azy, fa i Jesôsy kosa tsy mamela antsika ho irery (Mat. 28:20). Tsy hoe nanome ireo talenta fotsiny Izy fa nomeny antsika koa ny fahafahana mampitombo ireny talenta ireny! Tiany ny hiasa ao anatintsika mba hampitomboana ireo talenta izay nomeny antsika hatramin'ny namoronany antsika.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao. Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora пу fitadidianao azy.**

`Nahoana no tena ilaina tokoa ny miaiky fa avy amin'Andriamanitra avokoa ny talenta rehetra ananantsika?`

`Ahoana no fomba hampitomboana ny talentantsika?`
