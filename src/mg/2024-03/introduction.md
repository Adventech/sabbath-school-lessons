### Ny Filazantsaran'i Marka

Any amin'ny fiandohan'ny filazantsaran'i Marka dia efa fantatry ny mpamaky sahady ny momba an'i Jesôsy: Izy no Mesia, Zanak'Andriamanitra (Mar. 1:1). Na izany aza dia sarotra ho an'ny olona ao amin'ireo tantara ny mahatakatra ny momba Azy sy ny antony nahatongavany, afa-tsy ireo olona nisy demonia. Nahalala tsara an'i Jesôsy izy ireo! Fantatry ny demonia i Jesôsy, ary mangovitra manoloana ny teny feno fahefana lazainy izy ireo.

Nanome baiko mandrakariva i Jesôsy ny tsy hilazalazana izany momba Azy izany amin'ny hafa. Nahoana moa Izy no manome izany baiko momba ny fihazonana tsiambaratelo izany? Mandinika momba io lohahevitra io ireo Ampandalina ny Baiboly nandritra ny taonjato maro. Nomena anarana mihitsy aza izany eo amin'ny fandinihana ny Baiboly: ny tsiambaratelon'ny Mesia. Nahoana ny filazantsara iray no miteny amintsika mba tsy hilazalaza amin'ny hafa ny mombamomba an'i Jesõsy?

Azo antoka fa hazava eo am-pamakiana manontolo ny Filazantsaran'i Marka izao zavatra roa izao: tsy tsiambaratelo ihany no hita ao amin'ity boky ity fa misy fanambarana mahatalanjona koa ao. Azo antsoina hoe boky mirakitra fanambarana sy tsiambaratelo izany, ary manerana ny filazantsaran'i Marka, na dia tsy misy intsony aza ny tsiambaratelo amin'ny farany fa fanambarana miezinezina momba an'i Jesôsy no misolo toerana azy.

Azo zaraina ho ampahany roa miavaka tsara ny filazantsaran'i Marka. Ny toko voalohany hatreo amin'ny fiafaran'ny toko faha-8 dia mamaly ny fanontaniana manan-danja hoe: iza moa i Jesôsy? Aseho eo amin'ireo fampianarany sy ireo fahagagana ataony ny valin'izany. Imbetsaka no andreseny ny faharatsiana sy itondrany fanantenana ho an'ireo ory, ary ampianarany ireo fahamarinana miezinezina izay miantraika amin'ny fiainan'ny zanak'olombelona. Manambara amin'ny feo avo amin'ny mpamaky izany rehetra izany fa Izy no Mesia, Ilay Kristy, izay efa nandrasan'ireo vahoaka hebreo ela.

Any amin'ny fisasahan'io boky io anefa vao misy olona iray, tsy azon'ny demonia, manambara mazava hoe iza i Jesôsy ka mamaly ny fanontaniana momba an'i Kristy ao amin'ny ampahany voalohany amin'io filazantsara io. Tsy iza io olona io fa i Petera, izay nilaza hoe: "Hianao'no Kristy" - Mar. 8:29.

Ny ampahany faharoa amin'ny filazantsaran'i Marka, manomboka amin'ny Mar. 8:31 hatramin'ny fiafaran'io boky io, no mamaly ilay fanontaniana hafa hoe: ho aiza moa i Jesôsy? Manaitra tokoa ny valin'izany fanontaniana izany. Mizotra mankeo amin'ny hazo fijaliana Izy, ho eo amin'ny fahafatesana mahamenatra sy manala baraka indrindra teo amin'ny tontolo rômanina. Ary fiafarana tsy ampoizina izany raha ho an'ny Mesia, satria noheverin'ireo mpanara-dia Azy fa handresy an'i Rôma Izy ary hampiorina ny Isiraely ho firenena matanjaka.

Tsy takatr'ireo mpianatr'i Jesôsy votsa saina ny zavatra ambarany. Rehefa tohizana ny famakiana ny filazantsara dia mihamihena ny fanontanian'izy ireo mikasika io lohahevitra miteraka fahorian-tsaina io, mandra-pahatonga ny fotoana hanginan'izy ireo eo anatrehan'ilay fahamarinana tsy maha-te haniry.

Mihamaloka hatrany ny toe-javatra rehefa nifanehatra tamin'ireo mpitarika fivavahana izay nikendry ny hahafaty Azy i Jesôsy. Taitra ireo mpianatra, izay nanantena fanjakana be voninahitra, raha nosamborina i Jesôsy ary notsaraina sy nohomboana tamin'ny hazo fijaliana. Hafa tanteraka tamin'izay nandrandrain'izy ireo mantsy izany.

Na teo aza izany rehetra izany dia manambara hafatra mazava sy miverimberina i Jesôsy, mikasika izay hodiaviny sy ny hevitr'izany ary ny hahafatesany sy ny hitsanganany indray. Maneho ny tenany sy ny rany ny mofo sy ny divay amin'ny fiaraha-misakafo farany iarahany amin'ireo mpianany (Mat. 14:22-25), ary hanolotra ny ainy hisolo ny maro Izy (Mar. 10:45).

Tsy midika anefa izany fa amin'ny fahatoniana tsy voasembantsembana no hankanesany eo amin'ny hazo fijaliana. Nitolona tamin'ny fanapahan-kevitra Izy raha tao Getsemane (Mar. 14:32-42), ary nihiakan'ny hakiviana raha teo amin'ny hazo fijaliana: "Andriamanitro ô, Andriamanitro ô, nahoana no dia mahafoy Ahy Hianao?" Mar. 15:34. Asehon'ny filazantsaran'i Marka antsika ny fotoana maizina nolalovan'i Kristy, ho sandan'ny fanavotana antsika. Tsy mifarana eo amin'ny hazo fijaliana anefa ny dia. Taorian'ny nitsanganany tamin'ny maty dia nanomana fihaonana tamin'ireo mpianany tany Galilia Izy, ary fantatsika fa niantomboka teo ny fiangonana kristianina.

Tantara mahaliana tokoa ny filazantsaran'i Marka, izay tantaraina amin'ny fomba mazava sy mivantana, tsy arahin'ny famakafakana loatra avy amin'ny mpanoratra azy. Tantarainy fotsiny ny tantara, ary ny teny sy ny asa ary ny tranga rehetra mahakasika ny fiainan'i Jesôsy avy any Nazareta sy ny fahafatesany no avelany hiteny ho azy.

Tompon'andraikitra voalohany amin'ny fampianarana ny Testamenta Vaovao ao amin'ny Sampana Teôlôjia any amin'ny Oniversite Advantista Andrews i Thomas R. Shepherd, izay manana mari-pahaizana PhD, DrPH. Manan-janaka roa sy zafikely enina izy sy i Sherry vadiny.


### FANAFOHEZAN-TENY AMPIASAINA MANDRITRA NY FIANARANA

b. boky

HF Henoinareo ny Fanoharana/Christ's Object lesson, EGW

IFM Ilay Fitiavana Mandresy/The Desire of Ages, EGW

sns Sy ny sisa

t. Takila

tt. Takila roa farafahakeliny

TIK Talohan'i Kristy

TrK Taorian'i Kristy

TMF Tanamasoandron'ny Fahasalamana/The Ministry of Healing, EGW

VM Vavolombelona Mahery/Acts of the Apostles, EGW

TT Testamenta Taloha

TV Testamenta Vaovao