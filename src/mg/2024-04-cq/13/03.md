---
title:  "I JESOSY SY NY MPIANANY"
date:   23/12/2024
---

### Hazavao

Ny toe-javatra roa manaraka eto dia misintona ny saintsika ho amin'ny fihaonan'i Jesõsy voalohany tamina vondro-mpianatra maro kokoa. Nolazain'i Jaona mazava ny andro, ny ora, ary ny antony nivorian'ny mpianatra. Ny tahotr'izy ireo dia nanambara ny tsy finoany ny tatitra nataon'i Maria. Tsy nohazavain'i Jaona ny fomba nidiran'i Jesôsy, izay tsy nisy nahita. Toa tsy nahasakana Azy ny rindrina sy ny varavarana. Tsy toy ny an'ny matoatoa ny tenan'i Jesôsy nitsangana tamin'ny maty, saingy manana toetra tsy mitovy amin'ny antsika koa. Nampisinda ny tahotry ny mpianatra avy hatrany ny teniny hoe: "Fiadanana ho anareo" (Jao. 20:19; 14:27). Na amin'ny toe-javatra manao ahoana na manao ahoana, dia toetra tokony hampiavaka ny mpanara-dia an'i Kristy ny fiadanana sy ny fahamoram-panahy.

Feno fankasitrahana sy hafaliana izy ireo. Naverin'i Jesôsy ny fiarahabany azy hoe: "Fiadanana ho anareo", ary avy eo dia nomeny iraka hotanterahina izy ireo. Tahaka ny nanirahan'ny Ray Azy no anirahany azy ireo kosa (20:21; 17:18). Mba hahatonga ny fahombiazan'izy ireo ho azo antoka, dia nasian'i Jesosy fofonaina izy ireony Fanahy Masina (20:22). Zava-dehibe ny manamarika fa ao amin'ny vakiteny fototra dia tsy misy ny teny hoe "taminy" (20:22). Tsy ho an'ireo tao anatin'ny efitrano ihany ny fanomezana ny Fanahy Masina fa ho an'ny mpianatra rehetra - ao anatin'izany isika ankehitriny.

Tsy tao amin'ny fivoriana i Tômasy, iray amin'izy 12 lahy. Tsy voalaza ny antony. Ny fihetsiny kosa dia voalaza mazava. Rehefa nandre ilay vaovao mahagaga izy dia tsy nino. Araka ny Baiboly grika dia nijoro ho vavolombelona taminy hatrany ireo mpianatra hafa, saingy porofo mivaingana no notadiaviny. Tsy lehibe noho ny an'ireo mpianatra ireo anefa ny tsy finoan'i Tomasy. Izy ireo koa dia tsy mba nino ny tenin'i Maria raha tsy efa nahita porofo mivantana.

Herinandro taorian'io vao mitohy ny tantara. Nezahin'i Jaona navohitra fa nitovy tamin'izay niseho tamin'ilay fihaonana voalohany ny zava-nitranga (izany hoe ny varavarana nihidy, ny fivoriana tolakandro, i Jesõsy niarahaba). Ny nampiavaka azy kosa dia teo i Tômasy. Rehefa niseho i Jesôsy dia nasainy nodinihin'i Tômasy akaiky ny porofo, tsy amin'ny alalan'ny maso ihany fa tamin'ny fikasihana koa. Nampahereziny i Tomasy mba hino (and. 26,27). Hita amin'ilay teniny niaiky hoe: "Tompoko sy Andriamanitro!" ny finoan'i Tômasy (and. 28), lo no fanambarana mahery vaika indrindra ao amin'ny filazantsara, maneho ny maha-Izy an'i Jesôsy.

Tsy ny fahitana mivantana an'i Kristy nitsangana tamin'ny maty tsy akory no fepetra ilaina mba hinoana. Ny filazantsaran'i Jaona manontolo dia nosoratana ho fanatanjahana ny finoantsika sy hitarihana antsika amim-pitiavana mba hiorina mafy amin'izany.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'lzany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Eo amin'ny lafiny inona no itolomanao amin'ny tsy finoana? Inona avy ireo fahafaha-manao anananao: fitaovana na koa olona afaka hanampy anao handresy izany fisalasalana izany?`