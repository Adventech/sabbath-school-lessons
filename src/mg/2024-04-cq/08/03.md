---
title:  "NAMPIANARINA NY VAHOAKA"
date:   18/11/2024
---

### Hazavao - NAMPIANARINA NY VAHOAKA

Nampitombo ny fahatahoran'ny Fariseo ny fahatongavan'ireo Grika. Azo heverina fa olona "matahotra an'Andriamanitra" ireo Grika ireo; nanintona azy ny fanompoan'ny Jiosy Andriamanitra tokana na dia tsy niova fo tanteraka aza izy. Rehefa nitondra ny fangatahany teo amin'i Jesõsy i Andrea sy i Filipo, dia nasongadin'i Jesôsy ny lanjan'izany fotoana izany: "Tonga ny fotoana hankalazana ny Zanak'olona-Jao. 12:23. Nanondro kihon-dalana iray teo amin'ny asa fanompoan'i Jesõsy ny hoe "tonga ny fotoana."

Nampiasa ny fanoharana momba ny voam-bary izay maty mba hahavokatra be i Jesõsy (Jao. 12:24-26). Mpino marobe manerana an'izao tontolo izao no vokatra nentin'ny fahafatesan'i Jesõsy, ary hita ao amin'ny bokin'ny Asan'ny Apôstôly ny ankamaroan'izany. Tahaka ny voam-bary izay nalevina tao amin'ny tany ary maty, i Jesõsy koa dia niaina fiainam-pahafoizan-tena sy fanompoana ary nanolotra ny Ainy ho an'ny hafa.

Armin'ny farany, dia manao antso ho amin'ny fahafatesana amin'ny tena i Jesõsy; ireo rehetra izay mifidy ny hanara-dia Azy no iantefan'izany antso izany (jereo koa ny Mat. 10:38; Mar. 8:34; Lio. 14:27). Tahaka ny voa izay tsy maintsy maty mba hamoa no tsy maintsy hahafatesantsika amin'ny tena mba hahatonga antsika hateraka indray ao amin'i Kristy. Amin'ny fanarahana ny oha-panompoana nasehony no iraisantsika Aminy ao amin'ny fahafatesany. Izay rehetra mifidy ny hanaraka an'i Kristy dia afaka miandrandra sahady ny valisoa lehibe, dia ny fankalazan'ny Ray azy (Jao. 12:26).

Taorian'izay dia nahatsapa fitebitebena lalina tao anatiny i Jesõsy noho ny fahantomoran'ny fahafatesany. Natahorany mafy ny fisarahana amin'ny Rainy, kanefa tsy nivavaka ny mba hialana amin'izany fizahan-toetra mahamay izany Izy. Nanapa-kevitra ny hiatrika ny toe-javatra Izy ka nanao hoe: "nefa izao no nihaviako ho amin'ity ora ity." - and. 27.

Nanambara ny heviny lalina fonosin'ny fahafatesany i Jesõsy; nolazainy fa amin'izany no itsarana an'izao tontolo izao ary horoahina ny andrianan'izao tontolo izao (Jao. 12:30,31; 14:30). Izao no vokatry ny fahafatesan'i Kristy: ho voataona hankeo Aminy ny olona "rehetra" (Jao. 12:32). Naneho izany mialoha sahady ny fahatongavan'ireo Grika tao amin'ny tempoly mba hitady Azy. Hitaona ny olona rehetra hankeo Aminy ny asam-pitiavana faratampony nataony.

`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana lo lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona avy ireo lesona azontsika ianarana avy amin'ny ohatr'i Jesõsy mikasika ny fomba tokony hatao rehefa tojo fahaverezan-kevitra lalina isika?`