---
title:  "NY NIANDOHAN'NY FILAZANTSARA SY NY ASANY"
date:   14/10/2024
---

### Hazavao - NY NIANDOHAN'NY FILAZANTSARA SY NY ASANY

Mifarana ao amin'ny Jao. 3:14-21 ny resaka nifanaovan'i Jesõsy sy i Nikodemosy. Ny lahatsoratra fahiny dia tsy mba misy farango sosona na izay mitovy amin'izany; koa maro no mieritreritra fa mifarana eo amin'ny and. 15 ny tenin'i Jesôsy, fa ny and. 16-21 kosa dia fanazavan'i Jaona momba ilay lohahevitra. Ny sasany kosa mahita izany ho tohin'ny resaka nataon'i Jesôsy. Na ahoana na ahoana dia mifono hevi-dalina ny and. 16-21.

Misy lohahevi-dehibe ao amin'ny and. 14-16: ny fomba ahazoan'ny mpino ny fiainana mandrakizay. Vokatry ny fanandratana Azy, izany hoe ny hazo fijaliana, no ahazoana ny fiainana mandrakizay, araka ny voalazan'i Jesősy. Noho izany, ny fahafatesan'i Jesôsy no nahazoana famonjena. Nomen'Andriamanitra antsika ilay fanomezana lehibe indrindra, dia ny Zanany mihitsy, noho ny fitiavany tsy manam-petra an'izao tontolo izao. Manova ny fomba fijerintsika ny hafa ny fahatakarantsika tsara io fitiavan'Andriamanitra tsy miangatra io, satria tian'Andriamanitra tahaka antsika ihany ny hafa.

Manazava ny maha-zava-dehibe ny fihetsika asetrintsika ny fanomezan'Andriamanitra an'i Jesõsy ny and. 17-21. Tsy ho fanamelohana no tanjon'ny nahatongavan'i Jesôsy teto an-tany amin'ny maha-Andriamanitra tonga nofo Azy, fa hitondra fiainana mandrakizay. Miantso antsika isan'andro ho tapa-kevitra ny hino izany zava-misy izany. Raha mandà an'i Kristy isika dia tsy handray ny fiainana mandrakizay. Mitovy amin'ny efa voatsara na voaheloka ihany izany ho an'i Jaona. Izay manaiky an'i Kristy dia mandray ny fahazavana sy ny fiainana mandrakizay; izay mandà Azy kosa dia mitoetra ao amin'ny maizina (1:4,5,9). Araka izany dia miankina amin'ny safidy ataontsika ihany ny fitsarana (8:12; 9:5; 12:46). Izao tontolo izao ihany no mitsara na manameloka ny tenany, arakaraka ny fihetsika asetriny ny fitiavan'Andriamanitra atolotra azy. Raha vakina maimaika ny filazantsara dia toa manasongadina ny fitsarana, kanefa aoka tsy hohadinointsika ny tian'i Jaona ambara: isika ihany no mahatonga fitsarana ho an'ny tenantsika, fa raha ny fanirian'Andriamanitra dia ny hahazoantsika ny fiainana mandrakizay


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihaniao ny andininy fototra? Ampahany inona no sarotra?`

`Inona avy Ireo fitsipika sy fehin-kevitra hafa hitanao ao?`

`Moa ve ianao izao vao mila manaiky ny fiainana mandrakizay izay fanomezana avy amin'Andriamanitra, sa mila miverina manaiky izany indray ianao?`