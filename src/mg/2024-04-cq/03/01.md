---
title:  DINIDINIKA MIAFINA
date:   12/10/2024
---

### Fampidirana

**Vakio ny Jao. 3**

`Tsianjery: Mifidy andininy 1`

### FAMANGIANA TAMIN'NY MISASAKALINA

Rehefa mamaky ny resaka manokana nifanaovan'i Jesosy sy i Nikodemõsy isika dia aoka tsy hohadinointsika fa ireny fizarazarana isan-toko ireny dia efa ela tatý aoriana vao nampiana. Manaraka avy hatrany aorian'ny fanambarana fa mahalala ny ao am-pon'ny olona i Jesõsy (Jao. 2:22-25), ny tantaran'io fihaonana tao anatin'ny alina io. Ny resaka nifanaovan'i Jesõsy tamin'i Nikodemõsy dia fanazavana ilay hoe tsy natoky ny olona i Jesôsy, satria Izy nahalala ny olona rehetra. Nasehon'i Jaona izany fifampitohizana izany tamin'ny nilazany hoe: "fa ny tenany nahalala izay tao am-pon'ny olona" - Jao. 2:25, sy ny nanoritsoritany an'i Nikodemosy hoe: "Fariseo anankiray" - Jao. 3:1. Tsy mahazatra ny fomba fiteny nampiasain'i Jaona eto ("olona avy ao amin'ny Fariseo" araka ny dikan-teny niandohany), izay mampiseho fa nofidiny manokana mihitsy izany mba hampifandraisana ireo andininy roa ireo.

Voalaza fa alina no nanatonan'i Nikodemõsy an'i Jesôsy (3:2). Fahazavana no anoritsoritan'i Jaona ny fanatrehan'Andriamanitra (1:4-5); maizina na alina kosa no anoritsoritany ny tsy maha-eo an'Andriamanitra (3:19-21; 8:12; 13:30). Misolo tena ireo izay ao amin'ny maizina nefa vonona handray ny mazava i Nikodemosy. Mazava loatra, ny nahatongavany tamin'ny andro alina dia ny mba tsy hahitan'ny olona na ny Fariseo namany azy koa. Nahafahany niresaka maharitra tsy nisy fanelingelenana izany. Mitondra hevitra maro sosona i Jaona eto, izay fanaony matetika ao amin'ny filazantsarany.

Miharihary, araka ny fanandraman'i Nikodemõsy, fa tsy azontsika sokajina ho mpomba na mpanohitra an'i Jesõsy fotsiny ny olona. Misy ireo mitonona ho mpanaraka an'i Kristy kanefa mandà Azy amin'ny farany (6:60). Ny sasany miseho toa manohitra Azy, kanefa tonga mpanara-dia Azy ihany (19:39,40), na dia ao anatin'ny ady sarotra indrindra aza.

Vakio imbetsaka ilay toko manontolo mba hazava tsara aminao ny tontolon-kevitra isehoan'io fifanakalozan-kevitra io.

> <p>Soraty</p>
> Rehefa miverina mamaky ny Jao. 3 indray ianao dia mifidiana amin'ny and. 1-9 na ny 10-21 mba hifantohana manokana. Azonao soratana amin'ny fiteninao koa izany, ary azonao atao ny manao kisarisary na drafitra momba ireo andininy ireo.

` `