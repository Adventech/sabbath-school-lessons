---
title:  "TEO ANATREHAN'I PILATO"
date:   11/12/2024
---

### Ampifandraiso amin'i Jesosy


Kihon-dalana lehibe eo amin'ny tantara ny nandefasana an'i Jesosy ho any amin'i Pilato (Jao. 18:28); eo am-pelatanan'ny fanjakana rômanina Izy izao (18:29-32; 18:33-38a; 38b-40; 19:1-3; 19:4-7; 19:8-11; 19:12-16). Tsy nety niditra tao anaty rova nisy an'i Pilato ireo mpitondra fivavahana fandrao ho voaloto, araka ny fombafomba, satria efa hihinana ny Paska izy ireo (and. 28). Andeha anefa hojerentsika ny fizotran'ireto toe-javatra telo voalohany ireto. Mikasika ny fiampangana an'i Jesôsy ny voalohany. Nanontany ny heloka nataon'i Jesõsy araka ny lalana i Pilato (and. 29). Niteny ratsy an'i Jesôsy ireo mpitondra fivavahana ka nanantena fa hanaiky fotsiny ny fangatahany i Pilato, kanefa tsy nisy helok'i Jesôsy nofaritany manokana (and. 30). Niharihary ny fikasan'izy ireo hamono an'i Jesôsy rehefa niteny i Pilato hoe: "Entonareo Izy, ka tsarao araka ny lalånareo."-and. 31. Tsy nanana fahaleovan-tena hamonoana olona izy ireo raha tsy nahazo lalana avy amin'ny fanjakana rômanina. Vonona hanao ny fomba rehetra izy mba hahantona amin'ny hazo i Jesôsy ka ho eo ambanin'ny ozon'Andriamanitra mivantana (Deo. 21:22,23; Gal. 3:13).

Ny faharoa, niverina niditra tao anaty rova i Pilato mba hanadihady an'i Jesôsy. Hita ao amin'ny filazantsara efatra ny fanontaniany hoe: "Hianao va no Mpanjakan'ny Jiosy?" (Mat. 27:11; Mar. 15:2; Lio. 23:3; Jao. 18:33). Mampifanatrika an'i Kaisara sy i Kristy io andalana io. Raha tandindomin-doza ny fanjakana, dia ho toraka izany koa ny toeran'i Pilato. Ho an'i Pilato manokana dia tsy nitombina ny hoe: mpanjaka ity Galilianina tso-piaina ity. Ny valin-tenin'i Jesôsy ao amin'ny Jao. 18:36 dia manambara fa izao no votoatin'ilay fanontaniana: "lanao ve mpanjaka ara-pôlitika sa mpanjaka, Ilay Mesia?"

Diso fandray ny toetoetry ny fanjakan'i Kristy ny olona manerana ny filazantsaran'i Jaona (Jao. 6:14,15). Ny fahamarinana no harena ao amin'io fanjakana io (Jao. 14:6; 18:37). Toa tsy liana tamin'io fanjakana tsy ara-pôlitika io i Pilato.

Ny fahatelo, nivoaka teo ivelany indray i Pilato, nifandahatra tamin'ny vahoaka izay nitaky ny fahafatesan'i Jesôsy (18:38b). Tsy hitan'i Pilato izay helok'i Jesôsy saingy nekeny ny hamotsorana voafonja iray amin'ny Paska, araka ny fomba jiosy (and. 38,39). Nanome safidy ny Jiosy izy: na i Jesôsy, mpanjakan'ny Jiosy, na i Barabasy, ilay jiolahy sy mpikomy. Hita ao amin'ny Jaona 10:1,8 koa io teny fanoritsoritana an'i Barabasy io, ilazana ny manimba ny ondry. Teo anatrehan'ny Mpiandry Tsara sy izay manimba ny andian'ondry, dia naleon'ny vahoaka nifidy ny faharoa.


**Saintsaino izay voasoratra ao amin'ny Jao. 18, ary jereo izay miresaka an'i Jesôsy ao.**

`Toy ny mahazatra ve sa hafa ny fahitanao an'i Jesosy eto?`

`Inona no azo lazaina fa nitarika ny vahoaka hifidy ny mpanao heloka bevava tsy mahatehotia tahaka an'i Barabasy ho solon'i Jesõsy?`

`Amin'ny fomba ahoana no hanekentsika ihany koa ny fitakian'ny vahoaka tahaka izay nataon'i Pilato?`

`Antom-bavaka:`