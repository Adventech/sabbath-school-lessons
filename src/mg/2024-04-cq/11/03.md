---
title:  "TEO ANATREHAN'NY MPISORONA"
date:   09/12/2024
---

### Hazavao - TEO ANATREHAN'NY MPISORONA

Nentin'ireo mpiandry raharaha tany amin'i Anasy i Jesõsy rehefa avy nosamboriny. Rafozan'i Kaiafa, mpisoronabe tamin'io fotoana io, i Anasy (18:13). Efa mpisoronabe teo aloha izy, saingy tsy teo amin'izany toerana izany intsony, koa tsy nanan-jo ara-dalána hisahana izany raharaha izany izy. Nanontany an'i Jesôsy izy talohan'ny nandefasany Azy tany amin'i Kaiafa. Nampahatsiahivin'i Jaona ny mpamaky avy eo ny fanambarana nataon'i Kaiafa fa tokony ho faty i Kristy mba hahasoa ny firenena (and. 14). Nanoritsoritra tsy nahy ny asa nanirahana an'i Jesõsy i Kaiafa, izay nitana ny toerana ambony indrindra teo amin'ny fitondrana ara-pivavahana teo amin'ilay firenena, nefa tsy nahatakatra na nino izany iraka izany akory (18:14).

Rehefa nentina tao amin'ny efitrano fitsarana i Jesõsy, dia nanaraka akaiky azy ny mpianany roa lahy. Toa nahafantatra an'i Jaona ny fianakavian'i Anasy. Nangataka ny hamelana an'i Petera hiditra i Jaona, dia niditra izy roa lahy (and. 15, 16). Namindro teo anilan'ny afo niaraka tamin'ny vahoaka i Petera. Nanontany ilay mpanompovavy teo am-baravarana raha mpianatr'i Jesôsy i Petera. Niaiky tsy nisalasala i Jesôsy nilaza ny maha-Izy Azy, na dia fantany aza ny ho vokatr'izany. I Petera kosa tsy nety nanambara ny maha-mpianatr'i Jesôsy azy. Ora vitsy talohan'izao i Petera dia vonona ny hiara- maty amin'i Kristy, kanefa teto dia niray lalana tamin'ny fahavalo izy rehefa tojo fanontaniana tsotra. Tsy noresahin'i Jaona ny faminanian'i Jesôsy momba ny fandavan'i Petera, fa navelany ny mpamaky hisaintsaina ny lanjan'io fotoana io. Tsy hita intsony ao amin'ny tantara i Petera avy eo, tahaka an'i Jodasy.

Nijoro tamin'ny heviny hatrany i Jesõsy na dia nanaovana herisetra ara-batana aza (and. 19-24).

Tsy ara-dalàna ny fitsarana an'i Jesõsy; lalàna maro teo amin'ny Jiosy no nodikaina tamin'izany. Tsy azo atao amin'ny andro masina ny fitsarana, kanefa natao nandritra ny Paska izany (and. 28). Manaraka izany, ny antoandro ihany no azo anaovana fitsarana, kanefa tamin'ny alina no nanaovana izany (Mat. 26:34). Fandikana miharihary ny lalana koa ny fanadihadiana rehetra nataon'i Anasy. izay tsy nanana fahefana, sy ny namelezana tahamaina an'i Jesõsy. Mbola tsy ara-dalana ihany ny nitondrana Azy teo anatrehan'ny manam-pahefana vitsy monja. Tokony ho nanatrika teo ny Synedriona manontolo. Tsy azo iampangana an'i Jesôsy raha ny teniny fotsiny; vavolombelona roa hafa no tsy maintsy nantsoina farafahakeliny. Ary tsy manan-tsiny no tsy maintsy nandraisana ny olona iray voarohirohy, raha tsy mbola voatsara izy. Natao tsinontsinona avokoa izany lalána rehetra miaro ny zon'ny voampanga izany. Efa tapaka ny hevitr'ireo manam-pahefana tamin'io toe-javatra io, fa tsy maintsy ho faty i Jesôsy.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona no navalin'i Jesõsy teo anatrehan'ireo tsy rariny nihatra taminy?`