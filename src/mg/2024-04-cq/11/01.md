---
title:  TONGA ILAY FOTOANA
date:   07/12/2024
---

### Fampidirana

**Vakio ny Jao. 18**

`Tsianjery: Mifidy andininy 1`

### NIDITRA TAO AMIN'NY SAHA

Aseho ao amin'ny Jao. 18 fa tonga tokoa ny fotoan'i Jesõsy, ary nanomboka tao amin'ny saha Getsemane izany fanandramany izany. Ho amin'io toe-javatra faratampony io no nandrafetana ny filazantsaran'i Jaona manontolo (Jao. 2:4; 7:30; 8:20; 12:23; 13:1). Mifampiditra ny toko faha-18 sy ny faha-19, manoritsoritra ny nisamborana an'i Jesôsy (18:1-12), ny nanadihadian'i Anasy Azy (18:13-27), ny nitsarana Azy teo anatrehan'i Pilato (18:28- -19:16), ny nanomboana Azy tamin'ny hazo fijaliana sy ny kely nahafatesany (19:17-37), ary ny nandevenana Azy (19:38-42). Hifantoka amin'ny toko faha-18 ity lesona ity. Eo am-pandinihanao io toko io dia tadiavo ireo lohahevitra mifandraika amin'ny maha- Izy an'i Kristy. Jereo toy izany koa ny fomba anehoan'i Jaona ny fahadalan'ny olona, toy ny hoe: nifofo ny ain'i Jesôsy ny mpitondra fivavahana sy ny Rômanina, kanefa Izy mihitsy no fiainana!

Niantsinanana i Jesôsy sy ny mpianany raha niainga avy teo amin'ilay tanana, ka nandalo ny lohasahan-driaka Kidrona (18:1), izay teo am-pototry ny tendrombohitra Oliva. Maro ireo teboka mampitovy sy maha-samy hafa ny fitantaran'i Jaona ny zava-nitranga amin'ny fitantaran'ireo mpanoratra hafa ny filazantsara. Ohatra: tsy nolazain'i Jaona na ny anaran'ilay toerana nivoriana na ny adim-panahy nahazo an'i Jesôsy teo am-pitolomana amim-bavaka (jereo ny Mat. 26:36-46; Mar. 14:32-42; Lio. 22:39-46). Feno toky kosa ilay vavaka nataon'i Kristy ao amin'ny Jao. 17. Fantatr'i Jesôsy ny zavatra hiseho (Jao. 13:1; 18:4). Tsy nangataka ny hanesorana ilay kapoaka Izy (Mat. 26:39; Mar. 14:36; Lio. 22:42), fa nanaiky izany ho fanomezana avy amin'ny Rainy (Jao. 18:11). Na dia ambaran'i Jaona aza fa mpamadika i Jodasy (18:2,3,5), dia tsy noresahiny kosa ny amin'ilay oroka namadihany Azy (Mat. 26:47-50; Mar. 14:43-46; Lio. 22:47,48). Hita eto fa i Jesôsy no manao ny dingana voalohany ka nampahafantatra ny tenany tamin'ireo izay nirahina hisambotra Azy.


> <p>  Soraty</p>
> Manokána fotoana hanananao toe-tsaina tony sy vontom-bavaka. Vakio miadana tsara amin'ny dikan-teny tsy fampiasanao matetika ny Jao. 18:17-27. Mamoróna sary na kisarisary ao an-tsainao momba izay zavatra vaovao hitanao. Zarao ao amin'ny kilasinao izany.

` `