---
title:  "VAVAKA AMIN'NY MAHA-MPISORONABE"
date:   04/12/2024
---

### Ampifandraiso amin'i Jesosy - VAVAKA AMIN'NY MAHA-MPISORONABE

Ny vavaka nataon'i Jesôsy ao amin'ny Jao. 17 no lava indrindra amin'ireo vavaka nataony voarakitra ao amin'ny filazantsara. Nivavaka tamin'ny Ray teo anatrehan'ny mpianatra i Jesösy nandritra ireo fotoana fohy farany talohan'ny nisamborana Azy. Napetrany teo an-tanan'ny Ray ny fiangonany (Jao. 17:9-11; jereo koa ny Jao. 10:27-29). Tahaka ny nanirahana Azy ho amin'izao tontolo izao ho toy ny fanomezan'Andriamanitra no anirahany ny mpianany izao (Jao. 17:18).

Fantatr'i Jesõsy fa efa tonga ny fotoana hanomboana Azy. Niandry ny fanomezam-boninahitra Azy Izy no sady nanohy naneho ny toetran'Andriamanitra, araka izay efa nataony nandritra ny fiainany manontolo (Jao. 17:1-5). Efa nambaran'i Jesôsy tany aloha ny fahefana ananany avy amin'ny Ray (Jao. 5:21-27). Aseho eto izany fahefana izany, amin'ny alalan'ny fanomezany ny fiainana mandrakizay an'ireo mpanara-dia Azy (Jao. 17:1-3).

Nampiseho ny fitiavana lalina tao amin'i Jesõsy sy ny fiahiany ireo mpianany ny vavaka mafana nataony ny mba hitarihana azy ireo sy hiarovana azy eto amin'izao tontolo izao (Jao. 17:6-13). Noho ny fandreseny dia tsy tokony hanana hery miasa mahataona ireo mpanaraka Azy intsony izao tontolo izao (Jao. 17:21,23). Nivavaka ho an'ireo mpianany Izy satria fantany fa ho halan'izao tontolo izao izy ireo (Jao. 17:14; jereo koa ny Jao. 15:18). Nangataka Izy mba harovana amin'ny ratsy ireo mpianany na aiza na aiza onenan'izy ireo (Jao. 17:15).

Tsy ny hiarovana azy ireo ihany no nivavahan'i Jesõsy fa ny hanamasinana azy koa. Voatokana ireo mpanara-dia an'i Kristy ka tokony haneho taratra ny fahamasinan Andriamanitra eo amin'ny fiainany. Voafaokan'izany fanamasinana izany ny fiovan-toetra, izay tsy ho tanteraka raha tsy amin'ny fandraisana ny fahamarinana sy ny fanarahana azy. Ny firaisana teo amin'ireo mpianatra no vokatry ny fanamasinana.

Rehefa hifarana ny vavaka nataon'i Jesősy dia nifantoka manokana tamin'ireo taranaka ho avy izay hino Izy (Jao. 17:20-26).

Ny fanoritsoritana ny fifandraisana feno firindrana izay tokony hisy eo amin'ireo mpino no faratampony amin'ny fanelanelanana nataon'i Jesõsy. Miantso ireo mpino Izy mba hananan'izy ireo firaisana tahaka izay misy eo Aminy sy ny Ray. Ankoatra izany, tahaka ny itiavan'ny Ray ny Zanaka no itiavany antsika. Tonga i Jesôsy mba hahalalantsika ny fitiavan'Andriamanitra tsy misy fetra sy hanandramantsika izany ary hanehoantsika izany amin'ny hafa.


`Saintsaino izay voasoratra ao amin'ny Jao. 14-17, ary jereo izay miresaka an'i Jesõsy ao.`

`Amin'ny fomba ahoana no iarovan Andriamanitra antsika amin'izao tontolo izao? Amin'ny lafiny inona no tsy hiarovany antsika amin'izao tontolo izao?`

`Ahoana no ianarantsika sy ampitomboantsika ilay fifankatiavana izay efa nasehon Andriamanitra tamintsika? Efa niaina izany karazam-pitiavana izany ve ianao? Toy ny mahazatra ve sa hafa ny fahitanao an'i Jesõsy eto?`

`Antom-bavaka:`