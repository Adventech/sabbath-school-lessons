---
title:  "MITOETRA AO AMIN'NY FITIAVANY"
date:   05/12/2024
---

### Takaro - MITOETRA AO AMIN'NY FITIAVANY


"Ny fikambanan'ny sampana amin'ny voaloboka hoy Izy, dia mampiseho ny firaisana tokony hotohizanareo Amiko. Atsofoka ao amin'ny voaloboka velona ny mason-kazo, toy ny manao grefy ka mitombo ao amin'ny foto-boaloboka izany, ny hoza-kazo mifandray amin'ny hoza-kazo, ny lalan- dranonkazo mifandray amin'ny lalan-dranonkazo. Ny ain'ny voaloboka no manjary ain'ny sampana. Toy izany no andraisan'ny fanahy matin'ny fahadisoana sy ny fahotana ny aina amin'ny alalan'ny fifandraisana amin'i Kristy. Tanteraka ny firaisana amin'ny alalan'ny finoana Azy ho Mpamonjin'ny tena manokana. Ampiraisin'ny mpanota amin'ny herin'i Kristy ny fahalemeny, amin'ny fahafenoan'i Kristy ny fahabangany, ny herin'i Kristy maharitra amin'ny toetrany marefo. Amin'izany dia manana ny sain'i Kristy izy. Nahakasika ny maha-olombelona antsika ny maha-olombelona an'i Kristy, ary nanendry ny maha- Andriamanitra Azy ny maha-olombelona antsika. Amin'izay, amin'ny alalan'ny fiasan'ny Fanahy Masina dia nanjary mpiray amin'ny toetran'Andriamanitra ny olombelona. Ekena ao amin'ny Malala izy." - IFM, tt. 563, 564, ed. 2023.

"Ny baikony voalohany indrindra rehefa irery Izy sy ny mpianany tao amin'ny efitra ambony, dia ny hoe: 'Didy vaovao no omeko anareo, dia ny mba hifankatiavanareo, eny, aoka ho tahaka ny nitiavako anareo no mba hifankatiavanareo kosa.' Vaovao io didy io ho an'ny mpianatra, satria tsy nifankatia tahaka ny nitiavan'i Kristy azy izy. Hitan'i Kristy fa tsy maintsy misy hevitra sy fihetseham- po vaovao mifehy azy; hitany fa tsy maintsy foto-kevitra vaovao no hampihariny; handray hevitra vaovao amin'ny alalarÄ±'ny fitiavana izy amin'ny alalan'ny fiainany sy ny fahafatesany. Nisy dikany vaovao ny didy nampifankatia azy teo amin'ny fahazavan'ny nanaovany sorona ny tenany. Asa fanompoana mitohy eo amin'ny fitiavana, eo amin'ny ezaka fandavan-tena, fanaovana sorona ny tena, ny asan'ny fahasoavana manontolo." - IFM, t. 565, ed. 2023.

"Tanteraka izao ny vavaka nataon'ny Mpamonjy ho an'ny mpianany hoe: 'Tiako ho any amiko any amin'izay hitoerako ireo izay nomenao Ahy'. (...) Mahagaga loatra ilay fitiavana manavotra! Endrey izany haravoana! Ho hitan'ny Ray eny amin'ny voavotra indray ilay endriny, voafafa ny soritry ny fahotana sy ny fahalotoana! Efa mifandrindra indray amin'Andriamanitra ny maha-olombelona!" - HM, tt. 672, 673.

`Rehefa avy nandalina io andalan-tSoratra Masina io ianao nandritra ny herinandro, inona ireo hevitra nandresy lahatra anao manokana ny hampihatra azy eo amin'ny fiainana?`

`Inona avy ireo fampiharana tsy maintsy ataonao ao amin'ny sekoly misy anao, ny ankohonanao, ny toeram-piasanao, ary ny fianam-pivavahanao?`

`Avereno jerena ilay andininy nianaranao tsianjery. Inona no ifandraisan'izany amin'ny fiainanao mandritra ity herinandro ity?`