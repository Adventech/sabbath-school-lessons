---
title:  "MATY I JESOSY ARY NALEVINA"
date:   18/12/2024
---

### Ampifandraiso amin'i Jesosy - MATY I JESOSY ARY NALEVINA

Rehefa avy nihevitra momba ny reniny i Jesõsy dia fantany fa efa tontosa avokoa ny zavatra rehetra (Jao. 19:28). Tsipirian-javatra maro no tsy nambaran'i Jaona izay nisafidy ny hifantoka amin'ny fahafatesan'i Jesõsy tahaka ny zava-dehibe indrindra tontosany teo amin'ny Fiainany. Nanohy naneho ny fifehezany ny toe-javatra i Jesôsy teo amin'ny tohin'ny tantara. Nanao dingana voalohany Izy teo amin'ny teny nolazainy farany teo amin'ny hazo fijaliana.

Nanao dingana Izy tamin'ny nangatahany rano hosotroina; hoy Izy: "Mangetaheta Aho" - Jao. 19:28. Tsy mitovy amin'ny fitantaran'ireo filazantsara telo ambiny izany, izay nilaza fa nisy olona na miaramila teo akaikin'ny hazo fijaliana, izay nanolotra divay an'i Jesosy (Mat. 27:48; Mar. 15:36; Lio. 23:36). Fahatanterahan'ny faminaniana ao amin'ny Sal. 69:21 io toe-javatra io. Amin'ireo mpanoratra ny filazantsara, dia i Jaona irery no nilaza fa notohizana tamin'ny hysopa ilay spaonjy mba hahatehika ny vavan'i Jesõsy (Jao. 19:29). Ny firesahana momba ny hysopa dia mampifandray mivantana ireo toe-javatra ireo amin'ny Paska. Mampahatsiahy antsika izany fa i Jesôsy tokoa no ilay fanatitry ny Paska (Eks. 12:22).

Rehefa avy nomena ilay divay nangidy i Jesôsy ary nahatontosa tanteraka ny asany, dia nihiaka tamim-pandresena hoe: "Vita" (Jao. 19:30). Tonga toeran'ny fandresena, avy hatrany, ny hazo fijaliana, ary manakoako manerana ny vanim-potoana rehetra ny vokatr'izany. Rehefa izay dia nanondrika ny lohany Izy (and. 30). Tsy nisy nanaisotra tokoa ny Ainy fa Izy ihany no nanolotra izany (Jao. 10:18).

Tamin'izay fotoana izay, dia nangatahin'ny Jiosy ny hanesorana ireo faty teo amin'ny hazo fijaliana satria fotoana manokana io Sabata io. Nony hitan'ireo miaramila fa efa maty i Jesõsy dia tsy notapahiny tahaka izay nataony tamin'ireo niara-nofantsihana taminy ny ranjony (Jao. 19:31- 33). Mba hanamarinana fa maty tokoa Izy dia nolefonin'ny miaramila iray ny lanivoany, ary rano sy ra no nivoaka teo (and. 34). (Heverin'ny manam-pahaizana sasany fa ny fisarahan'ny rano sy ny ra día nanondro fa fahavakisan'ny fo no nahafaty an'i Jesõsy).

Nisy mpianatra roa izay niafinafina teo aloha tonga mba hikarakara ny fatin'i Jesõsy. Tsy nampahafantarina na inona na inona momba an'i Josefa avy any Arimatia ny mpamaky tany aloha: mpianatra izy saingy tsy nisehoseho (and. 38). Imbetsaka kosa no nahitana an'i Nikôdemosy tao anatin'ny fizotry ny tantara, saingy nisalasala mandrakariva izy. Indro izy hitantsika eto maneho ny fanohanany amin'ny fomba azo tsapain-tanana (and. 39).

Naneho fandevenana mpanjaka ny habetsahan'ny zava-manitra natao tamin'ny fatin'i Jesôsy (2 Tant. 16:14). Hitantsika eto ny fandaniana be ataon'i Nikodemõsy sy i Josefa ho an'ny fandevenana Azy (Jao. 19:38-42). Maneho taratra ny maha-Mpanjaka Azy koa izany.


**Saintsaino izay voasoratra ao amin'ny Jao. 19, ary jereo izay miresaka an'i Jesõsy ao.**

**Eo anatrehan'ireo zavatra rehetra tao an-tsain'i Jesōsy, inona no azontsika ianarana avy amin'ny fiahiana mamy nasehony ho an'ny reniny.**

`Hatraiza ny fahazoan'i Jesősy nifehy ny fahafatesany, ary hatraiza no nifehezan'ny hafa izany?`

`Toy ny mahazatra ve sa hafa ny fahitanao an'i Jesõsy eto?`

`Antom-bavaka:`