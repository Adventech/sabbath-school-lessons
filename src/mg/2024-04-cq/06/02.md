---
title:  "SASAO AO AMIN'NY FARIHY"
date:   03/11/2024
---

### Saintsaino - SASAO AO AMIN'NY FARIHY

Anankiray tamin'ireo fahagagana fanta-daza indrindra nataon'i Jesõsy ny nampahiratany ny jamba. Ao amin'ny TT dia naneho fahefana iray izay an'Andriamanitra irery ny fampahiratana ny jamba (Eks. 4:11; Sal. 146:8) ary nampifandraisina tamin'ny fanjakan'Andriamanitra izay ho avy izany (jereo ohatra ny Isa. 29:18; 35:5). Ny fitantaran'i Jaona ny fanasitranana an'ilay lehilahy jamba (Jao. 9:1-12) dia arahin'ny adihevitra mahakasika izany fanasitranana izany (and. 13-41) sy ny lahateny fampianarana nataon'i Jesosy (10:1-18).

Fanontaniana iray avy hatrany no manoloana antsika: iza no tompon'andraikitra nahatonga ity lehilahy ity ho jamba (and. 2)? Nanjaka ny fiheverana fa ny fahadisoan'ireo ray aman-dreniny no anton'izany, saingy nolavin'i Jesôsy izany hevitra izany. Miaina eto amin'ny tontolo lavo isika, ary matetika no miari-pahoriana noho ireo toe-javatra tsy voafehintsika. Eto, dia nanana tanjona manokana koa ny fahajamban'ity lehilahy ity: ny haneho ny fahefan'Andriamanitra (Jao. 9:3).

I Jesõsy mihitsy no nanao dingana hanasitranana ity lehilahy ity. Nanafangaro tanimanga tamin'ny rora Izy ary nohosorany tamin'ny mason'ilay jamba izany. Miavaka tokoa izany fomba nanasitranan'i Jesôsy izany na dia noheverina ho fitsaboana aza ny rora tamin'ny andro taloha. Azo heverina fa mampitodika antsika amin'ny tantaran'ny famoronana ny tanimanga (Gen. 2:7), izay manasongadina ny fanasitranana ho asa famoronana. Na izany aza, dia ambaran'i Jaona fa ny hoe Siloama dia midika hoe "nirahina" (and. 7) ary mampahatsiahy antsika izany fa nirahin'ny Ray i Jesôsy.

Izay nirahin'Andriamanitra ihany no afaka manaisotra ny fahajambana sy ny fahotana. Samihafa ny valiny nasetrin'ny olona io fanasitranana io (Jao. 9:8-13). Rehefa avy nametraka

fanontaniana vitsivitsy isika dia mahita fa nitranga tamin'ny Sabata izany. Maneho io fahagagana io fa manao ny asan'Andriamanitra i Jesõsy nefa ny olona sasany kosa nihevitra fa mpanota Izy noho ny nanaovany izany tamin'ny Sabata (and. 16). Nampisara-tsaina ireo Fariseo izany teboka izany (and. 16) ka nanontany ny hevitr'ilay lehilahy jamba teo aloha teo izy ireo. Izao no navalin-dralehilahy: "Mpaminany Izy [Jesôsy)" (and. 17).

Na dia nandre ny fijoroan'ilay lehilahy ho vavolombelona sy nahita ny fahagagana aza ireto mpitarika ireto dia nanakimpy ny masony tsy hahita ny fahamarinana izy ireo; naleony nitoetra tao anatin'ny fahajambana ihany. Hitany ny fahagagana saingy tsy nety nino an'i Kristy izy ireo. Fampitandremana ho an'izay rehetra manohitra ny faharesen-dahatra ity tantara ity. Enga anie isika mba hianatra fa natao handeha amin'ny mazava isika fa tsy natao hibanjina izany fotsiny.



**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin' ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao Indrindra ao amin'ny Jao. 9,10 ary soraty imbetsaka izany mba hahamora ny fitadidianao azy.**

`Moa ve ianao minia tsy mahatsapa ny fandresen-dahatra ataon'Andriamanitra aminao? Inona no azonao atao mba hialana amin'izany?`

`Noho ny kolontsaintsika dia amin'ny fomba ahoana no manjary inoantsika fa ny fahajambana sy ny aretina ary ny fahantrana dia famantarana ny tsy fankasitrahan'Andriamanitra ary ny fahasalamana sy ny harena kosa dia mariky ny fankasitrahany?`