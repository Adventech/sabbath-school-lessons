---
title:  "TEO ANILAN'NY FANTSAKANA"
date:   20/10/2024
---

### Saintsaino

Tamin'ny mitataovovonana tany ho any no nahatongavan'i Jesôsy tao Sykara. Nangetaheta sy noana ary reraka Izy (Jao. 4:6). Nandrodrana ny harifenitra rehetra napetraky ny fiarahamonina ny fangatahana tsotra nataon'i Jesôsy ny hanovozan'ilay vehivavy rano ho Azy. Manasongadina ny fandikan'i Jesõsy ny lalàn'ny fiarahamonina ny valin-teny mahery sy feno fahatairana nataon- dravehivavy. Nambaran'i Jaona fa "ny Jiosy tsy manan-draharaha amin'ny Samaritana" and. 9. Na dia nomen-dalana aza ny fifampiraharahana toy ny fividianan-kanina, dia nihoatra ny fefy kosa ny fampiasana fitaovana iray avy noraisin'ny Samaritana. Tsy nihevitra momba izany anefa i Jesõsy. satria tsy toe-javatra tsy mahamendrika no hitany fa fotoana hitondrana fiainana ho an'ny olona iray. Nampifamadihany tampoka ny anjara toeran'izy ireo, ka Izy indray no nanolotra "rano velona" ho an-dravehivavy (and. 10). Tsy takatr'ilay vehivavy ny tsilalaon-teny ka rano ara-bakiteny no tao an-tsainy. Nisalasala ny amin'ny fahafahan'i Jesōsy manome izany Izy ary nanontany Azy ny mombamomba Azy (and. 11,12). Tsy hitany ny maha-lehibe noho i Jakoba an'i Jesôsy, nefa na dia tsy ampy aza ny fahatakarany dia efa nihoatra noho ny fahatakaran'i Nikodemõsy ny fisainany. Natsimbadiky ny valin-tenin'i Jesõsy ny fanontaniany, ary notohizany tamin'ny fanolorana rano ho an-dravehivavy izany (and. 13, 14). Zavatra iray izay mampitony ny hetahetan'ny fanahy no natolony azy. Na iza na iza no misotro izany rano izany dia ho afa-po ary hahalala ny toerana tokony halehany raha mbola te hisotro izany izy. Nangataka ilay rano velona avy hatrany ravehivavy na dia tsy takany tamin'ny fahafenoany aza ny resaka natao taminy (and. 15). Nasain'i Jesősy niantso ny vadiny ravehivavy mialoha ny hanomezany azy ny rano velona (and. 16). Nanaitra an-dravehivavy izany ka naniry hanova ny resaka tamin'ny fametrahana fanontaniana hafa izy (and. 17). Rehefa mijery ny valin-tenin'i Jesõsy isika, dia tsara ny mahatsiaro fa tsy misy fanamelohana na fitsarana tao amin'ny teniny. Ny zavatra nambaran'i Jesosy momba ny tantarany dia nanampy azy hahatakatra fa Olona miavaka no indro miresaka aminy. Rehefa hitany izany, dia nanontany mikasika ny toerana tokony hiankohofana amin'Andriamanitra izy.

Nanondro fotoana iray any am-parany izay tsy hananan'ny toeram-piankohofana heviny manokana i Jesôsy (and. 21-24). Ho foana avokoa ny sokajim-pivavahana rehetra amin'izany andro izany; nasongadiny izany tamin'ny filazana fa efa tonga io fotoana io. Tian'i Jaona ho takatry ny mpamaky koa izany lesona izany: tsy amin'ny hoavy ny fahatongavan'ny fanjakan'Andriamanitra fa efa eto amin'izao tontolo izao izany ankehitriny.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra avy ao amin'ny Jao. 4 ary soraty imbetsaka izany mba hahamora ny fitadidianao azy.**

`Aiza ho aiza ao amin'ny fifampiresahana ao amin'ny Jao. 4:7-26 no ahitana fiovana tampoka? Inona no ambaran'ireo teboka ireo?`

`Ahoana no mampitovy na tsia ny valintenin'io vehivavy io amin'ny an'i Nikodemosy?`