---
title:  ΜΑΝΟΜΑΝΑ NY MPIANATRA
date:   23/11/2024
---

###  Fampidirana

**Vakio ny Jao. 13**

`Tsianjery: Mifidy andininy 1`

### ILAY FIARAHA-MISAKAFO FARANY

Nifantoka tanteraka tamin'ny fanomanana ireo roa ambin'ny folo lahy, izay akaiky Azy, i Jesôsy tamin'ny faramparan'ny asa fanompoany teto an-tany, mba hiatrehany ireo toe-javatra mampivarahontsana efa ho avy. Ankoatra ireo teny sy fihetsika nasehon'i Jesôsy nandritra ny fisamborana sy ny fitsarana Azy dia tsy niresaka afa-tsy tamin'ireo mpianany akaiky Azy indrindra Jesõsy. Mirakitra ireo fampianarana farany nomen'i Jesõsy ny mpianany, sy ireo tranga manomboka amin'ny fisamborana Azy ka hatramin'ny hazo fijaliana, ny filazantsaran'i Jaona manomboka eo amin'ny toko faha-13. Mifameno amin'izay voalaza ao amin'ireo toko faran'ny filazantsara hafa ny ambaran'i Jaona momba io fampianarana io. Nanampy tsipiriany betsaka izay tsy voalazan'ireo mpanoratra hafa izy, kanefa nisy tsy nolazainy koa ny amin'ireo tranga manan-danja toy ny fampianaran'i Jesõsy momba ny fandraisana ny fanasan'ny Tompo.

Mahaliana fa tsy faritan'i Jaona mazava ny toerana na ny fotoana nanaovan'i Jesôsy fampianarana eo anelanelan'ny Jao. 13:31 sy ny Jao. 17:26. Azo heverina fa nandritra ny dian'i Jesôsy sy ny mpianany avy ao amin'ilay efitrano ambony rihana ka hatrany amin'ny saha Getsemane no nanaovan'i Jesôsy ny ankamaroan'ireo fampianarana ireo. Mety misy antony ny tsy nilazan'i Jaona mazava ny toerana sy ny amin'ilay fandraisana ny fanasan'ny Tompo; manjary toy ny miantefa amintsika mivantana ireo toromarika nomen'i Jesôsy ny mpianatra ireo. Tsy natao ho an'ireo mpianany voalohany fotsiny ny tenin'i Jesôsy, fa ho anao sy ho ahy koa.

Fantatr'i Jesõsy fa efa tonga ny fotoana hahafatesany, koa ny fanehoana fitiavana lalina ny mpianany no tena nimasoany (Jao. 13:1). Asongadin'i Jaona ny fahafantaran'i Jesõsy mialoha ny zavatra rehetra (and. 1-3)-ny fotoana, ny niaviany, izay halehany, izay hamadika Azy. Tapa-kevitra ny haneho fitiavana feno sy faratampony Izy nandritra ireo ora farany niainany ireo.


> <p>  Soraty</p>
> Rehefa mamaky ny Jao. 13 ianao, dia ifantohy manokana ny and. 31-35. Avereno soratana amin'ny fomba filazanao azy izany, na mamoróna kisarisary na drafitra momba ireo andininy ireo.

` ` 