---
title:  "NOSASAN'I JESOSY NY TONGOTRY NY MPIANANY"
date:   24/11/2024
---

### Saintsaino - NOSASAN'I JESOSY NY TONGOTRY NY MPIANANY


Araka ny efa voalaza dia tia ny mpianany "hatramin'ny farany" i Jesosy (and. 1). Noho ny fitiavany ny mpianany hatramin'ny fahafatesana dia tia azy ireo amin'ny fahafenoany sy mandrakizay koa Izy. Manohitra ny drafitry ny devoly ny fahatapahan-keviny hitia ny mpianany amin'ny fitiavana faratampony. Na efa voalazan'i Jaona tany aloha aza fa mpamadika i Jodasy, dia asehony eto fa ny devoly no nanome saina azy hanao izany. Samy nanao araka izay tao am-pony avy na i Jesõsy na i Jodasy (13:2). I Jesôsy nanambara ny fitiavan'Andriamanitra Ray, fa i Jodasy kosa nampiseho ny tena toetr'i Satana marina (8:44).

Niharihary teo amin'ny fihetsika nasetrin'ny mpianatra ny fihetsik'i Jesõsy io fifanandrinana io. Naka ny toeran'ny mpanompo i Jesôsy rehefa nanasa ny tongotr'izy ireo. Marina fa i Petera no nandray fitenenana, saingy naneho fotsiny izay tao an-tsain'ny mpianatra rehetra rahateo izy. Notoherin'i Petera ny faneken'i Jesôsy hietry toy izany (Jao 13:5-10; jereo koa пу Маг. 8:31-33). Kanefa iankinan'aina tokoa ny fahavononana hanetry tena amin'ny maha-mpianatra. Araka izany dia nampiditra ny mpianatra tao anatin'ny tontolon'ny fitiavan'i Kristy ny nanasany ny tongotr'izy ireo. "Hianareo rehetra" hoy i Jesôsy rehefa niresaka tamin'izy ireo (Jao. 13:10); raha itarina dia voafaoka ao anatin'izany koa isika.

"Mpampianatra" na "Tompo" no fiantsoan'ny mpianatra an'i Jesôsy (and. 13). Ny fiantsoana ny olona iray hoe mpampianatra dia mitovy amin'ny miantso azy hoe Raby, tamin'izany andro izany. Fa ny fiantsoana olona hoe "Tompo" dia maneho ny toerana ambony ananan'ilay olona, izay mendrika hohajaina. Koa raha olona ambony toy izany no manaiky hanompo ny mpianany, tsy mainka tokony hanao toy izany koa ve ny mpianany? Naneho ny fanetren-tenany sy ny fahavononany hanompo ny mpianany i Jesõsy raha nietry nanasa ny tongony. Nampianatra azy ireo hifanompo tahaka izay nataony koa Izy. Ho setrin'ny fanompoam-pitiavana ataon'i Kristy ho antsika dia an-tsitrapo no ifankatiavantsika sy ifanompoantsika.

Fantatr'i Jesôsy fa tsy ny mpianatra rehetra no hanaraka ny oha-piainany. Ny faminanian'i Jesõsy momba ilay hamadika Azy dia porofo hafa fa Izy no llay "IZAHO IZAY IZY" tamin'ny andron'i Mosesy (Eks. 3:14). Izy no nolazain'i Davida ao amin'ny Sal. 41:9 fa ny sakaizany no namadika Azy. Manana tombon-tsoa isika mahita ny tantara manontolo sy ny fahatanterahan'ny tenin'i Kristy. Manamafy indray ny maha-Andriamanitra an'i Kristy izany.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra ao amin'ny Jao. 13. Soraty imbetsaka izany mba hahamora ny fitadidianao azy.**

`Nahoana ny mpianatra no tsy nanaiky hosasan'i Jesõsy tongotra? Tsy hitanao mbola miverina ihany koa ve io fisehoan-javatra io amin'izao fotoana izao?`

`Hatraiza no tokony handraisan'ny rehetra anjara amin'io fanompoam-pivavahana io. Mety hisy ihany ve ny lafiny tokony hifidianantsika Kristianina ny tsy handray anjara amin'lo fanompoam pivavahana io?`