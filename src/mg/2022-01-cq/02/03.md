---
title:  "JESÔSY, ILAY MPANDRESY SY MPISORONABE"
date:   03/01/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Eo amin’ny ady ataontsika isan’andro amin'ny “izaho" sy amin’ny fakam-panahy, inona no tena mitranga marina eo amin’ny fiaraha-miasan’ny fiadian’Andriamanitra sy ny fidirany an-tsehatra ary herin’ny tenantsika?`

Nitady mpanjaka ny Isiraelita mba ho mpitsara sy mpitarika azy amin'ny ady, satria hadinony fa Andriamanitra no Mpanjakany. Niverina tanteraka tamin’Andriamanitra ny fanapahana ny vahoakany rehefa tonga i Jesôsy.

Ny Heb. 2:14-16 dia maneho an’i Jesôsy ho Ilay Mpandresy ho an’ny taranak’olombelona malemy. I Kristy irery no nifanandrina ka nandresy ny devoly, ary nanafaka antsika tamin’ny fahandevozana. Mampahatsiahy antsika ilay ady nifanaovan’i Davida sy i Goliata izany. Rehefa avy nohosorana ho mpanjaka i Davida (1 Sam. 16) dia namonjy ireo rahalahiny ho afaka tamin’ny fahandevozana, tamin’ny nandreseny an’i Goliata. Izao no fepetra nifanarahan’izy ireo: ny antoko resy dia ho andevon’ilay antoko maharesy (1 Sam. 17:8-10). Araka izany dia nandresy ho an’ny Isiraely i Davida. Izy no solontenan’izy ireo.

Asehon’ny Heb. 2:14-16 fa Andriamanitra irery no hamonjy ny Isiraely. Mariho ity andininy ao amin’ny Isa. 49:25 ity: “Nefa izao no lazain'i Jehovah: Na dia ny sambotrin'ny mahery aza dia halaina ihany, ary ho afaka ny babon'ny mpandrombaka; fa Izaho no hiady amin’izay miady aminao, ary Izaho no hamonjy ny zanakao. "

Amin’ny maha-Kristianina antsika, dia matetika isika no mihevitra fa ifanaovantsika samirery amin’i Satana ny ady. Araka ny voalaza ao amin’ny Efes. 6:10-18 dia manana ady atao amin’i Satana tokoa isika. Saingy Andriamanitra no Mpandresintsika, Izy no miady ho antsika, (...). Amin’ny maha-fiangonana antsika dia miara-mitafy fiadiana isika sady miara-miady, ary eo alohantsika ny Mpandresintsika, dia Andriamanitra mihitsy.

Manambara ny anjara asa faharoan’i Jesôsy ny Heb. 5-7. Izy no Mpisoronabentsika. Manazava ny mpanoratra fa izany no fahatanterahan’ilay teny fikasana nataon’Andriamanitra tamin’ilay mpanjaka taranak’i Davida nampanantenaina, fa Izy no ho “Mpisorona mandrakizay araka ny fanaon’i Melkizedeka” - Sal. 110:4 (araka ny hita ao amin’ny Heb. 5:5,6).

Ny mpisorona dia notendrena mba hisolo tena ny olombelona eo anatrehan'Andriamanitra sy ho mpanalalana eo amin’ny fifandraisan’izy ireo amin’Andriamanitra sy ny zavatra momba Azy. (...) 

Manolotra fanatitra amin’ny anaran’ny olombelona ny mpisorona. Tsy afaka mitondra ireo fanatitra ireo mivantana eo anatrehan’Andriamanitra ny olona. Ny mpisorona no mahalala ny fomba mety hahatonga ny fanatitsika ho “sitrak’Andriamanitra”, mba hahatonga izany hitondra fanadiovana sy famelan-keloka ho antsika.

Nampianatra ny vahoaka ny lalàn’Andriamanitra koa ny mpisorona. Mahalala tsara ny didin’Andriamanitra izy ireo ary tompon’andraikitra amin’ny fanazavana izany tamin’ny vahoaka sy amin’ny fampiharana azy.

Farany, andraikitry ny mpisorona koa ny mitso-drano ny vahoaka amin’ny anaran’i Jehovah. Amin'ny alalany no anambaran’Andriamanitra ny faniriany feno frtiavana sy fahasoavana ho an’ny olona.

Misy hevitra hafa kosa ao amin’ny 1 Pet. 2:9. Antsoina hoe “fanjaka-mpisorona” isika izay mino an’i Jesôsy Afaka nanatona an'Andriamanitra tao amin’ny fitoerana masina ny mpisorona. Afaka manatona an’Andriamanitra amin'ny fahasahiana amin’ny alalan’ny vavaka isika ankehitriny (Heb. 4:14-16; Heb. 10:19-23). Tsy maintsy miara-miasa amin’Andriamanitra amin’ny famonjena izao tontolo izao isika. Tiany ny hampianarantsika sy hanazavantsika amin’ny hafa ny lalàna amam-pitsipik’Andriamanitra. Faniriany ihany koa ny hanolorantsika fanati pisaorana sy hanaovantsika asa tsara, izay ankasitrahany. Tombontsoa re izany! Kanefa andraikitra koa!

` `