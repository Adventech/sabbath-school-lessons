---
title:  "JESÔSY, ILAY MPANJAKA TARANAK’I DAVIDA"
date:   02/01/2022
---

### Saintsaino 

Ivereno ny andalan-teny nosoratanao ary diniho izany.

Farito ireo teny, na andian-teny, na fehezanteny, na hevitra miverimberina. 

Asio tsipika eo ambanin’ireo teny na fehezanteny manan-danja na manana heviny manokana .

Mampiasà ho anao hampifandraisana ireo teny na fehezanteny mifandraika amin’ny teny na fehezanteny hafa. 

lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.

`Ahoana no hahazoantsika fampaherezana na ao anatin’ny fitsapana aza, noho ny fahafantarantsika fa i Jesôsy no mpanapaka izao tontolo rehetra izao?`

`Saino ity: impiry ianao no tsy nahatoky tamin’ny fanatanterahana ny anjaranao ao anatin’ny fanekena? Inona no ambaran’izany amintsika? Tsy midika ve izany fa tsy maintsy miantehitra amin’i Jesôsy irery ihany isika ho famonjena antsika?`

Ny lohahevi-dehibe ao amin'ny bokin’ny Hebreo dia izao: i Jesôsy no Mpanapaka, izay mipetraka eo amin’ny ankavanan’ny seza fiandrianan’ny Avo Indrindra (Heb. 8:1). Efa Mpanapaka izao tontolo rehetra izao hatrizay i Jesôsy amin’ny maha-Andriamanitra Azy. Rehefa nanota anefa i Adama sy Eva, dia nanjary nanapaka izao tontolo izao i Satana (Jao. 12:31; Jao. 14:30; Jao. 16:11). Saingy tonga i Jesôsy nandresy azy teo amin’ny hazo fijaliana, ka azony indray ny fahefana hanapaka izay rehetra manaiky Azy ho Mpamonjy (Kôl. 2:13-15).

Miresaka manokana momba ny fametrahana an’i Jesôsy eo amin'ny toeran’ny maha-Mpanjaka ny toko roa voalohan’ny bokin’ny Hebreo. (Vakio Heb. 1:5; Heb. 1:6,8; Heb. 1:6,8; Heb. 1:8-12).

Anisan’ireo foto-pinoana manan-danja indrindra ao amin’ny TV ny hoe: notanterahin’Andriamanitra tao amin’i Jesôsy ireo teny fikasana nataony tamin’i Davida (jereo ny 2 Sam. 7:8-16 sy ny Lio. 1:30-33). Taranak’i Davida i Jesôsy, teraka tao an-tanànan'i Davida (Mat. 1:1-16; Lio. 2:10,11). Matetika Izy no nantsoin’ny olona hoe: “Zanak'i Davida” nandritra ny asany tetÿ an-tany. Ny nanaovany ny Tenany ho “Mpanjakan’ny Jiosy" no nanamelohana Azy ho faty (Mat. 27:37). Nitory i Petera sy i Paoly fa nitsangana tamin’ny maty i Jesôsy ho fanatanterahana ny teny fikasana natao tamin’i Davida (Asa. 2:22-36; Asa. 13:22-37). Ary i Jaona dia nanambara an’i Jesôsy ho ilay “Liona avy amin’ny firenen’i Joda” (Apôk. 5:5).

Miombon-kevitra amin’izany ny bokin’ny Hebreo, mazava loatra. Notanterahin’Andriamanitra tao amin’i Jesôsy ny teny fikasany tamin’i Davida: nomen’Andriamanitra anarana malaza, “anarana tsara” Izy (Heb. 1:4), ary nambarany ho Zanany naterany (Heb. 1:5); nohamafisiny fa Izy no Mpahary sy Jehôvah, ary napetrany ho eo an-tanany ankavanana Izy (Heb. 1:13,14). Ankoatra izany, araka ny hita ao amin’ny Heb. 4, dia mitarika ny olona ho amin’ny fitsaharan’Andriamanitra i Jesôsy, ary mampahatsiahy antsika io toko io fa i Jesôsy no mpanao ny tranon’Andriamanitra (Heb. 3:3,4). I Jesôsy, noho izany, no Mpanapaka manan-jo ara-dalàna hifehy ity tany ity, Izay miady amin’i Satana ilay mpisandoka, mba hahazo ny fankatoavantsika.

Mahaliana ny fanehoan’ny TT ny momba an’Andriamanitra, fa ilay Mpanjaka taranak’i Davida araka ny teny fikasana no solontenan’ny firenena eo anatrehan’Andriamanitra. Zanak’Andriamanitra ny vahoaka Isiraely, ary hanome azy ireo toerana ahitany fitsaharan’ady amin’ireo fahavalony Andriamanitra.

Ny fidiran’ny solontena ao anatin’ny fifandraisan’Andriamanitra amin’ny Isiraely dia nahatonga ny fifandraisan'izy ireo haharitra ao anatin’ny fanekena. Ny fanekena tamin’ny andron'i Mosesy dia nitaky fahatokiana avy amin’ny Isiraely rehetra mba hahazoana ny fiarovana sy ny fitahian’Andriamanitra (jereo ny Jos. 7:1-13). Ao amin’ilay fanekena tamin’ny andron'i Davida kosa dia azo antoka ny fitahian’Andriamanitra ny Isiraely, noho ny fahatokian'ny olona anankiray, dia Ilay Mpanjaka taranak’i Davida izany.(...) 

Mampalahelo fa ny ankamaroan’ireo mpanjaka taranak’i Davida dia tsy nahatoky, ary tsy afaka nitahy ny Isiraely araka ny faniriany Andriamanitra. (...) Ny vaovao mahafaly anefa dia ity: naniraka ny Zanany Andriamanitra mba ho tonga Zanak’i Davida, ary Izy dia nahatoky tanteraka. Noho izany, afaka manatanteraka ny teny fikasana rehetra nataony tamin’ny vahoakany Andriamanitra ao Aminy. Rehefa mitahy ny mpanjaka anankiray Andriamanitra dia miara-miombona ny tombontsoa avy amin’izany ny vahoakany rehetra. Izany no mahatonga an’i Jesôsy ho Mpanalalana mitondra ny fitahian’Andriamanitra ho antsika. Ao amin’i Jesôsy sy izay nataony ho antsika irery ihany no misy ny fanantenantsika faratampony.

` `