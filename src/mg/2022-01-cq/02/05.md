---
title:  "JESOSY, MANALALANA AMIN’NY FANEKENA TSARA LAVITRA"
date:   05/01/2022
---

### Ampifandraiso amin’i Jesôsy 

Saintsaino indray izay voasoratra ao amin’ny Heb. 8:1-6, ary jereo izay miresaka an’i Jesôsy ao amin’izany.

`Iza amin’ireo teny fikasana ao amin’ny fanekena vaovaon'Andriamanitra no manan-danja indrindra ho anao?`

`Araka ny efa mahazatra anao ve sa hafa ny fahitanao an’i Jesôsy eto?`

**Antom-bavaka:** 
`Inona no asetrinao ny fahitana an’i Jesôsy araka izany?`

Mifantoka amin’ny asan’i Jesôsy amin’ny maha-Mpanalalana amin’ny fanekena tsara lavitra Azy ny Heb. 8-10. Ny olana tamin’ilay fanekena taloha dia ity: tandindona fotsiny izany, naneho ireo zava-tsoa ho avy. Araka izany dia naneho mialoha ara-tandindona an’i Jesôsy ny mpisorona, saingy olombelona mety maty sy mpanota izy ireo, ary tsy afaka mitondra ny fahatanterahana tahaka an’i Jesôsy. Nanao fanompoana tao amina fitoerana masina izay “endrika sy aloky” ny fitoerana masina any an-danitra izy ireo (Heb. 8:5).

Ao amin’ilay fitoerana masina tena izy i Jesôsy no manao fanompoana. Maneho ny fahafatesan’i Jesôsy, izay fanatitra ho antsika, ny fanaovana sorona ireo biby atao fanatitra, kanefa tsy mahay manadio ny fieritreretana ny ran’ireny. Ny ran’i Kristy kosa dia mahadio ny fieritreretantsika, ary amin’ny alalany, rehefa mino Azy isika ka manaiky ny asa fanelanelanana ataony ho antsika, dia afaka manatona an’Andriamanitra amin’ny fahasahiana (Heb. 10:19-22).

Tamin’ny alalan’ny nanendreny an’i Jesôsy ho Mpisoronabentsika no nanorenan’Andriamanitra fanekena vaovao izay hahatanteraka izay tsy voaseho afa-tsy ara-tandindona ihany tao amin’ilay fanekena taloha.

Ny zavatra entin’ny fanekena vaovao dia tsy hain’ny mpisoronabe omena afa-tsy izay Mpisoronabe tonga lafatra, mandrakizay, sy Mpisoronabe sady olona no Andriamanitra irery ihany. Tsy vitan'ny manazava ny lalàn’Andriamanitra io Mpisoronabe io fa mametraka izany lalàna izany ao am-pontsika mihitsy. Ny fanatitra atolony dia mitondra famelan-keloka. Manadio sy manova antsika io Mpisorona io. Vakio ny Ezek. 36:26; 2 Kôr. 5:17.

Na eo aza ireo fahamarinana feno fahatsarana sy fanantenana ao amin’ny bokin’ny Hebreo, dia misy fampitandremana maro koa ao, izay tonga amin’ny faratampony ao amin’ny toko 10-12.

Ny taranaka tany an’efitra no nahita ny hery mahatalanjon’Andriamanitra izay naharihary tamin’ny alalan’ny famantarana sy ny fahagagana rehefa nafahan’Andriamanitra tamin’ny fahandevozana tao Egipta izy ireo. Kanefa rehefa tonga teo amin’ny sisin'ny Tany nampanantenaina izy dia tsy nahay nitoky tamin’Andriamanitra. Tsy nanam-pinoana izy ireo; izany anefa no tena notadiavin’Andriamanitra taminy. “Fa raha tsy amin’ny finoana. dia tsy misy azo atao hahazoana sitraka Aminy. " - Heb. 11:6.

Milaza i Paoly fa, tahaka ireo taranaka tany an’efitra, isika koa dia efa eo amoron’ilay Tany nampanantenaina (Heb. 10:37-39). Lehibe lavitra anefa ny tombontsoa sy ny andraikitsika. Tsy nandre an’Andriamanitra teo an-tendrombohitra Sinay isika, kanefa efa nahita fanehoana an’Andriamanitra ao amin’ny Soratra Masina, izay lehibe lavitra noho ny tao Sinay, dia i Jesôsy Kristy, Ilay Andriamanitra tonga nofo (Heb. 12:18-24). Izao no fanontaniana mipetraka: hanam-pinoana ve isika? Mampahery antsika ny mpanoratra mba hanaraka ny ohatra navelan’ireo olo-malazan’ny finoana, izay i Jesôsy no lehibe indrindra amln’izy ireo.

` `