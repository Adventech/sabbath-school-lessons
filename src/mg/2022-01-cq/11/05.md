---
title:  "JESÒSY, ILAY TOMPO SY MPANEFA NY FINOANTSIKA"
date:   09/03/2022
---

### Ampifandraiso amin'i Jesosy

Saintsaino izay voasoratra ao amin'ny Heb. 11-12:17, ary jereo izay miresaka an'i Jesôsy ao amin'izany.

`Ahoana no maha-Tompo sy Mpanorina ary Mpanefa ny finoanao manokana an'i Jesosy? Inona ny sary hafa asehon'izany na sary averiny momba an'i Jesosy? `

**Antom-bavaka:**
`Inona no asetrinao ny fahitana an'i Jesôsy araka izany?`

I Jesosy no mamarana ny fitanisana momba ny finoana, ao amin'ny Heb. 12. Manomboka io taratasy io amin'ny firesahana ny amin'i Jesôsy ilay "ho avy, fa tsy hitaredretra" -Heb. 10:37 i Paoly, ary mamarana izany amin'i Jesôsy ilay "Mpanefa" ny finoantsika (Heb. 12:2). I jesôsy no "Tompon'ny finoantsika sy Mpanefa azy".

I Jesôsy no "Mpanorina" (na koa "Tompo" na "Mpitarika") ny finoantsika. Telo farafahakeliny no hevitr'izany.

Voalohany, Izy irery no nahavita ny fihazakazahana amin'ny heviny feno indrindra. Ireo hafa izay voaresaka ao amin'ny toko teo aloha dia tsy mbola nahatratra ny tanjona (Heb. 11:39,40). I Jesosy kosa dia efa niditra ao amin'ny fitsaharan'Andriamanitra any an-danitra ary mipetraka eo an-tanana ankavanan'ny Ray.

Faharoa, ny fiainana tonga lafatra niainan'i Jesôsy no nahafahan'ireo hafa ireo nanao ny fihazakazahany (Heb. 10:5-14). Raha tsy tonga i Jesôsy dia ho zava-poana ny fihazakazahana nataon'ny tsirairay.

Farany, i Jesósy no anton'ny finoantsika. Amin'ny maha-iray amin'Andriamanitra Azy no nanehoany ny fahatokian'Andriamanitra tamintsika. Nihazakazaka tamim-paharetana i Jesôsy ary nitoetra ho mahatoky, eny fa na dia nivadika aza isika (2 Tim. 2:13, DIEM). Ny finoantsika dia tsy inona fa setrin'ny fahatokiany ihany.

I Jesôsy no "Mpanefa" ny finoana satria izy no ohatra tonga lafatra amin'ny fanaovana ny hazakazaky ny finoana. Ahoana ny fomba nihazakazahany? Tsy nofikiriny izay rehetra mahavesatra ka nafoiny ny zava-drehetra ho antsika (Fil. 2:5-8). Tsy mba nanota velively Izy. Nampifantoka ny fijeriny tamin'ny valisoa i Jesosy, ny fifaliana napetraka teo anoloany izany, dia ny fahitana ny taranak'olombelona voavotra noho ny fahasoavany.

Anjarantsika indray izao ny mihazakazaka. Tsy ho vitantsika amin'ny herintsika velively izay nataon'i Jesôsy, kanefa eo anoloantsika ny ohatra tonga lafatra nasehony, ary ny finoantsika sy ny fibanjinantsika Azy (tahaka izay nataon'ireo teo alohantsika) no manosika antsika handroso amim pinoana sy hitoky amin'ny teny fikasany momba ilay valim-pitia lehibe.

` `