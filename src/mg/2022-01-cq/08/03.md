---
title:  "TSARA LAVITRA"
date:   14/02/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy Ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? `

`Efa nahatanteraka ny fitakian'ny fanekena tamin'ny alalan'ny fankatoavana i Kristy. Raha izany no izy nahoana no mbola zava-dehibe hatrany ny fankatoavantsika?`

Ny teny grika hoe mesitês (mpanalalana) dia avy amin'ilay hoe mesos (afovoany), ary olona mandeha na mijoro eo afovoany no heviny. Teny fampiasa entina ilazana olona misahana ny iray na maro amin'ireto andraikitra manaraka ireto izany: (1) mpanelanelana ankolafy anankiroa, (2) mpandamina fifampiraharahana na mpanera, (3) vavolombelona eo amin'ny lafiny raharaham pitsarana, na (4) mijoro ho mpiantoka ny fahatanterahan'ny fanekena iray.

Tsy dia mahalaza ny heviny ao amin'ny bokin'ny Hebreo loatra ny dikantenintsika ho an'io teny hoe mesitės io satria mifantoka amin'ilay andraikitra roa na telo voalohany monja amin'ny teny grika izany. Ny bokin'ny Hebreo anefa dia manasongadina ilay andraikitra fahefatra. Tsy natao handravona na handamina ny ady ifandiran'ny Ray sy ny olombelona loatra i Jesôsy, na koa ho vavolombelona hanaporofo ny fisian'ny fifanarahana na ny fahatanterahan'izany. Manazava kosa ny Hebreo fa "Mpiantoka" ny fanekena vaovao i Jesôsy. Ny hoe "Mpanalalana" izany dia mitovy amin'ny hoe "Mpiantoka" koa, Izy no miantoka ny fahatanterahan'ny teny fikasan'ny fanekena.

Ny fahafatesan'i Kristy no mampiorina ny fanekena vaovao satria izany no nahatanteraka ny fitakian'ilay fanekena voalohany natao tamin'ny Isiraely (eny, na ilay natao tamin'ny olombelona tao Edena koa aza), izay nodikaina (Heb. 9:15-22). Raha izany no izy dia i Jesosy izany no ilay Mpiantoka niantsoroka ny adidy rehetra tsy maintsy atao noho ny lalan'ny fanekena nodikaina. (...)

Mpanalalana lehibe noho i Mosesy i Jesôsy satria any amin'ny fitoerana masina any an-danitra no anaovany fanompoana, ary ny Tenany no atolony ho fanatitra, dia fanatitra tsy misy kilema ho antsika (Heb. 8:1-5; Heb. 10:5-10). Hita taratra teo amin'ny tavan'i Mosesy ny voninahitr'Andriamanitra (Eks. 34:29-35), fa i Jesosy kosa dia voninahitr'Andriamanitra mihitsy (Heb. 1:3; Jao. 1:14). Niresaka nifanatrika tamin'i Mosesy Andriamanitra (Eks. 33:11), fa i Jesôsy kosa dia Tenin'Andriamanitra tonga nofo (Heb. 4:12,13, Jao. 1:1-3,14).

Mety halaim-panahy hihevitra isika fa ilay hoe "teny fikasana tsara lavitra" dia midika hoe lehibe lavitra ny valisoa ampanantenaina ao amin'ny fanekena vaovao (fonenana any an-danitra, fiainana mandrakizay sns.). Raha ny marina anefa dia mitovy ny valisoa nomen'Andriamanitra ireo mpinon'ny TT sy omeny antsika (vakio ny Heb. 11:10,13-16). Teny fikasana karazany hafa no resahin'ny Heb. 8:6 amin'ny hoe "teny fikasana tsara lavitra".

Ny fanekena teo amin'Andriamanitra sy ny Isiraely dia fifanomezan-toky feno fahamatorana avy amin'izy roa tonta. Nanao ny dingana voalohany Andriamanitra ka nanafaka ny Isiraely tao Egipta, ary nanome toky fa hitondra azy ireo ho any amin'ny Tany nampanantenaina.

Ny ra no nampanan-kery ny fanekena teo amin'Andriamanitra sy ny Isiraely. Natopy teo ambonin'ny alitara sy tamin'ny vahoaka izany. Nanome toky ny Isiraely fa hankato izay rehetra voalazan'Andriamanitra.(...)

` `