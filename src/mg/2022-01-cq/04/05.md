---
title:  "RAHALAHY OHATRA HO ANTSIKA"
date:   19/01/2022
---

### Ampifandraiso amin'i Jesosy

Saintsaino izay voasoratra ao amin’ny Heb. 2, ary jereo izay miresaka an’i Jesosy ao amin’izany.

`Ahoana no ianarantsika mitoky amin’i Jesosy ka maneho izany fitokiana izany eo amin'ny safidy ataontsika isan'andro?`

`Araka ny efa mahazatra anao ve sa hafa ny fahitanao an'i Jesosy eto?`

`Antom-bavaka: ínona no asetrinao ny fahitana an’i Jesosy araka izany?`

Anisan’ny antony anankiray naneken’i Jesosy ho tonga olombelona sy hiaina teto anivontsika ny mba ho ohatra ho antsika. (...)

I Jesosy no faratampony amin’ilay lisitra ao amin’ny Heb. 12:1-4, izay itanisan’ny apostoly ireo olo-malazan’ny finoana. ‘Tompon’ny finoantsika sy Mpanefa azy’ no ilazana an’i Jesosy ao. (...) Eny tokoa, “Mpialoha antsika” no ilazana an’i Jesosy ao amin'ny Heb. 6:20. Ny teny hoe “Mpanefa” dia manambara fa madio indrindra ny finoan’i Jesosy an’Andriamanitra. Ny tiana ambara eto dia izao: Izy no voalohany nanao ny hazakazatsika tamim-pahombiazana, ary Izy no nahatanteraka ny atao hoe miaina amim-pinoana.
(...)

Nandrahona hanafika an’i Jerosalema ny isiraely Avaratra sy ny Siria (Isa. 7:1,2); tao anatin’izany toe-javatra nampivarahontsana izany no nilazan’i Isaia ireo teny ireo. Nifanohitra tamin’ny tsy fahampiam-pinoan’i Ahaza mpanjaka ny finoan’i Isaia (2 Mpanj. 16:5-18). Nampahery an’i Ahaza Andriamanitra mba hatoky Azy sy hangataka famantarana Aminy fa hanafaka azy tokoa Izy (ísa. 7:1-11). Amin’ny maha-taranak’i Davida an’i Ahaza dia efa nanome toky Andriamanitra fa hiaro azy toy ny zanany naterany. Izao Andriamanitra dia manasa an’i Ahaza mba hanamafy izany teny fikasana izany amin’ny fangatahana famantarana. Nandà anefa i Ahaza, ary naleony nandefa iraka ho any amin’i Tiglato-pilesera mpanjakan’ny Asiria hilaza hoe: “Mpanomponao sy zanakao aho” - 2 Mpanj. 16:7. ndrisy! Naleon’i Ahaza ho zanak’i Tiglato-pilesera toy izay ho zanak’Andriamanitra.

I Jesosy kosa dia nitoky tamin’Andriamanitra sy ny teny fikasany fa hataon’Andriamanitra ho fitoeran-tongony ny fahavalony (Heb. 1:13; Heb. 10:12,13). Toy izany koa ny teny fikasan’Andriamanitra ho antsika, ary toa an’i Jesosy dia mila mino Azy isika (Rom. 16:20).

Manambara ny resaka nataon’i Jesosy tamin’ny Rainy momba ireo rahalahiny ny ao amin’ny Heb. 2:13: “Indreto Izaho sy ireo zaza nomen’Andriamanitra Ahy’. Araka ny hevitr’i Patrick Gray dia aseho amin’ny maha-mpitandrina ny rahalahiny Azy i Jesosy eto. Ilay fomba romanina antsoina hoe tutela impuberum dia mamaritra fa rehefa maty ny raim-pianakaviana dia “mpitaiza anankiray, matetika ny zokiny lahy, no manjary miandraikitra ny fikarakarana ireo zandriny mbola kely sy izay lova navelan’ilay raim-pianakaviana mandra-pahafeno taona azy ireo. Dia toy izany no nanamafisana ny adidy tokony hataon’ny zoky amin’ireo zandriny iray tampo aminy, na lahy na vavy.” - The Epistle to the Hebrews and Greco-Roman Critiques of Superstition (Atlanta: Society of Biblical Literature, 2003), 1.126. Araka izany no anambaran’ny Hebreo fa sady mpiray tampo amin’i Jesosy isika no zanany ihany koa. Mpitaiza, mpitandrina sy mpiaro antsika Izy amin’ny maha-zokintsika Azy.

` `