---
title:  FIETRENA
date:   20/01/2022
---

#### Takaro

`Rehefa tapitra ny herinandro andinihana ity toko ity, dia inona ny fanapahan-kevitra lehibe manaraka ilainao atao, izay maneho ny fietren’i Kristy?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`

“(...) Resy i Satana. Hatramin’ny didy izay navoaka hanamelohana ho faty ny zanaka hebreo avy no nampiasain’Andriamanitra hanolokoloana sy hanabeazana ilay mpanafaka ny olony.”
“Tsy azo atao ny mandimby ny seza fiandrianan’i Farao, araka ny lalàna, raha tsy avy amin’ny fokon’ny mpisorona. Koa noho ny maha-pandova voatendry an’i Mosesy, dia tsy maintsy nampianarina ny fivavaham-pirenena izy. Nianarany tamim-pahavitrihana fatratra izany; nefa na oviana na oviana dia tsy nety nitondra fanatitra ho an’ny andriamani-tsy izy izy. Norahonana tsy hahazo ny fanjakana izy ary nampitandremana fa raha mbola mifikitra amin’ny fanekena ny fivavahana hebreo, dia havoakan’ny mpanjakavavy ny didy fanonganana azy. (...) Tamin’ny adihevitra nifanaovany tamin’ny mpisorona sy ny vahoaka, dia nasehony fa hadalana ny fanajana ny sampy (...) Nekena tsy fidiny tsikelikely ny toetra matotra nasehony noho ny toerana ambony notanany sy ny zo nananany na teo amin’ny fanjakana na teo amin’ny firenena.”

“(...) Tsinjony ny satroboninahitra tsy mety lo izay hapetraky ny Mpanjakan’ny lanitra eo amin’ny handrin’ny mpandresy. Nohafanain’izany finoana izany ny fony, ka nilaozany ireo lehibe ireo teto an-tany fa lasa izy nikambana tamin’ireo vahoaka mahantra sy mavomavo ary natao tsinontsinona izay nankatò an’Andriamanitra fa tsy nandà Azy.”- PM, tt. 231-233.

“Taorian’ny fahalavoan’ny olona dia nambaran’i Satana ho hita porofo izao fa tsy vitan’ny olombelona ny mitandrina ny lalàn’Andriamanitra, ary nataony izay hitaomana izao tontolo rehetra izao hino izany fiheverana izany. Toa marina ny tenin’i Satana, koa tonga i Kristy nampihanjahanja ity mpamitaka ity. Noraisin’llay Mpanjakan’ny lanitra an-tanana ny olan’ny olombelona, ka tamin’ny fahafaha-manao sy ny toetra maha-olombelona no nanoherany ny fakam-panahin’i Satana, izay tsy maintsy hotoherin’ny olona tahaka izany koa. lo no hany fomba hahazoan’ny olona ho tonga mpiray fomba amin’Andriamanitra. (...) Tsy afaka niombom-po tamin’ny olombelona tao anatin’ny fitsapana manokana nanjo azy ireo ny anjely izay tsy mahalala ota. Nietry i Kristy ka tonga olombelona, nalaim-panahy tamin’ny zavatra rehetra tahaka antsika, mba hahalalany izay hamonjena ireo rehetra izay halaim-panahy. (...)

“Nilefitra i Kristy teo anatrehan’ny fitenenan-dratsy, ny faniratsirana, ny fanalam-baraka ary ny fihomehezana Azy. (...) Tsy nisy na kely aza tamin’ny ngidin’ny fahoriana nanjo antsika ka tsy nandramany, tsy nisy tsy niaretany ny ozona izay nahazo antsika, mba hahazoany mitondra zanakalahy sy zanakavavy maro ho an’Andriamanitra. (...)

“Tonga teto an-tany i Kristy (...) mba hampiseho amin’i Satana fa ny olombelona araka ny namoronan’Andriamanitra azy, izay mifandray amin’ny Ray sy ny Zanaka, dia mahay sy afaka mankatò ny fitakian’Andriamanitra rehetra.”-SIM, b. 1 (Washington, DC: Review and Herald, 1958), tt. 252,253.

` `