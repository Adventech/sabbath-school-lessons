---
title:  "SIANSA SY TONON-KIRA"
date:   24/02/2022
---

### Takaro

`Rehefa tapitra ny herinandro andinihana ity toko ity, dia inona ny fampiharana azonao atao eo amin'ny fiainanao? Inona ireo fampiharana azo atao eo amin'ireo lafim-piainanao hitan'ny hafa?`

`Avereno jerena ilay andininy nianaranao tsianjery. Ahoana no fomba hampiharanao izany eo amin'ny fiainanao mandritra ity herinandro ity?`

<em>"Tsy manan-kalahatra eo anatrehan'ny fiampangana azy ny olombelona amin'ny herin'ny tenany. Mijoro eo anatrehan'Andriamanitra izy, miaiky ny helony, mitafy ny akanjony voaloton'ny fahotana. I Jesôsy ilay Mpisolovava antsika kosa dia manao fifonana mahomby ho an'ireo rehetra izay nanolotra ho Azy ny fanahiny tamin'ny alalan'ny fibebahana sy ny finoana. Misolo vava azy ireo Izy ary mandresy ny mpiampanga azy amin'ny alalan'ny porofo mavesa-danja teo Kalvary. Ny fankatoavany amin'ny fomba lavorary ny lalan'Andriamanitra, eny hatramin'ny fahafatesany teo amin'ny hazo fijaliana aza, no nahazoany ny fahefana rehetra any an-danitra sy ety an-tany; izany no itakiany famindrampo sy fampihavanana amin'ny Ray ho an'ny olombelona meloka.(...)"-</em> TFC, b. 5, tt. 470, 471.

<em>"Raha nivoaka avy teo amin'ny molotr'i Kristy ilay antso mafy hoe 'Vita' dia nisy mpisorona nanao fisoronana indrindra tao amin'ny tempoly. Fotoanan'ny fanatitra hariva tamin'izay. Ndeha hovonoina indrindra ilay zanak'ondry mampiseho an'i Kristy. Nifantoka teny amin'ny mpisorona mihaingo fatratra amin'ny fitafiany marevaka, mifono hevi-dalina, mitana antsy, vonona toa an'i Abrahama hamono ny zanany, ny mason'ny olona rehetra nanatrika teo. Indro anefa fa nangovira ny tany satria manakaiky ny Mpamonjy. Triatra hatreny ambony ka hatraty ambany, toy ny nisy tanana tsy hita maso nandrovitra azy, ny voaly nampisaraka ny efitra afovoan'ny tempoly, ary tafiditra tany amin'ny fitoerana izay feno ny fanatrehan'Andriamanitra fahiny ny fijerin'ny vahoaka. Tao no nampisehoan Andriamanitra ny voninahiny teo ambonin'ny fiaran'ny fanekena. Tsy misy olona na iza na iza, afa-tsy ny mpisoronabe ihany, mahazo manainga ny voaly izay mampisaraka io fitoerana io amin'ny efitra sisa rehetra. Izy irery no niditra ao indray mandeha isan-taona mba hanao fanatitra ho an'ny fahotan'ny firenena. Nefa indro fa mizara roa ny voaly. Tsy nanana ny hasíny intsony ny fitoerana masina indrindra teto an-tany."-</em>IFM, t. 816.

"Ny voavotra sy ireo voary tsy tratry ny fahalavoana dia samy hahita 'siansa' ho azy sy tonon-kira hoventesiny eo amin'ny hazo fijalian'i Kristy. Ho hita fa ny voninahitra izay mamirapiratra eo amin'ny tavan'i Jesôsy dia voninahitry ny fitiavana manao sorona ny tenany."- IFM, t. 10.

Raha tianao ny hamaky bebe kokoa momba izao lohahevitra izao dia jereo ny toko "Eo am-piatrehana ny tantaram-piainantsika" ao amin'ny boky Hery Mifanandrina.

` `