---
title:  "IZAHO NITERAKA ANAO ANDROANY"
date:   10/01/2022
---

### Ampifandraiso amin’i Jesôsy

Saintsaino izay voasoratra ao amin’ny Heb. 1, ary jereo izay miresaka an’i Jesôsy ao amin’izany.

`Inona no mampifandray anao amin’Ilay Zanaka nateraka ?`

`Inona no sary hafa asehon’izany na sary averiny momba an’i Jesosy ?`

`Antom-bavaka : Inona no asetrinao ny fahitana an’i Jesôsy araka izany ?`

Mamerina ny teny nataon’Andriamanitra Ray tamin’i Jesôsy ny Heb. 1:5: « Zanako Hianao, Izaho niteraka Anao androany ». Inona ny hevitry ny hoe “nateraka” i Jesôsy, ary oviana no nisehoan’izany? Moa ve izany milaza fa noharian’Andriamanitra tany amin’ny lasa, araka izay inoan’ny maro, i Jesôsy?

Ny hevitry ny hoe Jesôsy nateraka dia ny nanendren’Andriamanitra Azy ho Ilay Mpanapaka nampanantenaina, Zanak'i Davida. Amin’ny alalany no handresen’Andriamanitra ny fahavalony, ary homeny Azy ho lovany ny firenena maro (Sal. 89:27; Sal. 2:7,8).

Hitantsika ao amin’ny Rôm. 1:3,4 sy ny Asa. 13:32,33 ny fanambarana ampahibemaso ny maha-Zanak’Andriamanitra an’i Jesôsy. Ny fotoana nanaovana batisa an’i Jesôsy sy ny niovany tarehy teo an-tendrombohitra no nanehoan’Andriamanitra sy nanambarany ny maha-Zanany an’i Jesôsy (Mat. 3:17; Mat. 17:5).

Araka ny filazan’ny TV anefa dia tonga “Zanak’Andriamanitra tamin-kery” i Jesôsy rehefa natsangana tamin’ny maty ka mipetraka eo amin’ny tanana ankavanan’Andriamanitra (Rôm. 1:4). Tamin’izany fotoana izany no nanatanterahan’Andriamanitra ny fampanantenana nataony tamin’i Davida fa ny zanak’i Davida no hanapaka ny firenena mandrakizay (2 Sam. 7:12-14).

Ny “fiterahana” an’i Jesôsy dia manondro ny fiantombohan’ny fanapahany teo amin’ny firenena fa tsy ny fiantombohan’ny fisiany, satria efa nisy hatrizay Izy. Tsy mbola nisy fotoana tsy nampisy an’i Jesôsy satria Andriamanitra Izy.

Ny Heb. 7:3 aza dia milaza fa “tsy manana voalohan’andro na faran'ny fiainana" i Jesôsy (jereo ny Heb. 13:8) satria mandrakizay Izy. Araka izany, tsy mahakasika ny maha-Andriamanitra an’i Kristy ny fanondroana an’i Jesôsy ho “Zanani-lahy Tokana" fa manondro kosa ny anjara asa tanany ao amin’ny drafi-panavotana satria Kristy efa nahatanteraka ny teny fikasan’ny fanekena rehetra.

Nahatanteraka anjara asa maro ny fahatongavan’i Jesôsy teto an-tany amin’ny maha-Zanak’Andriamanitra Azy. Voalohany, tonga teto an-tany Izy mba haneho amintsika ny Ray. Tamin’ny alalan’ny teny sy ny asa no nanehoany tamintsika ny tena toetry ny Ray sy ny antony ahazoantsika mitoky Aminy sy mankatô Azy.

Tonga tety amin’ny maha-Zanaka nampanantenaina an’i Davida sy i Abrahama ary i Adama koa i Jesôsy; ireo no nampanantenanAndriamanitra fa handresy ny fahavalo sy hanapaka an’izao tontolo izao Izy.

` `