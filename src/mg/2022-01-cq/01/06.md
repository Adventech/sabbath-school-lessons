---
title:  "FOMBA HANANANA FIALOFANA"
date:   30/12/2021
---

### Takaro

`Rehefa tapitra ny herinandro andinihana ity toko ity, dia inona ireo fanapahan-kevitra tsy maintsy raisinao eo amin’ny fiainanao manokana ?`

`Inona ny fanapahan-kevitra tsy maintsy raisinao any am-pianarana, ao amin’ny ankohonanao, any amin’ny toeram-piasanao ary ny any am-piangonana?`

`Avereno jerena ilay andininy nianaranao tsianjery. Ahoana no fomba hampiharanao izany eo amin’ny fiainanao mandritra ity herinandro ity?`

"Eo amin’ny fiainan’ny olona rehetra, dia misy fotoana tsy ahazoa-manao na inona na inona, sy isehoan'ny fahakiviana tanteraka, ary indraindray aza dia safotry ny alahelo isika, ka toa tsy ho azontsika atao ny mino fa ny Tompo dia mbola mpanasoa ny zanany ihany; (...). Amin’izay indrindra no ialan’ny fatokian'ny olona maro an’Andriamanitra sy ilentehany lalina ao amin’ny fisalasalana sy ny tsy finoana. Koa raha tahiny ka haintsika ny mamantatra ny hevitry ny lalana itondran’Andriamanitra antsika amin’izay, dia ho hitantsika ireo anjely miezaka hanafaka antsika amin’ny tenantsika, ka hanatanjaka ny tongotsika eo amin’ny fanorenana tsy azo nohozongozonina, mafy lavitra noho ny havoana mandrakizay, ary amin’izay dia hamelombelona ny tenantsika manontolo ny finoana sy ny risi-po vaovao. (...)

Ny fanantenana sy ny herim-po dia zava-dehibe loatra eo amin’ny fanompoana ankasitrahan’Andriamanitra. Fa izany no vokatry ny finoana. Heloka sy hevi-dravina foana ny fahakiviana. Azon’Andriamanitra atao sady iriny rahateo ny ‘haneho kokoa' ny hery izay ilain’ny mpanompony tojo zava-tsarotra. Mety ho toy ny mafy orina ny drafitra maty paika ataon ’ny fahavalon 'ny asany, nefa afaka mampirodana izay heverina ho mafy orina indrindra ny Tompo. Ary ataony amin’ny fotoana mety izany, rehefa hitany fa ampy tanteraka ny fizahan-toetra ny finoan’ny zanany.

Misy fanafody mahomby ho an’ireo izay manana fo kivy, dia: ny finoana, ny fivavahana, ny asa. Ny finoana sy ny asa dia manome fitokiana sy fahafaham-po mitombo isan’andro isan’andro. Moa alaim-panahy hanaiky hotarihin'ny fanahiana manjombona na ny fahakiviana lalina ve ianao? Eo amin’ny andro maizina indrindra izay hiheverana fa toa manohitra anao avokoa izay zava-mitranga, dia aza matahotra. Minoa an’Andriamanitra. Fantany izay ilainao. Mahery indrindra Izy. Ny fitiavany sy ny fangorahany tsy hitany lany dia tsy mety tofoka na oviana na oviana. Aza matahotra fa sao dia tsy mahatanteraka ny teny fikasana nomeny Izy; Izy no fahamarinana mandrakizay. Tsy hanafoana na oviana na oviana ny fanekena nifanaovany tamin’ireo izay tia Azy Izy. Homeny ny mpanompony mahatoky izay ilainy. Hoy ny apostoiy Paoly hoe: Ampy ho anao ny fahasoavako fa ny heriko dia tanterahina amin’ny fahalemena (...) Koa dia fmantra aho amin’ny fahalemena, amin’ny fampahoriana, amin’ny fahaterena, amin’ny fanenjehana, amin’ny fahantrana noho ny amin’i Kristy: fa ny fahalemeko no fahatanjahako’- 2 Kôr. 12:9,10.

` `