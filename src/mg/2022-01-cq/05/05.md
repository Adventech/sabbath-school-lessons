---
title:  "FITSAHARANA OMEN’NY MESIA"
date:   26/01/2022
---

### Ampifandraiso amin’i Jesosy

Saintsaino izay voasoratra ao amin’ny Heb. 3-4, ary jereo izay miresaka an’i Jesôsy ao amin’izany. 

`Ahoana no maha-fanehoana ny famonjena amin’ny alalan’ny fahasoavan’i Kristy ny fitsaharana amin’ny andro Sabata ?`

`Inona no sary hafa asehon’izany na sary averin’ny momba an’i Jesôsy ?`

`Antom-bavaka : Inona no asetrinao ny fahitana an’i Jesôsy araka izany?`

Araka izay efa hitantsika, ireo lahatsoratra ao amin’ny Eksôdôsy sy Deoterônômia dia manasa antsika hitodika ny lasa. Ny Heb. 4:9-11 kosa dia manasa antsika hibanjina ny hoavy. Milaza amintsika izany fa efa nanomana Sabata hitsaharantsika amin’ny hoavy Andriamanitra. Manondro sehatra vaovao ho an’ny fitandremana ny Sabata izany. Tsy ny fandresen’Andriamanitra tamin’ny lasa ihany no tsaroana ao anatin’ny fitsaharan’ny Sabata fa mankalaza ny teny fikasany ho an’ny hoavy koa izany.

Teo mandrakariva ny sehatra hoavy hitandremana ny Sabata saingy matetika no nohamaivamaivanina. Taorian’ny fahalavoana dia nanondro ny teny fikasana izany fa hamerina ny voary ho amin’ny voninahiny tany am-piandohana amin’ny alalan'ny Mesia Andriamanitra. Mandidy antsika Andriamanitra mba hankalaza ny asa fanavotany amin’ny alalan’ny fitandremana ny Sabata satria nanondro mialoha ny fahatontosan’ny fanavotana ao amin’ny famoronana vaovao ny Sabata. Fanandramana sahady ny fiainan’ny lanitra eto amin’ny tontolo tsy lavorary ny fitandremana ny Sabata.

Manan-danja tokoa ny nampiasan’i Paoly ny fitsaharana amin’ny Sabata, fa tsy ny Alahady, ao amin’ny Hebreo, ho fanehoana ny famonjena amin’ny alalan’ny fahasoavana izay atolotr’Andriaman itra ho antsika. Ny fampiasana ny fitsaharan’ny Sabata tahaka izany dia maneho fa ankamamian’ny mpino ary tandremany ny Sabata. Nanomboka tamin’ny taonjato faha-2 TrK anefa dia mahita porofo ny amin’ny fiovana lehibe tao amin’ny fiangonana isika. Tsy noraisiny ho famantarana ny famonjena intsony ny fitandremana ny Sabata fa nanjary noheverina ho fankatoavana ny fivavahana jodaisma sy ny fanekena taloha; noheverina fa tsy tokony hotandremana intsony izany. Nanjary nampitovina amin’ny fanarahana ny fivavahana jodaisma ny fitandremana ny Sabata. Izao ohatra ny fanamarihana nataon’i Ignace d’Antioche (tany amin’ny 110 TrK): “Nahita fanantenana vaovao ireo izay niaina araka ny lamina taloha. Tsy mitandrina ny Sabata intsony izy ireo fa mitandrina ny andron’ny Tompo - dia ny andro izay nananganana ny fiainantsika tamin’ny maty niaraka tamin’i Kristy.”- Jacques B. Doukhan, Israel and the Church: Two voices for the Same God (Peabody, MA: Hendrickson Publishers, 2002), t. 42. Tahaka izany koa, nandidy ny mpanara-dia azy i Marcion mba hifady hanina amin’ny andro Sabata ho fanehoana ny fanilihana ireo Jiosy sy ny Andriamaniny; i Victorinus koa dia tsy te hiseho ho 'mitandrina ny Sabatan’ny Jiosy” (jereo ny Israel and the Church, tt. 41-45). Very ny fahatakarana fa famantarana ny famonjena amin’ny fahasoavana ny fitandremana ny Sabata. Nanjary lefy teo amin’ny fivavahana kristianina izany.

Natao ho an’ny fankalazana sy ny fifaliana ary ny fisaorana ny Sabata. Rehefa mitandrina ny Sabata isika dia maneho fa mino ny teny fikasan’Andriamanitra ary koa mandray ny fahasoavana izay atolony. Fanehoana finoana velona sy matanjaka ny fitandremana ny Sabata.

` `