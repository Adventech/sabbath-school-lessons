---
title:  "MIDITRA AO AMIN’NY FITSAHARANY ANIO"
date:   24/01/2022
---

### Hazavao 

`Inona avy ireo fanontaniana mipetraka avy amin’ny fandinihana io andalan-tSoratra Masina io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no hidirantsika ao amin’ny fitsaharany (ao amin’ny toky ny amin’ny famonjena ao amin’i Kristy) anio?`

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

Nanakana ny fidiran’ireo taranaka tany an’efitra tsy ho ao amin’ny fitsaharana nampanantenain'Andriamanitra ny tsy finoany. Nananatra ny olony hatrany anefa Andriamanitra mba hiditra ao amin’ny fitsaharany sy tsy hanamafy ny fony. Imbetsaka no namerimberenan’i Paoly fa ‘‘mbola misy” (mitoetra) ny teny fikasan’Andriamanitra (Heb. 4:1,6,9). (...) 

Manasa antsika Andriamanitra “anio” mba hiditra amin’ny fitsaharany. Hevitra iray manan-danja manerana ny Soratra Masina ny hoe “anio". Rehefa nanavao ny faneken’ny Isiraely tamin’Andriamanitra teo amoron’ny Tany nampanantenaina i Mosesy dia nasongadiny tamin’izany ny maha-zava-dehibe ny teny hoe “anio" (Deo. 5:3, ampitahao amin’ny Deo. 4:8; Deo. 6). Fotoam-pandinihana mba hiaikena ny fahatokian’Andriamanitra izany (Deo. 11:2-7) ary koa fotoan’ny fanapahana hevitra hankatô Azy (Deo. 5:1-3). Tahaka izany koa, i Josoa dia niantso ny vahoaka tamin’ny androny nanao hoe: “fidionareo anio ary izay hotompoinareo"- Jos. 24:15.

Ho antsika koa, ny “anio” dia fotoan’ny fanapahan-kevitra, fotoana azontsika hararaotina kanefa koa fotoana isian’ny loza mananontanona tahaka izay efa niainan’ireo vahoakan’Andriamanitra hatrizay (jereo ny 2 Kôr. 6:2). (...)

Efa nandresy ny fahavalontsika anefa i Jesôsy (Heb. 2:14-16) ary efa nanorina fanekena vaovao ihany koa (Heb. 8—10). Azontsika atao, araka izany, ny “hanatona ny seza fiandrianan'ny fahasoavana amin’ny fahasahiana" - Heb. 4:14-16. Ny fiantsoana “anio” dia manasa antsika hiaiky fa nahatoky tamintsika Andriamanitra ary nanome antsika ny antony rehetra tokony hanekena tsy misy hataka andro ny fanasany.

Ny didy mikasika ny Sabata ao amin’ny Eks. 20:8-11 sy ny famerenan’i Mosesy ny filazana izany ao amin’ny Deo. 5:12-15 dia samy manasa antsika hahatsiaro izay nataon’Andriamanitra ho antsika. (...) Didiana hitandrina ny Sabata ny Isiraely ao amin’ny Deoterônômia eo anatrehan’ny asa fanavotan’Andriamanitra azy ireo tamin’ny fanandevozan’ny Egiptianina. Ny fanafahana tao Egipta dia nanondro mialoha ny asa fanavotana farany amin’ny fahotana izay nataon’i Kristy teo amin’ny hazo fijaliana tamin’ny nilazany hoe: “Vita" - Jao. 19:30.

Ny fitsaharan’ny Sabata dia fankalazana ny fahavitan’ny asa famoronana sy fanavotana nataon’Andriamanitra.

Mariho fa tsy nitsahatra Andriamanitra raha tsy efa azony antoka fa voasahana avokoa izay ilaintsika. (...) Taorian’izay dia nitsahatra tao amin’ny tempoly Izy rehefa vita ny famaboana ny tany nampanantenainy an’i Abrahama tamin’ny alalan’ny fandresen’i Davida ka « nandry fahizay » Isiraely (1 Mpanj. 4:21-25; ampitahao amin’ny Eks. 15:18-21; Deo. 11:24; 2 Sam. 8:1-14).

` ` 