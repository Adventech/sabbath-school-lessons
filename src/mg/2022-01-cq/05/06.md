---
title:  "MITSAHATRA AO AMIN’I KRISTY"
date:   27/01/2022
---

**Takaro**

`Rehefa tapitra ny herinandro andinihina ity toko ity, dia lafiny inona eo amin’ny fiainanao manokana no mila fitsaharana marina ?`

`Iza amin’ireo olona mifandray aminao sy manodidina anao koa no mila izany fitsaharana izany ? Inona no azonao atao amin’izany?`

`Avereno jerena ilay andininy nianaranao tsianjery. Ahoana no tomba hampiharanao izany eo amin’ny fiainanao mandritra ity herinandro ity? `

<em>“Famantarana ny herin’i Kristy hahatonga antsika ho masina izany ny Sabata, ary nomena ho an’izay rehetra ataon’i Kristy ho masina koa. Amin’ny maha-famantarana ny heriny manamasina ny Sabata, dia nomena izay rehetra tonga anisan’ny Isiraelin’Andriamanitra amin’ny alalan’iKristy izy.(...) 

Manondro azy ny asan’ny famoronana ho porofo mazava ny heriny lehibe eo amin’ny fanavotana ny Sabata. Mamerina ao an-tsaina ny fiadanana very tany Edena izany, nefa milaza koa ny fiadanana tafaverina amin’ny alalan’ny Mpamonjy. Ary ny zavatra rehetra eo amin’ny zavaboary dia mamerina ny antso manao hoe: ‘Mankanesa aty amiko, hianareo rehetra izay miasa fatratra sy mavesatra entana, fa Izaho no hanome anareo fitsaharana.'- Mat. 11:28.”-</em> IFM, t. 300. 

<em>“Hoy i Jesôsy hoe: “Tomoera Amiko’. Mampiseho fitsaharana sy tsy fiovaovana ary fahatokiana izany teny izany. Mangataka antsika koa Izy, ka manao hoe: ‘Mankanesa aty amiko (...) fa Izaho no hanome anareo fitsaharana’- Mat. 11:28. Toy izany koa ny tenin’ny mpanao Salamo manao hoe: ‘Miantombena tsara miandry an’i Jehovah hianao, ka manantenà Azy.’’- Sal. 37:7. Ary hoy koa ny toky omen’i Isaia: ‘Amin’ny fanginana sy ny fahatokiana no hisian’ny herinao.’- Isa. 30:15. Tsy hita ao amin’ny fidonanaham-poana tsy akory izany fitsaharana izany, satria amin’ny fangatahan’i Kristy antsika, dia akambany amin’ny fiantsoana hiasa ny fitsaharana izay kasainy homena, fa hoy Izy hoe: ‘Ento ny ziogako (...) dia hahita fitsaharana ho an’ny fanahinareo hianareo’- Mat. 11:29. Ny fo izay tena mahita fitsaharana tanteraka indrindra ao amin’i Kristy no hafana sy harisika indrindra hiasa ho Azy.
.
Miala amin’i Kristy Ilay Loharanon’ny hery sy ny aina ny saina, raha miantehitra amin’ny tena. Ka noho izany, dia mikely aina lalandava i Satana, mba hampiala ny saina amin’ny Mpamonjy, ka hisakana ny fikambanana sy ny firaisan’ny fanahy amin’i Kristy. Ny fahafinaretan’izao tontolo izao, ny fahasahiranan-tsaina, ary ny fiahiana ny fiainana sy ny fahoriana amin ’ity fiainana ity, ny fahadisoan ’ny hafa, na ny fahadisoana sy ny kileman’ny tena; ireny, na ny sasany amin’ireny, no tadiaviny hamiliana ny saina. Ka aoka mba tsy ho voafitaky ny hevi-petsiny. Maro ny olona izay ta hanao ny marina, sady maniry ny hanompo an’Andriamanitra no tarihin’ny devoly matetika koa hihevitra lalandava ny fahadisoany sy ny fahalemeny; ary rehefa mahasaraka azy amin’i Kristy toy izany izy, dia manantena handresy azy. (...) Miresaha sy mieritrereta ny amin’i Jesôsy. Aoka ny tenanao ho voafina ao amin’i Kristy. Esory ny fisalasalana rehetra, roahy ny tahotra. (...) Miantehera amin’Andriamanitra. Mahay mitahiry izay efa nankininao taminy Izy. Raha apetrakao eo am-pelatanany ny tenanao, dia hataony mihoatra noho ny mpandresy ianao, amin’ny alalan'tlay tia anao.”-</em> DHK, ed faha-100 taona, tt. 82,83.

` `