---
title:  "MAHATOKY HATRAMIN'NY FARANY"
date:   19/06/2024
---


### Ampifandraiso amin'i Jesosy - MAHATOKY HATRAMIN'NY FARANY

Voatery niaritra toe-java-tsarotra samihafa, fanenjehana ary fihaikana izay toa tsy ho zaka ireo mpanara-dia an'i Jesôsy manerana ny tantara. Ny vahoaka sisan'Andriamanitra amin'ny andro farany no ifantohan'ny fankahalan'i Satana indrindra. Ahoana no hahatafajoro antsika manoloana ny famelezana mafy ataon'ilay fahavalo?

Manasongadina ireo vahoakan'Andriamanitra izay "avy tamin'ny fahoriana lehibe" ny Apokalipsy (Apôk. 7:14). Mitondra fanantenana ho an'ireo mitebiteby momba ny andro farany izany fanoritsoritana izany. Handresy amin'izany ireo mahatoky amin'i Jesôsy! Mampanantena ny Apokalipsy fa hisy antokon'ny mpino izay antsoina hoe ireo "144.000" hijoro hatramin'ny fizahan-toetra farany indrindra. Na dia miady hevitra mikasika ny maha-fanoharana na ara- bakiteny io isa io aza ny olona sasany, dia tsy miova ny fanehoan'izany antokon'olona izay mitoetra ho mahatoky amin'Andriamanitra hatramin'ny farany. Araka ny Apokalipsy, dia manana toetra telo mampiavaka azy io antokon'olona io: "ny akanjony nosasany sy nofotsiany tamin'ny ran'ny Zanak'ondry" - Apôk. 7:14; "Ireo no tsy voaloto tamin'ny vehivavy" - Apok. 14:4; ary "ireo no manaraka ny Zanak'ondry na aiza na aiza no alehany" - Apok. 14:4.

Ny olona izay hita ho mahatoky amin'ny fiavian'i Kristy fanindroany dia ireo manana fifandraisana tsy tapaka Aminy amin'izao fotoana izao. Amin'ny finoany ny sorona nataon'i Jesôsy no andraisany ny famelana ny helony sy ny hery hoenti-mandresy. Mifikitra mafy amin'ny fahamarinan'ny Baiboly izy ireo ary tsy voaloton'ny fiheverana tsy masina sy ny filozofia mamim-bahoaka ary ny fampianarana mamitaka, izay manintona tokoa indraindray. Farany ary manan-danja indrindra, manaraka an'i Jesôsy sy mibanjina Azy isan'andro isan'ora izy ireo, i Jesôsy Illay Mpitarika azy. Eo am-pamakivakiana ny tany efitra feno zavona eto amin'ity tontolo feno fahotana ity, eo am-piampitana amin'ny rano misamboaravoaran'ny fitsapana marobe ary koa eo am-piatrehana ny rivo-dozan'ny fanenjehana sy ny androm-pahoriana, dia tsy mivilivily ny masony fa mibanjina an'i Kristy. Na aiza na aiza alehan'i Kristy dia alehan'izy ireo. Na inona na inona ampanantenainy dia takin'izy ireo izany. I Jesôsy no Kapiteniny sy Mpitarika ary Mpamonjy azy. Maneho taratra ny Toetrany ny toetran'izy ireo, ary ny fiainany feno fahatokiana dia hovaliana soa amin'ny tombokasen'Andriamanitra. Hiverina tsy ho ela Izy mba hamonjy ny olony. Tsy hisy ho very izay miandany Aminy. Miankina amintsika ny safidy ny hafahana na tsia.


**Saintsaino indray ny Apôk. 13 sy 14, ary jereo izay miresaka an'i Jesôsy ao amin'izany.**

`Toy ny ahoana ny fisehon'ny fanarahana ny Zanak'ondry na aiza na aiza alehany, amin'izao andro izao?`

`Manao ahoana indray àry izao ny fahitanao an'i Jesôsy?`

`Valim-bavaka:`