---
title:  IREO FIHETSEHANA AMIN'NY ANDRO FARANY
date:   20/06/2024
---

### Takaro - IREO FIHETSEHANA AMIN'NY ANDRO FARANY

"Ny Sabata no ho fisedrana lehibe momba ny fahatokiana, satria io no fahamarinana anankiray isehoan'ny fifanolanana amin'ny fomba manokana. Rehefa hampiharina amin'ny olona ny fisedrana farany, dia hisy tsipika mazava hampisaraka izay manompo an'Andriamanitra sy izay tsy manompo Azy. Raha ny fitandremana ny sabata sandoka no fanekena ny lalàm-panjakana, izay manohitra ny didy fahefatra, ary fiaikena ny fiandaniana amin'ny fahefana manohitra an'Andriamanitra, ny fitandremana ny Sabata marina kosa dia fankatoavana ny lalàn'Andriamanitra, sy porofo mazavan'ny toetra mahatoky amin'ny Mpamorona. Ny antokon'olona iray izay manaiky ny famantarana amin'ny fileferana amin'ny fahefana eto an-tany, dia mandray ny mariky ny bibidia, ny anankiray kosa, izay mifidy ny famantarana ny fiandaniana amin'ny fahefan'Andriamanitra, dia nandray ny tombon-kasen'Andriamanitra." - HM, t 631.

"Hidodododo hatraiza hatraiza ny mpanompon'Andriamanitra hitory ny hafatra avy any an-danitra, ary ny tavany hazava sy hamirapiratra noho ny fanokanan-tena masina. An'arivony ny feo manerana ny tany, izay hitondra ny hafatra fampitandremana. Hisy fahagagana hatao, hositranina ny marary, ary hisy famantarana sy zava-mahazendana hanaraka ny mpino. Hanao fahagagana mamitaka koa i Satana, ary hampidina afo avy any an-danitra mihitsy eo imason'ny olona izy (Apôk. 13:13). Amin'izany dia hisafidy izay hombany ny mponina ety an-tany."- HM, t. 638.

"(...) ary amin'ny farany dia hisy didy hivoaka hanamelohana ireo izay manamasina ny Sabatan'ny didy fahefatra, hiampangana azy ho mendrika hampiharana ny famaizana henjana indrindra ka hanomezana lalana ny vahoaka hamono azy ho faty rehefa afaka fotoana kely. Ny fivavahana mpanaraka an'i Roma any Eoropa sy ny fivavahana protestanta mihemotra any Amerika dia hitovy fihetsika amin'ireo izay mankato ny didin'Andriamanitra rehetra.

Amin'izany andro izany, ny vahoakan'Andriamanitra dia ho latsaka ao amin'ny tebitebin-tsaina sy fahoriam-panahy ambaran'ny mpaminany ho 'andro fahorian'i Jakoba.' 'Izao no lazain'i Jehovah: Feo mampangovitra no renay; misy tahotra fa tsy fiadanana. (...) Ary ny tarehy rehetra dia efa tonga hatsatra avokoa! Indrisy! fa lehibe izany andro izany, nefa ho voavonjy ho afaka amin'izany ihany izy' - Jer. 30:5-7."- HM, t. 641


`Rehefa tapitra ny herinandro andinihana ny Apôk. 13 sy 14, inona avy ireo fampiharana manokana maharesy lahatra anao?`

`Inona ny fampiharana tokony hataonao ao am-pianarana, ao amin'ny fianakavianao, any amin'ny toeram-piasana ary ny fiangonana?`

`Avereno jerena ilay andininy nianaranao tsianjery. Inona no ifandraisan'izany amin'ny fiainanao amin'ity herinandro ity?`