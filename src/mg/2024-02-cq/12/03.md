---
title:  "NY FAMPITANDREMANA FARANY"
date:   17/06/2024
---

### Hazavao

Tsy maintsy mitory ny fampitandremana farany ho an'ny tontolo iray handalo fitsarana ny vahoakan'Andriamanitra amin'ny fotoana farany eo amin'ny tantaran'ny tany. Fampitandremana farany omen'Andriamanitra an'izao tontolo izao ny hafatry ny anjely telo ao amin'ny Apôk. 14. Mampanantena ny firotsahan'ny Fanahy Masina ny Apôk. 18:1 mba hanampy izany fampitandremana izany amin'ny fomba tsy mbola nisy toa azy. Hitory ny filazantsara mandrakizay amin'izao tontolo izao ny fiangonana ka hanandratra Ilay Mpamonjy nohomboana sy hametraka an'Andriamanitra amin'ny toerana ambony amin'ny maha-Mpamorona mendrika ny hiankohofana Azy. Harotsaka amin'ny fiangonana ny Fanahy Masina, tahaka ny ranonorana farany mialoha ny fijinjana, izay hanome azy ny fahefana ara- paminaniana hoenti-mizara ireo porofo ara-Baiboly maneho fa tsy misy fotoana tokony hariana intsony. Efa hifarana izao ny fitsarana famotopotorana ary efa hikatona ny varavaram-pahasoavana.

Rehefa manjary fenitra eken'ny besinimaro ny fitandremana ny Alahady dia ho tonga famantarana manokana ny fahatokian'Andriamanitra amintsika sy ny fahatokiantsika Aminy ny Sabata. Ao anatin'izany ny hevitra lalin'ny Sabata izay manamafy ny faneken'Andriamanitra eo amin'ny fiainan'ny mpino. Hiharatsy hatrany i Babilona, kanefa hihanjahanja ny fahotany sy ireo lainga nambarany. Amin'ny firotsahana mivatravatran'ny Fanahy Masina izay mihoatra noho ny tamin'ny Pentekôsta no hiantsoan'ny vahoakan'Andriamanitra ireo mpino marina rehetra mba hivoaka avy ao Babilona ho ao amin'ilay vondron'ny sisa izay mitandrina ny didin'Andriamanitra.

Mandritra izany fotoana izany, ireo mpino marina dia hampahazava ny tany amin'ny voninahitr' Andriamanitra. Hijoro ho vavolombelona amin'ny tany manontolo ny maha-fitiavana an'Andriamanitra ny fitondran-tenan'izy ireo sy ny fahatokiany ary ny hafatra entiny sy ny fiainany feno ny Fanahy. Etsy ankilan'izany dia hilentika ao anatin'ny ranomasin'ny familivilian-tsaina ataon'i Satana sy ny hevi-diso ary ny famitahana izao tontolo izao. Hamorona fifohazana sandoka ireo "fanahin'ny demonia (...) ka manao famantarana sady mankany amin'ny mpanjaka amin'izao tontolo izao" - Apôk. 16:14, haka ny endrik'ireo olo-malala efa nodimandry izy ireo ary hanao famitahana maro hafa mba hampikambana ny tontolo ara-pivavahana sy ara-politika hanohitra ny vahoaka sisan'Andriamanitra. Hanohitra ny fampitandreman'ny lanitra ireo very mandra-pahatonga ny fotoana tsy hahafahana manao na inona na inona intsony. "Izay manao ny tsy marina, aoka mbola hanao ny tsy marina ihany izy (...) ary izay marina kosa, aoka mbola hanao ny marina ihany izy." - Apôk. 22:11. Hikatona ny varavaram- pahasoavana.

Ambaran'ny faminaniana fa ho avy tsy ho ela ireo toe-javatra ireo. Ny zava-dehibe indrindra ankehitriny dia ny fahalalana an'i Kristy sy ny fitiavana Azy ary ny fizarana Azy amin'ny hafa. Tsy misy tokony hatao lohalaharana ambonin'ny fiarahana mandeha Aminy.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana ny fahatakaranao ireo hafatry ny anjely telo ary fomba ahoana no hizaranao izany amin'ny alalan'ny teny sy ny asa?`