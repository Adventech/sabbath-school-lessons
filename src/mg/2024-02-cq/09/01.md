---
title:  "ILAY ADY ARA-PANAHY, FIZARANA 2: NY TENY"
date:   25/05/2024
---

### Herinandro 9 : ILAY ADY ARA-PANAHY, FIZARANA 2: NY TENY

### Fampidirana

**Vakio ny Mat. 4:1-10**

`Tsianjery: Mifidy andininy 1`

### MAREFO SA MANDRESY?

Nalaza tamin'ny fandrafetana hosoka ara-bola lehibe indrindra tany Etazonia i Bernie Madoff, ka vola an-jato tapitrisa maro no nanaovany hosoka sy nisolokiany olona an'arivony maro. Ny rafitra «Ponzi>>> natsangany dia nirodana nony farany ka nitarika ny fisamborana azy sy ny fidirany am-ponja. Afa-tsy ireo vitsivitsy nahazo onitra tamin'ny fitsarana dia fatiantoka tanteraka no nahazo ireo voasoloky.

Araka ny fantatry ny maro, dia fomba entina hanararaotana olona ny fitaka, indrindra ireo sahirana sy ireo marefo. Hita amin'ireo seha- pamokarana maro izany fomba izany. Am-polo taonany maro, ohatra, ny mpanamboatra sigara no nikendry, tamin'ny alalan'ny dokam-barotra feno fitaka, ireo sokajin'olona marefo, toy ny tanora sy ireo kely fidiram-bola. Hamaivaniny amin'izany ny loza ateraky ny fifohana ary asehony ho toy zava-mahasarika sy manara-damaody ny sigara. Izany fomba izany dia nitarika olona maro hiankin-doha aminy sy olana maro ara-pahasalamana teo amin'ireo mpanjifa nokendrena ireo. Toy izany koa, ireo orinasa mpanamboatra fanafody ihany no nanampy trotraka ny olana tamin'ireo "opioïdes" (fanafody mahery, miady amin'ny fanaintainana) tamin'ny alalan'ny fampirisihany ny fanomezana ireo fanafody ireo, tamin'ny fanamaivanany ny loza mitatao momba ny fiankinan-doha entin'ireny, ka vao mainka nampirisihiny aza ny fividianana azy. Izany koa dia niteraka fiankinan-doha teo amin'ny olona maro, fampiasana tafahoatra ilay fanafody, ary fahafatesana maro, indrindra teo amin'ireo sokajin'olona sahirana.

Izany tetika feno ota izany dia niantomboka tao amin'i Satana, ilay anjely mpamitaka, izay nampitombo hatrany ny fahaizany ka nahavoafitaka olona an'arivony tapitrisa. Tsy afa-bela amin'ny famelezany tsy akory ny mpino. Tsy hoe tsy andairan'ny fakam-panahy tsy akory isika; koa ahoana àry no hiatrehana ireny tetika sy fitaka ataon'i Satana ireny? Ahoana no andresena azy? Ahoana no ahazoantsika fandresena eo anivon'ilay fifanandrinana lehibe ifanaovan'ny tsara sy ny ratsy? Ny lesona amin'ity herinandro ity dia hifantoka amin'ny herin'ny Tenin'Andriamanitra eo am- piatrehantsika ny famelezan'i Satana.

> <p>  Soraty</p>
> Soraty araka ny dikanteny izay tianao ny Mat. 4:1-10. Raha kely ny fotoana eo am-pelatananao dia ny and. 4 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.