---
title:  NY TENY NO FAHAMARINANA
date:   26/05/2024
---

### Saintsaino


Nilaza i Winston Churchill hoe: "Tsy azo iadian-kevitra ny fahamarinana. Mety hamely azy ny ratsy, fa amin'ny farany, dia eo ihany izy." (Memoirs of the Second World War [1959]). Tato ho ato dia nanjary miankina amin'ny toe-javatra ny fahamarinana. "Manana ny marina ianao, izaho koa". Izany no foto-kevitra itondran'ny sasany ny fiainany, kanefa tsy mitombina izany satria matetika ny fahamarinana ho an'ny olona iray no mifanohitra amin'ny an'ny olon-kafa.

Indrisy, tsy manana antontan-taratasy na tahiry mirakitra ny fahamarinana rehetra misy ny zanak'olombelona. Noho izany tsy fahampiana izany, dia nilaintsika (sady nirintsika) ny hanangona izay rehetra heverintsika ho marina. Izany no nahatonga ny fanamboarana ireo tahirin-kevitra toy ny raki-pahalalana, gazety siantifika, gazetim-baovao, tranonkala fikarohana, ary ny "intelligence artificielle" hanampy amin'ny fahafantarana izay eken'ny maro ho marina. Maniry mafy ny hahalala ny fahamarinana ny olombelona.

Raha ny fomba fijerin'ny Baiboly dia Andriamanitra mihitsy no Fahamarinana. Hoy i Jesosy tamim- pahatsorana: "Izaho no (...) Fahamarinana" - Jao. 14:6. Amin'ny maha-Mpamorona Azy dia Andriamanitra no mamaritra ny fisiana. Izay rehetra ambarany sy ataony dia mendrika sy tanteraka ary tsy misy fifanoheran- kevitra. Avy amin'ny maha-lzy Azy no nisian'ny zavatra rehetra. "Ny Teninao no Fahamarinana" Jao. 17:17, hoy i Jesôsy.

Fony i Jesosy niaina teto anivontsika, dia ny raki-pahalalana teo amintsika ihany no nampiasainy. Fantany fa eto amin'ity planeta simba sy misavorovoro ity dia ao amin'ny Tenin'Andriamanitra-ny fahamarinana-ihany no misy ny fiarovana azo antoka. Tsy tamin'ny fihetseham-pony na ny heviny manokana no nahafantarany ny maha-lzy Azy, fa tao amin'ny Soratra Masina, nomen'ny tsindrimandrin'Andriamanitra sy naloaky ny vavany ihany. Ny namalian'i Jesosy ny fitak'i Satana rehetra dia ny "Voasoratra hoe". Niainan'i Kristy ilay tenin'ny mpanao Salamo 119:11 hoe: "Ato am-poko no iraketako ny Teninao, mba tsy hanotako Aminao."

Miasa mafy i Satana mba hamitaka ny tsirairay amin'ny laingany, ny marina tapatapany, ary ny fandraisana diso ny fahamarinana. Ny fikasany dia tsy ny hitaona anao hanota ihany fa ny hampanjavozavo ny fahamarinana ao an-tsainao koa mba tsy hahafahanao mizara izany amin'ny hafa. Fantatry ny fahavalo fa "ny marina no hahafaka anareo tsy ho andevo"- Jao. 8:32, koa ezahiny ny hamatotra anao amin'ny laingany. Koa dia tena iankinan aina tokoa ny manorina ny fiainantsika eo amin'ny Teny marin'Andriamanitra, izay hany fototra mafy orina! "Hitako ny Teninao ka nohaniko, ary ny Teninao no fifaliako sy firavoravoan'ny foko" - Jer. 15:16.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambaninireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Oviana no fotoana farany nitadidianao tsianjery andinin-tSoratra Masina?`

`Inona no maha-samy hafa ny hoe: mahalala ny marina araka ny voambara ao amin'ny Soratra Masina, sy ny hoe: mahalala ny fahamarinana, dia i Jesôsy?`