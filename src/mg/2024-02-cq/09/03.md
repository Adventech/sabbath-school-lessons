---
title:  MAHERY NY TENY

date:   27/05/2024
---

### Hazavao

Fiteny maro lavitra noho izay ampiasaina ankehitriny no voarakitry ny tantara. Ny fiteny sasany maty, ary ny sasany mivoatra na mipoitra tsikelikely eny. Voadika amin'ny tenim- pirenena 700 mahery ny Baiboly manontolo, ary misy ampahany kosa voadika amin'ny fiteny 3000 mahery. Mbola be ny asa tsy maintsy hatao raha tiantsika ho fantatry ny olona rehetra sy ny ny foko rehetra ary ny firenena rehetra ny herin'ny Tenin'Andriamanitra manova fiainana!

Hatrany amin'ny Gen. 1 no ahitana ny hery manovan'ny Tenin'Andriamanitra. Ao Andriamanitra no mahary zavatra avy amin'ny tsy misy. Niteny fotsiny Izy dia ary izany. Tsy mbola lefy tsy akory ny hery mamoron'ny Tenin'Andriamanitra - na am-bava na an-tsoratra. "Dia ho tahaka izany ny teniko izay aloaky ny vavako: Tsy hiverina amiko foana izy, raha tsy efa mahatanteraka izay sitrako ary ambinina amin'izay ampandehanako azy." - Isa. 55:11.

Tsy voafetra amin'ny tontolo ara-batana ihany ny hery mamorona sy manovan'ny Tenin'Andriamanitra fa mihatra amin'ny fiainana ara-panahy koa. Tia antsika anefa Andriamanitra ka tsy manery antsika velively fa manaja ny safidintsika. Izao raha tsorina: afaka mameno ny fiainantsika amin'ny heriny sy ny fahasoavany ny Tenin'Andriamanitra, saingy tsy afaka miasa izany raha tsy eo ny finoana.

Ny Tenin'Andriamanitra - ny fahamarinan'ny Baiboly - voasokitra ao an-tsaina sy hay tsianjery no nanala sarona ny fitak'i Satana rehefa naka fanahy an'i Jesôsy tany an'efitra izy, ary ny teny naloaky ny vavan'Andriamanitra no nandresen'i Kristy ilay mpaka fanahy sy fakam-panahiny (Mat. 4/4, 7, 10 ) . Neken'i Jesôsy ho loharanon'ny fahamarinana ny Baiboly. Amin'ny maha-mpino antsika dia manana ny Tenin'Andriamanitra masina sy mahery ary azo antoka isika. Manana tombontsoa isika hanandrana ny herin'Andriamanitra mamorona, izay miasa ao anatintsika sy mampandresy antsika amin'ny ady ataontsika amin'i Satana eo amin'ny fiainana, Manana hery mitondra fiainana eo amin'izay tsy misy afa-tsy fahafatesana ny tenin'Andriamanitra, mitondra fandresena eo amin'izay tsy misy afa-tsy fahalavoana. Toky no mameno ireo teny fikasan'ny Baiboly fa manan-kery mahasitrana ny aretina amin'ny lafim- piainana rehetra Andriamanitra.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Azonao ampiasaina handresena ny zava-tsarotra sy ny fakam-panahy miseho isan'andro ny Tenin'Andriamanitra; amin'ny fomba ahoana?`