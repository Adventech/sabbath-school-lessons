---
title:  "NY TENIN'ANDRIAMANITRA IRERY IHANY"
date:   30/05/2024
---

### Takaro - NY TENIN'ANDRIAMANITRA IRERY IHANY



"Raha amin'ny herin'ny tenantsika, dia tsy azontsika atao ny mand√• ny fitakiana midedadeda ataon'ny nofontsika efa lavo. Amin'ny alalany mantsy no hakan'i Satana fanahy antsika. Fantatr'i Kristy fa hanatona ny olona tsirairay avy i Satana, mba hanararaotra ny fahalemena nolovany sy hamandrika amin'ny alalan'ny hevitra diso asosony izay rehetra tsy mametraka ny fitokisany amin'Andriamanitra. Koa raha nandeha tamin'ny lalana izay tsy maintsy hodiavintsika ny Tompo, dia nanomana ny lalana hahazoantsika mandresy. Tsy sitrapony ny hametrahana antsika eo amin'ny toerana tsy ahazoantsika tombon-dahiny eo amin'ny ady amin'i Satana. Tsy tiany hatahotra sy ho kivy isika amin'ny fanafihana ataon'ilay menarana: 'Matokia, hoy Izy: Izaho efa naharesy izao tontolo izao.' - Jao. 16:33. (...)

"Avy ny andrianan'izao tontolo izao, nefa tsy manana na inona na inona ato amiko izy,' hoy Jesosy. (...) Tsy nanaiky ny hanota Izy. Na dia tamin'ny eritreritra aza, dia tsy nilefitra tamin'ny Takam-panahy Izy. Mety ho toy izany koa amintsika. Niray tamin'ny maha-Andriamanitra ny maha-olombelona an'i Kristy. Vonona ho amin'ny ady Izy noho ny fitoeran'ny Fanahy Masina tao Aminy. Ary tonga Izy mba hanaovany antsika ho mpiray amin'ny fomban'Andriamanitra. Raha mbola miray Aminy amin'ny alalan'ny finoana isika, dia tsy manan-kery amintsika ny fahotana. Mandray ny tanan'ny finoana ao amintsika Andriamanitra, ka tarihiny hamikitra mafy amin'ny maha-Andriamanitra an'i Kristy, mba hahatrarantsika ny fahatanterahan'ny toetra amam-panahy.

"Ary ahoana no ahatanterahan'izany nasehon'i Kristy antsika izany. Inona no fomba nandreseny teo amin'ny ady nataony tamin'i Satana? - Tamin'ny alalan'ny tenin'Andriamanitra. (...) Ary nomena antsika 'reo teny fikasana sady soa no lehibe indrindra, mba ho tonga mpiray amin'ny fomban'Andriamanitra amin'izany hianareo, rehefa afa-nandositra ny fahalotoana izay eo amin'izao tontolo izao noho ny filana.' - 2 Pet. 1:13. Antsika ny teny fikasana rehetra ao amin'ny tenin'Andriamanitra. 'Ny teny rehetra izay naloaky ny vavan'Andriamanitra' no tokony hivelomantsika. Rehefa mamely anao ny fakam-panahy, dia aza mijery ny toe-javatra mitranga na ny fahalemen'ny tenanao, fa ny herin'ny teny jerena. Anao ny heriny rehetra. (Sal. 119:11; 17:4)." IFM, tt. 113,114.


`Rehefa avy nandalina io andalan-tSoratra Masina io ianao nandritra ny herinandro, inona ireo lesona naharesy lahatra anao manokana ny hampihatra azy eo amin'ny fiainanao?`

`Inona ireo fampiharana ilainao hatao any amin'ny sekoly misy anao, ao amin'ny ankohonanao, any amin'ny toeram-piasanao, ary ny fiangonana misy anao?`

`Avereno jerena ilay andininy nianaranao tsianjery. Inona no ifandraisan'izany amin'ny fiainanao amin'ity herinandro ity?`