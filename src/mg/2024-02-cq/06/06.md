---
title:  "NY FANDRESEN'ILAY NITONDRA NY FAHOTANA"
date:   09/05/2024
---

### Takaro - NY FANDRESEN'ILAY NITONDRA NY FAHOTANA


"Hahasoa antsika ny handany adiny iray isan'andro hieritreretana sy handinihana ny fiainan'i Kristy. Tokony horaisintsika amin'ny lafiny tsirairay izany ary avelantsika hamikitra ny toe-javatra tsirairay ny saina, indrindra ireo toe-javatra amin'ny faran'ny fiainany. Rehefa mandinika maharitra toy izany ny sorona lehibe nataony ho antsika isika, dia mihamatanjaka ny fahatokiantsika Azy, mihalehibe ny fitiavantsika, ary ho vonton'ny fanahiny lalindalina kokoa isika. Raha tiantsika ny ho voavonjy amin'ny farany, dia tsy maintsy mianatra ny leson'ny fibebahana sy ny fanetren-tena eo am-pototry ny hazo fijaliana isika." - IFM, t. 71.


"Nihantona teo amin'ilay hazo mitanam-bokovoko ny Zanak'Andriamanitra madio sy tsy manan-tsiny, rotidrotiky ny kapoka ny nofony; ireo tanany izay nitsotra mandrakariva mba hitahy dia voafantsika teo amin'ny hazo. Ireo tongony izay tsy nety sasatra tamin'ny fanompoam-pitiavana, dia voafantsika toy izany koa; voatrabatrabaky ny satro-tsilo ilay loha mendrika mpanjaka; ireo molony nangovitra dia nandefa antso feno fangirifiriana. Izay rehetra niaretany, - ny ra nitete avy eo amin'ny lohany, sy ny tanany ary ny tongony, ny fialan'aina izay nampihovitrovitra ny tenany, ny tebiteby tsy hay lazaina izay nameno ny fanahiny rehefa nafenin'ny Ray Azy ny tavany - ireny rehetra ireny dia miteny amin'ny zanak'olombelona tsirairay fa: Ho anao no naneken'ny Zanak Andriamanitra hitondra io enta-mavesatry ny fahadisoana io; ho anao no namaboany ny fahafatesana sy namohany ny varavaran'ny paradisa. (...)


Tsy natolotr'i Kristy ny ainy raha tsy vitany ny asa izay nahatongavany: ka raha niala ny fofon'ainy dia niantso Izy hoe: 'Vita' (Jao, 19:30). Azo ny fandresena. Ny tanany ankavanana sy ny sandriny masina no nahavitany famonjena. Natsatony teny amin'ny fitoerana avo mandrakizay ny fanevany amin'ny maha-Mpanafika mandresy Azy. Moa ve tsy nisy fifaliana teo amin'ny anjely? Niara-nihoby ny fandresen'ny Mpamonjy ny lanitra manontolo. Resy i Satana, ary fantany fa very ny fanjakany. Ho an'ny anjely sy ho an'ireo izao tontolo izao tsy lavo dia nisy heviny lalina ny antsoantso hoe: 'Vita'. Ho azy, toy ny ho antsika koa, dia nilaza izany fa tanteraka ny asa lehibe fanavotana. Nandray anjara niaraka tamintsika tamin'ny vokatry ny fandresen'i Kristy izy. Raha tsy teo amin'ny fahafatesan'i Kristy dia tsy niseho mazava tamin'ny anjely na tamin'ireo izao tontolo izao tsy lavo ny toetra amam-panahin'i Satana. Nanafy ny tenany tamin'ny fitaka ilay lohan'ny mpihemotra ka na dia ireo masina aza tsy nahazo ny foto-kevitra narosony. Tsy hitan'izy ireo mazava ny toetry ny fikomiany." - IFM, t. 817.


`Rehefa tapitra ny herinandro andinihana ny Mat. 27:15-28:10, inona avy ireo fampiharana manokana eo amin'ny fomba fijerinao ny fahotana sy ny fakam-panahy?`

`Inona ny fampiharana tokony hataonao mikasika ny toe-tsaina asehonao manoloana ireo olona mila ny filazantsara?`


`Avereno jerena ilay andininy nianaranao tsianjery. Inona no ifandraisan'izany amin'ny fiainanao amin'ity herinandro ity?`