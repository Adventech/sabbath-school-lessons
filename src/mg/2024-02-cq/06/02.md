---
title:  "MPAMONO OLONA HATRANY AM-BOALOHANY"
date:   05/05/2024
---

### Saintsaino - MPAMONO OLONA HATRANY AM-BOALOHANY

Ambaran'ny Soratra Masina amintsika fa naniry ny ho "tahaka ny Avo Indrindra" i Losifera (Isa. 14:14); "nampihozongozona ny fanjakana" izy (Isa. 14:16); ary "noho ny habetsahan'ny varotra" nataony dia "nofenoina loza" tao aminy (Ezek. 28:16). Toa feno fahadiovana ny fahitana ny fikasany tany am-boalohany ary toy ny nikendry izay hahasoa ireo zavaboary.

Na dia hita ho tsy mampidi-doza aza ny fikomiana nataon'i Satana tany am-boalohany dia nihanjahanja tamin'ny fahafatesan'i Jesôsy teo amin'ny hazo fijaliana ny tena faharatsiany (Asa. 5:30). I Satana no nampirisika ny fon'i Jodasy mba hamadika an'i Jesôsy ka hanolotra Azy ho eo an-tanan'ireo izay nitady ny hahafaty Azy (Lio. 22:3). Nanjary niharihary tanteraka ny fikasany sy ny maha-mpamono olona azy hatrany am-piandohana tamin'ny nanenjehany ireo vahoakan'Andriamanitra nandritra ny taona maro sy ny fikasany niverimberina hamono Ilay Zanak'Andriamanitra (jereo ohatra ny Mat. 2:16-18; 27:15-26; Lio. 4:16-30). "Izy dia mpamono olona hatramin'ny taloha, ary tsy nitoetra tamin'ny marina satria tsy misy marina aminy. Raha mandainga izy, dia ny azy no lazainy, satria mpandainga izy sady rain'ny lainga." - Jao. 8:44.

Nampiasa an'i Jodasy sy ireo mpitondra fivavahana, ary ny fitondram-panjakana romanina i Satana mba hanatanterahana ny paikadim-pamonoana nokotrehiny, saingy na dia niasa mangina tamin'ny fomba namonoana an'i Jesôsy aza izy dia tsy noho ireo fantsika no nahafatesan'i Jesôsy! Hoy i Jesôsy: "Izaho manolotra ny aiko mba handraisako azy indray. Tsy misy manaisotra ny aiko amiko, fa ny tenako ihany no manolotra azy. Manana fahefana hanolotra azy Aho, ary manana fahefana haka azy indray." - Jao. 10:17,18. Nampiharihary ny fankahalan'i Satana an'Andriamanitra ny hazo fijaliana.

Mora ny manameloka ireo rehetra nandray anjara tamin'ny fahafatesan'i Kristy, kanefa impiry moa isika no manao tahaka izany koa? Isaky ny manota isika dia manombo indray Ilay Zanak'Andriamanitra (Heb. 6:6). Mahatalanjona fa na eo aza izany dia atolotr'i Jesõsy antsika ny famelan-kelony noho ny fahasoavany lehibe: "Raiko ô, mamelà ny helony, fa tsy fantany izay ataony." - Lio. 23:34.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà fehezanteny hafa na hampifandraisana ireo teny na fehezanteny mifandraika amin'ny teny**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Nahoana no zava-dehibe tokoa ny fahafantarana fa tsy novonoin'i Satana i Jesôsy fananolotra minarny Ainy araka ny Safidiny?`

`Manova ny fihevitrao momba ny fahasoavan'Andriamanitra ve ny fahafantarana fa rehefa manota isika dia mandray anjara ara-panahy amin'ny paikadin'i Satana hoenti-mamono olona? Amin'ny fomba ahoana?`
