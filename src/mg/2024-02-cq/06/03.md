---
title:  FAMELANA SY HERY
date:   06/05/2024
---

### Hazavao

Raketin'ny filazantsara ny fiainan'i Jesôsy sy ny fahafatesany ary ny fitsanganany amin'ny maty. Saika efa nandre ny fahamarinana averimberina matetika momba ny Jao. 3:16 ny rehetra. Fanambarana mahafinaritra izany, ary mendrika ny hodinihina tokoa ny momba ireo hery miasa ao anatin'ny fifanandrinana lehibe. Manohitra ny asam-pitiavan'Andriamanitra i Satana; mitsangana mba ho "mpiampanga ny rahalahintsika" (Apôk. 12:10) izy ary manambara fa tsy manan-jo hovonjena ny mpanota.

Mahatonga antsika ho voaheloka amin'ny fahafatesana mandrakizay ny fisafidianana ny fahotana, satria safidy ny hisaraka amin'Andriamanitra llay loharanon'ny fiainana rehetra izany. Fisafidianana ny ho faty ara-bakiteny izany. Ny lalàn'Andriamanitra no manome ny lalan-tokana hisian'ny fiadanana mandrakizay sy ny tena fahalalahana eto amin'izao rehetra izao. Mitondra ho amin'ny fahafatesana izay rehetra mifanohitra amin'izany. Raha tsy manan-danja ny lalåna dia tsy ho nilaina akory ny nahafatesan'i Kristy.

Rehefa maty teo amin'ny toeran'ny mpanota rehetra i Jesôsy, amin'ny maha-Mpanome ny Lalàna Azy, dia noraisiny ho an'ny Tenany ny vokatry ny fandikan-dalana. Tamin'ny alalan'izany famindrana ny famaizana avy amin'ny mpanota rehetra ho amin'ny Tenany izany no ahafahan'i Kristy manolotra ny famelan-keloka ny fanamarinana ho an'izay rehetra mino sy matoky fa ny Fahafatesany no nahatanteraka izany rehetra izany. Tamin'ny fitsanganany tamin'ny maty no nanamafisan'i Jesôsy ny fifanekena izay manome antoka ny amin'izany famonjena izany ho an'ireo rehetra mino.

Tahaka ny iray amintsika dia niaina sy naneho ohatra ny amin'ireo fitsipiky ny finoana mahavonjy i Jesõsy: ny fianteherana tanteraka amin'Andriamanitra. Anankiray amin'ireo fanambarana nataon'i Satana ny hoe: be fitakiana loatra Andriamanitra ary sarotra arahina loatra ny lalana; noporofoin'i Jesōsy anefa fa azon'i Adama sy i Eva natao ny nanohitra ny fakam-panahy sy niaina fiainana tsy nisy fahotana. Atolotra ny mpanota rehetra izay manatona amim-pinoana ny fiainan'i Jesôsy feno fankatoavana tanteraka. Rakofan'ny tantaran'ny Fahamarinany ny firaketana ny fahotantsika sy ny fikomiantsika. Nasehony ny taranak'olombelona koa fa efa voavela heloka isika ankehitriny; raha mitoky amin'ny fahasoavan'Andriamanitra isika dia afaka ny hanara-dia an'i Jesôsy sy hianatra indray ny ho mahatoky.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ao anatin'ny fahalalanao fa mitondra famelan-keloka sy hery ho anao ny fahafatesan'i Jesôsy, ahoana no ifidiananao ny fomba fiainanao anio sy isan'andro?`