---
title:  "FITIAVANA MANAO AHOANA IZANY?"
date:   08/05/2024
---

### Ampifandraiso amin'i Jesosy

Tahaka ny rano kely indray mitete ny fitambaran'ny alahelo sy ny fahorian'ny taranak'olombelona rehetra raha oharina amin'ny alahelo tahaka ny ranomasimbe lalina izay tsapan'Andriamanitra nandritra ny fotoana nanomboana an'i Kristy sy ny nahafatesany.

Fangirifiriana sy fahoriana mafy indrindra no tsapan'i Jesôsy raha teo amin'ny hazo fijaliana İzy. Anisan'ny endri-panomboana amin'ny hazo izay feno halozana indrindra ny famantsihana ny hato-tanana sy ny kitrokely izay miteraka fahavoazana lehibe any amin'ny hozatatitra sy fanaintainana tsy mitsahatra. Mizaka ny fihenjanan'ireo hozatra ny vatana mihantona, ary koa miaritra ny fipitsohan'ny tonontaolana sy fivonkonan-kozatra maharary. Manjary sarotra ny mifoka rivotra ary mitombo ny fanaintanana isaky ny manao fisefoana.

Na izany aza dia toy ny aloka kely monja ny fangirifiriana ara-batana rehetra raha oharina tamin'ny fahoriana ara-tsaina izay nianjady tamin'i Kristy. Tao anatin'ny fahadiovany ara-pitondran- tena tanteraka (tsy mbola nanota na oviana na oviana Izy) no nahatsapany ireo fahotana rehetra vita hatrizay toy ny hoe Izy no nanao izany. Nolanjainy manontolo ny fahafaham-baraka sy ny fahakiviana vokatry ny fitiavan-tena, ny herisetra, ny fampijaliana ny hafa, ny vonoan'olona, ny zava-mahatsiravina rehetra izay nataon'ny olombelona.

Nandritra izany fotoana nahatsapana fijaliana mafy ara-batana sy ara-tsaina izany, dia tsy mba afaka nitodika hitady ny fanatrehan'ireo mpiara-monina Aminy any an-danitra akory i Jesôsy. Haizina no nanodidina Azy ary nahatsiaro ho nafoy sy irery Izy. Rehefa nahatratra ny fetra ambony indrindra ny tolona anaty natrehiny dia nihiaka Izy hoe: "Andriamanitro o, Andriamanitro o, nahoana no dia mahafoy Ahy Hianao?" - Mat. 27:46. Tsy nandre feo nanome toky ho setrin'izany anefa Izy fa nangina tanteraka ny Lanitra.

Tao anatin'ny fihetsika nitory fahafoizan-tena no nifidianan'i Jesôsy hijanona teo amin'ny hazo fijaliana ho anao, kanefa nanana ny fahefana nahafahana niala teo tamin'ny fotoana rehetra Izy. Maty noho ny fahavakisan'ny fony i Jesôsy; ara-bakiteny sy ara-panahy ny hevitr'izany, ary nataony izany noho ny fitiavany anao.

Fitiavana manao ahoana re izany? Tsy misy teny mahalaza azy. Toy izany ny fitiavan'Andriamanitra anao. Hita araka ny tena izy izao ny zavatra rehetra, ary tsapantsika ny haben'ny itiavana antsika sy ny antony ilantsika fatratra an'i Kristy; tsapantsika fa sarobidy sy mendrika ary maha-te ho tia tokoa Izy.


**Saintsaino indray ny Mat. 27:15-28:10, ary jereo izay miresaka an'i Jesôsy ao amin'izany.**

`Inona ny fiantraikan'ny fahafatesan'i Jesôsy eo amin'ny fomba fihevitrao momba ny tenanao sy ny hafa?`

`Manao ahoana indray àry izao ny fahitanao an'i Jesôsy?`

`Valim-bavaka:`