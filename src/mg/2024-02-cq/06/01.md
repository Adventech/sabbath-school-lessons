---
title:  "NY FANDRESEN'NY HAZO FIJALIANA"
date:   04/05/2024
---

### Fampidirana

**Vakio ny Mat. 27:15--28:10**

`Tsianjery: Mifidy andininy 1`

### NY LAHATENY FIAROVANA ATAON'ANDRIAMANITRA


Rehefa hifarana ny fitsarana, dia samy maneho ny lahateniny ny mpisolovava andaniny sy ankilany ho fandresen-dahatra farany ny mpitsara, mba hampandresy ny olona arovany. Ny hampitoetra maharitra ao an-tsaina ny zavatra efa nambarany no tena tanjona. Tsy ilain'Andriamanitra ny hiaro ny tenany, satria Andriamanitra Izy. Noho ny amin'ny maha-Mpamorona tsitoha Azy dia marina Izy. Mamaritra ara-bakiteny ny zava-misy ny zavatra ambarany, kanefa nisafidy ny hamela ny voariny hanontany Azy Izy. Izany fahafahana misafidy izany no hany lalana isian'ny tena fitiavana; tsy mba marina mantsy ny fitiavana an-tery.

Indrisy anefa fa nanomboka nampiely hevitra hanaratsiana ny toetran'Andriamanitra i Losifera, ka voataonany hiandany aminy ny ampahatelon'ny anjely tany an-danitra (Apôk. 12:4), ary taorian'izay dia voataonany ny olombelona. Hita fa nanana safidy telo mazava Andriamanitra rehefa nanomboka ny fifanandrinana: azony natao (1) ny namono avy hatrany ireo mpikomy; (2) ny namongotra ny voary rehetra ka namorona izao tontolo izao vaovao ary tsy namela firaketana momba ireo toe-javatra talohan'izany, na koa (3) ny namela ny fahotana hitohy fa nampiseho kosa ny Toetrany mba hahafahan'ny tsirairay manapa-kevitra ny amin'izay tiany hiandaniana. Tsy maintsy namaly ny fanambarana miampanga ny Fahitsiany sy ny Fitiavany Andriamanitra mba tsy hiverenan'ny fahotana intsony, ka nisafidy ilay teboka fahatelo. Zava-dehibe io fanamarinany ny Tenany io, fomba fiasa miadana sy feno fitandremana, mba hahatonga ny fahatokiana vokatry ny fitiavana ho fomba fiasan'ny voary rehetra. Rehefa navelany hitohy ny fahotana dia manjary hitan'ny rehetra ny vokatra mahatsiravin'izany. Lahateny fiarovana mahery vaika indrindra hatrizay koa no nampiasain'Andriamanitra: ny hazo fijaliana. Nanohitra tanteraka ireo lainga rehetra mikasika ny toetran'Andriamanitra ny fahafatesan'i Jesôsy. Ny hazo fijaliana no naneho fa fitiavana Andriamanitra ankehitriny ary ho mandrakizay mba hahitan'ny olona rehetra izany amin'ny vanim-potoana rehetra.

> <p>  Soraty</p>
> Soraty araka ny dikan-teny tianao ny Mat. 27:15-28:10. Raha tsy ampy ny fotoana eo am-pelatananao dia ny Mat. 27:45-54 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.