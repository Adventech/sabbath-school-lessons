---
title:  "EO AM-PIATREHANA NY TANTARAM- PIAINANTSIKA"
date:   13/06/2024
---

### Takaro - EO AM-PIATREHANA NY TANTARAM- PIAINANTSIKA

`Rehefa tapitra ny herinandro andinihana ny Lev. 16, inona avy ireo fampiharana manokana maharesy lahatra anao?`

`Inona avy ireo fampiharana ilainao atao any amin'ny sekoly ianaranao, fianakaviana, toeram- piasana ary fiangonana?`

`Avereno jerena ilay andininy nianaranao tsianjery. Inona no ifandraisan'izany amin'ny fiainanao amin'ity herinandro ity?`

**Vakio ny boky Hery Mifanandrina ao amin'ny toko 28, tt. 498-499.**


"Ny asan’ ny olona tsirairay dia mandalo eo anatrehan’ Andria-manitra sady voasoratra na ny mahatoky na ny tsy mahatoky. Eo anoloan’ ny anarana tsirairay eo amin’ ny bokin’ ny lanitra dia voatana an-tsoratra amin’ ny fahamarinana mampahatahotra ny teny ratsy rehetra, ny asam-pitiavan-tena rehetra, ny adidy tsy vita rehetra, ary ny fahotana miafina rehetra, miaraka amin’ ny hafetsena sy ny fitaka rehetra. Ny fampitandremana nalefan’ ny lanitra na ny fananarana natao an-tsirambina, ny andro verivery foana, ny fotoana mety tsy nohararaotina, ny hery miasa mangina ho amin’ ny tsara na ho amin’ ny ratsy, miaraka amin’ ny vokany lavitra indrindra, izany rehetra izany dia samy voatantaran’ ny anjely mpanoratra avokoa. 

Ny lalàn’ Andriamanitra no filamatra izay hisedrana ny toetra amam-panahy sy ny fiainan’ ny olona eo amin’ ny fitsarana. Hoy ny lehilahy hendry : «Andriamanitra no atahory, ary ny didiny no tandremo, fa izany no tokony hataon’ ny olona rehetra. Fa ny atao rehetra dia hoentin’ Andriamanitra ho amin’ ny fitsarana». Ny apostoly Jakoba dia nananatra ny rahalahiny hoe : «Aoka ianareo hiteny sy hanao araka izay mahamendrika anareo, izay olona hotsarain’ ny lalàn’ ny fahafahana». 

Ireo izay «isaina ho mendrika» ao amin’ ny fitsarana dia hanana anjara amin’ ny fitsanganan’ ny marina. Hoy Jesosy : «Fa izay atao mendrika hahazo izany fiainana izany sy ny fitsanganana amin’ ny maty, . . . mitovy amin’ ny anjely sady zanak’ Andriamanitra, satria zanaky ny fitsanganana amin’ ny maty». Ary ambarany koa fa «izay manao ny tsara dia ho any amin’ ny fitsanganana ho fiainana». Ny maty tsara fanahy dia tsy hitsangana raha tsy any aorian’ ny fitsarana izay nanisana azy ho mendrika «ny fitsanganana ho fiainana». Noho izany dia tsy hanatrika mivantana eo amin’ ny fitsarana izy rehefa hodinihina ny tatitra ary hotapahina ny momba azy ireo. 

Hiseho amin’ ny maha-mpisolo vava azy ireo Jesosy ary handahatra ho azy eo anatrehan’ Andriamanitra. «Raha misy manota dia manana Solovava ao amin’ ny Ray isika, dia Jesosy Kristy ; Ilay Marina». «Fa Kristy tsy mba niditra tao amin’ izay fitoerana masina nataon-tanana, izay tandindon’ ny tena fitoerana masina, fa ho any an-danitra tokoa mba hiseho eo anatrehan’ Andriamanitra ankehitriny ho antsika». «Koa amin’ izany dia mahavonjy tokoa izay manatona an’ Andriamanitra amin’ ny alalany Izy, satria velona mandrakizay hanao fifonana ho azy » . 

Rehefa sokafana eo amin’ ny fitsarana ireo boky. dia mandalo eo anatrehan’ Andriamanitra ny fiainan’ izay rehetra nino an’ i Jesosy. Atombok’ Ilay Mpisolovavantsika amin’ izay velona voalohany teto an-tany ny fanehoana ny momba ireo taranaka mifandimby tsirairay, ka faranany amin’ ny velona ankehitriny. Aroso ny anarana tsirairay ary fakafakaina lalina ny aminy. Misy anarana ekena, misy lavina. Rehefa misy manana fahotana tafajanona eo amin’ ireo boky firaketana, tsy nibebahana sy tsy nahazoana famelan-keloka, dia kosehina tsy ho ao amin’ ny bokin’ ny fiainana ny anarany ary vonoina tsy ho ao amin’ ny boky fitadidian’ Andriamanitra ny tatitra momba ny asa tsara. Hoy Jesosy tamin’ i Mosesy : «Na iza na iza nanota tamiko, dia hovonoiko ny anarany eo amin’ ny bokiko». Ary hoy ny mpaminany Ezekiela: «Fa raha ny marina no miala amin’ ny fahamarinany ka manao meloka, ... ny fahamarinany rehetra izay nataony dia tsy hotsarovana». 

Ho an’ izay rehetra nibebaka marina ny amin’ ny fahotany ka mitaky ny ran’ i Kristy ho fanavotana azy amin’ ny alalan’ ny finoana, dia asiana soratra hoe «Voavela» mifanitsy amin’ ny anarany ao amin’ ny bokin’ ny lanitra; rehefa tonga mpiray amin’ ny faha-marinan’ i Kristy izy, ka hita fa mifandrindra amin’ ny lalàn’ Andriamanitra ny toetra amam-panahiny, dia voakosoka ny fahotany, ary hisaina ho mendrika ny fiainana mandrakizay izy. Izao no ambaran’ i Jehovah, amin’ ny alalan’ ny mpaminany Isaia : «Izaho dia izaho no mamono ny fahadisoanao noho ny amin’ ny tenako, ary tsy hotsarovako ny fahotanao». Hoy Jesosy: «Izay maharesy dia hitafy lamba fotsy tahaka ireo koa, ary tsy hamono ny anarany eo amin’ ny bokin’ ny fiainana tokoa Aho, fa hanaiky ny anarany eo anatrehan’ ny Raiko sy eo anatrehan’ ny anjeliny». «Ary amin’ izany na zovy na zovy no hanaiky Ahy eo anatrehan’ ny olona, dia hekeko kosa izy eo anatrehan’ ny Raiko Izay any an-danitra. Fa na zovy na zovy ny handà Ahy eo anatrehan’ ny olona, dia ho laviko kosa izy eo anatrehan’ ny Raiko Izay any an-danitra»." HM toko 28 tt. 498,499.