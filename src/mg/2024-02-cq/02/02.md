---
title:  "NY AVONAVONA MIALOHA NY FAHALAVOANA"
date:   07/04/2024
---

### Saintsaino

### NY AVONAVONA MIALOHA NY FAHALAVOANA

Tamin'ny 26 Janoary 1972, nandeha tamin'ny sidina 367 an'ny kaompaniam-pitaterana Yougoslave izay nampifandray an'i Stockholm sy i Belgrade ny vehivavy mpikarakara ireo mpandeha fiaramanidina antsoina hoe Vesna Vulović. Nandritra ny sidina dia nisy olona nametraka bomba tao anatin'ny fitoerana entana. Nipoaka izany ka niteraka ny fiparitahan'ny fiaramanidina tany amin'ny haavo 10058.4 metatra miala amin'ny tany. Mbola nifatotra tamin'ny sezany ramatoa Vulović rehefa nianjera teo amin'ny tany; tao amin'ny faritra aorianan'ny fiaramanidina no nisy azy. Nipitika niala tamin'ny ambin'ilay fiaramanidina nipoaka anefa ny sezany ka maivana ny fianjerany vokatr'izany. Teo amina faritra misolampy izay rakotry ny ranomandry matevina izy no nianjera, ka voarakitra ho olombelona niharan'ny fianjerana ambony indrindra kanefa velona taorian'izany. Ny Isa. 14:12 dia mampahafantatra antsika voary iray izay niaina fianjerana lehibe lavitra sy manimba kokoa noho izay nanjo an-dramatoa Vulović: "Endrey! latsaka avy tany an-danitra ianao, Ry ilay fitarik'andro, zanaky ny maraina."

Ny hoe Losifera dia midika hoe "mpitondra fahazavana", saingy omen'ny Baiboly anarana samihafa io voary io, toy ny hoe Satana (Jôba 1:6), devoly (Mat. 4:1), ary "kerobima voahosotra izay manaloka" - Ezek. 28:14. Teny mitovy ihany ny Satana sy ny devoly izay manana ny hevitry ny hoe "mpiampanga", "mpanendrikendrika" na koa "fahavalo". Anjely nohariana i Losifera, izay nomena voninahitra sy andraikitra anisan'ny ambony indrindra tao amin'ny fitondram-panjakan'Andriamanitra, kanefa nanjary fahavalon'Andriamanitra ity anjely nomena tombontsoa lehibe ity. Vakio ny Apôk. 12:79, Isa. 14:13.

Sarotra ny mahatakatra fa ny voary iray "tonga lafatra" (Ezek. 28:15) izay tsy nohariana hanana fironana ho amin'ny ota tao anatiny no manjary manana faniriana ho tonga Andriamanitra. Tsy azo nosainina mihitsy, ary toa tsy misy heviny ny fahotana ao anatin'ny tontolo lavorary. Kanefa indray andro dia nahitana "heloka tao [aminy]" (Ezek. 28:15). Noho ny fisian'ny safidy malalaka dia afaka nifidy izany i Losifera.

Loza no vokatry ny faniriana adala handrombaka ny seza fiandrianan'Andriamanitra. Raha ny maha- Andriamanitra an'Andriamanitra dia Izy no fanehoana mivantana ny lalàna sy Mpanome izany, izay mifehy izao tontolo rehetra izao. Izay mety ho "andriamanitra mpisolo toerana" Azy dia tsy maintsy manana ny fahafahana mamelona sy mihazona ny fiainana sy ny zavaboary rehetra amin'ny lafiny rehetra. I Losifera anefa dia sady tsy manana ny fototarazo ilaina hahatonga azy ho Andriamanitra no tsy manaja lalana na inona na inona. Hirodana sy ho foana avy hatrany ny tontolo izay mihodina eo aminy.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin 'ireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Nahoana ny momba ny fahotana no tsy takatry ny saina sady tsy hay hazavaina?`

`Efa nanamarina ny fahotanao tamin'ny lasa ve ianao?`