---
title:  "TSY LOSIFERA INTSONY"
date:   11/04/2024
---

### Takaro

"Araka ny toetrany be famindrampo dia nandefitra ela tamin'ny saim-petsin'i Losifera Andriamanitra. Mbola tsy nisy na oviana na oviana tany an-danitra ny toe-tsaina feno fikomiana sy fanoherana toy izao. Toe-javatra vaovao, hafahafa, feno zava-miafina sy tsy hay hazavaina izao toe-javatra miseho izao. Na dia i Losifera koa aza dia tsy nahalala avy hatrany ny tena toe-tsainy. Tamin'ny voalohany dia natahotra ny hampiseho ny fihetsiny sy ny fahadisoan'ny fony izy. Nefa, noho izy tsy nandroaka izany, dia nitombo hatrany hatrany ny loza. Nataon'ny Tompo avokoa izay rehetra azony natao mba hampiala azy tamin'izany hevi-disony izany, nefa tsy nisy vokany. Naseho azy fa tsy misy antony ny hasosorany ary nahanjahanja taminy izay mety ho vokatry ny fikomiany. Farany, takatr'i Losifera tokoa izy (...). Nekeny fa fa diso mahitsy ny fitsipik'Andriamanitra ka tokony hankalazainy eo anatrehan'ny mponin'ny lanitra rehetra. Raha mba naharitra tao aminy mantsy izany toe-tsaina izany, dia sady ho nahavonjy ny tenany izy no nahavonjy koa anjely marobe. Na dia efa niala teo amin'ny toerana naha- ker√¥bima mpanaloka azy aza izy, dia mbola tsy niala tanteraka kosa teo amin'ny anjara fanompoany. (...) Efa saika hiverina izy, nefa, ny fiavonavonany dia nisakana azy tsy hanao izany. Hataony ahoana, izy izay nomem-boninahitra, no hiaiky fa diso! Hataony ahoana no filefitra eo ambanin'ilay hery izay efa nodradrainy fa tsy marina! Lehibe loatra izany fandavan- tena izany ka tsy vitany.

Noho ny fitiavan'Andriamanitra an'i Losifera sy ireo mpanaraka azy, dia niezaka indray Izy mba hamonjy azy ireo tsy hianjera ao amin'ny lavaka mangitsokitsoka izay nananontanona azy. Nataon'i Losifera tsinontsinona izany famindrampo izany, ary noheveriny fa ny faharipon'Andriamanitra dia fankalazana ny fahamboniany, ka amin'ny farany dia hanaiky ny fepetra rehetra tadiaviny ny Mpanjakan'izao rehetra izao. (...) Tsy niala tamin'ny toetra izay nananany izy, fa nirotsaka kosa hiady amin'llay Mpamorona azy. Dia toy izany no nahatonga an'i Losifera ilay mpitondra fahazavana, ilay nanana anjara teo amin'ny voninahitr'Andriamanitra, sy nanana fiombonana tamin'ny seza fiandrianana aza, ho nivadika ka tonga Satana, fahavalon'Andriamanitra sy fahavalon'ny masina rehetra, mpanimba ireo izay napetraka teo ambanin'ny fiarovany sy ny fitarihany." - PM, tt. 13, 14.

"Tamin'ny nandroahana an'i Satana avy tany an-danitra, dia naneho ny fahamarinany - Andriamanitra ary nihazona ny voninahitry ny seza fiandrianany. Fa rehefa nanota kosa ny olona tamin'ny fanekeny ny fitak'io fanahy nivadika io, dia naneho porofo mibaribary ny fitiavany Izy tamin'ny fanolorany ny Zanani-lahy tokana ho faty ho an'ilay taranaka lavo. Eo amin'ny fanavotana no anambarana ny toetra amam-panahin'Andriamanitra. Asehon'ny fonjan-kevitra mahery vaika avy amin'ny hazo fijaliana ho hitan'ny tontolo rehetra fa tsy azo iampangana na oviana na oviana ny fitondram-panjakan'Andriamanitra ny lalam-pahotana nofidin'i Losifera." - HM, t. 518.

`Rehefa tapitra ny herinandro andinihana ny Isa. 14:12-17, inona avy ireo fampiharana manokana maharesy lahatra anao?`

`Ahoana no ahafahantsika mampihatra ity lesona ity eo amin'ny fomba fifandraisantsika amin'ny fahavalontsika?`

`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`