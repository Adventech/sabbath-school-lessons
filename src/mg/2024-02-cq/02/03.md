---
title:  "NY VOKA-DRATSY AZO"
date:   08/04/2024
---

### Hazavao

Manoritsoritra ny fahalavoan'ilay mpitondra fahazavana teo aloha i Isaia, amin'ny alalan'ny faminaniana maneho fitomaniana ho an'ny mpanjakan'i Babilona. Niafina tao am-pon'i Satana ny fikasany tany am-boalohany, saingy nihaniharihary izany (Isa. 14:13,14). Ny fahasimban'ny fahendreny sy ny fitiavan-tenany no nampiredareda ny fikomiany feno avonavona (Ezek. 28:17), ary koa ny "habetsahan'ny varotra [nataony]" izay azo adika ho fiampangana ny toetran'Andriamanitra amin'ny lainga raha io tontolon-kevitra io no jerena (and. 16). Ambaran'ny Soratra Masina amintsika fa ny ampahatelon'ny anjely no niandany tamin'ny fikomiana (Apôk. 12:4) ka nazera avy tany an- danitra nony farany (and. 8). Tafiditra tao anatin'izany ady mahafaoka an'izao rehetra izao izany ny planeta Tany rehefa nahomby ny famitahana nataon'i Satana tamin'i Adama sy i Eva, ary koa rehefa nampiasainy tamin'ny olombelona izany fandreseny izany ho fialan-tsiny hitakiana ny fanapahany ny tany (jereo ny Joba 1:6,7).

Nitohy ny fifanandrinana teo amin'Andriamanitra sy i Satana teto amin'ilay planeta nikomy rehefa nitady izay hamerenana indray ny olombelona ho eo Aminy Andriamanitra tamin'ny fampianarana azy ireo ny fahamarinana sy ny fanehoana ny fitiavany tamim-paharetana tamin'ny alalan'ny fanekena mandrakizay. Tetsy andaniny dia nitady izay hanaporofoana ny Fahitsiany sy ny maha-azo itokiana Azy tamin'ireo anjely tsy lavo Izy.

Hodinganintsika ny tantara ka hojerentsika ny fanehoana faratampony ny fitiavan'Andriamanitra tamin'ny alalan'i Jesôsy. Tamin'ny fihetsika naneho fandavan-tena no nanoloran'i Jesôsy ny ainy teo amin'ny hazo fijaliana ho famonjena ny olombelona rehetra ary natsangana tamin'ny maty Izy, nahazo indray ny fanapahana teto amin'ity planeta ity amin'ny maha-Mpanjakan'ny mpanjaka Azy ary naneho miharihary ny toetran'Andriamanitra tamin'ny fomba tsy azo lavina sy nampihorohoro ny tany ara- bakiteny. Resy teo amin'ny hazo fijaliana i Satana. Efa tsinjon'i Jesôsy mialoha ny Fandreseny eo amin'ny hazo fijaliana ka hoy Izy: "ankehitriny ny andrianan'izao tontolo izao no horoahina." - Jao. 12:31.

Efa noroahina tany an-danitra i Satana, kanefa noroahinao tsy ho eo amin'ny fiainanao koa ve izy sa mbola afaka miditra ao? Nahoana moa raha i Jesôsy no avela honina ao am-ponao mba hampanjaka ny fahamarinana sy ny fitiavana eo amin'ny fiainanao?

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Fomba ahoana no maha-ivo sy fakan'ny fahotana ny avonavona?`