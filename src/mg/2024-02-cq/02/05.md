---
title:  "NITOMANY AN'I SATANA"
date:   10/04/2024
---

### Ampifandraiso amin'i Jesosy

Ny ankamaroan'ny olona dia saika efa nahita horonantsary na namaky boky ahitana ny fahafatesana tsy nampoizin'ny mpandray anjara iray tao amin'ilay tantara. Aseho ao anatin'ireny toe-javatra miendrika fampisehoana ireny ny alahelon'ny olona malala iray izay nanatrika izany fahafatesana izany. Mety hanao toy izao izany olona izany ao anatin'ny ora mampahory: "fa ahoana loatra?!" na hoe "nahoana re?!"

Fanehoana alahelo tahaka izany ny Isa. 14, izay hira ara-paminaniana mitory fitomaniana. Ny hiaka hoe "Endrey!" ao amin'ny and. 12 dia maneho ny fitomaniana vokatry ny fahafatesan'ny olona iray, ary na dia miafara amin'ny fandresen'Andriamanitra sy ny olony aza izany hira izany, dia mitory alahelo lalina kosa ny fiandohany. Amin'ny fo vesaran'alahelo no ilazan'Andriamanitra ao amin'ny and. 12 hoe: "Endrey! latsaka avy tany an-danitra ianao, Ry ilay fitarik'andro, zanaky ny maraina; Voakapa hianjera amin'ny tany ianao." Andriamanitra no namorona ireo anjely, anisan'izany i Losifera. Tamim-pitiavana no namolavolany tamim-pikaliana fatratra ny tsipiriany rehetra momba ireo voary mahatalanjona ireo sy nanomezany aina azy. Tonga lafatra sy nanana hatsaran-tarehy miavaka tokoa i Losifera (Ezek. 28:15-17).

Rain'ireo anjely Andriamanitra. Raha fitiavana tsy manam-petra no hany nameno ny fiainan'ny zanaka iray, dia ho vaky ny fon'ny raim-pianakaviana rehetra izay mahita izany zanany izany miodina aminy. Hitantsika ao amin'ny fikomian'i Absalôma tamin'i Davida rainy ny taratry ny fitiavana nitiavan'Andriamanitra an'i Losifera izay nanjary Satana. Tahaka ny nitomanian'i Davida ny fahafatesan'i Absaloma (2 Sam. 18:33) no nahavaky ny fon'Andriamanitra teo anatrehan'ny fikomiana sy ny fahalavoana ary ny faharavana faran'ilay voariny (i Satana).

Tia hatramin'ny farany Andriamanitra; izay mihitsy no toetrany. Asehon'ny Soratra Masina ankapobeny ny maha-Andriamanitra mahari-po sy be indrafo Azy. Azontsika ambara tsy am- pisalasalana fa naneho fahari-po be sy fangorahana tamin'i Losifera Izy. Azo antoka fa tsy nahafaly an'Andriamanitra ny nandroaka an'i Losifera sy ireo anjely, ary tsy mahafinaritra Azy ny handringana azy ireo amin'ny farany. Hitantsika tamin'izay nataony tamin'i Losifera ny didy nomeny antsika tamin'ny alalan'i Jesôsy manao hoe: "Tiava ny fahavalonareo, ary mivavaha ho an'izay manenjika anareo" - Mat. 5:44. Andriamanitra mahatalanjona tokoa ilay tompointsika!

**Saintsaino indray ny Isa. 14:12-17, ary jereo izay miresaka an'i Jesōsy ao amin'izany.**

`Ahoana no nanehoan'i Jesôsy fahari-po sy fangorahana taminao?`

`Manao ahoana indray àry izao ny fahitanao an'i Jesôsy?`

`Valim-bavaka:`