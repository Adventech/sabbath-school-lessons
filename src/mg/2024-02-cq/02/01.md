---
title:  "NY FIANDOHAN'I SATANA"
date:   06/04/2024
---

### Fampidirana

**Vakio ny Isa. 14:12-17**

`Tsianjery: Mifidy andininy 1`

### NY NIANDOHANY...

Raha vao sambany mihaona aman'olona isika dia anisan'ny fanontaniana apetraka matetika ny fiaviantsika sy ny asa ataontsika. Mahaliana ny olona ankapobeny ny fahafantarana ny fomba fijerin'ny hafa sy ny antony mahatonga izany fomba fijery izany sy ny safidiny eo amin'ny fiainana. Ahoana ny amin'ny devoly? Manana tantara mikasika ny niandohany izay mendrika ny hofantarintsika ve izy? Tsy mahamenatra ireo mpamorona fialamboly ny mamorona horonantsary samihafa, lalao amin'ny "video", sarimiaina, zava-kanto, ary hira mikasika azy. Aseho amin'ny fomba isan-karazany izy: na lehilahy tsara tarehy, na olona misy tandroka mihazona farango vy, na bibiolona na koa endrika maizina sy mampatahotra. Marobe ny hevitra izay lanilany foana amin'ny famoronana karazan-tantara momba azy. Misy fotoana izay anehoana azy ho toy ny iharan'ny voina kanefa tsy misy mahatakatra izay manjo azy, ary amin'ny fotoana hafa indray dia aseho ho toy ny loharanon'ny herin'ny maizina izay ilaina mba hisian'ny "fifandanjana eto amin'izao rehetra izao" izy. Kanefa misy marina ve ny iray amin'ireo?

Tsy tambo isaina ny tantara fanaon'ny olona mikasika ny devoly, saingy vitsy ihany no milaza ny marina momba ny niandohany, ny asany ary ny antony manosika azy. Mety tsy izany no lohahevitra mampahery indrindra hosaintsainina, kanefa zava-dehibe tokoa ny fahafantarana ilay fahavalon'Andriamanitra, ny niaviany, ny antony nifidianany hiady tamin'Andriamanitra, ary ny antony manosika azy hampisy fahoriana be eto amin'ity tontolo ity.

Hodinihintsika amin'ity herinandro ity ny nahalavoan'i Losifera. Ho hitantsika ny niandohany sy ny antony nanosika azy hanomboka ny fifanandrinana lehibe izay tsy mbola nisy hatrizay. Ny Isa. 14:12- 17 no ifantohantsika voalohany, kanefa haka andalan-teny hafa koa ny lesona mba hahazoana fahatakarana feno kokoa.

> <p>Soraty</p>
> Soraty araka ny dikan-teny tianao ny Isa. 14:12-17. Raha tsy ampy ny fotoana eo am-pelatananao dia ny and. 12-14 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.