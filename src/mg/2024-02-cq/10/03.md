---
title:  "FIHAIKANA AMIN'NY ANDRO FARANY"
date:   03/06/2024
---

### Hazavao

Vitsy an'isa mandrakariva ireo olona mahatoky tamin'Andriamanitra manerana ny tantara. Anisan'izany i Enôka, Nõà, Abrahama, ireo 7000 tamin'ny andron'i Elia, ireo 120 tao amin'ny efitrano ambony tamin'ny Pentekôsta, ary ireo vondron'olona hafa tao anatin'ny 2000 taona izay. Tsy mba nanintona ny maro an'isa ny fahamarinana sy ny fahatokiana, indrindra raha ny aina no takalon'izany. Amin izao andro farany eo amin'ny tantaran'ny tany izay mampisavorovoro ny marina sy ny diso izao, dia tsy mahagaga raha mbola manana vondrona mpino sisa Andriamanitra. Liana tamin'ireo mpino sisa ireo i Satana tamin'ny lasa, ary mbola mitana izany fahalianany feno faharatsiana izany izy ankehitriny. Tezitra izy ary te handringana ireo vitsy an'isa: "Dia tezitra tamin'ilay vehivavy ny dragona ka lasa nandeha hiady tamin'ny zanany sisa, izay mitandrina ny didin'Andriamanitra sy mitana ny filazana an'i Jesosy."-Apök: 12:17.

Manasongadina toetra roa mampiavaka io sisa io ny Apôk. 12:17: fankatoavana an'Andriamanitra miorina amin'ny fitiavana sy ny fahasoavana no atolotr'izy ireo (and. 11), ary vavolombelon'ny hafatra ara-paminaniana izy ireo (Apôk. 19:10; 22:9). lo vondron'ny mpino sisa io, izay mitafy ny finoana an'i Jesõsy sy ny fahamarinan Andriamanitra (jereo ny Apôk. 14:12) dia antsoina mba hiatrana hanohitra ny hevi-diso sy ny fahotana ary i Babilona, ao anatin'ny ady farany feno herim-po. Eo ambanin'ny fanevan'ny hafatry ny anjely telo no tokony handehanan'izy ireo any amin'izao tontolo izao amin'ny faharesen-dahatra mafy orina ka hanasany azy hiandany amin'i Jesôsy Kristy (Apôk. 14:6-12).

Miasa mafy ny Advantista Mitandrina ny Andro Fahafito mba hahatanteraka ny iraka nampanaovin'Andriamanitra ireo mpino sisa amin'ny andro farany izay mitandrina ny didin'Andriamanitra sy mitana ny finoana an'i Jesôsy. Mazava ny tanjon'ny fiangonana na eo aza ny toe-javatra samihafa izay manafotra an'izao tontolo izao: ny hanao mpianatra ho an'i Jesôsy sy hizara ny filazantsara mandrakizain'ny hafatry ny anjely telo amin'izao rehetra izao ho fanomanana ny fiverenan'i Kristy tsy ho ela. Miasa tsy miato i Satana mba hanoherana ireo manatontosa io iraka io, ary matetika ny fomba fiasany no mahomby: raha tsy hitanisa afa-tsy ny fandrisihana ho amin'ny toetra matimaty isika (jereo ny Apôk. 3:14-21), ny ady ao anatin'ny fiangonana, ny fisaratsarahana, ny fahalainana manatanteraka ny iraka,..... Mametraka sakana ho an'ny hery miasa manginan'ireo sisa eto amin'izao tontolo izao ireo rehetra ireo. Misy fanantenana anefa na dia eo anatrehan'izany fanoherana lehibe izany aza, satria "ny teny faminaniana atao mafy orina" (2 Pet. 1:19) dia manambara fa handresy ny fiangonana sisa amin'ny farany. Izao no hany fanontaniana apetraka amintsika: hiandany amin'izany fiangonana sisa izany ve isika ankehitriny?



`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Midika inona ny maha-mambran'ny fiangonana sisa amin'izao andro farany izao? Ahoana no handraisanao anjara amin'ny iraka ampanaovina ny fiangonana sisa?`