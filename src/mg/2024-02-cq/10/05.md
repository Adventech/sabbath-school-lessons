---
title:  "FANDRESENA VOAPENTIN-DRA"
date:   05/06/2024
---

### Ampifandraiso amin’i Jesôsy – FANDRESENA VOAPENTIN-DRA


Amin’ny maha-mpino sisa antsika dia manana ny antom-pisiana mendrika indrindra isika: ny hitondra ny filazantsara any amin’ny “firenena sy ny fokom-pirenena sy ny samy hafa fiteny ary ny olona rehetra.” – Apôk. 14:6. Antsoina isika mba ho taratra mitondra fanantenana, herim-po, ary fahazavana eto amin’ity tontolo maizin’ny fahaverezan-kevitra ity. Amin-kerim-po sy amin-kafanam-po no tsy maintsy hitoriantsika ny fahamarinana araka izay toetrany ao amin’i Jesôsy amin’ny alalan’ny fitiavana sy ny asa mitory fahasoavana. Ilain’ny olona ny mandre ny vaovao mahafaly mba hahafahany mandositra ny famehezana feno halozana ataon’i Satana sy ny fahotana. Ilain’izy ireo ny mahalala "ny famonjena sy ny hery sy ny fanjakan’Andriamanitsika, ary ny fahefan’ny Kristiny, satria nazera ilay mpiampanga ny rahalahintsika" – Apôk. 12:10. Fahavalo efa resy i Satana!

Na tsapan’ny olona izany na tsia, dia maniry fahafenoana sy fiadanana, fahalalahana, fanasitranana, fanantenana ary fandresena eo amin’ny zavatra rehetra efa nosimban’ny fahotana ny olombelona tsirairay. Hita ao amin’i Kristy avokoa ireo, ary mihoatra noho ireo aza. Efa resiny ny fahotana tamin’ny fahafatesany teo amin’ny hazo fijaliana, ary efa nohamafisiny tamin’ny fitsanganany tamin’ny maty izany. Ny finoana ny “ran’ny Zanak’ondrÿ’ (and. 11) no ahazoantsika izany Fandreseny izany. Ny fahafatesan’i Jesôsy hisolo voina antsika ihany no nahafahan’Andriamanitra nanatontosa ny famonjena. Ny ran’ny Zanak’ondry no maneho ny fitiavan’Andriamanitra tsy hay faritana. Ny fandraisana izany Fitiavany izany no hany tomba ahafahana mankatô amin’ny alalan’ny fahasoavana.

Mahakasika ny mponina ankoatra ny eto an-tany ny fifanandrinana lehibe ary misy fiantra ikany ara-jeôgrafia sy pôlitika, ara-pivavahana ary koa ara-piarahamonina, kanefa miantraika amin’ny olona tsirairay any amin’ny atifanahiny koa izany. Tsy tokony hafenina ny fanandramana manokan’ny fandresen’i Kristy eo amin’ny fiainantsika. Tokony hozaraina any an-tany lavitra ny fijoroantsika ho vavolombelon’ny fandresena sy ny fanantenana ao amin’i Jesôsy (Apôk. 12:11). Tsy manan-kery i Satana eo anatrehan’ny hazo fijaliana, ary veriny ny fifehezana ny olona rehefa mijoro ho vavolombelon’ny fahatokiana sy ny fandresen’Andriamanitra isika. Rehefa tia an’Andriamanitra mihoatra ny aintsika isika dia omem-boninahitra i Kristy ary manjary voataonany ireo izay mikatsaka Azy marina. Tsy misy tokony hahasakana antsika tsy hizara ireo, na izay mety ho fanenjehana na ny fahafatesana.

**Saintsaino indray ny Apôk. 12:10-17, ary jereo izay miresaka an’i Jesôsy ao amin’izany**

**Lafiny inona amin’ny fiainanao no tsy mbola namelanao ny fandresen’i Jesôsy hanafaka anao? Inona no manakana anao tsy hametraka ireny eo Aminy?** 

`Manao ahoana indray àry izao ny fahitanao an'i Jesôsy?`

`Valim-bavaka:`