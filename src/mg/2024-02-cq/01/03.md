---
title:  "MANAO NY FOMBA REHETRA HO FAMONJENA"
date:   01/04/2024
---

### Hazavao

### MANAO NY FOMBA REHETRA HO FAMONJENA

Matetika, rehefa manjavozavo amintsika ny hoavy miandry antsika, eo am-panombohana asa vaovao ohatra, dia fitenintsika ny hoe: "ho hitantsika eo ny fandehany e". Mety hiteraka tebiteby na fisalasalana ao anatintsika ny fiatrehana zava-baovao. Na inona na inona anefa fahatsapanao momba izany dia ny fotoana ihany no hanambara na hahomby izany na tsia.

Teo anatrehan'ny fikomian'i Satana dia efa nanapa-kevitra Andriamanitra. Tsy misy zavatra manjavozavo Aminy, fantany ny hoavy. Koa nahoana no tsy nofongorana avy hatrany i Satana? Nahoana no miandry taona an'arivony maro vao "hanipy azy any amin'ny fandoroana lehibe mirehitra afo Izy" Mat. 13:42? Manome valiny manaitra ny fanoharana nataon'i Jesôsy: "fandrao, raha manongotra ny tsimparifary hianareo, dia hongotanareo miaraka aminy koa ny vary. Aoka ihany hiara- maniry izy roroa ambara-pihavin'ny fararano" - and. 29,30. Ny famongorana ny ratsy aloha loatra dia mety hahatonga loza amin'ireo izay tsy mbola nahita tsara ny tena vokatry ny fahotana.

Tsy tao amin'ny miafina na mangingina ny ady nifanaovan'i Kristy sy i Satana, fa an-karihary no niantombohany (Apôk. 12:7-12), ary mbola toy izany ihany mandraka ankehitriny. Koa tsy maintsy an-karihary koa no amahana ny olana tahaka izany. lo no antsoina hoe fitsarana. Mampianatra antsika ny fanoharana fa noho ny amin'ny vary - "ny zanaky ny fanjakana" - Mat. 13:38 - no mbola iandrasan'Andriamanitra kely aloha ka hihazonany ny fitsarana tsy hihatra.

Azontsika lazaina fa iankinan'aina ho an'ireo anjely nivoady ho mahatoky amin'Andriamanitra ny "hahita izay fandehany". Andriamanitra mahalala ny fahamarinana, fa izy ireo (sy isika) kosa dia mila mahita ny tena vokatry ny fikomiana amin'Andriamanitra sy ny lalàm-pitiavany mitondra fiainana. Tsy maintsy atao hitan'ny rehetra ny vokatry ny fahotana sy ny fahafatesana tsy azo ihodivirana aterany. Tsy maintsy abaribary tsy ho voasarontsaron'ny aloky ny fisalasalana ny lainga. Ny faharetan'Andriamanitra eo anatrehan'ny fanendrikendrehana ataon'i Satana dia ny mba hahazoany ny fitiavana sy ny fitokiana avy amin'ny manana aina rehetra, ka tsy hisy amin'izy ireo intsony mandrakizay ny hifidy hikomy indray amin'Andriamanitra.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Amin'ny toe-javatra manao ahoana isika no tokony hiandry "hahita izay fandehany" aloha, izay vao manao fitsarana momba izany?`