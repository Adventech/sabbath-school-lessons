---
title:  "ILAY NIANDOHAN'NY RATSY"
date:   30/03/2024
---


### Fampidirana

**Vakio ny Mat. 13:24-30, 36-43**

`Tsianjery: Mifidy andininy 1`

### MIADY AMIN'NY "HOLATRY" NY OTA

Vao avy nividy trano ity fianakaviana kely iray. Raha vao nonina kelikely tao izy ireo dia tsy nampino ilay raim- pianakaviana ny zavatra hitany tao amin'ny trano fidiovana: nisy holatra naniry tao! Tsy hitan'izy ireo fa nisy tresaka kely tao ka azon'ilay holatra naniriana, na dia diovina tsara mandrakariva aza ilay trano fidiovana. Nisy hamandoana nilain'ilay holatra teo amin'ilay tresaka dia izay! Nirongatra ilay izy. Tsiravina sady sanganehana ilay raim-pianakaviana, ka nongotany ilay holatra, ary avy eo nofafazany fanafody mpamono holatra mba tsy hisy haniry intsony.

Nipoitra teo amin'ny tontolo tonga lafatr'Andriamanitra koa ny "holatry ny fahotana", ka nahatonga ny fanendrikendrehana an'Andriamanitra hitombo faingana, ary koa nampirongatra izao faharatsiana toa tsy misy farany izao. Tsy tao anatin'ny drafitr'Andriamanitra ho an'izao tontolo rehetra ary izao velively na ny fahotana, na ny fanaintainana, na ny fahoriana, na ny fitotonganana, na ny haratsiam-panahy, na ny fahafatesana. Tsy nisy voary natao hiaina izany fanandramana izany, fa tonga lafatra no namoronan'Andriamanitra izao rehetra izao, tsy nisy ota, kanefa dia eto isika izao, miatrika fahoriana tsy ampoizina isan'andro, mametra-panontaniana tsy misy farany hoe: Nahoana?, sy mitady izay homen-tsiny noho izany.

Soa ihany fa nahita vahaolana ho an'ny fahotana Andriamanitra ary hamerina ny zavatra rehetra ho amin'ny fahadiovany sy ny fahatanterahany indray. Sandany lafo tokoa no aloan'Andriamanitra ho famongorana tanteraka ny "holatry" ny fahotana, mba ho azo antoka ny tsy hipoiran'izany intsony. Mitaky fotoana maharitra izany, ary voafaoka ao izao tontolo rehetra ary izao, ary izaho sy ianao koa. Mety ho kivy ireo izay maniry ny hifaranan'izany rehetra izany eo anatrehan'io toe- javatra io, saingy ho hitantsika amin'ity herinandro ity fa matoa mitaky fotoana maharitra toy izao izany dia misy antony.


> <p>  Soraty</p>
> Soraty araka ny dikanteny izay tianao ny Mat. 13:24- 30, 36-43. Raha kely ny fotoana eo am-pelatananao dia ny Mat. 13:36-39 по soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.