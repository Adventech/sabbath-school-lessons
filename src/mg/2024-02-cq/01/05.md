---
title:  "MITOMBO EO AMBANY FIAHIAN'NY ZANAK'OLONA"
date:   03/04/2024
---

### Ampifandraiso amin'i Jesosy

### MITOMBO EO AMBANY FIAHIAN'NY ZANAK'OLONA

"Ny fanjakan'ny lanitra dia tahaka ny lehilahy anankiray izay namafy voa tsara tany an-tanimbariny ary "Ny mpamafy ny voa tsara dia ny Zanak'olona" - Mat. 13:24,37, izany hoe, Jesôsy, mazava loatra. Tena manan-danja lehibe ao anatin'ny tontolon-kevitry ny fifanandriana lehibe io fanambarana io. Milaza i Satana fa tsy azo itokiana Andriamanitra, tsy tsara Izy. Eto anefa dia aseho antsika fa tsy mamafy afa-tsy voa tsara i Jesôsy. "Andriamanitra dia mazava, ary tsy misy maizina akory ao aminy." - 1 Jao. 1:5.

"Ny voa tsara dia ny zanaky ny fanjakana" - Mat. 13:38. Ireo no olona izay, raha mbola vao "mitsiry" sy eo am-pitomboany dia mifidy ny hanao an'Andriamanitra ho loharanon'ny fiainany sy famonjena azy. I Jesôsy no miantoka ny fahadiovany amin'ny alalan'ny fahamarinany, ary miantoka ny tanjany ara-panahy amin'ny alalan'ny Teniny sy ny Fanahiny. Noho izany, noho ny fahasoavan'Andriamanitra dia hita mandrakariva ho mitondra voa tsara ny fiainan'izy ireo.

"Ny tsimparifary dia ny zanak'ilay ratsy" - and. 38. Hofongorana izy ireo satria "mahatafintohina" sy "manao meloka" - and. 41. Ny teny grika nampiasaina ao amin'io andalana io dia maneho fa tsy fahotana tsindraindray no resahina eto fa heloka mitohy - fandikan-dalana tsy mitsahatra sy tsy miova. Ireo no olona izay nifidy ny hikomy mandrakariva amin'ny fitiavana sy ny fahamarinana ary ny fahitsiana, ka mandà hatrany ny fahasoavana atolotra azy sy ny fifaliana avy amin'ny fiarahana mandrakizay amin'i Jesôsy Kristy.

Amin'ny maha-Tompon'izao rehetra izao an'i Kristy dia manolotra famindrampo sy fahasoavana be dia be ho an'ny rehetra Izy - izay ampy hamonjena na iza na iza manaiky ny fanomezany. Tsy hiverina hijinja ny tany Izy raha tsy efa tapa-kevitra sy tsy miova hevitra amin'izay nosafidiny intsony ny olona rehetra.

Miantefa amintsika ny antso mba hitoerantsika isan'andro eo ambany fiahian'llay Andriamanitra Mpamafy. Ary indray andro any, tsy ho ela, "ny marina dia hamirapiratra tahaka ny masoandro any amin'ny fanjakan'ny Rainy." - and. 43. Enga anie ka havelantsika hiasa ao am-pontsika Izy mba hahatonga antsika ho voa tsara.

**Saintsaino izay voasoratra ao amin'ny Mat. 13:24-30, 36-43, ary jereo izay miresaka an'i Jesõsy ao.**

`Inona ao amin'i Jesôsy no manesika anao hatoky Azy sy ho tia Azy ary hanolo-tena ho Azy amim-pifaliana?`

`Manao ahoana indray àry izao ny fahitanao an'i Jesôsy?`

`Antom-bavaka:`