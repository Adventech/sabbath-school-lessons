---
title:  "NY FAHAVEREZANA MANDRAKIZAY TOJO FAMINDRAMPO MANDRAKIZAY"
date:   02/05/2024
---

### Takaro - NY FAHAVEREZANA MANDRAKIZAY TOJO FAMINDRAMPO MANDRAKIZAY

"Niezaka i Satana mba hampino azy mivady tompon'ny saha Edena fa misy tombon-tsoa ny fandikana ny didin'Andriamanitra. Moa tsy hevitra toy izany va no mbola hita mandraka ankehitriny? Maro ny olona izay mihevi-tena ho malala-tsaina sy manana fahafahana no maneso ireo izay miezaka hankato ny didin'ny lanitra. Nihambo i Satana fa nahazo soa be dia be avy tamin'ilay hazo voarara. Tsy nambarany fa noho izany antony izany ihany no nandroahana azy tany an-danitra ka nahatonga azy ho tra-doza marobe. Nafeniny ny anjara mahatsiravina miandry azy ka nilofo izy mba hampidina ny olona hitovy aminy. (...) Izany anefa dia miteraka ny fandringanana azy mandrakizay.

"Natoky tokoa ny tenin'i Losifera i Eva (...). Lavo izy noho izy tsy nino ny tenin'Andriamanitra. Amin'ny andro fitsarana dia hohelohina ny olona, tsy noho izy nino tanteraka ny lainga, fa noho izy tsy nety nino ny fahamarinana sy noho izy nanao an-tsirambina ny fotoana tokony ho nianarany izany. Tsy maintsy tadiavina amin'ny fo rehetra ny fahamarinana. Ireo ohatra nomena antsika ao amin'ny Soratra Masina dia mampitandrina sy mampianatra antsika fatratra. Natao ireny mba hiaro antsika tsy ho voafitaka (...). Izao no zavatra azo antoka: izay rehetra manohitra ny Tenin'Andriamanitra dia manao ny asan'i Satana." - PM, t. 32 (ed 2014).

"Ny fitiavan'Andriamanitra anefa dia efa namolavola plana mialoha hanavotana ny olombelona. Nitady ny ain'ny mpandika azy ny didin'i Jehovah nohitsakitsahina. Masina toa an'Andriamanitra mihitsy izany didy izany, ka tsy maintsy izay mitovy aminy no atolotra mba ho fanavotana ny olona sy hampihavana azy indray amin'Andriamanitra, Ilay Tompon'ny voninahitra sy Mpitarika ny tafiky ny lanitra rehetra, Izy no mitovy amin'Andriamanitra. Mba hahazoany manatanteraka izany adidy izany, dia tsy maintsy mandray ao amin'ny tenany ny heloka sy ny mariky ny fahotana Izy, hidina hatrany amin'izay farany ambany indrindra amin'ny fahafaham-baraka ka ho sarahina amin'ny Ray." - PM, t. 41 (ed 2014).


`Rehefa avy nandalina io andalan-tSoratra Masina io ianao nandritra ny herinandro, niova ve ny fomba fijerinao ny fahotana sy ny vahaolan'Andriamanitra mikasika izany? Amin'ny fomba ahoana?`

`Inona ireo fampiharana tokony sy ilainao hatao rehefa tojo fakam-panahy na sanatria latsaka amin'ny fahotana?`

`Avereno jerena ilay andininy nianaranao tsianjery. Inona no ifandraisan'izany amin'ny fiainanao amin'ity herinandro ity?`