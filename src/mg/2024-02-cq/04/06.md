---
title:  "NY FANTSON'NY FAHAMARINANA SAROBIDY SY MAHATALANJONA INDRINDRA"
date:   25/04/2024
---

### Takaro

### NY FANTSON'NY FAHAMARINANA SAROBIDY SY MAHATALANJONA INDRINDRA

"Hoy ny apôstôly Paoly: 'Endrey ny halalin'ny haren'Andriamanitra sy ny fahendreny ary ny fahalalany! ny fitsarany tsy hita lany, ary ny làlany tsy azo fantarina! nefa dia 'rahona sy aizim-pito no manodidina Azy. Fahamarinana sy fitsarana no fanorenan'ny seza fiandrianany.' Azontsika takarina ny fitondrany antsika, ary ny antony manosika Azy, mba hahitantsika ny fitiavana tsy hita fetra sy ny famindram-po izay miray amin'ny fahefana tsy manam-pahataperana. Avela ho takatsika ireo Fikasany raha mahasoa antsika ny fahafantarana izany; ary raha tsy izany dia tokony hatoky ny herin'ilay Tsitoha hatrany isika, ary ny fitiavana sy ny fahendren'llay Ray sy Mpanjakan'ny zavatra rehetra." - TFC, b. 5, t. 699.

"Nohazonin'Andriamanitra ny fitsipiky ny fahamarinana eo amin'ny fitondrany ny voariny ka asehony amin'ny tena endriny ny fahotana - amin'ny filazana marimarina fa fijaliana sy fahafatesana no vokatra tsy maintsy aterak'izany. Tsy mbola nanome ary tsy hanome na oviana na oviana famelan-keloka tsy misy fepetra ho an'ny mpanota Andriamanitra. Aminy, izany karazam-pamelan-keloka izany, dia fialana amin'ny fitsipi-pahamarinana izay fototra iorenan'ny fanjakany, ka mety hanaketraka ny fon'ireo olona eny amin'ny tany nijanona tsy mba nanota. Raha tahiny ka tsy marina ny vokatry ny fahotana hita porofo mazava, dia hatao ahoana no hino ny soa mety ho azo avy amin'ny fahadiovam-pitondran- tena? Ny hatsaram-panahy tsy misy fahamarinana, dia fahalemena fa tsy fahatsaram-panahy. (...)

"Tokony handray an'i Kristy ho Mpamonjintsika manokana isika, ary Izy no mametraka ao anatintsika ny fahamarinan'Andriamanitra ao amin'i Kristy. (...) Izao no fitiavana: tsy ny nitiavantsika an'Andriamanitra, fa ny nitiavany antsika, ka nirahiny ny Zanany ho avotra noho ny fahotantsika. - 1 Jao. 4:10.

"Ao amin'ny fitiavan'Andriamanitra no isokafan'ny fantson'ny fahamarinana sarobidy indrindra, ary harena sarobidin'ny fahasoavan'i Kristy no apetraka manoloana ny fiangonana sy izao tontolo izao. (...) Fitiavana manao ahoana re izany, fitiavana mahatalanjona sy tsy takatry ny saina izay nahatonga an'i Kristy ho faty ho antsika na dia mpanota aza isika! Fatiantoka manao ahoana re no azon'ny fanahy izay mahatakatra ny fitakiana lehiben'ny lalàna kanefa tsy mahatakatra ny fahasoavan'i Kristy izay mihoatra lavitra noho izany! Jereo ilay hazo fijaliana teo Kalvary. Izany no mijoro ho porofon'ny fitiavana tsy misy fetra sy famindram-po tsy hay faritan'ilay Ray izay any an-danitra.

"Misy Andriamanitra ao amin'ny Isiraely, izay manao fanafahana ho an'ireo rehetra ampahorina. Ny fahamarinana no fanorenan'ny seza fiandrianany." - GAG, t. 73.


`Rehefa tapitra ny herinandro andinihana ny Sal. 97, inona avy ireo fampiharana manokana maharesy lahatra anao?`

`Inona ny fampiharana azonao atao any am-pianarana, ao amin'ny fianakaviana, any amin'ny toeram-piasana ary ao am-piangonana?`

`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`
