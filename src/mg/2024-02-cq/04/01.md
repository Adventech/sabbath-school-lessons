---
title:  "NY FANORENAN'NY SEZA FIANDRIANAN' ANDRIAMANITRA"
date:   20/04/2024
---

### NY FANORENAN'NY SEZA FIANDRIANAN' ANDRIAMANITRA

### Fampidirana

**Vakio ny Sal. 97**

`Tsianjery: Mifidy andininy 1`

### RAFITRA IRAY LEHIBE MAHASAHANA NY LAFIM-PISIANA REHETRA

Ny Burj Khalifa any Dubaï no trano vaventy avo indrindra eto an-tany; mirefy 828 metatra izany. Mitaky fanorenana mafy eo amin'ny tanim-pasika ny havesatra sy ny haavo mahatalanjon'izany trano izany mba hahazakany ny horohorontany sy ny fifofofofon'ny rivotra. Antontana vatosokay matevina no mandrafitra io tranobe io; mirefy 3,7 metatra izany hatevina izany ary 4500m² ny velarany. Ankoatra ny velarany izay midadasika tokoa, dia tonga hatrany amin'ny 50 metatra any ambanin'ny tany ny tsato-bin'ny fanorenany, izay mipetraka eo amin'ny vato mafy dia mafy. Manampy amin'ny fampifandanjana ny lanjan'ilay trano izany no sady manakana ny firodanany na ny fikisahany rehefa mandeha ny fotoana.

Mila fanorenana mafy orina ny trano rehetra, tahaka izany koa ny fikambanana rehetra izay maniry ny haharitra. Miorina eo ambonin'ny fitsipi-pitantanana sy fenitra ary fomba fijery maro samihafa ireo fikambanana eto amin'izao tontolo izao. Na izany aza anefa, tsy misy maharitra mandrakizay ireny fikambanana ireny. Ny fitondram-panjakana izay manapaka izao rehetra izao (ny fanjakan'Andriamanitra) no lehibe sy manan-danja indrindra amin'izay misy rehetra. Mahafaoka ny lafiny rehetra amin'ny fisiana mantsy ny fanapahany, tamin'ny mandrakizay lasa hatramin'ny mandrakizay ho avy. Tahaka ny ilan'ny Burj Khalifa fanorenana mafy mba hahatafajoro azy, ny rafitra lehibe toy ny fitondram- panjakan'Andriamanitra izay tsy hita fetra koa dia mila fanorenana maharitra mandrakizay sy mahery tahaka an'Andriamanitra ihany, mba hahatonga azy ho tafajoro manoloana ny "horohorontanin""ny fiampangan'i Satana ho famelezana ny fanapahan'Andriamanitra. Ireo singa mandrafitra ny vatosokay an'ohatra izay anorenana io rafitra lehibe manerana izao rehetra izao io no hifantohan'ny fianarantsika amin'ity herinandro ity.

> <p>  Soraty</p>
> Soraty araka ny dikan-teny tianao ny Sal. 97. Raha tsy ampy ny fotoana eo am-pelatananao dia ny and. 1-6 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.