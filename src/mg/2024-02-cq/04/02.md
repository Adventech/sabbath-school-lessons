---
title:  "AMIN'NY FAHAMARINANA SY FITSARANA ARY FITIAVANA"
date:   21/04/2024
---

### Saintsaino - AMIN'NY FAHAMARINANA SY FITSARANA ARY FITIAVANA

"Jehovah no Mpanjaka" - Sal. 97:1. Miankina amin'izay iheveranao ny toetran'i "Jehovah" sy ny momba Azy ny valinteninao manoloana io fanambarana io. Soa ihany fa nanome toky ny mpanoratra ny Salamo fa Andriamanitra no resahina eto, ary ny Fanjakany dia mahafaly sady maharavo. Mifanohitra amin'izany kosa, lavin'i Satana ny fahatsaran'Andriamanitra ka mametraka fisalasalana ny amin'ny Toetrany sy ny Fikasany izy (jereo ohatra ny Gen. 3:1,4,5; Joba 1:9-11).

Iza moa i Jehovah no tokony haha-Mpanjaka Azy? Inona no fenitry ny Fanapahany? Araka ny mpanao Salamo, dia "Fahamarinana sy fitsarana no fanorenan'ny seza fiandrianany" Sal. 97:2. Ny fahamarinana dia azo adika ho fananana fitondran-tena mety na koa azo hamarinina. Raha amin'ny fahamarinana no itondran'Andriamanitra, dia midika izany fa mifanaraka amim-pirindrana amin'ny Lalàna izay mamaritra ny mety sy ny tsara Izy. Ny fahamarinana no fanorenan'ny seza fiandrianan'Andriamanitra ka tsy hisy mihitsy ny fifanoheran- kevitra manoloana Azy - tsy misy ny fihatsarambelatsihy na ny mizana tsindriana ila. Tsy miova Andriamanitra fa mitoetra araka izay efa nambarany, anio sy ho mandrakizay (Mal. 3:6).

Ny fitsarana dia midika ho fandalana ny rariny sy tsy fitongilanana. Fenitra ara-pitondran-tena izay miantoka ny fitondrana ny olona rehetra amin'ny fomba mitovy izany, izay handraisany ny sahaza azy araka ny lalána. Raha fanehoana ny fon'Andriamanitra ny fahamarinana, ny fitsarana ara-drariny kosa dia fahamarinana miasa araka ny lalana.

Toa tsy mitombina ny hisian'ny fanjakana iray izay tapahin'ny mpanjakany amin'ny fahamarinana sy ny rariny raha eto an-tany. Hitan'ny mpanao Salamo amin'ny fahitana ara-paminaniana anefa i Jesõsy Mpanjaka izay miahy an'izao rehetra izao amin'izany fomba izany. Mitepo ho an'ireo voariny ny fony feno fahafoizan-tena, ary amin'izany fitiavana lalina izany no nanomezany teny fikasana fa ny tsirairay amintsika dia afaka hifidy ny ho olom-pirenen'ny Fanjakany, na eo aza ny fahotantsika, satria efa nanao lalana mba hanamarinana antsika Izy (Sal. 97:12).

Toy ny "tendrombohitra miempo tahaka ny savoka eo anatrehan'i Jehovah" - and. 5 no hiempoan'ny laingan'i Satana sy ny fanendrikendrehany an'Andriamanitra ho mpanapaka tsy rariny sy lozabe, eo anatrehan'ny fahatsaran'Andriamanitra sy ny fahamarinany. Efa naneho ny Tenany sy ny Toetrany tamin'ity tontolo lavo ity Andriamanitra tao amin'i Jesōsy. Koa amin'izany, "Mifalia amin'i Jehovah, ry olo-marina, Ary miderà ny anarany masina" - and. 12, fa manapaka araka ny fahamarinana sy ny fitsarana Izy, ary amin'ny fitiavana.



**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambaninireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Ahoana no mahamarina sy mpanao ny rariny an'Andriamanitra kanefa mandray sy mamela ny heloky ny mpanota Izy?`

`Arakany hevitrao, nahoana no marobe tokoa ny olona misalasala ny amin'ny fomba fitarihan'Andriamanitra? Ahoana no hianarantsika hitoky amin'ny fomba fitondrany?`