---
title:  "MIFARANA NY ADY IFANAOVAN'NY TSARA SY NY RATSY"
date:   23/06/2024
---

### Saintsaino - MIFARANA NY ADY IFANAOVAN'NY TSARA SY NY RATSY

Handevona ny ratsy fanahy ny fahazavan'ny fiverenan'i Jesosy fanindroany (2 Tes. 2:8) ka hamela an'i Satana sy ireo tafiny ho tavela eo amin'ny planeta efa lao sy rava (Apok. 20:3). Hoentina any an-danitra ny voavotra, izay "hiara-manjaka Aminy arivo taona" and. 6, amin'ny maha- "mpisoron'Andriamanitra" azy ireo. Mandritra io fotoana io no hiseho ny fitsarana mandritra ny arivo taona (jereo ny lesona 11).

Aorian'ny arivo taona any an-danitra, dia hiaraka amin'Andriamanitra ho ao amin'ilay Jerosalema vaovao ny voavotra ary hiverina eto an-tany mba hitsara an'i Satana sy ireo very, sady hamarana ny ady ifanaovan'ny tsara sy ny ratsy amin'izay. Aorian'ny fidinan'ilay tanàna, dia hatsangana indray ny ratsy fanahy ary i Satana dia "hivoaka hamitaka ny firenena" - Apok. 20:8 indray. Hotaominy ireo very hitoky amin'ny isan'izy ireo maro dia maro mba hanafika ny tananan'Andriamanitra ka hamono an'i Jesosy sy ireo vahoakany. Hihatra amin'izy ireo anefa ny fitsarana farany. Hiharihary eo ny faharatsiany tsy tiany hibebahana ary dia hanjo azy ireo ny fahafatesana faharoa, dia ny fahafatesana mandrakizay.

Tsy maintsy hibaby ny fahamelohany eo anatrehan'llay Raintsika masina sy ny lalàny masina ny ratsy fanahy amin'io fahafatesana faharoa io. Ho fantatr'izy ireo mazava tsara ny ota rehetra vitany ary tsy maintsy hijoro tsy misy mpisolovava izy ireo. Imbetsaka tokoa mantsy no nandavany ny tolotry ny famindrampo sy fahasoavana, ary ny famerenana amin'ny laoniny sy ny fitiavan'Andriamanitra. Rehefa hitan'izy ireo ny voavotra tsy misy tomika ao amin'ilay tanàna, dia eo vao ho tsapany mazava ny zavatra veriny. Na eo aza ireo fanenenana mangidy izay ho tsapany, dia tsy ao anatiny velively ny faniriana ho tonga olo-marina. Amin'izay fotoana izay indrindra no hirotsahan'ny afo avy any an- danitra ka handany azy (Apok. 20:9) sy hanadio ny planeta manontolo. Ny tebiteby, ny hirifirin'ny fo, ny fieritreretana ny ota vita, ny fahatsapan-tena ho meloka ary ny henatra, ireo rehetra ireo miaraka amin'ny fahafantarana fa tsy azo atao intsony ny miverin-dalana, no vao mainka hanampy trotraka ny fijaliana mahamay ateraky ny lelafo. Handray ny valin'asany amin'izay i Satana sy ny legionany, izay nampihorohoro sy namitaka ny taranak'olombelona an-tapitrisa taona maro. Hifarana amin'izay ny ady. Ho foana tsy hisy intsony ny fahotana sy i Satana, handresy ny fahamarinana.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehežanteny, na hevitra miverimberina.**

**Asio tsipika eny ambaninireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Milaza inona aminao mikasika ny toetry ny fahotana ny toe-tsain'ny ratsy fanahy aorian'ny arivo taona?`

`Nahoana no tsy hisy na iza na iza intsony hiahiahy ny amin'ny fahamarinan'Andriamanitra rehefa vita ny fitsarana?`