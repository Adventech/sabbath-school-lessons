---
title:  FITIAVANA ANDRIAMANITRA
date:   26/06/2024
---

### Ampifandraiso amin'i Jesosy

Tsy mianina fotsiny amin'ny fanehoana sy ny fanomezana fitiavana Andriamanitra; Izy mihitsy no fitiavana. Izay rehetra saintsaininy, amboariny, ataony ary foroniny, dia asesiky ny fitiavana. Nilaozan'i Jesôsy ny zava-drehetra mba hanehoana amin'izao tontolo izao ny fitiavana, dia tsy iza fa Andriamanitra: tsy tia tena, malala-tanana, mifantoka amin'ny hafa.

Manerana ny Soratra Masina, dia miantso antsika hoe zanany Andriamanitra. Hatrany Edena ka hatrany amin'ilay Jerosalema vaovao, dia mitaratra ny faniriany ho mpiara-dalana amintsika ny fifandraisany rehetra amin'ny taranak'olombelona. (Vakio ny Eks. 25:8; Isa 7/14 ; Mat. 1:23; Apôk. 21:3). Ny fitiavan'Andriamanitra no kofehy manambatra ny tontolo nohariany. Izany no feon'ny amboaram- peon-kiram-pifaliana, loharanon'ny fahasambarana, firindran'ny fifaliana ary hery izay mampiroborobo ny aina sy mahatonga ny fiainana mandrakizay ho mendrika ny ivelomana.

Mampanantena hoavy feno fanantenana ny Baiboly, izay hanjakan'ny Fitiavana indray, aorian'ireo korontana rehetra nateraky ny ady nifanaovan'ny tsara sy ny ratsy. Hanjaka eo amin'ny voary manontolo indray ny fiadanana. Hotrandrahina sy hokolokoloina ary hampiasaina ho voninahitr'Andriamanitra ny fahaiza-manao sy ny talenta tsirairay avy. Hitombo tsy misy fetra amin'ny fahalalana an'Andriamanitra sy ny fitiavany Azy sy ny hafa ny zavaboary rehetra. Ho fiainana mandrakizay feno firindrana izany, izay haha-velom-pankasitrahana mandrakariva ny voary ny amin'Andriamanitra. Tsy misy na inona na inona eto ambonin'ny tany azo ampitahaina amin'izany!

Tsy mbola tapitra anefa ny ady lehibe ifanandrinan'ny tsara sy ny ratsy, indrisy. Taorian'izay fianarana nandritra izay 13 herinandro izay àry, dia misy safidy tsy maintsy ataonao: Hiandany amin'iza ianao ao anatin'io ady lehibe io? Handray ny tanan'i Jesôsy ve ianao ka handositra ny aloky ny fahotana ary hanatona ny fahazavan'ny fitiavany?


Ny fontsika no tanim-piadiana amin'io ady io. Ny fileferana eo amin'i Jesõsy irery ihany no hanome ny fandresena ho antsika. "Izay maharesy no handova izany zavatra izany; ary ho Andriamaniny Aho, ary izy ho zanako." - Apôk. 21:7. Tia anao Andriamanitra. Faniriany lalina tokoa ny hahatonga anao ho zanany sy ny hiarahany monina aminao mandrakizay.

**Saintsaino indray ny andalan-teny fototra, ary jereo izay miresaka an'i Jesôsy ao amin'izany.**

`Ahoana no hahasamy hafa ny fahafantarana an'i Jesôsy amin'izao efa maha-antomotra ny fiainana mandrakizay izao sy ny fahafantarana Azy raha vao tapitra ny ady ifanaovan'ny tsara sy ny ratsy?`

`Manao ahoana indray àry izao ny fahitanao an'i Jesõsy?`

`Valim-bavaka:`