---
title:  "HAVAOZINA NY ZAVATRA REHETRA"
date:   24/06/2024
---

### Hazavao – HAVAOZINA NY ZAVATRA REHETRA

Mitantara ny fomba namoronan'Andriamanitra ny fonenana vaovaon’ny olombelona aorian'ny fandravana ny tany tamin’ny afo ny Apôk. 21 sy 22. Tsy azontsika an-tsaina firy akory hoe nofafan'ny aton'ny fahamarinan’Andriamanitra ny dian’ny fahotana ary efa vitany ny “asa hafa kely” – Isa. 28:21 (DIEM) nataony. Ho foana sady tsy hisy endrika indray ny tany, kanefa amin'izay fotoana izay Andriamanitra dia hiantso amin’ny feo mahery hoe: “Indro, havaoziko ny zavatra rehetra” – Apôk. 21:5. Sambany teo amin’ny tantara no hanatrehan’ny olombelona maso an'Andriamanitra manova izao tontolo izao ho paradisa. Mpamorona sady Mpahay kanto faratampony Andriamanitra, ka hamolavola tany vaovao sady tsara tarehy ho an'ireo zanany malalany Izy. Endrey, fotoana lafatra manao ahoana izany! Havaozina ny zavatra rehetra!

Ho antsika, dia vao fiandohan'ny tantara vaovao ny famoronana tontolo tonga lafatra sy tena kanto araka ny ilazan’ny Apôk. 21:3 azy: “Indro, ny tabernakelin’Andriamanitra dia eo amin’ny olona! Ary Izy hitoetra eo aminy, ary ireo ho olony, ary Andriamanitra mihitsy no hitoetra eo aminy, dia ho Andriamaniny.” Ny planeta tany, izay nikomy teo aloha, no ho foiben’izao tontolo rehetra izao ka i Jerosalema vaovao no ho renivohiny be voninahitra. Hitoetra ao Andriamanitra. Hanatona ara-bakiteny ny tany ny lanitra: “Ary ny tanàna dia tsy mba mila ny masoandro na ny volana hamirapiratra aminy; fa ny voninahitr’Andriamanitra no nanazava azy ary ny Zanak’ondry no fanazavana azy” – Apôk. 21:23.

Ao anatin’ny arivo taona no hahatakaran'ny voavotra, handinihany ary hitomaniany momba ny anjara manjo ny mambran’ny fianakaviany na ireo namany tsy voavonjy. Hampalahelo azy ireo ny tandravana farany ny ratsy fanahy, na dia ara-drariny aza izany. Aorian’ny arivo taona iainana fiainam-pahamasinana, fiadanana ary tsy fisiam-pahotana, dia tsy maintsy vavolombelon’ireo taona an'arivo maro nanjakan’ny fahotana sy ny fandravana izany ny fon'izy ireo voadio. Tsy zavatra mahagaga ny hisian'ny ranomaso sy fangirifiriana na dia any amin’ilay Jerosalema vaovao aza Izao anefa, ‘Ary hofafany ny ranomaso rehetra amin’ny masony, ary tsy hisy fahafatesana intsony, sady tsy hisy alahelo, na fitarainana. na fanaintainana, fa efa lasa ny zavatra taloha.” – Apôk. 21:4. Mihevitra ny fanasitranana ny fontsika tokoa Andriamanitra; mba hahatonga ny zavatra rehetra ho vao, dia tsy maintsy sitranina ny tany aloha rehetra.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? `

`Inona avy ireo fomba ahazoantsika manandrana ny herin'Andriamanitra mamorona indray eo amin'ny fiainantsika amin'izao fotoana izao?`

