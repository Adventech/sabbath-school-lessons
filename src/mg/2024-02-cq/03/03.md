---
title:  "NODIDIANA HO TIA"
date:   15/04/2024
---

### Hazavao

Anisan'ny fomba itaoman'i Satana ny olona tsy ho tia sy hanompo an'Andriamanitra ny fanehoany an'Andriamanitra ho mpanapaka lozabe sy mpanao didy jadona. Ny manolana ny Soratra Masina no tena tiany amin'izany (ohatra Mat. 4:1-11). Ny Deo. 30:16, ohatra, dia toa teny henjana satria hoy i Mosesy hoe: "tamin'ny nandidiako anao androany ho tia an'i Jehovah Andriamanitrao (...) ary hitandrina ny didiny (...) mba hitahian'i Jehovah Andriamanitrao anao." Nanomboka oviana moa no azo didiana ny fitiavana? Mety hitombina ihany ny handidiana ny olona hankatò ny lalàna raha ao anatin'ny tontolon-kevitry ny maha-olom-pirenena eo anatrehan'ny fitondram-panjakana, saingy ahoana izany fitiavana didiana izany? Nankaiza ny famindrampo sy ny fahasoavan'Andriamanitra? Nanomboka oviana moa no azo avy amin'ny asantsika na ny fankatoavantsika ny fitahiana?

Araka ny efa hitantsika, ny Deoterônômia dia antso farany nataon'i Mosesy ho an'ny vahoakan Andriamanitra mialoha kelin'ny nahafatesany. Mazava fa tsy olona vitsivitsy tsy mahalala na inona na inona momba an'Andriamanitra no iresahany fa vahoaka efa mahafantatra tsara ireo fahamarinana nambara avy any an-danitra (Deo. 29:29). Efa nanatri-maso ny fidiran'Andriamanitra an- tsehatra tamin'ny fomba mahagaga ho famonjena azy izy ireo, efa nahita mivantana ny fikarakarany, ny fahasoavany, ny voninahiny, ary ny fanatrehany. Izany hoe, tamin'io fotoana io, dia tsy nitombina velively ny mbola hisalasalan'izy ireo ny amin'ny fisian'Andriamanitra na ny maha-mendrika hiankohofana Azy. Tsy vao miantomboka ny fifandraisan'izy ireo amin'Andriamanitra fa eo am- panavaozana ny fanoloran-tenany ho Azy izy ireo, tahaka ny mpivady mankalaza ny tsingerin-taona nanambadiany izay mifanome toky, tsy indray mandeha fa matetika. Koa ny fandidian'i Mosesy mba ho tia an'Andriamanitra dia fampaherezana sy anatranatra mafy amin'ny maha-raiamandreny azy mba hitoeran'izy ireo ho mahatoky amin'Andriamanitra satria efa nasehon'Andriamanitra azy ireo ombieny ombieny fa mendrika Izy sady mahatoky amin'izy ireo mandrakariva.

Ahoana indray ny amin'ireo fitahiana sy ozona? Hitantsika any amin'ny andinin-tSoratra Masina hafa fa mihevitra ny voariny tsirairay Andriamanitra ka mandrotsaka ny fitahiany ho an'ny olona rehetra (Mat. 5:45). Misy fitsipika mifehy anefa ny fifandraisana ao anatin'ny faneken'Andriamanitra, ao amin'ny tontolon-kevitry ny fifanandrinana lehibe, ary misy vokany ny asa tsara na ratsy ataon'ireo mpandray anjara amin'izany, izay manana safidy malalaka. Ny fitahian'Andriamanitra manokana ny Isiraely dia noho ny amin'io fanekena io ihany, sy mba hanomezam-boninahitra Azy any amin'ny firenena rehatra eto ambonin'ny tany. Tsy misy ifandraisany amin'ny asa mendrik'izy ireo ny ahazoany fitahiana. Ny ozona, etsy andaniny, dia fitaovana hoentin'ny Ray mitaiza antsika, ary etsy ankilany dia vokatra ara- dalanan'ny fikomiana iniana atao amin'Andriamanitra, izay avelany hitranga.

`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Tamin'ny fomba ahoana no efa nanehoan'Andriamanitra taminao fa Izy dia mendrika ny hanoloranao tena sy hankatoavinao?`