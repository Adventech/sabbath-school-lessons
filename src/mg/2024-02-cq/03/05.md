---
title:  "MIFIDY NY HO VELONA MIRA MIFIDY NY HO FATY"
date:   17/04/2024
---

### Ampifandraiso amin'i Jesôsy

### MIFIDY NY HO VELONA MIRA MIFIDY NY HO FATY

Toerana sarotra sady nampidi-doza ny efitra izay nitondran'Andriamanitra ny Isiraelita. Tsy ho tafavoaka velona tao izy ireo raha tsy noho ny fitantanan'Andriamanitra (Eks. 16:1-21; Deo. 29:5). Nitondra fiainana ny fanatrehany fa tsy fahafatesana. Amin'ny lafiny iray koa anefa, raha tsy nosaronan'Andriamanitra andry rahona nony andro ary andry afo nony alina ny tavany dia ho levon'ny voninahiny sy ny fahamasinany ny Isiraelita nanakaiky Azy. Naniry honina eo amin'ny vahoakany Andriamanitra. Ny fitoerana masina sy ny rafi-pisoronany dia nataony hanampiana ny mpanota hahita fiainana sy fahasitranana ary famelan-keloka eo ambanin'ny fanatrehany (Eks. 25:8). Mbola maniry hatrany honina eo anivon'ny vahoakany Andriamanitra. Tahaka ny tamin'ny andron'ny Isiraelita dia hahafaty ny mpanota ankehitriny tokoa ny fanatrehana masin'Andriamanitra raha tsy voafina. Noho ny fitiavany sy ny fahasoavany dia hitany hatrany ny fomba hampisarahana ny ota amin'ny mpanota, dia ny nanekeny ho faty izany.

I Jesôsy no Jehovah, Ilay nitarika ny vahoaka Isiraely sy niara-nandeha taminy, Ilay nitahy sy niaro azy ireo (1 Kôr. 10:1-4). Manerana ny Soratra Masina ny antson'i Mosesy mba hifidy ny fiainana, miantso anao mba hifidy an'i Jesôsy Kristy, Ilay "lalana sy fahamarinana ary fiainana" - Jao. 14:6. Izy no famonjena anao, fahamarinanao, ary fiainanao! Raha avelantsika hamora ny fontsika i Jesôsy ka hanadio antsika ho afaka amin'ny fahotana, ny fanamarinan-tena, ary ny avonavona rehetra, dia hitoetra ao ny fanatrehany. Ho faty ny fitiavan-tena fa ho velona kosa ny fitiavana. Manomboka amin'ny fanapahan-kevitra amim-pinoana izany, fanoloran-tena tanteraka ho an'Andriamanitra, izay asesiky ny fitiavana Azy. Mitohy eo amin'ny fiainantsika izany raha angatahintsika isan'andro ny fanatrehany manadio amin'ny alalan'ny Fanahiny Masina (Lio. 11:13). Misy tokoa ny fahafatesana eto an-tany saingy ho an'izay rehetra mino dia karazana torimaso ihany izany (Jao. 11:11), fotoana fohy ec anelanelan'ny ankehitriny sy ny mandrakizay.

Raha misy toe-javatra halan'i Satana indrindra dia i Jesôsy velona sy miasa ao am-pontsika. Halany ny olona izay, efa niara-nikomy taminy ihany, kanefa mifidy ny hiverina amin'Andriamanitra (Apôk. 12:7). Manao ny fomba rehetra izy hanimbana ny fiainantsika sy hamotehana ny fahasambarantsika. Mahazo matoky anefa isika fa na avelan'ny Tompo hanakaiky antsika aza indraindray ny famelezani Satana dia havadiny ho fandresena izany famelezana izany (2 Tes. 3:3; Rôm. 8:28; 2 Kôr. 13:8).

**Saintsaino izay voasoratra ao amin'ny Deo. 30:15-20, ary jereo izay miresaka an'i Jesôsy ao.**

`Tao anatin'ny herinandro sy volana vitsivitsy farany, ahoana no nahatsapanao ny fanatrehan'i Jesôsy manome fiainana sy manova fiainana?`

`Manao ahoana indray àry izao ny fahitanao an'i Jesôsy?`

`Antom-bavaka:`