---
title:  "ANAO NY SAFIDY"
date:   13/04/2024
---

### Fampidirana

**Vakio ny Deo. 30:15-20**

`Tsianjery: Mifidy andininy 1`

### FIDIO NY FIAINANA

Raha mikasa ny hiteraka sy ho ray aman-dreny ianao indray andro any na efa manan-janaka koa, dia aoka ho takatrao ny maha- zava-dehibe ny fitsipi-pifehezana. Ny antom-pisian'ny lalana amam- pitsipika dia ny mba hanampiana ny zanaka hahafantatra ny mety sy ny tsy mety, ny azo antoka sy ny mampidi-doza, ary any aoriana dia hahatonga ny fiainany ho tsara sy mahomby ary mahafinaritra. Azon'ny ray aman-dreny atao ny mitaky fankatoavana amin'ny zanany ao anatin'ny fotoana voafetra, fa amin'ny farany dia hanana ny safidiny manokana izy na hankato na tsia. Amin'io fotoana io dia tsy misy azon'ny ray aman-dreny atao afa-tsy ny mampirisika ny zanany hanao ny safidy tsara, izay miankina amin'ny fitokiany aminy (fitokian'ny zanaka amin'ny ray aman-dreny).

Nandritra ireo andro farany niainan'i Mosesy, efa nahazo taona ity mpitarika sy raiamandreny ara-panahin'ny Isiraely ity tamin'izay, dia nanao lahateny maromaro izy, izay voarakitra ao amin'ny bokin'ny Deoterônômia. Tamin'izany no nanambarany ny tantaran'ny Isiraely sy ireo fepetran'ny faneken'Andriamanitra, ka nanazavany an-tsipiriany ny maha-tsara ny fiainana miaraka amin'Andriamanitra. Teo am-pamaranana dia nanao antso farany tamin'ny vahoaka izy ka nolazainy fa safidy roa no manoloana azy ireo: na ny fiainana na ny fahafatesana, na ny tsara na ny ratsy. Nanasa azy ireo hifidy ny fiainana, hifidy an'Andriamanitra, hifidy ny fitiavana izy. Tsy tian'Andriamanitra atao an-tery ny fifandraisana sy ny fahatokiana. Tsy ho azontsika ny fiainana mandrakizay raha tsy mifidy ny fiainana sy ny fitiavana ary izay rehetra takin'izany isika. Amin'izay ihany ny voary rehetra vao mety ho tsara fifandraisana amin'izy samy izy sy amin'ny Mpahary.

Hifantoka amin'ny lohahevitra momba ny safidy malalaka ny lesontsika amin'ity herinandro ity, ao anatin'ny tontolon-kevitry ny fifanandrinana lehibe ifanaovan'ny tsara sy ny ratsy.

> <p>Soraty</p>
> Soraty araka ny dikanteny izay tianao ny Deo. 30:15- 20. Raha kely ny fotoana eo am-pelatananao dia ny and. 19 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.