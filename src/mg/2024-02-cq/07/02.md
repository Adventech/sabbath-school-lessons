---
title:  "LALANA MIFEHY IREO MPANDRAY ANJARA"
date:   12/05/2024
---

### Saintsaino

Samy manana ny fanandramany ny olona tsirairay ny amin'ny halehiben'ny ratra sy ny fahoriana mahazo azy, saingy tsy misy afa-bela amin'izany na iza na iza. Ny ankamaroan'ireo fanandramana maharary indrindra lalovantsika dia avy amin'ny voka-dratsin'ny fahotana.

Maneho lafiny hafa sy mivelatra kokoa momba ny anton'ny fanaintainana sy fahoriana ny bokin'i Jôba. Manoritsoritra ady mahafaoka izao tontolo rehetra izao izy, izay ifanandrinan'ny tsara sy ny ratsy eo amin'ny fiainantsika. Hitantsika ao amin'ny Joba 1 fa nanatrika fivoriana iray tany an-danitra i Satana. Tao amin'ny resaka nifanaovany tamin'Andriamanitra dia nilaza izy fa i Joba, izay mpandraharaha mahatoky sady manan-karena no tia manampy ny hafa, dia tsy mahatoky amin'Andriamanitra raha tsy noho ny fitahiany. Andriamanitra moa dia mahalala ny zavatra rehetra; fantany tsara avokoa ny zava-drehetra, saingy noho ny amin'ireo mpivory izay solontena avy any amin'ireo planeta hafa, sy ho an'ireo izay mbola hamaky izany tantara izany amin'ny hoavy, dia navelan'Andriamanitra hatao ohatra mazava ny fiainan'i Jõba mba hanehoana fa tsy manery na oviana na oviana, na iza na iza, Andriamanitra hanompo Azy (vakio ny tantara ao amin'ny Joba 1,2).

Aseho ao amin'ny lahatsoratra fa ady ampahibemaso ifanaovan'ny antoko roa io ady io, ary miseho ao anatin'ny sehatry ny fitsarana. Noho izany dia misy lalàna tsy maintsy arahin'ireo mpandray anjara, izay matetika tsy fantatra na takatry ny olombelona voafaoka ao anatiny. Ny toko roa voalohan'ny bokin'i Jõba dia maneho fifanarahana eo amin'i Satana sy Andriamanitra, izay toa maneho fa arakaraky ny toe-java-mitranga no hahazoan'ny andaniny na ny ankilany manao zavatra na tsy manao zavatra. Raha mpino ilay olona dia manana zo sy fitakiana sasantsasany atao momba azy Andriamanitra, raha tsy izany dia i Satana no manao

fitakiana. Inona moa ny fanampiana entin'izany ho antsika ao anatin'ny fahoriana? Mety tsy hanamaivana ny fanaintainana izany, saingy manampy antsika kosa hahatakatra ny tena zava-mitranga sy ny hevitr'ireo fijaliana sy fahoriana izay tsy avy amintsika. Ny tena mahazendana amin'ity tantara ity dia izao: tsy nanana tombontsoa hahita ny zava-mitranga rehetra ao ambadiky ny fahoriany i Joba, kanefa "tamin'izany rehetra izany dia tsy nanota Joba, na nanome tsiny an'Andriamanitra." - Joba 1:22. Koa na voafetra ihany aza ny fijerintsika dia azontsika atao ny mifidy ny hatoky an'Andriamanitra momba ireo zavatra tsy takatry ny saintsika.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Midika inona ho anao ny fifanandrinana lehibe eo amin'ny tsara sy ny ratsy?`

`Ampy anao ve ny porofo fantatrao momba ny maha-tsara an'Andriamanitra ka tsy mampaninona anao na dia misy fanontaniana tsy hainao valiana aza eo amin'ny fiainanao?`