---
title:  "'NA DIA HAMONO AHY AZA IZY, MBOLA HANANTENA AZY IHANY AHO'"
date:   15/05/2024
---

### Ampifandraiso amin'i Jesosy - "NA DIA HAMONO AHY AZA IZY, MBOLA HANANTENA AZY IHANY AHO"

Raha mahazo antsika izay nanjo an'i Jôba dia angamba maro amintsika no hanaraka ilay torohevitry ny vadiny manao hoe: "Mahafoiza an'Andriamanitra hianao, dia aoka ho faty" - Jõba 2:9. Marina fa mety hampahery tena isika hoe: mandalo ihany izao rehetra izao; tena misy ny fifanandrinana lehibe; na: mbola hihatsara ny toe-javatra amin'ny farany; saingy tsy manamaivana ny fanaintainana izany rehefa mihatra lalina amintsika izany.

Rehefa namely voalohany i Satana, dia hoy i Jõba: "Jehovah no nanome, ary Jehovah no nanaisotra; isaorana anie ny anaran'i Jehovah" Joba 1:21. Tamin'ny famelezany fanindroany dia hoy i Jôba: "Moa ny soa ihany va no horaisintsika avy amin'Andriamanitra, fa tsy ny ratsy koa?" - Joba 2:10. Izany hoe, raha lazaina amin'ny teny hafa dia hoy izy: "Matoky an'Andriamanitra aho. Fantany izay ataony, ary manan-jo hanao izany Izy."

Hitantsika amin'ny resaka nifanaovany tamin'ireo namany fa miezaka ny hamantatra ny anton'ny fanandramana rehetra lalovany i Jõba. Velom-panontaniana an'Andriamanitra aza izy indraindray, kanefa nitoetra ho mafy orina hatrany ny fitokiany, fantany fa Jesõsy no Mpamonjy azy: "Kanefa raha izaho, dia fantatro fa velona ny Mpanavotra ahy" - Joba 19:25.

Anisan'ny teny mafonja indrindra nataon'i Joba, izay manambara ny finoany, ny ao amin'ny Joba 13:15: "Na dia hamono ahy aza Izy, mbola hanantena Azy ihany aho." Mety ho adaladala amin'ny fijerin'olombelona izany, saingy maneho taratra ny finoan'i Jesôsy io toky lalina nasehony io, ary mandrodana ny tsangan-kevitr'i Satana. Nahatsiaro ho nafoin'ny Rainy i Jesôsy teo amin'ny hazo fijaliana, raha nivesatra ny helok'izao tontolo izao Izy. Tsy hitany ny fanantenan'ny fitsanganana amin'ny maty, fa natoky ny fahatokian'ny Ray Izy, na dia tsy hitany na tsapany aza ny fanatrehany.

Ny tsiambaratelon'ny faharetana ao anatin'ny fijaliana dia ny fifankazarana amin'i Jesôsy mandritra ny fotoam-piadanana. Eny tokoa, mety handalo lohasaha aloky ny fahafatesana isika ka ho voasakana vetivety ny fahatsapantsika ny fanatrehan'Andriamanitra. Mahazo matoky anefa isika fa homba antsika mandrakariva Andriamanitra. Afaka miara-milaza amin'i Jõba isika hoe: "Raha hizahany toetra aho, dia hivoaka tahaka ny volamena." - Joba 23:10.

`Saintsaino izay voasoratra ao amin'ny Joba 1,2, ary jereo izay miresaka an'i Jesôsy ao.`

`Manao ahoana ny fahafantaranao an'i Jesôsy? Vokatr'ireo fahamarinana maro fantatrao momba Azy ve izany sa avy amin'ny fanandramana manokana iainanao miaraka Aminy?`

`Araka ny efa mahazatra anao ve sa hafa ny fahitanao an'i Jesôsy eto?`

`Manao ahoana indray àry izao ny fahitanao an'i Jesôsy?`

`Antom-bavaka:`