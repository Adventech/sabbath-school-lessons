---
title:  "EFA NANDINIKA AN'I (ANARANAO) MPANOMPOKO VA HIANAO?"
date:   13/05/2024
---

### Hazavao - EFA NANDINIKA AN'I (ANARANAO) MPANOMPOKO VA HIANAO?

Fitahiana tokoa izany hoe fantatra sy tiana ary ankasitrahan'ireo izay akaikin'ny tena izany. Eto anefa dia ilay Andriamanitra Mpahary izao tontolo rehetra izao, ny Tsitoha, no mahafantatra anao manokana, ary tsy vitan'izany fa ataony rehareha mihitsy aza ny momba anao! (Jôba 1:8).

Natoky i Joba fa tia azy Andriamanitra, na dia rehefa nahatsiaro ho nafoy aza izy. Any amin'ny faran'ny bokin'i Jôba vao naverin'Andriamanitra tamin'ny laoniny izay rehetra verin'i Jõba ka nohamarininy teo anatrehan'ny namany izy. Inoana fa nanana fifandraisam-panekena tamin'Andriamanitra nandritra ny taona maro i Jõba ka nahafantatra tsara ny fitiavany sy ny fahasoavany, saingy tsy takany ny antony tsy maintsy iaretany izao fijaliana mafy manjo azy izao. Ny fahamarinana hany manan-danja ho an'i Jõba dia ity: mihevitra lalina ny aminy Andriamanitra. Nandresy izy satria ninoany hatrany izany fahamarinana izany.

Rehefa mandalo fahoriana isika ka tsy haintsika hazavaina izay mitranga, dia mety hanao tsoa- kevitra momba an'Andriamanitra isika na mikasika ny fihetseham-pony momba antsika. Mazava loatra fa ny tsara indrindra dia ny mifikitra amin'izay lazain'ny Baiboly momba an'Andriamanitra fa tsy ny manombantombana fotsiny. Ny zavatra tsy fantatr'i Jõba, ary matetika hadinontsika koa dia ity: misy tantara hafa miseho ankoatra ny tantarantsika. Tsara koa ny manamarika fa tsy mahatsiaro ho rahonantsika tsy akory Andriamanitra raha be fanontaniana sy mitaraina isika, tahaka ny nataon'i Jôba.

Eo amin'ny fiainantsika dia mety ho takona amintsika ny ampahany lehibe amin'ny zava- miseho. Rehefa mitranga amintsika izany dia aoka hatoky an'Andriamanitra isika, Izay mahita ny zava-drehetra sy mahalala izay mahasoa. Na tsy takatsika ankehitriny aza ny anton'ny fijaliana sy ny fatiantoka mahazo antsika, dia tsy azontsika atao ny manova izay efa fantatsika fa marina momba an'Andriamanitra. Hamarana hatreo ny fanaintainana Izy, tahaka ny nataony tamin'i Jõba. "Ary hofafany ny ranomaso rehetra amin'ny masony; ary tsy hisy fahafatesana intsony, sady tsy hisy alahelo, na fitarainana, na fanaintainana; fa efa lasa ny zavatra taloha." - Apôk. 21:4.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no hikolokoloantsika finoana matanjaka mandritra ny fotoam-piadanana mba hahazoantsika mifahatra tsara amin'ny fotoan-tsarotra ho avy?`
