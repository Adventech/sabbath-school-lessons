---
title:  "TOY NY ADY NY VAVAKA"
date:   19/05/2024
---

### Saintsaino

Lehilahy tia vavaka i Daniela. Fantany ny herin'ny vavaka sy ny firaisana ety amin'Andriamanitra. Ao amin'ny Dan. 10, dia nivavaka sy nifady hanina nandritra ny telo herinandro izy tamin'ny volana voalohan'ny taona (and. 2-4), izay ankalazan'ny Jiosy ny Paska. Fitsingerenan'ny nanafahan'Andriamanitra ny Isiraelita tamin'ny fanandevozana tany Egipta izany toe-javatra izany- fotoana masina izay tokony hifaliana izany saingy ho an'i Daniela izay babo tany Babilona dia nampahatsiahy azy ny ilan'ny Isiraely fanafahana indray izany fahatsiarovana izany. Izany fahatsapana feno alahelo izany no nitarika azy hiroso ho amin'ny fanelanelanana matotra, sy vokatry ny fo ary feno hafanam-po nandritra ny roatokom-bolana. Takany tamin'izany fa ny vavaka ihany no hisy fiantraikany ara-panahy amin'ny fony sy hitondra vokany azo tsapain-tanana eo amin'izao tontolo izao, na ny hita maso na ny tsy hita.

Rehefa niseho tamin'i Daniela ny mpitondra hafatry ny lanitra anankiray, dia nanao fanambarana manan- danja: "hatramin'ilay andro voalohany nampiasanao ny fonao hahalala sy hampahory ny tenanao teo anatrehan Andriamanitrao dia reko ny teninao, ary noho ny teninao dia avy aho." - Dan. 10:12. Teboka roa no ianarantsika avy amin'io fanambarana io: (1) rehefa mivavaka isika dia re avy hatrany izany ary (2) manetsika ireo mponin'ny lanitra ny teny ataontsika.

Mahaliana fa rehefa nivavaka i Daniela tao amin'ny toko faha-9 dia tsy nitaredretra ny valin'izany; tsy maintsy niandry telo herinandro kosa izy ao amin'ny toko faha-10. Soa ihany fa omen'ny and. 13 ny anton'ny fitaredretran'ny fisehoan'ilay anjely: "ilay andrianan'ny fanjakan'i Persia nanohitra ahy iraika amby roa-polo andro." Na dia tsy omena antsika aza ny tsipiriany momba izany dia azontsika atao ny manatsoaka hevitra fa somebiseby tokoa ireo anjely ao anatin'io fifanandrinana lehibe io. Misy fotoana izay iatrehan'izy ireo ady goavana sy ny fanoheran'ny devoly ny asany. Azo heverina fa mitovy amin'ny vavaka nataon'i Daniela tao amin'ny toko faha-9 ihany no nataony tao amin'ny toko faha-10; samy vavaka ho an'ny olony sy ho fahatanterahan'ny fikasan'Andriamanitra amin'ny alalan'izy ireo izany. Nahery vaika tokoa ny ady nifanaovan'ny hery ambonin'ny an'olombelona tao amin'ny sain'ilay andriana persianina sy ny fanapahan-keviny mifandraika amin'ny vahoakan'Andriamanitra.

Araka izay efa nomarihintsika, dia misy ireo fitsipika fototra mifehy ny fifanandrinana lehibe. Asehon'ity tantara ity fa ny vavaka fanelanelanana dia manome zo an'Andriamanitra hampiasa hery matanjaka kokoa mba hiasa mangina amin'ny fon'ireo olona entina am-bavaka. Maneho amintsika ny lanjan'ny vavaka fanelanelanana mitohy ho an'ny olona sy ny toe-javatra izany, ary mampirisika antsika tsy hilavo lefona rehefa toy ny tsy ahitam-baliny ny fangatahantsika. Mety misy ady goavana kokoa ao ambadik'izay hitantsika maso.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**MampiasÃ  hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Inona ny fomba tsara kokoa hianarantsika momba ny faharetana eo amin'ny vavaka?`

`Manova ny fomba fivavakao ny fahalalana fa ny vavaka ataonao dia mahatonga an'Andriamanitra hanao mihoatra, amin'ny fomba ahoana? Inona no fiantraikan'izany amin'ny fifandraisanao Aminy?`