---
title:  "TAFIKA MANOKANA AVY ANY AN- DANITRA"
date:   20/05/2024
---

### Hazavao - TAFIKA MANOKANA AVY ANY AN- DANITRA

Raha mitsidika katedraly na tranom-bakoka izay ahitana kisarisary kristianina ianao, dia mety hahita anjely aseho amin'ny endriky ny zaza nofosana mihevaheva eny amin'ny rahona. Any amin'ny zava-kanto tandrefana, dia heverina fa ny vanim-potoana Fihavaozana ("Renaissance") no nitondra izany rehefa naka aingam-panahy tamin'ny zava-kanto grika fahiny sy rômanina ireo mpahay kanto izay naneho ny anjely tamin'ny endrik'i Cupidon, ilay andriamanitry ny fitiavana, izay tahaka ny zazakely manana elatra. Azo heverina fa nifidy ny hanao sarin'anjely ho toy ny zazakely ny mpanao hosodoko sasany mba hanasongadinana ny fahadiovana sy ny tsy fananan- tsiny.

Samy hafa tanteraka amin'izany kosa ny sary asehon'ny Baiboly mikasika ireo mpitondra hafatra masina. Fantatsika avy amin'ny Soratra Masina fa voary nohariana sy manana hery ambonin'ny an'olombelona ary monina any an-danitra, izay manana hery miavaka ny anjely. Ny tafiky ny lanitra dia anjely an-tapitrisa (Dan. 7:10) izay vonona ny hanao ny iraka sy ny baiko ampanaovin'Andriamanitra. Nambara tamintsika koa fa misy fotoana isehoan'ireo anjely amin'ny endrika mamirapiratra (Lio. 2:9; Mat. 28:2-4). Manana elatra ny anjely ary afaka manidina haingana (Eks. 25:20; Ezek. 10:5-21) kanefa miseho amin'ny endrik'olombelona izy ireo ao anatin'ny tantara ara-Baiboly maro (Gen. 19:1-16; Heb. 13:2); milaza amintsika izany fa afaka manova ny endriny amin'ny fomba tsy takatry ny saina izy ireo.

Nitana anjara toerana goavana teo amin'ny fifanandrinana lehibe ny anjely, hatrany am- piandohan'izany mihitsy. Manolo-tena ho amin'ny fanatanterahana ny irak'Andriamanitra ho famonjena ahy sy anao ireo voary manana hery lehibe ireo (Sal. 103:20,21).

Ao amin'ny fahendren'Andriamanitra tsy hita lany no nanomezany anjara ireo anjely tsy lavo amin'ny asa fanavotana. Mijoro ho vavolombelon'ireo vokatry ny fikomian'ilay mpitarika azy teo aloha izy ireo. Etsy andanin'izay dia mahita ny famindram-pon'Andriamanitra sy ny fahasoavany miasa izy ireo amin'ny fahitana ny asa mahatalanjona notanterahina tamin'ny alalan'ny sorona nataon'i Jesôsy sy ny asany amin'ny maha-Mpisoronabe Azy.

Mahaliana tokoa ny fahafantarana fa manana ireo voary any an-danitra ireo isika ho mpanampy sy mpiaro antsika na dia tsy hitantsika aza izy ireo. Tsy irery isika eo amin'ny ady ara-panahy ifanaovantsika amin'i Satana sy ny fahotana. Ny lanitra manontolo no miasa mba hanampy sy hanohana ireo zanaka malalan'Andriamanitra.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Miady ho antsika ny anjely ary manohana sy miaro antsika; misy fiantraikany eo amin'ny fomba fijerinao ny ady ara-panahy atrehinao ve ny fahalalana izany? Amin'ny fomba ahoana?`