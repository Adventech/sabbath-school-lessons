---
title:  ILAY ADY MANGOTRAKA
date:   23/05/2024
---

### Takaro

"Raha mbola niezaka hitaona ireo lehibe tao amin'ny fanjakana Medo-persianina i Satana, ka nanao izay hanaratsiana ny vahoakan'Andriamanitra, ny anjely kosa dia niasa ho an'ireto natao sesitany. Niray fo tamin'izany ady izany ny lanitra manontolo. Nilaza ny ambangovangony momba izany ady goavana ifanaovan'ny herin'ny tsara sy ny ratsy izany ny mpaminany Daniela. Nandritra ny roatokom-bolana, dia niady tamin'ny herin'ny maizina i Gabriela ka niezaka hanohitra mafy ny hery niasa tao an-tsain'i Kirosy izy. Ny tenan'i Kristy mihitsy no tonga nanampy an'i Gabriela talohan'ny hiafaran'izany ady izany. 'llay andrianan'ny fanjakan'i Persia dia nanohitra ahy iraika amby roapolo andro, hoy ny nambaran'i Gabriela; fa indro kosa Mikaela, anankiray amin'ireo andriana lehibe, no tonga hanampy ahy; ka dia izaho ihany no sisa nijanona teo amin'ny mpanjakan'i Persia'. Tontosa avokoa izay rehetra azon'ny lanitra natao ho an'ny vahoakan'Andriamanitra. Azo ny fandresena tamin'ny farany; tsy nahita hirika ny herin'ny ratsy nandritra ny fotoana manontolo nanjakan'i Kirosy sy Kambiza zananilahy, izay teo amin'ny seza fiandrianana sahabo ho fito taona sy tapany." - MM, tt. 464, 465.

"Mitohy isan'andro ilay ady ifanandrinan'ny tsara sy ny ratsy. Nahoana ireo izay nomena fahafahana sy tombontsoa maro no tsy mahatsapa ny maha-goavana ity asa ity? Tokony hieritreritra lalina izy ireo manoloana izany. Andriamanitra no Mpanapaka. Ny heriny tsitoha no mihazona sy mifehy ireo fahefana eto an-tany. Amin'ny alalan'ireo anjeliny no anatanterahany ilay asa izay efa voavolavola talohan'ny nanorenana izao tontolo izao. Amin'ny maha-olona antsika dia tsy takatsika araka ny tokony ho izy ny amin'ilay ady ifanandrinan'ireo hery tsy hita maso, dia ny ady eo amin'ny anjely mahatoky sy ny anjelin'ny ratsy. Miasa tsy mitsahatra ireo anjelin'ny maizina ireo, mamolavola drafitra hoenti-miady, ary mifehy ireo mpitondra, mpanjaka sy mpanapaka ary ireo fahefan'ny olombelona tsy mahatoky (...) Miantso ireo mpanompon'i Kristy aho mba hilaza mazava amin'izay rehetra mandre ny feony, ny fahamarinana momba ny asan'ireo anjely. Aza avela hanjaka ny fanombantombanana tsy marim-pototra na ny hevi-dravina fotsiny. Ny Baiboly irery no azontsika itokiana. Mila mivavaka tahaka an'i Daniela isika, mba ho voaron'ireo iraky ny lanitra. Amin'ny maha-fanahy manompo azy ireo, dia nirahina hanao fanompoana ho an'izay handova famonjena ny anjely. Mivavaha ranadahy sy rahavaviko, mivavaha tahaka izay tsy mbola nataonao hatramin'izay. Tsy mbola vonona ho amin'ny fiavian'ny Tompo isika. Mila miasa fatratra isika hahazoana ny mandrakizay." - Vk, tt. 301, 302.


`Rehefa tapitra ny herinandro andinihana ny Dan. 10, inona avy ireo fampiharana manokana maharesy lahatra anao, indrindra mahakasika ny vavaka sy ny ady ara-panahy?`

`Inona ny fampiharana tokony hataonao eo amin'ny fiainam-bavakao noho izany misy ifandraisany amin'ny hafa?`

`Avereno jerena ilay andininy nianaranao tsianjery. Inona no ifandraisan'izany amin'ny fiainanao amin'ity herinandro ity?`