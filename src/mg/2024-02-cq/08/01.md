---
title:  "ILAY ADY ARA-PANAHY, FIZARANA 1: NY VAVAKA SY IREO ANJELY"
date:   18/05/2024
---

### ILAY ADY ARA-PANAHY, FIZARANA 1: NY VAVAKA SY IREO ANJELY

###Fampidirana

**Vakio ny Dan. 10**

`Tsianjery: Mifidy andininy 1`


### REHEFA TSY MAMALY ANAO ANDRIAMANITRA

Tamin'ny taona 2014, nisy mpanjono iray tany amin'ny ranomasina Baltique nahita hafatra tao anaty tavoahangy. Fantatr'ireo mpanao fikarohana ny olona nanoratra izany hafatra izany rehefa nampiasain'izy ireo ilay karatra pÃ´staly; tsy iza izany fa i Richard Platz izay roapolo taona tamin'ny fotoana nanariany ilay tavoahangy tany amin'ny ranomasina. Efa maty ingahy Platz, fa hitan'ireo mpanao fikarohana kosa ny zafikeliny, Angela Erdmann, ka nomen'izy ireo azy ilay tavoahangy sy ny zavatra tao anatiny. Ny hafatra tao anatin'izany, izay saika tsy hay vakina, dia nangataka ny olona izay mahita ilay tavoahangy mba hamerina izany any amin'ny adiresy nonenan'ingahy Platz tany Berlin. Mihoatra ny taonjato iray no lasa vao tafaverina any amin'ilay adiresy soamantsara ilay tavoahangy.

Re any an-danitra ny vavaka ataontsika amin'ny fotoana isainantsika na anononantsika izany. Tsy ilaina akory ny handefa hafatra ao anaty tavoahangy ka anantenantsika fa ho tonga any amin'Andriamanitra izany amin'ny taonjato manaraka. Na izany aza, tsy mamaly antsika eo no ho eo amin'ny feo mafy na amin'ny hafatra someso Izy. Amin'ny alalan'ny fampiharana amim-pivavahana ireo fitsipiky ny Baiboly eo amin'ny fisainantsika sy ny fandraisantsika fanapahan-kevitra indraindray no amalian'Andriamanitra izany. Amin'ny fotoana hafa indray dia mety amin'ny alalan'ny fahatanterahan'ny vavaka iray manokana izany. Indraindray ny tsy fisian'ny valinteny no valim-bavaka. Amin'ny fotoanan'Andriamanitra no ahatongavan'ny valinteniny, ary matetika amin'ny fomba tsy ampoizina izany. Na lava na fohy ny fiandrasana, dia mahazo matoky isika fa mandre antsika Izy ary hamaly antsika.

Mitondra fiovana lalina ny vavaka sy ny fanelanelanana, satria misy fiantraikany mivantana any amin'ny tontolo tsy hita maso izany. Ho hitantsika ao amin'ny toko sy andininy fototra mandritra ity herinandro ity fa matetika ny vavaka ataontsika no miteraka fifanandrinana ara-panahy goavana izay mampitaredretra ny valintenin'Andriamanitra. Antenaina fa hanampy anao hahita bebe kokoa ny ady tsy hita maso miseho ao ambadiky ny vavaka ataonao ny fandinihana ny Dan. 10.


> <p>  Soraty</p>
> Soraty araka ny dikan-teny tianao ny Dan. 10. Raha tsy ampy ny fotoana eo am- pelatananao dia ny and. 12-14 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.