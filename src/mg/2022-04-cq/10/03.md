---
title: 'Manao Ny Tantaram-Piainana Ho Tanteraka'
date: 28/11/2022
---

### Hazavao

Nomarihintsika tao amin'ireo lesona tany aloha fa ny "fanahy" dia ny fofonaina miaraka amin'ny tantaram-piainana izay raketin'Andriamanitra sy tehiriziny any amin'ny bokin'ny lanitra. Nandritra ny vanim-potoan'ny TT anefa dia tsy "tanteraka" ny firaketana ny fiainan'ireo olo-marina nodimandry. Nahoana? Satria tsy mbola tonga i Jesosy. Noho ny Fiainany sy ny Fahafatesany, dia tonga "tanteraka" i Jesosy na koa nanokana azy ireo ho amin'ny famonjena.

Ambaran'ny Heb. 7-10 amintsika fa tsy nahatanteraka ireo mpino tao amin'ny TT ho amin'ny famonjena ny rafi-pivavahana momba ny fanatitra tamin'izany. Tsy nahatanteraka ireo mpivavaka ny amin'ny fieritreretana ny rafitra tao amin'ny TT (Heb. 9:9,10). Namela ny helok'ireo mahery fon'ny finoana araka ny lalàna anefa i Jesôsy ary nataony tanteraka ny "fanahin"izy ireo satria "tsy mba nitondra ran'osilahy sy ran-janak'omby Izy, fa ny ran'ny tenany" ka "nahazo fanavotana" izy ireo tamin'izany (Heb. 9:12).

Tsy atao tanteraka ireo mahery fon'ny TT raha tsy eo ny Kristianin'ny TV: "fa Andriamanitra efa namboatra izay tsara lavitra ho antsika, mba tsy hatao tanteraka ireo, raha tsy efa mby eo kosa isika" - Heb. 11:40. Inona izany "tsara lavitra" izany? Omen'ny bokin'ny Hebreo ny valin'izany. Velona tao anatin'ny vanim-potoan'ny aloka ireo mahery fon'ny TT; ireo olona niantefan'ny bokin'ny Hebreo kosa dia velona tao anatin'ny zava-misy notondroin'ireo aloka sy tandindona ireo!

Vonona ny hahatakatra ny hevitry ny Heb. 12:24 isika izao. Ny ankamaroan'ny andalan-tenin'ny Baiboly dia toy ny maneho ny fahasamihafan'ny ran'i Abela amin'ny ra nalatsak'i Jesôsy. Nampidirina tao amin'ny lahatsoratra ny teny hoe "ra", Tsy mahaisotra ny fahotana ny ran'ny biby, fa ny ran'i Jesosy no manao izany!

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? Ahoana no anaovan'ny ran'i Jesôsy anao ho tanteraka?`