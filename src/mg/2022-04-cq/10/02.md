---
title: 'Any An-Danitra Kanefa Eto An-Tany'
date: 27/11/2022
---

### Saintsaino

Tsy milaza io andalan-teny io (Heb. 12:18-24) fa ho any an-tendrombohitr'i Ziona/Jerosalema Vaovao any an-danitra amin'ny hoavy ireo Hebreo. Efa mby any sahady izy ireo raha mbola velona teto an-tany! Nanao fiankohofana tany Jerosalema any an-danitra ireo Hebreo, any amin'izay ahitana ny anaran'ny fiangonan'ny lahimatoa voasoratra ary any amin'izay efa nanaovana ho tanteraka ny fanahin'ny olona marina. Izao ny fanontaniana mipetraka: ahoana no anaovan'ny Hebreo fiankohofana any an-danitra izay anaovana tanteraka ny fanahin'ny olona marina, kanefa izy ireo aza velona eto an-tany? llay manam-pahaizana momba ny filazantsara George Eldon Ladd dia nanao fanambarana maharesy lahatra ao amin'ny bokiny "The Presence of the Future" fa azon'ny Kristianina atao ny misitraka ireo fitahiana ho an'ny hoavy na dia izao ankehitriny izao aza.

Tsy nanao fiankohofana mivantana tany an-danitra ireo mambran'ny fiangonan'ny lahimatoa. Tany izy ireo satria "voasoratra" na voarakitra any an-danitra ny anarany (jereo ny Lio. 10:20). I Paoly dia nanoratra fa efa miara-mipetraka amin'i Kristy any an-danitra isika na dia eto an-tany aza (Efes. 2:6).

Iza ireo "fanahy" resahin'ny andalan-teny dinihintsika? Efa noresahintsika fa ny "fanahy" dia ny tantaram-piainan'ny mpino izay voarakitra any amin'ny bokin'ny lanitra.

Iza ireo "olona marina"? Tsy hita ao amin'ny lahatsoratra grika io teny hoe "olona" io. Tsy ao izany teny izany satria misy vehivavy koa ao amin'ny lisitr'ireo mahery fon'ny TT ao amin'ny Heb. 11. Ambaran'ny Heb. 11:4 fa "marina" i Abela, ary ny Heb. 11:7 indray dia milaza fa tonga mpandova ny "fahamarinana araka ny finoana" i Nôà. I Jakoba dia nanoratra fa samy nohamarinina tamin'ny finoana i Rahaba sy i Abrahama (Jak. 2:23,25).

Inona no hevitry ny hoe "natao tanteraka"? Mba hamaliantsika izany dia tsy maintsy dinihintsika araka ny fifandraisany amin'i Kristy izany fehezanteny izany. Ny teny hoe "tanteraka" dia manondro ny asa izay tsy maintsy notanterahin'i Jesôsy mba hahatonga Azy ho Mpamonjy antsika amin'ny fahafenoany sy amin'ny fahatanterahany.

**Ivereno ny andalan-teny nosoratanao ary diniho izany. Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

`Inona ny fomba fijery manokana asongadin'ny naoty noraisinao ankapobeny?`

**lanaro tsianjery ny andininy tianao indrindra ao amin'ny Heb. 11 sy ny Heb. 12:18-24. Soraty imbetsaka izany mba hahamora ny fitadidianao azy.**

`Ahoana no iainanao ny fanandraman'ny fitahiana ho an'ny hoavy?` 

`Manao ahoana ny fihetsikao raha mandinika ireo vavolombelon'ny finoana maro izay tsy tanteraka ao amin'ny Heb. 11 izay natao tanteraka?`