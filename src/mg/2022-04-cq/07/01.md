---
title:  "ILAY LEHILAHY MANAN-KARENA SY I LAZAROSY"
date:   05/11/2022
---

### Fampidirana

**Vakio ny Lio. 16:19-31**

> Tsianjery: Mifidy andininy

` `

### FANOHARANA SA TANTARA MARINA?

Tantara tena nisy tokoa ve ny momba ilay lehilahy manan karena sy i Lazarosy? Tsia ny valiny. Araka ny filazantsaran'i Lioka dia fantatsika fa fanoharana izany satria mitovy avokoa ny fampidirana ampiasain'i Jesosy amin'ny fanoharana rehetra ataony ("Nisy (...)", jereo ny Lio. 7:41; 14:16; 15:11; 16:1; 19:12; 20:9).

Mahalana no anaovani Jesosy fanoharana amin'ny toe-javatra tena nitranga tamin'ny androny. Nanao tantara mitovy amin'io voalaza io ny Fariseo, ary nampiasain'i Jesosy izany ka navadiny tamin'ny fomba manaitra ho fampianarana fahamarinana lalina ara panahy. Nanoratra toy izao i Ellen G. White: "Nanatona ny vahoaka teo amin'ny hevitra nahazatra azy Kristy teo amin'ity fanoharana ity. Ny fampianarana milaza fa misy fiainana maha-ari-saina ny olona eo anelanelan'ny fahafatesana sy ny fitsanganana amin'ny maty dia neken'ny maro tamin'ireo izay nihaino ny tenin'i Kristy. Fantatri Kristy ny heviny, ka narafiny ny fanoharana nataony mba hampiditra fahamarinana lehibe amin'ny alalan'ireo hevitra efa nibahan-toerana foana tao an-tsain'ny olona."- HF, t. 223.

Milaza ireo mpamakafaka Baiboly sasany fa tsy mety ho fanoharana io tantara io satria nanonona ny anaran'i Lazarosy manokana i Jesôsy, ary tsy mba nampiasa anaran-tsamirery mihitsy i Jesosy tao amin'ny fanoharana hafa rehetra nataony. Mahakasika lafiny maro ny fanoharan'i Jesosy. Mety hahakasika ny isam-batan'olona izany, na koa vondron'olona. Ny fanoharana momba ilay mpitandrina tsy marina, ohatra, dia sady mahakasika ny mpamory hetra, ny mpianatra, ny Fariseo, ny Isiraely, no mahakasika antsika koa (jereo ny HF, toko 26). Misy lesona lehibe ampitain'ny fanoharana momba ilay lehilahy manán-karena sy i Lazarosy: ny fomba fampiasan'ny olona ny fitahiana omen'Andriamanitra azy amin'ny andro iainany, na ho amin'ny tsara na ho amin'ny ratsy, no mamaritra ny ho anjarany mandrakizay.

><p> Soraty</p>

> Soraty araka ny dikanteny izay tianao ny Lio. 16:19-31. Raha tsy ampy ny fotoana eo am pelatananao dia ny Lio. 16:29-31 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.