---
title: 'Sokajy Roa'
date: 07/11/2022
---

### Hazavao

Maneho sokajin'olona roa ilay fanoharana: ny iray miaina ho an'ny tenany ao anatin'ny harena (ny Fariseo indrindra no voakasik'izany, Lio. 16:14), ary ny iray manaraka an'Andriamanitra ao amin'ny fahantrany. Nianoka tao anatin'ny harena be sy ny fitahian'Andriamanitra ireo mpitarika jiosy. Nisitraka ireo tombontsoan'ny maha-olom-boafidy azy izy ireo kanefa tsy nanatanteraka ny andraikiny. Milaza ny tenany ho akaiky indrindra an'i Abrahama sy manao azy ho rainy izy ireo, araka ny asehon'ilay teny hoe "tratra" (jereo ny Jao. 1:18; 13:23; Deo. 13:6), kanefa tsy mba nalala-tanana tamin'ny hafa tahaka azy (Gen. 18:1-5). Miantso an'i Abrahama hoe "ray" ilay lehilahy manan-karena ao amin'ny fanoharana, ary i Abrahama kosa miantso azy hoe "anaka" (Lio. 16:24,25,27,30; jereo ny Jao. 8:39). Nifantoka tamin'i Abrahama ny fanantenan'ny Fariseo manontolo, fa tsy tamin'Andriamanitra (jereo ny Jao. 8:31-59).

Maneho ireo mahantra sy mijaly izay mino an'i Kristy kosa i Lazarosy. Antony maro no mahatonga io tantara io ho tsy tena nitranga marina. Mampianatra ny Baiboly fa ao am-pasana ny maty fa tsy any amin'ny helo (Jao. 5:28,29). Hatsipy any amin'ny farihy afo ny ratsy fanahy amin'ny andro farany fa tsy havela ho amin'ny fahafatesany fotsiny (Mat. 13:40-43; 25:31-34,41,46; Apok. 21:8; 20:11-15).

Hakarin'ny anjely ho any an-danitra ny marina amin'ny fiavian'i Jesosy fanindroany fa tsy eo an-tratran'i Abrahama tsy akory (Mat. 24:31). Raran'ny Baiboly izay rehetra mety ho fiezahan'ny velona hifandray amin'ny maty (Lev. 20:27; Isa. 8:19,20). Ankoatra izany, samy nanana rantsam-batana (rantsan-tanana, lela, maso) na i Lazarosy teo an-tratran'i Abrahama, na ilay lehilahy manan-karena tao amin'ny helo - mitombina anefa ve izany raha lazaina fa ao am-pasana ny vatan'izy ireo?

Fony fahavelony, i Robert Morey, mpiara-miasa akaiky tamin'i Walter Martin mpanoratra, izay mpino sy mpanohana mahafatra-po ny tsy fahafatesan'ny fanahy, dia nanao ity fiaikena manaitra ity: "Takatry ny rehetra fa tsy tena nitranga velively io fifampiresahana voalaza ao amin'ny fanoharana io (...) Nampiasain'i Jesosy fotsiny izany mba hanazavana fa rehefa maty dia tsy ho afa-mandositra ny fijaliana ny ratsy, tsy misy famindram-po azo omena azy intsony; amin'izao fiainana izao no tsy maintsy inoantsika ny Soratra Masina raha te ho voavonjy isika" - Robert A. Morey, Death and the Afterlife (Minneapolis, MN: Bethany House, 1984), 85.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Na dia faniriantsika aza ny hitovy amin'i Lazarosy, ahoana anefa no itoviantsika kokoa amin'ilay lehilahy manan-karena?`