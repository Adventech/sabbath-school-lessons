---
title: 'Mamindra Fo Amiko'
date: 09/11/2022
---

### Ampifandraiso amin'i Jesosy

Ny hevitra fototra ao amin'ity fanoharana ity dia izao: mila mibebaka isika, mila matoky an'i Jesosy, ary mampiasa ny fananana nankininy tamintsika mba ho fitahiana ho an'ireo noana sy mangetaheta sakafo ara-nofo sy ara-panahy. Inona no ataon'ny isam-batan'olona, ny firenena, ary ny fiangonana amin'ny fitahiana omen'Andriamanitra azy eto amin'ity fiainana ity? Izany no hamaritra ny valin'asan'izy ireo rahatrizay.

Nahazo harena be tamin'Andriamanitra nandritra ny fiainany ilay lehilahy manan-karena kanefa nanaram-po tamin'izany tamim-pitiavan-tena izy. Tsy ratsy fitondra an'i Lazarosy tsy akory izy na nandaka azy tao ambanin'ny latabatra. Navelany hitsimpona izay latsaka tao aza i Lazarosy. Ny fanaovana tsinontsinona an'i Lazarosy no fahotany, dia ilay hoe: "mahalala hanao soa, nefa tsy manao".

Toy izany koa ny lesona ampitaina ao amin'ilay fanoharana momba ny ondry sy ny osy ao amin'ny Mat. 25:31-46. Nanoratra ity fanambarana feno fahendrena ity i Ellen G. White: Tsy ny mitsahatra tsy manao ratsy ihany no takina amintsika, fa tsy maintsy mianatra manao ny tsara koa isika. Nomen'Andriamanitra hery hoenti-manatanteraka asa tsara isika; ary raha tsy ampiasaintsika izany, dia tsy isalasalana fa ho anisan'ny mpanompo malaina sy ratsy fanahy isika."-SIM, b. 1, t. 220.

Vakio koa ny tantaran'ilay Samaritana tsara fanahy ao amin'ny Lio. 10:25.

Izany no antony andidian'ny Mat. 5:48 antsika mba ho tanteraka toy ny fahatanterahan'ny Raintsika any an-danitra, ary koa ho mpamindra fo tahaka ny Raintsika Mpamindra fo. Hoy ny ao amin'ny Jak. 1:27: "Izao no fivavahana madio sady tsy misy loto eo anatrehan'Andriamanitra Ray: ny mamangy ny kamboty sy ny mpitondratena amin'ny fahoriany, sy ny miaro ny tena tsy hisy pentimpentina avy amin'izao tontolo izao."

**Saintsaino izay voasoratra ao amin'ny andalan-teny fototra, ary jereo izay miresaka an'i Jesôsy ao.**

`Amin'ny lafiny manao ahoana no ampirisihan'i Kristy anao hanao ny tsara?`

`Araka ny efa mahazatra anao ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesôsy araka izany?`