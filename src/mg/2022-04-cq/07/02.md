---
title:  "TSY FITOVIANA KELY MANAN-DANJA"
date:   06/11/2022
---

### Saintsaino

Voalaza ao amin'ny fanoharana fa niangavy an'i Abrahama ilay lehilahy manan-karena mba haniraka an'i Lazarosy "hiala amin'ny maty" mba ho any amin'ireo rahalahiny dimy, hampitandrina azy ireo tsy ho tonga amin'io toeram-pijaliana misy azy io koa (Lio. 16:30). Ny valin-tenin'i Abrahama dia maneho fa nino izy (sy i Jesôsy koa, izay mpitantara) fa tsy afaka ny ho any i Lazarosy raha tsy "mitsangana amin'ny maty" (and. 31; jereo koa ny Lio. 24:46; Mar. 9:9,10; 12:25). Ny hialan'i Lazarosy amin'ny maty ho any amin'ny rahalahiny no nirin'ilay mpanan-karena, fa nilaza taminy kosa i Abrahama fa tsy afaka mankany i Lazarosy raha tsy hatsangana amin'ny maty.

Araka ny fanoharana dia nilaza tamin'ilay lehilahy manan-karena i Abrahama fa efa manana an'i Mosesy sy ny mpaminany ireo rahalahiny mba hampitandrina azy tsy ho tonga amin'io fijaliana io. Namaly anefa ilay lehilahy manan-karena fa raha miala amin'ny maty i Lazarosy ka mankany amin'ny rahalahiny, dia hibebaka sy hino ireo. Dia nilaza i Abrahama fa raha tsy mino an'i Mosesy sy ny mpaminany izy ireo (jereo ny Jao. 5:39,40,45-47) dia tsy hibebaka na misy lehilahy iray atao hoe Lazarosy aza mitsangana amin'ny maty!

Tsy ela taorian'ny nanaovany io fanoharana io dia natsangan'i Jesosy tamin'ny maty ny lehilahy iray nantsoina hoe Lazarosy, izay efa maty hefarana. Voafehy mafy tamin'ny lambam-paty tao am-pasana ny vatany. Tsy nisy hirika nahazoana nilaza izany ho hafetsifetsena na tsy tena izy! Dia nibebaka sy nino an'i Jesôsy ho Mesia ve ny Fariseo? Tsia dia tsia! Nivory aza ny Synedriona ka nanao drafitra hahafaty an'i Jesosy (Jao. 11:47-50), ary tsy i Jesosy ihany fa i Lazarosy koa (Jao. 12:9-11)!


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin ireo teny na fehezanteny manan-danja na manana heviny manokana ho anao.**

`Inona ireo hevitra ankapobeny hitanao misongadina manokana avy amin'ireo zavatra nomarihinao ireo?` 

**lanaro tsianjery ny andininy tianao Indrindra. Soraty imbetsaka izany mba hahamora ny fitadidianao azy.**

`Inona avy ireo lesona ara-panahy azo raisina avy amin'ny nananganana an'i Lazarosy tamin'ny maty sy ny fanoharana momba an'i Lazarosy? `

`Inona no ambaran'ity fizarana ity momba ny zavatra inoan'ny olona ho marina?`