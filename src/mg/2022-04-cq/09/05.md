---
title:  "ANATINY SA IVELANY?"
date:   23/11/2022
---

Ampifandraiso amin'i Jesosy



Misy tanjona manokana kendren'ireo dingana telon'ny fitsarana - ny hampiseho eo anatrehan'izao tontolo rehetra izao, na ny mahatoky na ny mpikomy, fa tamim-pahamarinana no nitsaran'Andriamanitra ny tsirairay. Amin'ny fitsarana famotopotorana mialoha ny fiavian'i Jesosy dia hoporofoin' Andriamanitra amin'ny lanitra manontolo fa manana zo ara-dalana hitondra ireo voavotra ho any an-danitra Izy. Eo am-pandraisan'ireo voavonjy anjara amin'ny fitsarana mandritra ny arivo taona any an-danitra, dia hiaiky izy ireo fa mahitsy sy marina Andriamanitra raha manameloka an'i Satana sy ny anjeliny ary ny ratsy fanahy. Ary amin'ny faran'ny arivo taona, rehefa hahatra ny fitsarana ka haringana mandrakizay ireo, dia ho resy lahatra ny voavotra fa fitiavana, tsy miangatra, marina, ary mpamindra fo tokoa Andriamanitra (Isa. 45:23).

Amin'io fotoana io ihany Andriamanitra no afaka mamongotra ny ota sy ny mpanota ary ny fahavalo farany dia ny fahafatesana (1 Kor. 15:27,28). Rehefa tapitra ilay fifanandrinana lehibe dia ho voadio izao tontolo rehetra izao sady hitoetra ao amin'ny firindrana tanteraka. Tsy hisy na iza na iza hanome tsiny an'Andriamanitra ho miangatra na noho ny nisian'ny ratsy.

Antoko roa ihany no hisy aorian'ny arivo taona, ireo izay ao anatin'ny tananan'Andriamanitra, ary ireo izay any ivelany. Voavonjy noho ny fahasoavana, amin'ny alalan'ny finoana ny fahamarinan'i Jesôsy, ireo ao anatiny. Kanefa tsaraina amin'ny asany izy ireo (Apôk. 22:12; Mat. 16:27), satria ny asany no maneho raha tena marina ny finoany. Tsy vonjena amin'ny alalan'ny finoana monja na asa monja ny olombelona; tsy vonjena amin'ny finoana miampy asa koa izy, fa amin'ny alalan'ny finoana velona izay miasa (Jak. 2:14-26). Tsy nino fotsiny ireo "olo-malazan'ny finoana" ao amin'ny Heb. 11 fa nasehony tamin'ny asa ny finoany.

Vakio ny Apôk. 22:14,15; Apôk. 21:7,8, Aoka isika hanatona an'i Jesosy izao ankehitriny izao amin'ny maha-Mpisolovavantsika Azy. Raha mibebaka sy miaiky ny fahotantsika isika ka matoky ny fahamarinany, dia hiaro antsika Izy amin'ny fitsarana. Amin'ny fotoana ahafatesana anefa, na rehefa mikatona ny varavaram-pahasoavana, dia efa voafaritra ny anjaran'ny tsirairay ka tsy misy azo ovana intsony (1 Jao. 2:1,2; Heb. 7:26; 4:15).


**Saintsaino izay voasoratra ao amin'ny andalan-teny fototra, ary jereo izay miresaka an'i Jesôsy ao.**

`Inona no ambaran'ireo dingana telon'ny fitsarana momba ny toetran'Andriamanitra?`

`Araka ny efa mahazatra anao ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesôsy araka izany?`