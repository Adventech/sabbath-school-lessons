---
title: 'Ny Fitsanganana Faharoa'
date: 21/11/2022
---

### Hazavao

Voalaza ao amin'ny Ap√¥k. 20:13 ny momba ny fitsanganan'ireo ratsy fanahy amin'ny maty aorian'ny arivo taona. Ilay fiteny hoe ny ranomasina sy ny fahafatesana ary ny fiainan-tsi-hita "namoaka ny maty tao aminy" dia mitovy amin'ilay fiteny ao amin'ny Isa. 26:19 hoe "ny tany hiteraka ny maty".

"Ao ireo mpanjaka sy mpitari-tafika izay nandresy firenena maro, olona be herim-po izay tsy mbola resy an'ady na oviana na oviana, feno rehareha, be hambom-po ka nihorohoro ny fanjakana rehefa mby akaiky izy. Tsy nampiova azy ireo ny fahafatesana. Rehefa hivoaka avy ao am-pasana izy, dia hotohizany indray teo amin'izay niatoany ny fisainany. Mbola nanentana azy ilay faniriana hanafika izay nifeby azy teo am-pahalavoana." - HM, tt. 690,691. Mazava fa tsy vitan'ny handray fofonaina mahavelona fotsiny ny ratsy fanahy fa voatahiry tsara ao an-tsainy koa ny tsipiriam-piainany rehetra izay noraketin'Andriamanitra ao amin'ny "kapila fitehirizan'ny lanitra" ("disque dur").

Hiseho eo anatrehan'ny fitsaran'Andriamanitra ny ratsy fanahy; voampanga ho namadika ny fitondram-panjakan'ny lanitra izy ireo. Haseho azy ny asany, dia havoaka ny didim-pitsarana tsy azo ovana, izay manameloka azy (HM, t. 695). Ary hihatra ny didim-pitsarana rehefa hatsipy ao amin'ny farihy afo ho amin'ny fahafatesana faharoa ny ratsy fanahy (Apok. 20:11-15).

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? Raha tsy mampiova ny ratsy fanahy ny fahafatesana, dia oviana ny fotoana azony nohararaotina?` 

`Inona ny fiantraikan'ny fahatakaranao izany eo amin'ny fiainanao?`