---
title: "Ilay Tena Hazon'aina"
date: 28/12/2022
---

### Ampifandraiso amin'i Jesosy

Kolontsaina maro no manana lovantsofina mikasika ny hazo mitondra fiainana sy ny loharano maha-tanora mandrakizay, kanefa tsy nisy na dia iray aza nahita ireo; tany amin'ny toerana tsy izy mantsy no nitadiavany izany. Ny Baiboly irery ihany no milaza amintsika ny toerana ahitantsika izany. I Jesôsy no loharano maha-tanora mandrakizay satria efa niantso tamin'izao teny izao Izy. "Raha misy olona mangetaheta, aoka izy hanatona Ahy ka hisotro" - Jao. 7:37. Izao no toky nomeny: "Fa na iza na iza no misotro ny rano izay homeko azy dia tsy hangetaheta mandrakizay; fa ny rano izay homeko azy dia ho loharano miboiboika ao anatiny ho fiainana mandrakizay."- Jao. 4:14.

Mampitaha ny Fahendrena amin'ny hazon'aina ny bokin'ny Ohabolana: "Hazon'aina ho an'izay rehetra mifikitra aminy izy; ary izay rehetra mitana azy no hatao hoe sambatra."- Ohab. 3:18. Manondro an'i Jesosy ho llay Fahendrena ny Ohab. 8 (Ohab. 8:22-31), ary i Paoly dia milaza fa nataon' Andriamanitra fahendrena ho antsika i Jesôsy (1 Kor. 1:30).

Ahoana no hisotroantsika amin'ny loharanon'ny fahatanorana mandrakizay sy hihinanantsika ny voa izay mitondra fiainana raha toa any Jerosalema Vaovao izany loharano sy hazo izany? Tsotra ny valin'izany. Mihinana sy misotro ara-panahy isika ety an-tany ary manao izany ara-bakiteny kosa any an-danitra. Hiara-mipetraka amin'i Kristy ara-bakiteny isika amin'ny hoavy, any amin'ilay Jerosalema Vaovao, ary hihinana amin'ilay tena hazon'aina sy hisotro amin'ny rano avy eo amin'ny seza fiandrianan'Andriamanitra (Apôk. 22:17). Amin'izao aza dia efa ananantsika sahady ny antoka ho amin'ny fiainana mandrakizay! "Izay manana ny Zanaka no manana ny fiainana; izay tsy manana ny Zanak'Andriamanitra no tsy manana ny fiainana."- 1 Jao. 5:12.

**Saintsaino ny toko fototr'ity lesona ity, ary jereo izay miresaka an'i Jesosy ao amin'izany.**

**Lazalazao ireo teboka mampitovy an'i Jesosy amin'ny hazon'aina.**

`Inona ny sary hafa aseho na averina momba an'i Jesosy?`

`Antom-bavaka: Inona no asetrinao ny fahitana an'i Jesosy araka izany?`