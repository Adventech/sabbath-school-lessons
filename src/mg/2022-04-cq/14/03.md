---
title: 'Miankina Tsy Misy Fetra Amina Fepetra'
date: 26/12/2022
---

### Hazavao

Inona no ho azon'ireo izay mitoky amin'i Kristy sy mitoetra ao Aminy amin'ny hoavy? Rehefa ho avy i Jesôsy dia hitsangana ireo maty ao Aminy, ary hiara-mitafy tsy fahafatesana miaraka amin'ireo olona masina izay velona (1 Kôr. 15:52,53). Raha tsy maintsy hitafy izany izy ireo, dia midika izany fa tsy nanana izany izy teo aloha! "Ny endrika mety maty, mety lo, tsy maha-te ho tia, efa voaloton'ny fahotana teo aloha, dia manjary tonga lafatra, kanto ary tsy mety maty. Navela tao am-pasana ny kilema sy ny sampontsampona rehetra. Tafaverina eo amin'ny hazon'aina tao amin'i Edena efa very ela ireo navotana ka 'hitombo' (Mal. 3:20), hanana bika aman'endrika feno teo amin'ny voninahiny tany am-boalohany."-HM, t. 671.

Na any amin'ny mandrakizay aza dia tsy maintsy hihinana amin'ny hazon'aina ireo voavonjy mba hitohizan'ny fahavelomany. Mbola hiankina amina fepetra ihany ny tsy fahafatesan'izy ireo. Isaky ny inona ireo voavonjy no hihinana amin'ny hazon'aina? Manome fanazavan-dalana ho antsika ny Apôk. 22:1,2: "Ary izy naneho ahy onin'ny ranon'aina, manganohano tahaka ny vato krystaly, nivoaka avy teo amin'ny seza fiandrianan'Andriamanitra sy ny Zanak'ondry teo afovoan'ny lalambeny. Ary teny an-daniny roa amin'ny ony nisy hazon'aina mamoa voa roa ambin'ny folo samy hafa sady mamoa isam-bolana; ary ny ravin'ny hazo dia ho fanasitranana ny firenena maro." Ny Isa. 66:23 dia manampy fa hiankohoka amin'i Jehovah ireo voavonjy isaky ny Voaloham-bolana, ary ny Voaloham-bolana no manamarika ny fiandohan'ny volana vaovao. Nampanantena i Jesosy fa "hihinana ny avy amin'ny hazon'aina, izay eo amin'ny Paradisan'Andriamanitra" izay maharesy (Apôk. 2:7). Ho mpitandrina ny didin'Andriamanitra avokoa ireo mponina ao amin'ny tanána ary hanana fahefana amin'ny hazon'aina (Apôk. 22:14), Amin'izay no hofoanana ny fahafatesana, ilay fahavalo farany: "Hofoanany tsy hisy mandrakizay ny fahafatesana; ary Jehovah Tompo hamafa ny ranomaso amin'ny tava rehetra sady hanafa-tondromaso ny olony eny amin'ny tany rehetra, fa Jehovah no efa niteny."- Isa. 25:8; jereo ny Apôk. 21:4; 1 Kor. 15:26.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Nahoana ny tsy fahafatesan'ny olombelona no hiankina amina fepetra hatrany fa tsy toetra nomena hatrany am-boalohany?`