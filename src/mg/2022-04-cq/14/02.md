---
title: 'Ilay Mpamahana Vatoaratra'
date: 25/12/2022
---

### Saintsaino

Namorona olona tonga lafatra Andriamanitra ary nametraka azy ireo ho ao amin'ny tontolo lavorary, niaraka tamin'ny lalàn'ny fahasalamana tsy nisy hokianina sy ny "vatoaratra" feno tanteraka (hery mahavelona) ary ny hazo hananana fiainana maharitra (Gen. 2:9). Tsy nanana toetra tsy mety maty tsy akory ny olombelona. Ny hazon'aina dia nitana ny anjara asan'ny mpamahana vatoaratra: "Nanana hery mihoatra noho izay takatry ny sain'olombelona ny voan'ny hazon'aina tao amin'ny sahan'i Edena. Ny fihinanana amin'izany dia niantoka ny fahavelomana mandrakizay. Fanefitry ny fahafatesana ny voan'ny hazo."- TFC, b. 8, t. 288.

Rehefa nihinana tamin'ilay hazo voarara i Adama sy i Eva dia nanonona ny didim-pitsarana manameloka azy ireo ho faty Andriamanitra (Gen. 3:19), ary tsy nahazo nihinana tamin'ny hazon'aina intsony izy ireo (Gen. 3:22-24). Azo lazaina araka izany fa tsy afaka nankeo amin'ilay "mpamahana vatoaratra" intsony izy ireo.

Tamin'ny voalohany dia nomen'Andriamanitra "vatoaratra" feno tsara ny olombelona. Nandritra ireo 1600 taona voalohany teo amin'ny tantara dia velona nandritra ny 777 hatramin'ny 969 taona teo ho eo ny olona (Gen. 5). "Lava ny andro niainan'ireo olona talohan'ny safodrano noho ny amin'ny hery mahavelon'ny hazon'aina izay niampita tamin'izy ireo avy tamin'i Adama sy i Eva."- SDABC, b. 7. t. 988. Nony farany anefa dia osa ny vatoaratra, ary satria tsy afaka nankeo amin'ilay "mpamahana vatoaratra" intsony ny olona dia nitsahatra ny asany. Ambaran'ny Gen. 5 fa maty avokoa ny olona rehetra nanomboka tamin'i Adama hatramin'i Noa (afa-tsy i Enôka); hitantsika ao amin'ny teny miverimberina ao amin'io toko io izany: "dia maty izy." Marina ny fanambaran'Andriamanitra fa ho faty tokoa izy ireo (Rom. 6:23; 5:12). Mety maty ny olombelona, ary voaporofo ny maha-mpandainga an'i Satana.

Araka ny Gen. 11 dia nihena ho 148 hatramin'ny 600 taona ny fahaveloman'ireo niaina teo anelanelan'ny safodrano sy tamin'ny andron'i Abrahama. Velona nandritra ny 120 taona i Mosesy (Deo. 34:7) ary i Arona rahalahiny kosa maty tamin'ny faha-123 taonany (Nom. 33:39). Tamin'ny andron'i Davida sy ankehitriny dia eo amin'ny 70 na 80 taona eo no faharetan'ny fahaveloman'ny olona (Sal. 90:10), ary latsak izany aza raha tsy teo ny fitsaboana sy ny haifahasalamana môderina. Nambara tamintsika fa "raha tsy nomena herim-batana avo roapolo heny amin'izay ananan'ny olombelona amin'izao andro izao i Adama tamin'ny namoronana azy, dia ho lany tamingana ny olona tahaka izay, noho ny fahazaram-piainany izay mandika ny lalan'ny natiora."- FCE, t. 23.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**lanaro tsianjery ny andininy tianao indrindra ao amin'ny Gen. 3:22-24. Soraty imbetsaka izany mba hahamora ny fitadidianao azy.**

`Inona no ifandraisan'ny zava-panahy sy ny fahasalamana ara-batana?`

`Mitana anjara toerana eo amin'ny fanazavana ato amin'ity fizarana ity ny fitomboan'ny faharetan'ny fahaveloman'ny olombelona tato ho ato. Amin'ny fomba ahoana?`