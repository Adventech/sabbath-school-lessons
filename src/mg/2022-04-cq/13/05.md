---
title: "Ny Fiantraikan'ny Tsy Fahafatesana"
date: 21/12/2022
---

### Ampifandraiso amin'i Jesosy

Misy fiantraikany marobe manimba ny finoana ny tsy fahafatesan'ny fanahy; miantraika amin'ny fifandraisantsika amin'i Kristy izany. Voalohany, ny fampianarana momba ny tsy fahafatesan'ny fanahy dia manome voninahitra ny zavaboary fa tsy ny Mpamorona (Apôk. 14:7) izay hany manana ny tsy fahafatesana (1 Tim. 6:15,16). Andriamanitra irery ihany no manana ny tsy fahafatesana, mahalala ny zavatra rehetra, tsitoha ary manerana ny zavatra rehetra. Ankoatra izany, raha toa ny fanahin'ny olona toetra tsy mety maty, nahoana àry i Jesosy no tsy maintsy velona sy maty mba hanome antsika izay efa ananantsika rahateo (1 Kor. 15:3)? Manoso-potaka an'Andriamanitra ny fampianarana momba ny tsy fahafatesan'ny fanahy ary manondro Azy ho mpandainga (Gen. 2:16,17) sy milaza an'i Satana ho mpilaza ny marina (Gen. 3:4).

Raha ny fanahy ihany no manan-danja, nahoana no zava-dehibe ny fikarakarana ny tena izay hariana any amin'ny fahafatesana ihany amin'ny farany? Ny Baiboly dia mampianatra fa tokony hikarakara ny tenantsika isika satria tempolin'ny Fanahy Masina izany (1 Kor. 6:19, 20; Rom. 12:1), ary miankina lehibe amin'ny toetsika ara-batana ny fahasalamantsika ara-panahy.

Mahatonga ny maro tsy hahatsapa ny maha-antomotra ny fiavian'i Jesôsy fanindroany sy ny tokony hiandrandrana izany ny fampianarana momba ny tsy fahafatesan'ny fanahy. Raha toa ny fanahintsika miakatra any an-danitra ho any amin'i Jesôsy rehefa maty isika, nahoana àry isika no dodona hiaraka Aminy amin'ny fiaviany fanindroany (1 Tes. 4:15-17)?

Farany, ny fampianarana momba ny tsy fahafatesan'ny fanahy dia mampidanadana ny varavarana hidiran'ny fiangonana ho amin'ny endriky ny filalaovana angatra. Raha miakatra any an-danitra ny fanahy rehefa maty ny olona, inona moa no hanakana azy tsy hiverina ety an-tany mba hifanerasera amin'ny velona? Efa nomena fampitandremana isika: "Efa mananontanona ilay fitaka farany lehibe. Efa hanao ny asany mahagaga eo imasontsika ny antikristy. Hifanahaka akaiky indrindra amin'ny tena izy ny hala-tahaka ka tsy ho hay ny hanavaka azy raha tsy amin'ny alalan'ny Soratra Masina ihany. Tsy maintsy sedraina amin'ny fanambarany ny filazana atao sy ny fahagagana rehetra."- HM, t. 619.


**Saintsaino ny toko fototr'ity lesona ity, ary jereo izay miresaka an'i Jesosy ao amin'izany.**

`Inona ny fiantraikan'ny finoana ara-Baiboly momba ny fanahy sy ny tena ary ny maha-olona eo amin'ny famaritanao sy ny hery manosika anao hiasa ary ny fomba fiaina ara-pahasalamana?`

`Inona ny sary hafa aseho na averina momba an'i Jesôsy?` 

`Antom-bavaka: Inona no asetrinao ny fahitana an'i Jesôsy araka izany?`