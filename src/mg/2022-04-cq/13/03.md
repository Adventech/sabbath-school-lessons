---
title: 'Fahavalo Mamono?'
date: 19/12/2022
---

### Hazavao

Tsy nahazo fanambarana manokana avy tamin'Andriamanitra ireo filozofa grika fahaka an'i Socrate sy Platon; nandinika sy nandalina fatratra anefa izy ireo. Hitany fa rehefa mandeha ny fotoana dia simba ny tenan'ny zavatra. Hitany koa fa hita eo amin'ny tena ny filana ratsy sy ambany indrindra. Nanao tsoa-kevitra izy ireo araka izany fa ratsy hatrany am-bohoka ny nofo sy ny fotoana.

Ninoan'ireo manam-pahaizana grika sy romanina fa singa roa afa-misaraka no mandrafitra ny olona: ny tena izay mety lo sy mety maty miaraka amin'ny fahalemeny rehetra, ary ny fanahy madio sy tsy manam-batana izay mitoetra ao anatin'ny tena. Izao no tsoa-kevitra nataon'i Platon: "Isy misy alona sady ho tia ny fahendrena no ho tia ny nofo."- Barclay, Flesh and Spirit: An examination of Galatians 5:19-23, 11. Izao no nosoratan'i Socrate: "Lotoin'ny nofo ny fanahy. Raha irintsika ny hahalala zavatra dia tsy maintsy hafahana amin'ny nofo isika. Ny vatana no gadra mamatotra ny fanahy."- Barclay, 11.

llay manam-pahaizana niaina tamin'ny andron'ny Fanavaozana, Oscar Cullman, dia nanoratra lahatsotra izay nanehoany ny fahasamihafana lehibe eo amin'ny fomba fijerin'i Jesosy sy ireo filozofa grika ny fahafatesana (Oscar Cullman, Immortality of the soul or Ressurection of the dead? (London: Epworth, 1958), 19-27). Rehefa niaraka tamin'ireo mpianany tao an-tsahan'i Getsemane i Jesosy dia tamin-tebiteby fatratra no niatrehany ny fahafatesana, raha nijery izany amin'ny maha-fahavalo azy (1 Kor. 15:26). Nihorohoro Izy ary tonga tahaka ny ra nipotrapotraka ny hatsembohany (Lio. 22:44). Etsy ankilany, i Socrate dia nihevitra ny fahafatesana ho sakaiza ary nandrisika ireo mpianany mba hisotro ny "ciguë" (zava-maniry misy poizina) mba hanafahana ny fanahin'izy ireo amin'ny fatoran'ny nofo ka hiainany ny tena fahafahana marina. Tsy ninoan'i Paoly apôstôly ho fanafahana ny fanahy amin'ny tena ny fahafatesana fa fotoana izay hamotsorana "amin'ny fahandevozana, dia ny fahalòvana, ho amin'ny fahafahana izay momba ny voninahitr'ireo zanak Andriamanitra" - Rom. 8:21. Fantany fa "izao zavatra ary rehetra izao dia miara-misento sy miara-marary toy izay efa hiteraka mandraka ankehitriny (...) miandry ny fananganan-anaka, dia ny fanavotana ny tenantsika" - Rom. 8:22,23.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no hamaritan'ny finoana ny fihetsikao manoloana ny fahafatesana?`