---
title: 'Ny Raha Sy Ny Fotoana'
date: 18/12/2022
---

### Saintsaino

Ambaran'ny Baiboly amintsika fa namorona ny fotoana Andriamanitra. Noforoniny ny andro, ny herinandro, ny volana ary ny taona (Gen. 1:14,31; 2:2,3). Namorona ny raha koa Izy, ary avy tamin'izany no nahariany ny tany, ny zava-maniry, ny vorona, ny hazandrano, ny biby eny amin'ny tany ary ny tenan'ny lehilahy sy ny vehivavy. Rehefa tapitra ny herinandron'ny famoronana dia nilaza Izy fa tsara indrindra izay nohariany rehetra (Gen. 1:31). Nametraka hazo iray tao Edena anefa Andriamanitra ary nilaza tamin'ny lehilahy fa raha mihinana amin'izany hazo izany izy dia ho faty (Gen. 2:9). Rehefa nisy ny fahotana ary nandeha ny fotoana dia simba ny tenan'ny zavatra, ary tsy ny olombelona ihany no voakasik'izany fa ny zavaboary manontolo (Rôm. 8:19-24). Ny fahalovan'ny raha noho ny fandehanan'ny fotoana dia toe-javatra niseho taorian'ny fahotana.

Maneho toe-javatra iray tsy azo lavina ny lalàna faharoan'ny "thermodynamique" sy ny fandinihana tsotsotra: rehefa mandeha ny fotoana dia mihasimba ny raha na ny tenan'ny zavatra. Rehefa mandeha ny fotoana, dia miketrona ny hoditra, mihantitra izany ary marary, ary amin'ny farany dia maty ka rava. Tsy izany no drafitr Andriamanitra tany am-piandohana-vokatra mivantana sy tsy azo ihodivirana nateraky ny fahotana eo amin'ny tenan'ny zavatra rehetra izany. Araka izany, tsy ny fandosirana ny fotoana sy ny raha no vahaolana fa ny fandosirana ny fahotana!

Tsy manamaivana ny nofo tsy akory ny Baiboly. Ampianariny aza fa Jesôsy, ilay Andriamanitra, dia nandray ho an'ny Tenany ny nofon'olombelona (Jao. 1:14; Rom. 8:3). Eny fa na ny tenan'i Jesôsy be voninahitra izay natsangana tamin'ny maty aza dia narafitry ny tanana sy ny tongotra tena izy, ary koa ny nofo aman-dra (Lio. 24:39). Zava-dehibe tokoa ny nahatongavan'i Jesôsy ho nofo ka izay rehetra mampianatra ny mifanohitra amin'izany dia manana ny fanahin'ny antikristy (1 Jao. 4:3).

Ireo filozofa grika toa an'i Platon sy i Socrate dia namorona fa tonga andriamanitra ireo olona manana ny maha izy azy rehefa miala amin'ny nofo sy ny fotoana. Ho an'ny Grika sy ny Romanina, ny fenitra ambony ho an'ny fanahy dia ny fandaozana ny tena ary ny fialana amin'ny fameran'ny fotoana sy ny raha araka izany.

Nibahana tao an-tsain'ireo filozófa grika loatra ny "tsy fahafatesan'ny fanahy" ka noheveriny ho sarotra inoana ny fanantenana kristianina ny amin'ny fananganana ny tena amin'ny maty. Ho an'ireo filozofa, tsy ny fanavotana ny tena no fanantenana lehibe fa ny fanafahana ny fanahy ao amin'ny fonjan'ny tena. Etsy ankilany, ny fanantenana lehibe araka ny Baiboly dia ny fanavotana ny tena sy ny zavaboary rehetra hiala amin'ny ozon'ny fahotana ho amin'ny tsy fahalovana sy ny tsy fahafatesana (Rom. 8:23; 1 Kor. 15:50-55; Fil. 3:20, 21).

Ny Baiboly dia mampianatra fa hisy ny fotoana sy ny raha any amin'ny tany vaovao; tsy ratsy amin'ny maha-izy azy araka izany ireo zavatra roa ireo. Hisy andro sy herinandro ary volana any (Apôk. 22:1, 2; Isa. 66:22, 23). Koa satria tsy hisy fahotana any dia tsy holovin'ny fotoana ny raha.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina. Asio tsipika eny ambanin'ireo teny na fehezanteny manan-danja na manana heviny manokana ho anao.**

`Inona ny fomba fijery manokana asongadin'ny naoty noraisinao ankapobeny? `

**Ianaro tsianjery ny andininy tianao indrindra ao amin'ny Gen. 1. Soraty imbetsaka izany mba hahamora ny fitadidianao azy.**

`Aiza ao amin'ny fiarahamonina no ahitanao fampianarana mikasika ny maha-ratsy ny nofo?` 

`Ahoana ny fihetsehamponao rehefa misaintsaina ny amin'ny nahatongavan'i Kristy ho nofo?`