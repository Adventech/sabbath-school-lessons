---
title: 'Tilay Samoela Sandoka'
date: 11/12/2022
---

### Saintsaino

Moa ve ny fanahin'i Samoela no niseho tamin'ilay vehivavy mpanao fankatovana tany Andora? Tsy izany velively, ary maro ny antony. Raha nandà tsy hamaly an'i Saoly tamin'ireo fomba azo ekena Andriamanitra (1 Sam. 28:6), nahoana moa Izy no hamaly azy amin'ny fomba izay norarany? Izao no baikony: "Aza mivily hanaraka izay manao azy ho tsindrian-javatra, na mitady saina amin'ny mpanao hatsarana, hahaloto anareo aminy: Izaho no Jehovah Andriamanitrareo."- Lev. 19:31; jereo ny Isa. 8:19,20.

Tsy mahalala na inona na inona ny maty (Mpitt. 9:5,6). Raha toa i Samoela ka maty sy nalevina ary tsy mahalala na inona na inona, ahoana no hitondrany hafatra ho an'i Saoly? Lehilahy marina i Samoela (Heb. 11:32), nahoana àry izay heverina ho fanahiny no miakatra avy any amin'ny tany fa tsy midina avy any an-danitra (1 Sam. 28:8,11,13)?

Nantsoin'ilay mpanao fankatovana hoe "Andriamanitra" (Elohim) ilay "fanahy" izay nakatra avy amin'ny tany (1 Sam. 28:13). Azo adika hoe "Andriamanitra", "fanahy", "tahaka ny andriamanitra" ny teny hoe Elohim. Fampitandremana lehibe izany! Moa ve tonga "andriamanitra" Samoela rehefa maty? Ninoan'i Saoly fa andriamanitra ilay Samoela sandoka, noho izany indrindra no niondrehany tamin'ny tany ka niankohofany (1 Sam. 28:14; jereo ny 2 Tant. 7:3; 20:18). Tsy i Samoela mihitsy io niresaka taminy io satria tsy hanaiky ny hiankohofana velively Samoela.

Izao no nambaran'ilay Samoela sandoka: "rahampitso dia ho ety amiko hianao sy ny zanakao" - 1 Sam. 28:19. Raha toa mankany amin'ny toerana iray any ankoatra, araka izay inoan'ny olona, ny fanahin'ny maty, moa ny fanahin'ireo ratsy fanahy ho any amin'izay halehan'ny marina? Ny filalaovana angatra no mampianatra izany fa tsy ny fivavahana kristianina. Ao am-pasana miandry ny "fitsanganana tsara lavitra" i Samoela (Heb. 11:32,35); i Saoly kosa miandry ny fitsanganana faharoa (Apök. 20:5).

Ny lahatsotra miresaka momba io tranga io ao amin'ny 1 Tantara dia manaporofo fa tsy i Samoela ilay niresaka tamin'i Saoly. Ambaran'ny 1 Tant. 10:13,14 amintsika fa tsy nanontany an'i Jehovah i Saoly. Raha tsy nanontany an'i Jehovah i Saoly dia tsy namaly azy izany i Jehovah. Fantatr'i Saoly fa i Samoela ilay "fanahy" (1 Sam. 28:14); nisy fanahy ratsy nitoetra anefa tao aminy tamin'izany fotoana izany ka tsy azo nitokiana ny fomba fijeriny (1 Sam. 16:14).

**Ivereno ny andalan-teny nosoratanao ary diniho izany. Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

`Inona ny fomba fijery manokana asongadin'ny naoty noraisinao ankapobeny?`

**lanaro tsianjery ny andininy tianao indrindra ao amin'ny 1 Sam. 28. Soraty imbetsaka izany mba hahamora ny fitadidianao azy.**

`Ahoana no hampiharana io toko io amin'ny fiarahamonina ankehitriny? Aiza no misy mpisandoka tokony halavirina amin'izao andro izao?`