---
title: 'Manan-Danja Ny Teny'
date: 01/10/2022
---

### Fampidirana

**Vakio ny Gen. 2**

> Tsianjery: Mifidy andininy 1

### NY BAIBOLY SA I PLATON?

Atombotsika amin'ny famoronana ny olombelona araka izay voarakitra ao amin'ny Gen. 2:7 ny fianarantsika ity lesona ity. Hevitra telo mifanesy no hita ao amin'io andalan-teny io. Voalohany, avy amin'ny vovoky ny tany no namoronan'Andriamanitra ny tenan'olombelona (Isa. 64:7). Manaraka izany dia nasiany fofonaina mahavelona teo amin'ny vavoron'ilay vatana tsy nisy aina teo. Ary farany, rehefa tafakambana ny tena sy ny fofonaina dia tonga fanahy velona Adama. Araka izany, araka ny fitantarana ny famoronana, dia tsy nanome fanahy an'i Adama Andriamanitra; tsy nanana fanahy Adama fa izy no fanahy. Tsy singa efa nisy tany aloha izay nampidirin'Andriamanitra tao amin'ny vatan'i Adama ny fanahy fa Adama tao amin'ny maha-izy azy manontolo - ara-batana sy ara-tsaina ary ara-panahy izany. Tsy ampahany amin'ny olona iray ny fanahy fa ilay olona manontolo.

Fampiasa teo amin'ny tontolo grika ny teny hoe "fanahy" ("âme" sy "esprit" amin'ny teny frantsay) ary hita matetika ao amin'ny TV koa izany. Tsy voatery hitovy amin'izay ao amin'ny tontolo grika anefa ny hevitr'izany ao amin'ny TV. Izany hoe, tsy tokony ho araka ny hevitr'ireo teny izay nambaran'ny filozofa grika toa an'i Platon sy i Socrate no handraisantsika izany fa araka ny heviny hebreo ao amin'ny TT. Rehefa mandinika ny fampianarana momba ny toetry ny maty isika, dia zava-dehibe tokoa ny fanampin-kevitra sy ny hevi-teny. Araka izany, hianatra teny hebreo 3 ao amin'ny TT isika ato amin'ity lesona ity, miaraka amin'ny teny grika mifandraika amin'izany ao amin'ny TV. Ireto avy ny teny fampiasan'ny TT: "nephesh" ("fanahy" na âme amin'ny teny frantsay, "aina", "olona"), ruach ("fanahy" na esprit amin'ny teny frantsay) ary ny "neshamah" ("fofonaina"). Ny teny fampiasan'ny TV ilazana izany kosa dia: "psyche" ("fanahy" na âme amin'ny teny frantsay, "aina", "olona"), "pneuma" ("fanahy" na esprit amin'ny teny frantsay) ary "pnoe" ("fofonaina").

><p> Soraty</p>
> Vakio araka ny dikan-teny tianao ny Gen. 2 ary soraty ny Gen. 2:7. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.

` ` 