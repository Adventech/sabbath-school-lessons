---
title: 'Andalan-Teny Momba Ny Fanahy'
date: 03/10/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Manao ahoana ny fahatsapanao ny fivelaran'ireo lafin-toetra telo ireo ao amin'ny fiainana andavanandro?`

Ampianarin'ny Baiboly fa ny olombelona dia singa iray afaka mitombo ara-batana sy ara-tsaina ary ara-panahy. Ireo filozofa grika dia fantatra tamin'ny famoronan'izy ireo ny fizarazaran'ny lafiny maha olona. Mifanohitra amin'izany kosa ny Soratra Masina izay mahafaoka ny lafiny rehetra; ampianariny fa tsy azo sarahina ireo lafiny telo maha-olona izay miara-miasa amim-pirindrana ary mifampiankina. Ny 1 Tes. 5:23 dia toy ny mampianatra fa "fanahy, aina, ary tena" ny olona: "Hanamasina tanteraka anareo anie ilay Andriamanitry ny fiadanana! Enga anie ilay toe-tsaina sy aina ary vatana iraisanareo ka samy hotehirizina tsy hisy kilema amin'ny lafiny rehetra sy tsy hanan-tsiny amin'ny fanatrehan'i Jesosy Kristy Tompontsika." (DIEM)

Moa ve ny 1 Tes. 5:23 mampianatra marina fa singa telo misaraka no mandrafitra ny olombelona, ka ny roa amin'izany dia afa-misaraka amin'ny vatana? Tsia. Amin'ny alalan'ny atidoha no ahafahantsika mitombo ara-tsaina, ary ny saina no manome antsika fahafahana mampitombo ny fifandraisana lalina amin'Andriamanitra.

Tsy tokony hahavery hevitra antsika io andalan-tSoratra Masina io. Tsy lavina tokoa fa manana lafin-toetra telo ny olona: ara-batana, ara-tsaina ary ara-panahy. Tsy misy filazana anefa ao amin'ny Baiboly fa afa-misaraka ireo lafin-toetra ireo. Tsy misy na aiza na aiza ao milaza fa manana fahatsapana ny fanahy ary tsy mety maty ka miala ao amin'ny vatana rehefa maty ny olona. Ny maha-singa feno ny olombelona no asongadina eto, araka izay tondroin'ny teny hoe "tanteraka".

Nino tanteraka ny maha-singa iray ny olombelona Ellen White, kanefa niresaka momba ireo lafin toetra telo mandrafitra ny maha-olona izy: "Ny tsy fahalalana, ny fitiavam-pahafinaretana sy ny fomba fanao feno fahotana, izay maha-lo ny fanahy sy ny tena ary ny fisainana, dia mahatonga an'izao tontolo izao ho boka ara-pitondrantena; aretina mahafaty ara-m√¥raly no mandripaka olona an'arivorivony maro."-AH (Washington, DC: Review and Herald, 1952), t. 329.

` `