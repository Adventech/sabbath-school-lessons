---
title:  "NY FANAHY IZAY MIVERINA AMIN'ANDRIAMANITRA"
date:   14/11/2022
---

### Hazavao

Heverintsika ankapobeny fa ny fanahy izay miverina amin'Andriamanitra amin'ny fahafatesan'ny olona (Mpitt. 12:7) dia ny fofonaina izay mamelona ny tena - marina izany. Mihoatra noho ny fofonaina mahavelona fotsiny anefa ny fanahy izay miverina amin'Andriamanitra. Ny fofonaina miaraka amin'ny tantaram-piainan'ilay olona sy ny toetrany no raketin'Andriamanitra ao amin'izay antsointsika hoe: "kapila fitehirizan'ny lanitra." Rehefa maty ny mpino dia akombon'Andriamanitra ny firaketana ny fiainany sy ny toetrany izay ao amin'ny bokin'ny lanitra ary tehiriziny mandra-pahatonga ny fitsanganana amin'ny maty. I Jóba dia nilaza tamim-pahazoana antoka fa hahita an'Andriamanitra izy rehefa hatsangana amin'ny maty, ary ny masony no hijery fa tsy olon-kafa: "Ary rehefa levona ny hoditro, izao simba izao, sady afaka amin'ny nofoko aho, dia hahita an'Andriamanitra; eny, izaho no hahita Azy, ary ny masoko no hijery, fa tsy olon-kafa. Efa matim-paniriana ny saiko ato anatiko." - Jôba 19:26,27. Tsy nilaza i Jóba fa izy irery ihany no hahita an'Andriamanitra amin'ny fotoan'ny fananganana amin'ny maty; izao no tiany hasongadina: tsy hiova i Jôba fa izy ihany no hatsangana amin'ny maty!

Mitondra porofo ny amin'ny maha-mihoatra noho ny fofonaina fotsiny ny fanahy ny Baiboly. Nampiasa mpisolo tena ny apóstôly Paoly, ary nampiasainy koa ny teny hoe fanahy hanoloana izany ao amin'ny tsodrano nataony ho an'ny fiangonana. Ao amin'ny 1 Tes. 5:28 ohatra, dia nanoratra izao izy: "Ho aminareo anie ny fahasoavan'i Jesosy Kristy Tompontsika." (Jereo ny Rom. 16:24; Fil. 4:23). Izao kosa no nosoratany ao amin'ny Gal. 6:18: "Ho amin'ny fanahinareo anie, ry rahalahy, ny fahasoavan'i Jesosy Kristy Tompontsika. Amena." (Jereo ny 2 Tim. 4:22; Filem. 25). Ampifandimbasany ny fampiasana ny teny hoe fanahy sy ny mpisolo tena "lanareo" ao amin'ireo andalan-teny ireo.

Mifanaraka amin'ny Soratra Masina ny teny nosoratan'i Ellen White mikasika ny hevitra mivelatra kokoa ananan'ny teny hoe "fanahy": "Ho voatahiry ny maha-isika antsika amin'ny fitsanganana amin'ny maty, na dia tsy ireo singa izay nentintsika tao am-pasana intsony aza no mandrafitra ny tenantsika. Zava-miafina ho an'ny olombelona ny asa mahagaga ataon'Andriamanitra. Ny toetoetry ny olona dia hiverina any amin'Andriamanitra mba hotehirizina, ka hanana ny toetoetrany ihany ny tsirairay rehefa hatsangana amin'ny maty."- SDABC, b. 6, t. 1093.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany? `

`Inona avy ireo fanontaniana mipetraka avy amin'ny famakiana io lahatsoratra io? `

`Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no ifandraisan'ny fivelarana ara-panahy amin'ny toetra sy ny maha-izy izay mampiavaka ny olona tsirairay?`