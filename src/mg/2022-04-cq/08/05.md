---
title: "Lesona Avy Amin'ireo Orinasa Goavana Momba Ny Teknolojia"
date: 16/11/2022
---

### Ampifandraiso amin'i Jesosy

Izao no ambaran'ny Heb. 9:27 amintsika: "Ary tahaka ny nanendrena ny olona ny ho faty indray mandeha, ary rehefa afaka izany, dia hisy fitsarana." Inona no tonga ao an-tsainao rehefa mandre ny teny hoe "fitsarana"? Moa ve izany mitondra toky ho anao sa miteraka tahotra kosa? Izao no zavatra azo antoka: raha nitoetra tao amin'i Kristy isika dia afaka ny hiatrika ny fitsarana amin-toky satria Izy no Mpisolovava antsika (1 Jao. 2:1,2; Heb. 7:26; 4:14-16). Tsy mampatahotra ny mpino ny fahafatesana satria fantany fa manana firaketana momba ny fiainany Andriamanitra any amin'ny bokin'ny lanitra.

Ny teknolojia môderina dia manampy antsika hahatakatra ny fomba firaketan'Andriamanitra sy fitehirizany ny tantaram-piainantsika. Ny solosaina dia fitaovana anankiray arafitry ny singa kely marobe izay mifandray sy mifampiankina. "Tsy misy aina" izany raha tsy ampifandraisina amin'ny fitaovana mamahana hery azy. Rehefa apetaka amin'ny mpamahana hery ny solosaina dia manomboka manao ny asany ireo singa marobe mandrafitra azy, ary rehefa mandeha ny fotoana dia mampiditra zavatra ao anatin'ny "atidohan'ny solosaina isika ka tonga solosaintsika izany. Tsy misy ny solosaina hafa mitovy amin'izay antsika! Raha main'ny afo ilay solosaina dia very avokoa ny zavatra notehirizina tao anatiny. Izao anefa ny vaovao mahafaly: ny olona marani-tsaina dia manana tahirin'ireo zavatra nampidiriny tao anaty solosaina; ataony any amin'ny toeran-kafa izany.

Namorona ny tenan'olombelona izay mahatalanjona Andriamanitra, noforoniny ireo singa rehetra mifandray ao anatin'izany ary nasiany fofonaina mahavelona ny tenan'ny olona. Mandritra ny fiainantsika isika dia mampiditra zavatra maro ao amin'ny atidoha amin'ny alalan'ireo vavahadin tsaina dimy; amin'izany no amolavolantsika ny maha-isika antsika izay miavaka tokoa. Tsy misy tahaka antsika. Rehefa maty isika dia rava ny vatana miaraka amin'ireo zavatra rehetra nampidirina ao anatin'ny atidoha. Izao anefa ny vaovao mahafaly: manana firaketana Andriamanitra any amin'ny "kapila fitehirizan'ny lanitra." Rehefa ho avy Jesôsy dia hanome antsika vatana tsy mety rava, hampifandray antsika amin'ny loharanon-kery izay mamahana antsika ary hamerina ny maha-isika antsika ao anatin'ny vatana vaovao; efa voafafa nandritra ny fitsarana mialoha ny fiaviany ny zavatra momba antsika izay tsy ilaina.

Tsy manadino antsika Andriamanitra. Handre ny feony ireo izay ao am-pasana ka hivoaka (Jao. 5:28,29). Maniry ny hiara-mitoetra amintsika i Jesôsy (Jao. 14:1-3; 17:24; Apok. 22:3). "Zava-dehibe eo imason'i Jehovah ny fahafatesan'ny olony masina."- Sal. 116:15.

**Saintsaino ny toko fototr'ity lesona ity, ary jereo izay miresaka an'i Jesosy ao amin'izany.**

`Inona ny anjara asan'i Kristy izay mifandraika amin'ny fahafatesanao sy ny fitsarana anao ary ny fananganana anao amin'ny maty?`

`Inona ny sary hafa aseho na averina momba an'i Jesosy?`

`Antom-bavaka: Inona no asetrinao ny fahitana an'i Jesosy araka izany?`