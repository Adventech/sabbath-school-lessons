---
title: 'Misento Noho Ny Toetra Mety Maty'
date: 17/10/2022
---

### Hazavao

Maniry fatratra ny hotafiana amin'ny tena izay homena amin'ny fitsanganana amin'ny maty i Paoly apôstôly: "Fa isika izay amin'izao lay izao dia misento noho ny mahavesatra antsika, satria tsy tiantsika ny hendahana, fa ny mba hotafiana koa, mba hatelin'ny fiainana ny mety maty"-2 Kor. 5:4. Ahitana teny manan-danja izay ampiasain'i Paoly any amin'ny boky hafa eto, izay manampy antsika hahatakatra ny andalan-teny dinihintsika. Ao amin'ny Rom. 8:23 dia nanoratra i Paoly fa misento izy, maniry fatratra ny fanavotana ny tenany amin'ny fiavian'i Kristy. Ny 1 Kor. 15:50-55 dia ahitana teny telo manan-danja izay hita ao amin'ny 2 Kor. 5: "mety maty", "hitafy", ary "hatelina/levona".

Mazava ny ambaran'i Paoly fa tsy amin'ny fahafatesana no handraisantsika ny trano izay an'ny lanitra, fa amin'ny fiavian'i Kristy fanindroany: "Fa ny fanjakantsika dia any an-danitra, ary avy any koa no iandrasantsika Mpamonjy, dia Jesosy Kristy Tompo, Izay hanova ny tenan'ny fietren-tenantsika [ny trano-lay] ka hitovy endrika amin'ny tenan'ny voninahiny [ny trano], araka ny fiàsan'ny heriny, izay ahaizany hampanaiky ny zavatra rehetra ho Azy."- Fil. 3:20,21.

Indrisy anefa fa amboamboarin'ny Kristianina maro ny andalan-tSoratra Masina ka ampiany teny izay tsy ao akory. Izao no anazavan'izy ireo izany: "eny, matoky isika, ka aleontsika ny ny fanahintsika tsy mety maty tsy hitoetra ao amin'ny tena, fa hitoetra any amin'ny Tompo raha vantany vao maty isika." Rahoviana moa no nanantenan'i Paoly hitoetra any amin'ny Tompo? Ambaran'ny 1 Tes. 4:17 amintsika fa amin'ny fiavian'i Kristy fanindroany izany.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? Manao ahoana ny fomba iainantsika ny fanandraman'i Paoly izay misento sy maniry fatratra ny fanavotana ny tena?`

` `