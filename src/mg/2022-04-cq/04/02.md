---
title: 'Bostrano-Lay Sy Trano'
date: 16/10/2022
---

### Saintsaino

Ampitahain'ny apôstôly Paoly amin'ny trano-lay ny tenantsika mety lo sy mety maty ankehitriny, izay mora levona na simba rehefa maty (jereo ny Jôba 4:19; 10:9). Etsy andanin'izay dia ampitahainy amin'ny trano tsy nataon-tanana any an-danitra izay maharitra sy tsy mety simba ny tena omem-boninahitr'ireo olona masina atsangana amin'ny maty.

| Petera, ilay anisan'ny andry niankinan'ny fiangonan'ny TV, dia nampitaha koa ny tenany malemy amin'ny trano-lay izay hesorina aminy rehefa tonga ny fahafatesana: "Fa raha mbola eto amin'ity trano-lay ity aho, dia ataoko fa mety ny hampifoha anareo amin'ny fampahatsiarovana anareo, satria fantatro fa ho avy tampoka ny hanesorana ny trano-laiko, dia toy ny nasehon'i Jesosy Kristy Tompontsika tamiko koa. Ary dia hataoko izay zakako mba hisy hahatsiarovanareo izany zavatra izany mandrakariva, rehefa maty aho."- 2 Pet. 1:13-15; jereo ny Jao. 21:18,19. Ny teny hoe "maty" dia adika koa hoe "lasa", izay midika ho fialana amin'ny fiainana, izany hoe ny fahafatesana (jereo ny Lio. 9:31).

Raha mbola tao amin'ny trano-lainy - ny tena izay mety simba sy mety maty - i Paoly apôstôly dia nisento naniry fatratra ilay trano izay omanin'Andriamanitra ho azy any an-danitra, dia ilay tena izay tsy nataon-tanana (jereo ny Mar. 14:58; Heb. 9:11; Dan. 2:34,44).

Rehefa izay dia niresaka ny amin'ilay toe-javatra fahatelo i Paoly apôstôly, ankoatra ny fiainana ao anatin'ny trano-lay ankehitriny sy ny fandraisana ilay trano avy any an-danitra izany. Eo ihany koa ny mety "hitanjahana": "Ary misento ao anatin'ity isika ka maniry indrindra hitafy ny tranontsika izay avy any an-danitra koa; fa ho hita mitafy isika, fa tsy mba mitanjaka." - 2 Kor. 5:2,3. Araka izany dia nandanja ireo toe-javatra telo ireo i Paoly ka nieritreritra fa tsara indrindra ny iray amin'ireo.

Ny fanirian'i Paoly indrindra dia ny tsy hitoetra ao amin'ny tena (ilay trano-lay ankehitriny) fa hitoetra ao amin'ny Tompo (ilay trano amin'ny hoavy), kanefa nambarany mazava fa tsy tiany ny ho hita mitanjaka (ny ho faty). Naniry ny hiakatra any an-danitra amin'ny fahavelomany izy. Rehefa mandinika tsara ny teny ampiasaina sy ny tontolon-kevitra isika dia hahatakatra ny andininy mampiady hevitra izay ampiasain'ny ankamaroan'ny Kristianina tsy araka ny tokony ho izy hoentiny mampianatra mikasika ny tsy fahafatesan'ny fanahy: "eny, matoky isika, ka aleontsika ny tsy hitoetra ao amin'ny tena, fa ny hitoetra any amin'ny Tompo- and. 8.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

`Inona ny fomba fijery manokana asongadin'ny naoty noraisinao ankapobeny? `

`Ianaro tslanjery ny andininy tianao indrindra ao amin'ny 2 Kor. 5:1-10. Soraty imbetsaka izany mba hahamora ny fitadidianao azy`

`Nanahiran-tsaina anao ve io toko sy andininy io tamin'ny lasa? Tamin'ny fomba ahoana?`

`Ankoatra ny sary an'ohatra ampiasain'i Paoly, inona ny teboka tiany hasongadina ao amini'o lahatsoratra io iray manontolo?`