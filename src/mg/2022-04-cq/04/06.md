---
title: 'Mifantoka Amin''''i Kristy'
date: 20/10/2022
---

### Takaro

"Anio, eny, anio indrindra, no androm-pahasoavana ho antsika, izay tokony hiomanantsika ho amin'ny lanitra. Nanolotra ny ainy i Kristy mba hananantsika izany androm-pahasoavana izany. Arakaraka ny haharetan'ny fotoana anefa no hanaovan'i Satana ezaka mafy hifehezana antsika. Miasa amin-kery izy mba hitarihana ny olona ho revo amin'ny fitadiavam-bola. Mamorona karazam pialamboly maro samihafa izy, mba hahatonga ny sain'izy ireo hanjakan'ny fitiavam-pahafinaretana araka izao tontolo izao. Ataony izay hanadinoan'izy ireo ny firavahana ao anaty-ny fanahy malemy sy miadana izay soa indrindra eo imason'Andriamanitra. (...)

Mampiasa ny hery miasa mangina ananany i Satana mba tsy handrenesan'ny fanahy ny feon'Andriamanitra miteny aminy; ary izao tontolo izao dia miasa tahaka ny eo ambany fifehezany. Nifidy azy [an'i Satana] ho mpitarika azy ireo ny olona ary mijoro eo ambany fanevany. Tsy hanatona an'i Kristy mba hananany fiainana izy ireo. (...)

Amin'izao vanim-potoana izao no tokony handefasana ny hafa-pampitandremana sy hafa pamindrampo mba hamoha an'izao tontolo izao amin'ny torimasom-pahafatesany. Misy asa tokony hataontsika ankehitriny, izay hitoetra mandritra ny mandrakizay. Tokony hasehontsika amin'ny olona ny maha-antomotra ny farany, amin'ny maha-mpiambina nampitondraina hafatra manokana antsika. 'Koa dia ataontsika ho voninahitsika ny mba hankasitrahany antsika, na mitoetra, na tsy mitoetra. Fa isika rehetra dia samy tsy maintsy ho hita toetra miharihary eo amin'ny fitsaran'i Kristy, mba handraisan'ny olona rehetra izay zavatra nataon'ny tenany, dia araka izay nataony, na tsara na ratsy.' (...)"- Ellen G. White, "Laborers Together with God," Advent Review and Sabbath Herald, 10 Marsa 1904.

`Rehefa tapitra ny herinandro andinihana ity toko ity, inona ny fampiharana maharesy lahatra anao eo amin'ny fiainanao manokana?`

`Inona ny fampiharana azonao atao eo amin'ny fiarahamonina?`

`Avereno jerena ilay andininy nianaranao tsianjery. Ahoana ny fomba hampiharanao izany eo amin'ny fiainanao mandritra ity herinandro ity?`