---
title: 'Ilay Mpamoha Ny Matory'
date: 03/11/2022
---

### Takaro

"Ny teny hoe: Tsy mbola tonga ny fotoako,' dia manambara fa ny fihetsik'i Kristy teto an-tany, dia fanatanterahana ny drafitra izay efa nisy hatrizay hatrizay. Talohan'ny nahatongavany teto an-tany dia efa nivelatra teo anatrehany ny drafitra teo amin'ny fahatanterahan'ny antsipiriany rehetra. Nefa raha nandeha teo anivon'ny olona Izy, dia notarihin'ny sitrapon'ny Ray isaky ny indray mandingana. Tsy nisalasala ny niesa Izy rehefa tonga ny fotoana voatondro. Nilefitra toy izany ihany Izy niandry mandra pahatonga ny fotoana."- IFM, t. 140.

"Raha misy mandeha amin'ny antoandro, hoy Izy nanohy, dia tsy mba tafintohina izy, fa mahita ny fahazavan'izao tontolo izao. Izay manao ny sitrapon'Andriamanitra, izay mandeha amin'ny lalana nosoritan'Andriamanitra, dia tsy mety ho tafintohina sy ho lavo. Ny fahazavan'ny Fanahin'Andriamanitra mitarika, dia manome azy fahalalana mazava ny amin'ny andraikiny, ka mitarika azy tsara hatramin'ny fiafaran'ny asany. 'Fa raha misy kosa mandeha amin'ny alina, dia ho tafintohina izy, satria tsy misy mazava ao aminy. 'Izay mandeha amin'ny lalana nofidin'ny tenany amin'izay tsy niantsoan'Andriamanitra azy, dia ho tafintohina. Mivadika ho alina mantsy ny andro ho azy, ary na aiza na aiza alehany, dia tsy azo antoka ny aminy. (...)

Tsy nitomany an'i Lazarosy Kristy, satria efa hiantso azy hivoaka ny fasana Izy. Nitomany Izy satria maro amin'ireo izay mitomany an'i Lazarosy ankehitriny no hamolavola drafitra tsy ho ela hamonoana an'llay fananganana ny maty sy fiainana. Nefa manao ahoana no tsy fahaizan'ny Jiosy tsy mino mandray ny dikan'ny ranomasony! Nisy izay tsy afaka nahita mihoatra noho ny toe-javatra ivelambelany amin'izay nitranga teo anatrehany ho anton'ny alahelony, ka nanao hoe: 'Akory ity haben'ny fitiavany azy!' Ny hafa kosa niezaka ny handatsaka ny voan'ny tsy finoana tao am-pon'izay nanatrika teo, niteny sady nanesoeso hoe: 'Moa tsy hain'llehity, Izay nampahiratra ny mason'ilay jamba va, ny manao izay tsy ho nahafaty an-dralehilahy ity?' Raha nanana hery hamonjy an'i Lazarosy Kristy, nahoana ary no navelany ho faty izy? (...)

"Rehefa nanangana ny zanakavavin'i Jairo Kristy, dia hoy Izy: Tsy maty razazavavy, fa matory' Mar. 5:39. Satria vao haingana izy no narary, ary natsangana taorian'ny nahafatesany avy hatrany, dia nilaza ny Fariseo fa tsy maty akory ilay zaza; fa Kristy mihitsy no nilaza fa matory fotsiny izy. Niezahany naseho fa tsy afaka manasitrana ny aretina Kristy, fa nisy fihetsiketsehana fetsifetsy teo amin'ny fahagagana nataony. Tamin'ity kosa anefa, tsy nisy afaka nanda fa maty i Lazarosy."- IFM, tt. 562, 563, 568, 569, 570.

`Rehefa tapitra ny herinandro andinihana ity toko ity, inona ny fampiharana maharesy lahatra anao eo amin'ny fiainanao manokana?`

`Inona ny fampiharana azonao atao eo amin'ny fiarahamonina, miaraka amin'ny besinimaro?` 

`Avereno jerena ilay andininy nianaranao tsianjery. Ahoana ny fomba hampiharanao izany eo amin'ny fiainanao mandritra ity herinandro ity?`