---
title:  "VOAARON'NY SANDRIN'ANDRIAMANITRA"
date:   02/11/2022
---

### Ampifandraiso amin'i Jesosy

Rehefa nanontany ireo mpianatra raha toa fahendrena ny hiverenana any Jodia, dia izao no nolazain'i Jesosy: "Tsy roa ambin'ny folo va ny ora amin'ny indray andro?"- and. 9. Inona no tiany hambara amin'izany fomba fiteny hafahafa izany? Izao no valin'izany: nampitahain'i Jesosy tamin'ny adiny roa ambin'ny folo amin'ny indray andro ny halavan'ny asany teto an-tany. Izao no nolazainy tany alohaloha: "Isika tsy maintsy manao ny asan'izay naniraka Ahy, raha mbola antoandro"- Jao. 9:4. Ny sary an'ohatra hoe "andro" dia nanamarika ny fotoana teo amin'ny fiainany izay nahafahany nanao ny asan'ny fanjakan'ny lanitra sy ny asa maha-Kristy Azy; ny "alina" kosa dia naneho ny fotoana hahataperan'ny asany ka hifehezan'ny "herin'ny maizina" ireo mpitarika jiosy izay hisambotra sy hanombo Azy (Lio. 22:53).

Nandeha tamin'ny lalana nosoritin'ny Rainy i Jesôsy nandritra ny fiainany ka voaron'ny Sandriny tamin'ny fotoana nahafatesany. Nandritra ny fotoana nanaovany ny asany dia imbetsaka ireo fahavalony no nanao izay hisamborana sy hamonoana Azy. Tsy nahatanteraka izany anefa izy ireo satria niaro Azy ny Rainy; tsy mbola tonga ny fotoany (Jao. 7:30; 8:20). Teny an-dalana ho any Getsemane anefa dia nilaza i Jesôsy fa tonga ny fotoana (Jao. 17:1). Na dia teo anatrehan'ny fahafatesana aza dia nanolotra ny Tenany ho eo amin'ny fiarovan'ny Rainy Jesôsy (Lio. 23:46). Tahaka izany koa, ireo izay mitoetra ao amin'i Jesosy dia voaro eo an-tsandriny mandritra ny fiainany sy ao amin'ny fahafatesany. Na ny fiainana na ny fahafatesana dia tsy hahasaraka azy ireo amin'ny fitiavan'Andriamanitra (Rom. 8:38,39).

Rehefa niteny tamin'i Maria i Jesôsy dia tsy nilaza Izy hoe: "manana fahefana hanangana an'i Lazarosy amin'ny maty aho", fa hoy Izy: "Izaho no fananganana ny maty sy fiainana" - Jao. 11:25. "Ao amin'i Kristy no misy fiainana, araka izay niandohany, tsy nindramina, tsy noraisiny avy tamin'ny hafa."- IFM, tt. 566, 567, ed 1983. Ireo mpino dia maty eto amin'izao fiainana izao kanefa ny fiainany dia "miara-miafina amin'i Kristy ao amin'Andriamanitra"- Kôl. 3:3, ary i Kristy hanangana azy amin'ny andro farany (Jao. 6:40). Izay manana ny Zanaka no manana ny fiainana (1 Jao. 5:12).

Raha mbola mitoetra ao amin'i Jesôsy isika dia tsy misy tokony hatahorantsika eo amin'ny fiainana na ao amin'ny fahafatesana. Tokony hanao tahaka izay nataon'i Kristy koa isika: "Nanafoana tanteraka indrindra ny amin'ny tenany i Kristy ka tsy nanao drafitra ho Azy Izy. Nanaiky ny drafitra nataon'Andriamanitra ho Azy Izy, ary isan'andro isan'andro dia novelarin'ny Ray teo anatrehany ny drafitra nataony ho Azy. Toy izany koa no tokony hiankinantsika amin'Andriamanitra, mba hahatonga ny fiainantsika ho fanehoana fotsiny ny sitrapony."- IFM, t. 208.


**Saintsaino ny toko sy andininy fototr'ity lesona ity, ary jereo izay miresaka an'i Jesosy ao amin'izany.**

`Ahoana no maha-Tomponao an'i Jesosy, na ao amin'ny fiainana na ao amin'ny fahafatesana?`

`Inona ny sary hafa aseho na averina momba an'i Jesôsy?`

`Antom-bavaka: Inona no asetrinao ny fahitana an'i Jesôsy araka izany?`