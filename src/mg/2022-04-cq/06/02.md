---
title: 'Finoana Sy Tsy Finoana'
date: 30/10/2022
---

### Saintsaino

Ny "finoana sy ny tsy finoana" no lohahevi-dehiben'ny tantaran'i Lazarosy. Naneho finoana tsy ampy fahalalana tsara ny amin'ny maha-Mesia an'i Jesôsy i Marta sy Maria; ny vahoaka sy ireo mpitondra fivavahana kosa naneho tsy finoana sahisahy.

Rehefa niteny tamin'ny mpianany Jesôsy hoe: "Maty Lazarosy: ary faly Aho noho ny aminareo, satria tsy teo Aho," dia nohazavainy ny antony nahafaly Azy: "mba hinoanareo" (Jao. 11:15). Rehefa niteny tamin'i Marta i Jesosy fa hitsangana ny anadahiny (and. 23) dia namaly ravehivavy fa fantany fa hitsangana izy amin'ny andro farany (and. 24); Izao no navalin'i Jesosy izany: "Izaho no fananganana ny maty sy fiainana; izay mino Ahy, na dia maly aza, dia ho velona indray, Ary izay rehetra velona ka mino Ahy dia tsy ho faty mandrakizay. Mino izany va hianao?"- and. 25, 26. Tahaka an'i Petera (Mat. 16:16), dia namaly i Marta fa mino izy fa i Jesôsy no Kristy Zanak Andriamanitra (Jao. 11:27); tsy takany tamin'ny fahafenoany anefa izany fanambarana nataony izany; hitantsika izany amin'ny fihetsiny teo anatrehan'ny baikon'i Jesôsy ny hanesorana ny vato (and. 39).

Namerina ny tenin'i Marta i Maria: "raha teto Hianao, dia tsy maty ny anadahiko" - and. 32. Raha nankeo amin'i Jesôsy i Maria dia nitomany ny vahoaka, ary vonto ny fanahin'i Jesosy ka toran-kovitra Izy noho ny amin'ny tsy finoan'izy ireo (and. 33). Rehefa izay dia nanatona ny fasana Izy ary nitomany. Tsy nitomany noho ny amin'i Lazarosy Izy fa noho ny amin'izay hataon'ireo olona ireo amin'ny hoavy (jereo ny fizarana Alakamisy).

Rehefa nibaiko ny hanesorana ny vato i Jesôsy dia nosakanan'i Marta izany; izao no navalin'i Jesosy azy: "Tsy voalazako va fa raha hino hianao, dia ho hitanao ny voninahitr'Andriamanitra?"- and. 40. Rehefa izay dia nangataka tamin'ny Ray i Jesôsy mba hahitan'ireo vahoaka ireo fa miara-miasa Izy sy ny Ray, mba "hinoany fa Hianao no naniraka Ahy."- and. 42.

Rehefa nanangana an'i Lazarosy tamin'ny maty i Jesôsy, dia Jiosy maro izay nanatri-maso ny fahagagana no "nino Azy" (and. 45). Na dia teo aza ny porofo tsy azo lavina ny maha-Andriamanitra tonga nofo an'i Jesôsy dia tsy nino ny vahoaka sasany ka nandeha nilaza tamin'ny Fariseo izay nataon'i Jesôsy (and. 46). Nampiantso fivorian'ny Synedriona ny Fariseo, araka izany, mba hanao tetika hamonoana an'i Jesôsy. Taorian'izay no nanaovan'izy ireo tetika hamonoana an'i Lazarosy koa, "satria izy no nialan'ny maro tamin'ny Jiosy ka ninoany an'i Jesosy." (Jao. 12:11).

**Ivereno ny andalan-teny nosoratanao ary diniho izany. Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**lanaro tsianjery ny andininy tianao indrindra ao amin'ny Jao. 11. Soraty imbetsaka izany mba hahamora ny fitadidianao azy.**

`Inona ny fomba fijery manokana asongadin'ny naoty noraisinao ankapobeny?`

`Iza no mpandray anjara mifandraika aminao kokoa, izay mino sa izay tsy mino? Nahoana?`

`Tsy ny famantarana no fitaovana mahomby indrindra mba hinoana zavatra iray, nahoana?`