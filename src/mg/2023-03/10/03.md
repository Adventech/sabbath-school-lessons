---
title:  "NY FIANGONANA, VADIN'I KRISTY-FIZARANA 1"
date:   28/08/2023
---

`Ampitahao amin'llay tantara ao amin'ny Ezek. 16:1-14 ny Efes. 5:25- 27,29. Inona ao anatin'io tantara io no hita taratra koa ao amin'ny resak'i Paoly?`

Raha noharin'i Paoly amin'ny fanambadiana ny fifandraisan'ny fiangonana amin'i Kristy ao amin'ny Efes. 5:25-27,29, dia ireo fomba amam-panao sy fitsipika tamin'ny fampakaram-bady fahiny no nakany ny heviny. Raha ny fiangonana no ampakarina, dia i Kristy kosa no mpampakatra Izay:

(1) tia ny fiangonana amin'ny maha-vadiny azy (Efes. 5:25). Tsy azontsika hadinoina velively fa raisin'i Jesosy am-po tokoa ny asany. Tia antsika Izy!

(2) manolotra ny tenany. Teo amin'ny fomba fampakaram-bady fahiny dia nisy "vidiny" naloa ho takalon'ny ampakarina, dia volabe sy harena sarobidy. Lafo tokoa izany, hany ka niankinan'ny toe- karenan'ireo tanana fahiny io fombafomba io. Nandoa ny vidiny faratampony i Kristy ho an'ny fiangonana ampakariny, araka ny voasoratra hoe: "ka nanolorany ny tenany hamonjy azy" - Efes. 5:25. Tamin'ny nahatongavany ho nofo sy teo amin'ny hazo fijaliana no nandoavany izany "vidiny" izany.

(3) manadio azy amin'ny rano. Ampahany manan-danja teo amin'ny lanonana fampakaram-nady fahiny ny fanomanana ny ampakarina. Tahaka ny fahita ankehitriny koa dia ireo mpanompon'ny ampakarina sy ireo vehivavy ao amin'ny fianakaviany no mikarakara sy manomana azy ho amin'ilay lanonana. I Paoly anefa eto dia milaza fa Ilay Mpampakatra mihitsy no manomana ny ampakarina ho amin'ilay fanambadiana! Izy no manamasina sy manasa azy amin'ny "rano fanasana" 1 Efes. 5:26; inoana fa ny batisa no resahina amin'izany.

(4) manao teny fikasana.

"Fanasana amin'ny teny" ilay fanadiovana (Efes. 5:26). Manambara ny teny fikasana ataon'ny Mpampakatra amin'ny ampakarina izany; mety ho mandritra ny fifamofoana (ampitahao amin'ny Efes. 1:3-14, Efes. 2:1-10, izay misy ny teny fikasana omen'Andriamanitra ny mpino eo amin'ny fotoana fiovam-po). Ny fifamofoana tamin'ny andro fahiny dia fifanarahana matotra, raiketina an-tsoratra, momba ny vidiny haloan'ilay mpampakatra ho takalon'ny ampakarina, ary koa momba ny "dot" (fanomezana avy amin'ny fianakavian'ny ampakarina, izay hoentiny amin'ny fotoan'ny fampakaram-bady).

(5) manomana sy mampihaingo ny ampakarina. Rehefa aseho amin'llay Mpampakatra azy amin'izay ny ampakarina dia tsara tarehy aoka izany, kanto tsy misy kianina (Efes. 5:27). Tsy vitan'ny hoe manadio sy manasa ny ampakariny i Kristy fa manomana sy mampihaingo azy koa. 


`Ahoana no anampian'ireo andininy ireo antsika hahatakatra ny fihetseham-pon'l Kristy momba antsika? Nahoana no tokony hampahery antsika Indrindra izany?`


