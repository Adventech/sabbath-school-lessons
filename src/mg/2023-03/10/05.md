---
title:  "TIAVO TAHAKA NY TENANAO NY VADINAO"
date:   30/08/2023
---

`Inona koa no lazain'i Paoly ho fampaherezana ny lehilahy haneho fitiavana mamy ny vadiny? Efes. 5:28-30.`

Ny fitsipika apetrak'i Paoly momba ny tokantrano kristianina dia maneho ny fisian'ny olana eo amin'ny fiarahamonina. Ao amin'ny Efes. 5:28-30 i Paoly dia mitodika amin'ireo lehilahy izay, araka ny fahita tamin'izany andro izany, dia nahazo nifidy ny "tsy ho tia ny nofony" (jereo ny Efes. 5:28,29), ka nampahory sy nampiasa herisetra tamin'ny vadiny. Lehibe tokoa ny fahefana nomen'ny lalàna ny "raim- pianakaviana" (pater familias amin'ny teny latinina) tamin'ny andron'i Paoly, teo amin'ny tontolo grika-romanina. Nanana zo ara-dalàna hanafay na hamono mihitsy ny vadiny, ny zanany, ary ny mpanompony aza izy.

Ambaran'i Paoly mazava tsara ao amin'ny Efes. 5:25-27 ny ohatra faratampon'ny fitiavana, dia ny fitiavan'i Kristy ny fiangonana, izay mifanipaka tanteraka amin'ny ohatra nahazatra ny raim-pianakaviana. Eto i Paoly, mialoha ny hidirany amin'ny resaka hafa, dia mampitodika ny saina any amin'Ilay Ohatra lehibe, ka mangataka ny Kristianina mba hanao "tahaka izany koa", dia tahaka an'i Jesôsy (Efes. 5:28), Izay nanolotra ny tenany ho an'ny vadiny, izany hoe ny fiangonana, ka manome azy izay rehetra ilainy (Efes. 5:25-27). Asain'i Paoly miala amin'ny fomba amam-panao mahazatra tamin'ny androny ny lehilahy kristianina ka hanao izay hanehoana fitiavana tahaka ny an'i Kristy kosa.

Manome antony hafa indray i Paoly ao amin'ny Efes. 5:28-30, ny amin'ny tokony hitiavan'ny lehilahy kristianina ny vadiny: ny fitiavany ny tenany. Izao no foto-keviny: "Fa tsy mba nisy olona tsy tia ny nofony" (farafahakeliny raha olona misaina ara-dalàna). Tsy manisy ratsy ny tenany na mandratra ny tenany ny lehilahy fa "mamelona sy mitaiza azy" kosa - Efes. 5:29. Asain'i Paoly mampitovy ny tenany amin'ny vadiny ny lehilahy kristianina mba tsy hisian'ny halozana na herisetra atao amin'ny vehivavy vadiny. Iray ihany ianao sy ny vadinao, hoy i Paoly, ka raha manisy ratsy azy ianao dia manisy ratsy ny tenanao ihany, ary ny olona misaina ara-dalana dia tsy manao izany.

Miverina amin'ny ohatra asehon'i Jesôsy i Paoly ka milaza fa i Kristy dia mamelona sy mitaiza ny mpino izay "Tenany" (Efes. 5:29,30). Ataovy toy ny fitondranao ny tenanao ihany ny fomba fitondranao ny vadinao, hoy i Paoly, ary raha ny marina. tahaka ny fitondran'i Kristy anao. 

`Na ho an'ny lahy na ho an'ny vavy ao amin'ny fanambadiana dia asehon'i Paoly ny ohatr'i Jesosy. Inona ny lesona azonao raisina avy amin'l Jesosy mikasika ny fitiavana ireo mambran'ny ankohonanao?`