---
title:  "VOAVONJIN'ANDRIAMANITRA"
date:   20/07/2023
---

`Avereno vakina ny Efes. 2:1-10, ka mifantoha amin'ilay famaranan'i Paoly azy ao amin'ny andininy 8-10. Inona avy ireo teboka asongadiny eo am-pamaranany ny andalanteny?`

Manazava i Paoly ao amin'ny Efes. 2:1- 3 fa ny famonjena ireo mpino ao Efesosy dia tsy tanterahina noho ny fitondrantenal tsara ananany na ny toetrany maha-te ho tia. Vao miandoha ny resaka dia voalaza fa maty ara-panahy izy ireo. Tsy misy fiainana na fahamendrehana ao amin'izy ireo na bitika aza (Efes. 2:1). Voagejan'ny fahotana tanteraka izy ireo (Efes. 2:1). Hita ho tsy nanana ny sitrapony izy ireo fa i Satana mihitsy, ny filana ambany, ary ny sain-dratsy no mitarika azy ireo etsy sy eroa (Efes. 2:2,3).

Tsy fantany fa ratsy lavitra noho ny an'ny tsy misy aina ara-panahy na fahendrena fotsiny ny toerana misy azy. Toy ny olombelona hafa rehetra dia fahavalon'Ilay Andriamanitra Marina izy ireo ary mizotra ho amin'ny fiafarany sy ny fitsaran'Andriamanitra. "Zanaky ny fahatezerana toy ny hafa rehetra" - Efes 2:3, DIEM, izy ireo.

Tsy mifototra amin'ny toetra tsara ananany ny famonjena azy ireo fa mifototra amin'ny fitiavan'Andriamanitra tsy takatry ny saina - fitiavana izay tsy misy fahamendrehan'olona azo anazavana ny antony. Miasa ho azy ireo ao amin'i Jesosy Kristy amim-pamindrampo sy fitiavana Andriamanitra (Efes. 2:4), manangana azy amin'ny fahafatesany ara-panahy. Noho ny fidiran' Andriamanitra an-tsehatra dia manao fanandramana mahagaga izy ireo, dia ny fanarahana ny lalana izoran'i Jesosy mihitsy. Avy amin'ny fahafatesana ara- panahy farany lalina sy fanandevozana mampahory indrindra no itsanganan'izy ireo ho «any an-danitra», eo amin'ny seza fiandrianan'izao tontolo rehetra izao miaraka amin'i Kristy (Efes. 2:5,6). Io fidiran'Andriamanitra an-tsehatra toy ny tselatra io anefa dia tsy toe-javatra mitranga tampoka. Mandritra ny androm-piainana mihitsy izany, ary maharitra mandrakizay, satria tian' Andriamanitra ny haneho ny fahasoavany amin'izy ireo mandritra ny mandrakizay ao amin'i Kristy Jesosy (Efes 2:7).

Ao amin'ny famaranany ny Efes. 2:1- 10, izany hoe eo amin'ny andininy 8-10, dia averin'i Paoly eto an-tany ny resaka; tiany hitoetra tsara ao an-tsaina izao hevitra izao: asan'Andriamanitra ny famonjena ny mpino, fa tsy an'ny olombelona. Tsy miainga avy ao amintsika izany fa fanomezana avy amin' Andriamanitra. Tsy misy olombelona afaka mirehareha ho niavian'izany (Efes. 2:8,9). Ny fahasoavan' Andriamanitra no mampijoro antsika, koa fanehoana ny fahasoavany isika, dia ny fahasoavany irery ihany. Sangan'asany isika, noforonin' Andriamanitra «tao amin'i Kristy Jesosy» (Efes. 2:10).

`Nahoana no zava-dehibe tokoa ny ahatakarantsika fa ny famonjena antsika dia avy amin'Andriamanitra fa tsy mifototra amin'ny fahamendrehantsika na ny ezaka ataontsika?`