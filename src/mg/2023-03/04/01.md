---
title:  "NY FOMBA NAMONJEN' ANDRIAMANITRA ANTSIKA"
date:   15/07/2023
---

### NY FOMBA NAMONJEN' ANDRIAMANITRA ANTSIKA

### Hodinihina mandritra ny herinandro: 
Efes 2:1-10; Efes. 5:14; Rom. 5:17; Efes. 5:6; 2 Tim. 1:7.

> <p> Tsianjery:</p>
> «Fa Andriamanitra, Izay manan-karena amin'ny famindrampo, noho ny halehiben 'ny fitiavany izay nitiavany antsika, na dia fony mbola matin'ny fahadisoana aza isika, dia nahavelona antsika niaraka tamin'i Kristy» - Efes. 2:4,5.

Tamin'ny 14 Oktobra 1987 no nilalaovan'i Jessica McClure, zaza vao herintaona sy tapany, teo an- jaridainan'ny nenitoany ka nianjerany tao anaty fantsakana iray tsy miasa intsony; nirefy 7 metatra teo ny halaliny. Nahasarika ny mpanao gazety manerana izao tontolo izao ny nanjo an'i Jessica tany Midland, Texas. Nahita an'i "Jessica kely" natory, nitomany, nihira sy niantso an-dreniny ny olona maro maneran-tany, avy eo amin'ny fahitalavitra. Hitan'izy ireo koa ny mpamonjy voina nanisy rivotra madio tao anatin'ilay fantsakana.

Nony farany, 58 ora taorian'ny nianjeran'i Jessica, dia olona maro maneran-tany indray no nahita azy avotra avy tao amin'ilay lavaka mirefy 20 santimetatra mahery kely ny savaivony, izay namandrika azy nandritra ny roa andro mahery. Naka sary izany fotoana manokana izany i Scott Shaw's Pulitzer, izay nahazo loka noho izany sary izany: azo sary namaky teo afovoan'ny endrika mangitakitak'ireo mpamonjy voina ny tady namonjena an'i Jessica; mijery ilay fonosana voahodidina lamba manify ny mason'izy ireo, dia i Jessica kely izany.

Tsy misy mahaliana ny olona toy ny tantara mahahafinaritra momba ny vonjy aina. Ao amin'ny Efes. 2:1-10 dia asehon'i Paoly akaiky amintsika manokana ny amin'ilay asa famonjena goavana indrindra sy mahafaoka be tsy mbola nisy toa azy teo amin'ny tantara-ny ezaka nataon' Andriamanitra ho fanavotana ny taranak'olombelona. Vao mainka mampihetsi-po izany tantara izany noho ny fahafantarana fa tsy mpijery fotsiny ny famonjena olon-kafa isika ao anatin'izany, fa ny tenantsika mihitsy no vonjena.

_*Famerenana ny lesona ny sabata 22 Jolay._