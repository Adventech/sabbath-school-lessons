---
title:  "MATY SY VOAFITAK'I SATANA FAHINY"
date:   16/07/2023
---

### MATY SY VOAFITAK'I SATANA FAHINY

`Vakio ny Efes. 2:1-10. Inona ny hevi-dehibe ambaran'i Paoly amintsika eto momba izay nataon'i Jesosy ho antsika?`

Efa nanoritsoritra ilay famonjena nomena ny Kristianina i Paoly (Efes. 1:3-14,15-23) ka nilaza fohy ny tantaran'ny mpino tao Efesosy (Efes. 1:13). Ao amin'ny Efes. 2:1- 10 kosa izy dia miresaka ny tantaran'ny fiovam-pon'izy ireo amin'ny tsipiriany kokoa, amin'ny fomba manokana kokoa. Ampitahain'i Paoly ny fiainan 'izy ireo lasa, feno fahotana (Efes. 2:1-3) sy ny fitahian'ny famonjen Andriamanitra azy, izay ambarany ho fiaraha-miombona amin'ny fitsanganan'i Jesosy tamin'ny maty sy ny fiakarany ary ny fanandratany Azy any an-danitra (Efes. 2:4-7), ary asongadiny ny fahasoavana sy ny asa famoronana ataon'Andriamanitra ho fototr izany famonjena izany (Efes. 2:8-10).

Voafintina mazava tsara ireo fizarana telo ao amin'io andalanteny io ao amin'ny Efes. 2:5: (1) "fony mbola matin 'ny fahadisoana aza isika"; (2) "dia nahavelona antsika niaraka tamin'i Kristy" Andriamanitra; (3) "fahasoavana no namonjena anareo".

Antitranterin'i Paoly ny tantara mampalahelon'ireo mpihaino azy talohan' ny niovan'izy ireo fo, ka nomarihiny fa efa maty ara-panahy izy ireo, niaina tao anatin'ny fahadisoana sy ny fahotana (Efes. 2:1) ary nanjakan'i Satana (Efes. 2:2). Na dia olona velona aza no anoratan'i Paoly dia olona "maty" no ilazany azy ireo, ara- panoharana (ampitahao amin'ny Efes. 5:14). Kanefa tena marina fa ratsy indrindra ny toerana nisy azy ireo satria tafasaraka tamin' Andriamanitra, Ilay loharanon'ny fiainana izy ireo fahiny (Ampitahao ny Kol. 2:13, Rom. 5:17, Rom. 6:23).

Teo am-panazavana ny lasan'ireo mpihaino azy dia hery anankiroa no voalazan'i Paoly fa nanapaka azy ireo. Ny voalohany dia "ny fomban'izao tontolo izao" ny fanao sy ny fitondran-tena teo amin'ny fiarahamonina tao Efesosy, izay nahatonga ny fiainan'ny olona ho fikomiana amin' Andriamanitra.

I Satana no hery faharoa nanapaka azy ireo. Voalohany, izy no "mpanapaka ny fanjakana eny amin'ny rivotra" Efes. 2:2, satria eny amin'ny rivotra ("faritry ny lanitra" - DIEM) no fitoeran'ireo hery ivelan'ny an'ny olombelona, anisan'izany ny herin'ny ratsy (ampitahao ny Efes. 1:3, Efes. 3:10, Efes. 6:12). Ary faharoa, miasa fatratra koa izy eto an-tany satria izy no "fanahy izay miasa ankehitriny ao anatin'ny zanaky ny tsi-fanarahana"-Efes. 2:2.

`Inona no ambaran'ireo andininy ireo momba ny ady lehibe ifanandrinan'ny tsara sy ny ratsy? Kanefa koa, ahoana no ahafahantsika manana fanantenana avy amin'ny fahafantarana fa efa nandresy I Jesosy ary afaka miara-mandresy Aminy koa isika ankehitriny?`