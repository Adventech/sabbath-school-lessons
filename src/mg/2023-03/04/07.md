---
title:  Fianarana fanampiny
date:   21/07/2023
---

Misy tantara miverina matetika, hita taratra ao amin'ny epistily ho an'ny Efesianina; miverina amin'ny ampahany izany na resahina ankolaka ao amin'ilay epistily. Ireto avy ireo tranga lehibe fototra hita ao amin'izany tantara izany:

1. Ny nifidianan'Andriamanitra ireo olona ireo "fony tsy mbola ary ny fanorenan'izao tontolo izao" (Efes. 1:4,5,11).

2. Ny fiainan'izy ireo tamin'ny lasa, tao anatin'ny fahaverezana (Efes. 2:1-3,11,12; Efes. 4:17-19,22; Efes. 5:8).

3. Ny fidiran'Andriamanitra an-tsehatra tao amin'i Kristy mba hamonjy azy ireo (Efes. 1:7,8; Efes. 2:4-6,13-19; Efes. 4:1,20,21; Efes. 5:2,8,23,25,26).

4. Ny faneken'izy ireo ny filazantsara (Efes. 1:12,13, izay voalaza ankolaka koa any amin'ny andininy hafa). Tsy nanana fanantenana izy ireo fahiny (Efes. 2:12), fa ankehitriny kosa manana ilay fanantenana tokana, ary miroso ho amin'izany ny mpino Efes. 4:4, ampitahao amin'ny Efes. 1:18). 

5. Ny fiainan'ireo andefasana ny epistily ankehitriny, amin'ny maha-mpianatra azy ireo. Na dia feno loza sy fanoherana avy amin'ireo herin'ny maizina aza ny vanim- potoana misy azy ireo dia afaka manovo hery avy amin'ny fitahiana atolotr Ilay Tompony nasandratra izy ireo. (Efes. 1:15- 23; Efes. 2:6; Efes. 3:14-21; Efes. 4:7-16; Efes. 6:10-20).

6. Amin'ny andro farany dia ho tonga amin'ny faratampony ny asan'ny Fanahy Masina amin'ny maha-"santatra" (Efes. 1:13,14) na "tombo-kase" Azy (Efes. 4:30). Amin'izany fotoan-dehibe izany dia homena valisoa ireo izay nahatoky ka handray ny "lova" izay efa natao ho azy ireo ao amin'i Kristy (Efes. 2:7; Efes. 6:8,9); ary noho ny finoany dia ho azo antoka ny toerany any amin'ilay fiainana ho avy izay i Kristy no ivony (Efes. 1:21; Efes. 2:7,19-22; Efes. 4:13,15; Efes. 5:27).

### Fanontaniana hifanakalozan-kevitra:

`1. Io tantara hita soritra ao amin'ny Efesianina io (jereo etsy ambony) dia tsy tantaran'ireo mpino tamin'ny taonjato voalohany fotsiny. Tantarantsika izany. Inona amin'ireo dingana fototry ny tantara ireo no manome fanantenana ho anao indrindra amin'izao fotoana izao?`

`2. Araka ny hevitrao, nahoana i Paoly no mampahatsiahy matetika ireo mpihaino azy ny fiainan-dasan'izy ireo feno fahotana ka manasa azy ireo hisaintsaina ny amin'ny fiainany talohan'ny niovany fo?`

`3. Ampitahao ny famintinan'i Paoly ny filazantsara ao amin'ny Efes. 2:8-10 sy ny famintinany izany tao amin'ny Rom. 1:16,17. Inona ny lohahevitra iraisan'ireo? Inona no maha-samy hafa azy ireo?`

`4. Na dia tsy manana anjara na inona na inona amin'ny famonjena ny mpino aza ny asa tsara satria tsy misy fahamendrehana mahavonjy azy ireo eo anatrehan'Andriamanitra ao amin'izany, inona kosa ny anjara lehibe tanany ao anatin'ny drafitr' Andriamanitra ho an'ny mpino? Efes. 2:10.`