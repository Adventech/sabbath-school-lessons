---
title:  VOAFITAKY NY FILANTSIKA FAHINY
date:   17/07/2023
---

"Teo amin'ireo no nitondrantsika rehetra tena koa fahiny tamin'ny filan'ny nofontsika, ka nanaovantsika ny danin'ny nofo sy ny saina; ary araka ny toetsika dia zanaky ny fahatezerana toy ny sasany koa isika."- Efes. 2:3.

Ankoatra ny fidiran'Andriamanitra an-tsehatra, ny fiainan'ny olombelona dia anjakan'ireo hery ivelany voalaza ao amin'ny Efes. 2:2, ary koa ireo hery anatiny: "ny filan'ny nofontsika, ka nanaovantsika my danin'ny nofo sy ny saina" (ampitahao amin'ny Jak. 1:14,15; 1 Pet. 1:14).

`Inona no tian'i Paoly hambara amin'ny hoe: "zanaky ny fahatezerana toy ny sasany koa" ny Efesianina fahiny? Ampitahao ny Efes. 2:3 sy ny Efes. 5:6.`

Efa mahaketraka ny zava-misy momba ny fahaverezam-piainana, fa mbola. mampatahotra lavitra ny vokatr'izany amin'ny andro farany. Amin'ny maha- "zanaky ny fahatezerana" ny olombelona dia tandindomin-doza hiharan'ny fitsaran Andriamanitra izy ireo amin'ny andro farany.

Maneho fahamarinana mampalahelo iray hafa koa ilay fitenenana hoe "araka ny toetsika dia zanaky ny fahatezerana". Na mitondra ny endrik' Andriamanitra ihany aza isika dia takatsika fa misy zavatra tsy ara-dal√°na velively ao anatintsika. Araka izany, ny hoe miaina amin'ny maha Kristianina dia tsy vitan'ny hoe miady amin'ny fahazaran-dratsy iray na roa, na koa mandresy izay mety ho "fahadisoana sy fahotana" (Efes. 2:1) mpahazo antsika ankehitriny. Tsy ireo fahotana ireo ihany no mila toherintsika fa ny ota mihitsy. Mirona ho amin'ny fikomiana amin' Andriamanitra sy ny fanimbana tena isika. Ny olombelona lavo dia manana toetra mpanimba ny tenany sy mpanota, manaraka izay andidian'i Satana azy (Efes. 2:2) sy izay itondran'ny filana feno ota ao anatiny azy (Efes. 2:3). "Zanaky ny fahatezerana" ny mpino fahiny, araka ny toeny.

Zava-dehibe ny manamarika fa mampiasa ny filazam-potoana lasa i Paoly ao amin'ny Efes. 2:3. Tsy midika anefa izany fa tsy misy fironana ho amin'ny ratsy intsony ao anatin'ny mpino. Ampahany lehibe amin'ny epistily nosoratan'i Paoly no mampitandrina fa ny asa feno fahotana mifototra amin'ny toetra maha-mpanota dia mbola loza manandindona ny Kristianina hatrany. Kanefa midika kosa izany fa tsy voatery hanapaka ny mpino intsony ny "toetrany taloha"; afaka miala amin'izany izy ka havaozina amin'ny fanahin'ny sainy, ary hitafy toetra vaovao, izay noforonina araka an Andriamanitra amin'ny fahitsiana sy ny fahamasinana (Efes. 4:22-24).

`Iza no tsy mahatsapa fa manana toetra ratsy tokoa isika na dia efa avy nanolo-tena ho an'i Jesosy aza? Tsy tokony hanambara ve izany fa zava-dehibe ny mifikitra Aminy amin'ny fotoana rehetra eo amin'ny fiainantsika?`