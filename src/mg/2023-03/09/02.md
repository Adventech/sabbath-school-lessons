---
title:  "FA ALEO MISAOTRA"
date:   20/08/2023
---

### "FA ALEO MISAOTRA"

`Amin'ny lafiny inona no tian'i Paoly hanahafan'ny mpino an' Andriamanitra? Jereo ny Efes. 5:1,2.`

Mampirisika ny mpino ao Efesôsy i Paoly mba handeha amin'ny fitiavana; antso manan-danja ao amin'ity fizarana ity izany (jereo ny 5:8,15). Natao ho araka ny ohatry ny fitiavan'i Kristy antsika (ampitahao amin'ny Efes. 4:32) ity "mandeha amin'ny fitiavana» ity (Jereo ny Efes. 5:2), izay niseho tamin'ny alalan'ny sorona nanavotany antsika. Hevitra efatra no ambaran'i Paoly momba io sorona io: 1. Ny fitiavan'Andriamanitra Ray (Efes. 5:1) sy i Kristy mihitsy (Efes. 5:2) no antony nahatonga izany; 2. Natao sorona, maty teo amin'ny toerantsika i Kristy. Tsy hoe tsy nanam-pidiny tsy akory i Kristy, fa nanolo-tena ho antsika Izy; 3. Araka ny tandindona nasehon'ny fanompoana tao amin'ny fitoerana masin'ny TT dia fanatitra koa ny fahafatesan'i Kristy, izay natao ho an' Andriamanitra; 4. Neken' Andriamanitra ilay fanatitra satria «hanitra ankasitrahana" izany (Efes. 5:2, ampitahao amin'ny Eks. 29:18, Lev. 2:9, Fil. 4:18).

Etsy andaniny, nampiseho fahalotoam- pitondran-tena sy filibana ny tontolo Grika- Romanina tamin'ny taonjato voalohany, izay tantaraina any amin'ny andininy hafa ao amin'ny TV (jereo ny 1 Kôr. 6:9, Gal. 5:19, Efes. 4:17-19, Kôl. 3:5). Ohatra, hita mandrakariva any amin'ny fanasana ataon'ny mpanankarena ireo fitondran-tena melohin'i Paoly ao amin'ny Efes. 5:3-14: fimamoana, fiteny tsy mendrika, kilalao mampidi-doza, fihetsika mamoafady. Ankoatra izany, ireo tanan-dehibe dia namela malalaka ny olona hanao izay tiany sy hanafina ny anarany, izay nandrisika ny fanao vetaveta eo amin'ny firaisana ara- nofo. Etsy ankilany kosa, olona maro tao amin'io fiarahamonina io no nanana fiainana mendrika sy hentitra tamin'ny fahadiovam- pitondran-tena. Rehefa mitanisa toetra ratsy na toetra tsara, sy lalàna momba ny fiainan- tokantrano ny TV (ohatra Efes. 5:21-6:9; Kôl. 3:18-4:1), dia maneho taratra ny zava-mpitranga teo amin'ny tontolo Grika- Romanina ankapobeny ny mpanoratra. Io tontolo io, izay sady ahitana olona ratsy fitondran-tena no misy olona manam pahendrena koa, dia manampy antsika hahatakatra ny nahatonga an'i Paoly hanao antso mba hialana amin'ny fahalotoam- pitondran-tena fanaon'ny Jentilisa, ary tiany koa raha hitandrina tsara ny mpino amin'ny fihetsiny mba ho tsara laza eo amin'ny manodidina azy hafa firenena.

`Amin'ny fomba ahoana no azo amplharana ny tenin'i Paoly momba ny fitondran-tena ara-pananahana eo amin'ny kolontsaina misy anao, na aiza na aiza misy anao?`