---
title:  TOMBONY FANARARAOTRA
date:   23/08/2023
---

Mizara roa ny antso ataon'i Paoly eo am-pamaranany ny Efes. 5:1-20, ao amin'ny Efes. 5:15-17 sy ny Efes. 5:18-20, izay mandrisika ny fahadiovam-pitondran- tena. Manomboka toy izao ilay fizarana voalohany: "Koa tandremo tsara izay fandehanareo, mba tsy hitondranareo tena tahaka, ny adala, fa tahaka ny hendry" Efes. 5:15, izay lazainy amin'ny fomba hafa manao hoe: "aza manao adaladala, fa aoka ho fantatrareo izay sitrapon'ny Tompo" Efes. 5:17. Eo anelanelan'ireo dia misy antso mba "hanararaotra ny andro azo anaovan-tsoa"-Efes. 5:16.


`Diniho ny antso ataon'i Paoly mba hanana fiainam-bavaka sy feno fahendrena (Efes. 5:15-17). Inona no maha-samy hafa ny hoe "tsy (...) tahaka ny adala" sy ny hoe "tahaka ny hendry"? Ary koa, inona ny hevitry ny hoe: "hararaoty ny andro azo anaovan-tsoa"?`

Imbetsaka i Paoly no mampiasa ilay fanoharana fampiasa ao amin'ny TT hoe: "fandeha" mba hilazana ny fomba fiaina (Efes. 2:2,10; Efes. 4:1,17; Efes. 5:2,8). Ampiasainy eto izany mba handrisihana ny fahavononan'izy ireo ho mpianatra. Tahaka ny olona mitandrina rehefa mandeha amin'ny lalana mikitoantoana sy maizina, dia toy izany no tokony hitandreman'ny mpino ny fandehany (Efes. 5:15). Mifanindran-dalana amin'ny Efes. 5:17 ny Efes. 5:15, koa azontsika dinihina izany hahafantarantsika ny hevitry ny hoe miaina amim-pahendrena. Tsy mijery ny ao anatintsika isika raha hitady fahendrena. Mihoatra lavitra noho  ny tenantsika ny fahendrena; ny hendry dia mahafantatra izay sitrapon'ny Tompo (Efes. 5:17)

Maneho sary an'ohatra velona koa i Paoly handrisihana ny fahavononan'izy ireo. Mampiasa ny teny grika exagorazo izy ao amin'ilay hoe: "hararaoty ny andro azo anaovan-tsoa" (na "hararaoty tsara ny fotoana" - Efes. 5:16, DIEM, ampitahao amin'ny KÃ´l. 4:5). Fampiasa amin'ny tontolon-kevitry ny tsena io matoanteny io ka manamafy ny hevitra hoe: "mividy" na hoe: "raiketo ny varotra". Tombony atolotra antsika eo am-piandrasana ny fiverenan'i Kristy izany. Ny teny grika hoe kairos no nadika hoe "andro" na "fotoana" eto, izay midika hoe fahafahana azo hararaotina. Fotoana azo anantenana voka-tsoa, natao hampiasaina amin'ny fahafenoany, ny "fotoana" mandra-pahatonga ny farany. Sarotra koa anefa izany fotoana izany satria "ratsy izao fiainana izao" - Efes. 5:16 (ampitahao amin'ny Efes. 6:13, Gal. 1:4), satria ny "mpanapaka ny fanjakana eny amin'ny rivotra" dia manjaka amin'ny "fomban 'izao tontolo izao" (Efes. 2:2).

Mandalo fotoan-tsarotra ny mpino eo am-piandrasany ny fiverenan'i Kristy, izay soritsoritan'i Paoly toy ny raharaham-barotra mampidi-doza kanefa mety hahazoany tombony. Natao hitandrina tsara amin'ny fampiasana ny fotoana sisa ananany izy ireo, tahaka ny mpivarotra manararaotra ny fotoana fohy hisian'ny fihenam-bidy lehibe. Na dia tsy afaka mividy ny famonjena aza isika dia mitombina hatrany ny hoe: raiso faingana izay atolotra antsika ao amin'i Kristy. 