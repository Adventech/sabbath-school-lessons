---
title:  "IREO HERY MIFANANDRINA AO AMIN'NY EPISTILIN'I PAOLY"
date:   12/09/2023
---

### IREO HERY MIFANANDRINA AO AMIN'NY EPISTILIN'I PAOLY

`Vakio ny Rom. 13:11-14, 1 Tes. 5:6-8, sy ny 2 Kor. 10:3-6. Ampitahao amin'ny Efes. 6:10-20 ireo. Nahoana, araka ny hevitrao, no mampiasa lo karazana fanoharana io i Paoly?`

Mampiasa matetika fomba fiteny na fanoharana momba ny tafika i Paoly eo am-pandrisihany ny mpino hanana toetra mendrika tahaka ny miaramila mahatoky. Anisan'ny maneho ny tena fahatakaran'i Paoly ny tantaran'ny filazantsara ny fampiasany ireny fiteny ireny, izay betsaka indrindra ao amin'ny Efes. 6:10-20. Rehefa noresen'i Kristy teo amin'ny hazo fijaliana "ny fanapahana sy ny fahefana" (KÃ´l. 2:15), dia eo amin'ny toerana maha- Tompo ambonin'ny hery rehetra Azy (Fil. 2:9-11), vokatry ny fandresena azony, no iasan'i Kristy. Manasa ny mpianany hiditra an-daharana Izy ao anatin'ilay ady lehibe mahafaoka izao rehetra izao, ary Izy no mitarika ny tafiny mpitondra fahazavana ho amin'ilay andro lehiben'ny fandresena (1 Kor. 15:54-58, 2 Tes. 2:8, Rom. 16:20). Rehefa dinihina avokoa ny fampiasan'i Paoly sary an'ohatra momba ny tafika dia hita fa toy izao no ahatakarany ny ady ifanaovan'ny tsara sy ny ratsy: "Ady maharitra, mahafaoka izao rehetra izao izany, ifanandrinan'ny tafika roa, hatramin'izay ka hatramin'izao, mandra- pandresin'ny iray amin'izy ireo amin'ilay ady farany." - Peter W. Macky, St. Paul's Cosmic War Myth: A Military Version of the Gospel (New York: Peter Lang Publishing, Inc., 1998), t. 1.

Anisan'ny mandrafitra ny epistily ho an'ny Efesianina koa ny lohahevitra momba ny ady lehibe ifanaovan'ny tsara sy ny ratsy, izay voizin'i Paoly. Ao amin'ny antso ataon'i Paoly mba hitafy fiadiana (Efes. 6:10-20), dia misy singa tanisainy momba io ady lehibe io, izay efa nampiasainy teo aloha: ny fanomezan' Andriamanitra hery lehibe ho an'ny mpino (Efes. 1:18-20; Efes. 3:16,20); ny fandresen'i Kristy sy ny fisandratany ambonin'ny fahefana rehetra (Efes. 1:20-23); ny tafika izay mpino no mandrafitra azy, dia olona izay maty fahiny fa efa natsangana, novelomina sy nampiarahina tamin'i Kristy nasandratra, ary afaka miady amin'ilay tompo ratsiny fahiny (Efes. 2:1-10); ny asan'ny fiangonana amin'ny fanambarana amin'ireo fanapahana sy fahefana ireo ny anjara miandry azy (Efes. 3:10); ny fampiasana ny Sal. 68:18 mba hanoritsoritana an'i Kristy, Mpandresy, Andriamanitra Mpiady mahery (Efes. 4:7- 11); ny antso ho an'ny mpino mba "hitafy" ny fitafian'ny filazantsara (jereo Efes. 4:20-24). Rehefa tafiantsika avokoa ny fiadian' Andriamanitra, araka ny antso, dia ho vonona hahatakatra ny tena votoatin'ilay ady lehibe mahafaoka izao rehetra izao isika, ary izao koa, tsy maintsy matoky mandrakariva isika fa hiara-mandresy amin'i Kristy amin'ny farany. 


`Tamin'ny fomba ahoana no efa nanandramanao ny maha- zava-misy ny ady lehibe ifanandrinan'ny tsara sy ny ratsy, ary tsy izany ihany fa ny fandresena koa izay azontsika takina ao amin'i Jesosy? Nahoana no zava-dehibe tokoa ho an'ny fanantenantsika sy ny fanandramantsika ny fahatakarantsika tsara ny fandresen'i Kristy?`