---
title:  "MAHEREZA AO AMIN'NY TOMPO (...)"
date:   10/09/2023
---

### "MAHEREZA AO AMIN'NY TOMPO (...)"

Diniho ny famaranan'i Paoly ny taratasiny, Izay fanairana, ao amin'ny Efes. 6:10-20. Midika inona ho antsika ankehitriny, isika izay mpitolona ao anatin'ilay ady lehibe ifanandrinan'ny tsara sy ny ratsy, lo "hiakan'ady" ataon'i Paoly io?
Antso mba hirotsaka an'ady no amaranan'i Paoly ny epistiliny ho an'ny Efesianina, izay manasa ny mpino hiara- miady amin'ny fiangonana hanohitra ny ratsy (Efes. 6:10-20). Antso ankapobeny no anombohany azy manao hoe: "Mahereza ao amin'ny Tompo" - Efes. 6:10, ary averina izany antso izany amin'ny hoe: "Tafio avokoa ny fiadian'Andriamanitra" - Efes. 6:11. Misy tanjona ("mba hahazoanareo hifahatra amin'ny fanangolen'ny devoly" Efes. 6:11) sy antony manokana anohanan'i Paoly io antsony io: amin'ny herin'ny maizina sy ny fanahy ratsy izay manjaka no atao ny ady (Efes. 6:12). Avy eo dia lazain'i Paoly an-tsipiriany kokoa ny antsony mba hitafian'izy ireo fiadiana. "Tafio avokoa ny fiadian Andriamanitra" hoy izy; tsy maintsy manao izany ny mpino mba hahajoro ao anatin'ny ady (Efes. 6:13), ka ny fehinkibo, ny fiarovan-tratra, ny kiraro, ny ampinga, ny fiarovan-doha, ary ny sabatra no hoenti- miady (Efes. 6:6-14-17). Asain'i Paoly izao ireo mpino izay efa mitafy fiadiana sy vonona hiady, mba hanao tahaka ireo miaramila teo an-tanin'ady fahiny - izany hoe, mivavaka (Efes. 6:18-20).

Teny fampiasa amin'ny ady ataon'ny miaramila sy momba ny fitaovam-piadiana no iresahan'i Paoly ny amin'ny iraka ampanaovina ny fiangonana, ka ny antso ataony dia tahaka ny lahateny fanao mialoha ny hirotsahana an'ady ao amin'ny TT. asehon'i Paoly izany ao amin'ilay baikony voalohany hoe: "mahereza ao amin'ny Tompo sy amin'ny herin'ny faherezany"-Efes. 6:10.

Ao amin'ny TT (jereo ohatra Deo. 20:2-4; Mpits. 7:15-18; 2 Tant. 20:13-20; 2 Tant. 32:6-8; Neh. 4:14,19,20), ny lahateny mialoha ny ady dia manindry tsara fa tsy ny fitaovam-piadiana na ny tafika maro an'isa lavitra noho ny an'ny fahavalo no miantoka ny fahombiazan'ny Isiraely eo amin'ny ady. Ny fiankinana amin'ny fanatrehan'Andriamanitra sy ny heriny kosa no ahazoany fandresena. Ny tsiambaratelon'ny fahombiazana dia tsy ny fitokiana amin'ny tenany fa ny fifikirana amim-pitokiana amin'ny herin' Andriamanitra sy ny fanomezany fahombiazana azy ireo. Amim-pahasahiana anantitranteran'i no Paoly izany hevitra izany eo am-piantsoany ny mpino mba: (1) hazoto amin'ny famitana ny iraka nampanaovina ny fiangonana; (2) hitandrina ny amin'ireo hery tsy hita maso izay misy fiantraikany eo amin'ny fiainany sy ny fijoroany ho vavolombelona; (3) hahatsapa fa vonona hanome fahombiazana azy ireo Andriamanitra; ary (4) hahatakatra ny maha- zava-dehibe ny firaisan-tsaina sy ny firaisan- kina eo anivon'ny mpino, ka hitandro izany mandrakariva.

`Mampitandrina i Paoly fa tsy miady amin'ny nofo aman-dra isika fa amin'ny fanahy ratsy eny amin'ny rivotra. Inona no ambaran'izany momba ny hany fanantenantsika hahazoana fandresena?`
