---
title:  "EO AN-TANIM-PIADIANA"
date:   13/09/2023
---

`Vakio ny Efes. 6:10-20, ary mariho isaky ny mampiasa ny matoanteny hoe mifahatra izy, na izay mitovitovy amin'izany. Nahoana no zava-dehibe ho azy izany?`

Tsy maintsy ao anatin'ny tontolon- kevitry ny sahan'ady fahiny no andraisantsika ny sary an'ohatr'i Paoly momba ny tafika. Nidika inona ny hoe "mifahatra" (and. 11,13,14)? Fiarovan-tena fotsiny ve no tondroina amin'io mantoanteny io? Araka ny lahatsoratr'i Thucydide, iray amin'ireo mpanoratra fanta-daza momba ny fifanandrinana, dia fihetsika telo no tsy maintsy mifanesy raha tiana handresy ny antoko iray: (1) Tsy maintsy "manakaiky ny fahavalony" ny miaramila, izay midika fa tsy maintsy mandroso manatona ny fahavalony izy ireo; (2) avy eo, tsy maintsy manafika ny fahavalo izy ireo ka "mitozo" na "tsy manaiky lembenana", eo am-pitolomany mivantana aminy; (3) ary farany, tsy maintsy "manosika sy manohitra ny fahavalo hiverin-dalana" izy ireo" (Thucydides, The Peloponnesian War [New York: E. P. Dutton, 1910], 4.10.1-5).
Ny fotoan'ilay fihetsika faharoa no tena manan-danja teo amin'ny fifanandrinana fahiny, dia rehefa mifandona ireo antoko roa ka re ny feon'ny "varahina sy hazo mifampikatroka sy ny taolana tapatapaka", araka ny voalazan'i Xenophon, mpanoratra tamin'ny andro fahiny, hoe: "fifandonana mahatsiravina" - Victor Davis Hanson, The Western Way of War (New York: Oxford University Press, 1989), tt. 152,153. Ny fifaharana mafy mba tsy ho voatosika amin'io fotoan-dehibe io no tena sarotra teo amin'ny ady fahiny. Eo am-pifanandrinana mivantana dia samy miezaka maka bahana ny andaniny sy ny ankilany ho amin'ilay "fifanosehana".

Ny antson'i Paoly mba hitafy fiadiana dia mampiseho fifanandrinana izay ahitana ireo miaramila "izay mifamely akaiky, mafy dia mafy, sy imbetsaka." - Victor Davis Hanson, The Western Way of War, t. 152. Tsindrin'i Paoly izany amin'ny fanoritsoritany ny ady ara-panahy ataon'ny fiangonana amin'ny fahavalony ho toy ny tolona ara-batana (Efes. 6:2), ka ampiasainy ny hoe "manohitra" mba hanamafisana ny hoe "mifahatra" ao amin'ny Efes. 6:13: "mba hahazoanareo hanohitra amin'ny andro mahory"

Tsy misy azo hakana aina ao anatin'izany! Ny hoe "mifahatra", araka izany, dia mirotsaka an'ady amim-paherezana sy hafanam-po, mampiasa ny fiadiana rehetra ao anatin'ny fifanandrinana mivantana, araka ny antso efa nataony tany aloha hoe: "mba (...) haharitra amin'ny fanahy iray hianareo ka miray fo hiara-miezaka hampandroso ny finoana ny filazantsara" - Fil. 1:27, izay maneho mazava hatrany ilay sary an'ohatra momba ny miaramila miantafika.

`Vakio ny Heb. 12:4. Ahoana no anampian'io andininy io antsika hamintina ny hevitry ny hoe mifahatra ao amin'ny Tompo? Tsy ara-panahy ihany, fa ahoana Ihany koa ny fisehon'io fifaharana lo ara-batana?`