---
title:  Fianarana fanampiny
date:   30/06/2023
---

Ny tantaran'ireo mpamoaka fanahy ratsy nampiasa tsy araka ny tokony ho izy ny anaran'i Jesosy sy i Paoly (Asa. 19:13-20; jereo ny lesona Alahady) dia mampahazava kokoa ny antony nahatonga an'i Paoly hampiasa fomba fiteny isan-karazany ao amin'ny Efesianina hilazana ny fahefan'i Jesosy . Rehefa feno faharesen-dahatra ny amin'ny fahefan' i Jesosy ireo mpino vaovao sasany dia nanipy ireo bokiny lafo vidy momba ny filalaovana ody tao anaty afo. Vokatry ny nahitan'ny mpikaroka ireo taratasy "papyrus" miisa 250 eo, izay miresaka momba ny majika sy ny zavatra hafa koa, dia afaka mahazo fanazavana tsara isika mikasika ireo fombafomba, famosaviana, fanononana teny majika na ozona, sns, izay inoana fa tahaka ny ao anatin' ireo boky nodorana ireo. Nanome torohevitra ny mpino izy ireny ny amin'ny fomba fanatanterahana ny fombafomba ho fandresen-dahatra ireo andriamanitra sy andriamani-bavy ary ireo hery ara-panahy, hanao izay rehetra angatahina aminy.

Ambaran'i Lioka fa volafotsy 50000 no tombambidin'ireo boky ireo, na karaman'olona mandritra ny 50000 andro iasana (raha 50000 ariary ohatra no karama raisin'ny mpiasa mahay anankiray isan'andro, dia efa mitentina hatrany amin'ny 2.500.000.000 ariary izany!) Ny filazana io tsipiriany io dia maneho hoe hatraiza ny lanjan'ireo boky ireo teo amin'ny fiainan' izy ireo andavanandro. "Nila ny fidiran'Andriamanitra an-tsehatra manokana mihitsy vao naharesy lahatra tanteraka azy ireo handao ny odiny sy ny mosaviny ary ireo fombafomba nahazatra azy hahazoana hery ara-panahy." - Clinton E. Arnold, Ephesians (Grand Rapids, MI: Zondervan, 2010), t. 34.

Hitantsika fa ny epistily ho an'ny Efesianina dia nosoratana ho an'ireo mpino izay nila toromarika momba "ny fiatrehana ireo fitaomana sy famelezana tsy tapaka ataon'ireo 'fahefana' hafahafa eny amin'ny rivotra ireo." - Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), t. 165. Koa nanoratra ny epistiliny ho an'ny Efesianina i Paoly hiatrehana izany; ao no ilazany fa efa nasandratra ho ambonin'ny fahefana rehetra i Kristy (Efes. 1:20-23), ary asongadiny ny halehiben'ny hery izay omen'Andriamanitra ny mpino (Efes. 2:15-19, Efes. 3:14-21, Efes. 6:10-20). 

### Fanontaniana hifanakalozan-kevitra:  

`1. lnona avy ireo hery na fahefana miasa eto amin'izao tontolo izao sy eo amin'ny fiainanao ankehitriny? Ahoana no fisehon'izany fahefana izany rehefa maka fanahy ny mpino izy hanome voninahitra sy hanaja azy ireo fa tsy hanolo-tena amim-pahatokiana tanteraka ho an'llay Kristy nasandratra?`

`2. Ao anatin'ny tontolon-kevitr'ilay drafitr'Andriamanitra "hatao mandra-pahatapitry ny andro voatendry" ho fanangonana ny zavatra rehetra ao amin'i Kristy, dia mampiseho fanantenana ny amin'ny hoavy i Paoly. Jereo ny fampiasany ny teny hoe "fanantenana" ao amin'ny Efes. 1:18, Efes. 2:12, sy Efes. 4:4. Nahoana izy no mino fa misy fanantenana ny amin'ny hoavy?`

`3. Ao amin'ireto andininy manaraka ireto, ahoana no anehoan'i Paoly ilay fanantenana lehibe ho avy, dia ny amin'ny fiverenan'i Kristy? Efes. 1:13,14; Efes. 1:21; Efes. 2:7; Efes. 4:30; Efes. 5:5. Midika inona ho antsika io fanantenana io amin'izao fotoana izao? `