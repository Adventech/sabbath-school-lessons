---
title:  "I Paoly sy ny Efesianina"
date:   24/06/2023
---

### Hodinihina mandritra ny herinandro: 
Asa. 18:18-21; 9:13-20:1; Asa. 20:17-38; Efes. 1:1,2; Efes. 6:21-24; 4 Efes. 3:13; Efes. 1:9,10.

> <p> Tsianjery:</p> 
> "Rehefa nampahafantariny ny zava-miafina ny amin'ny sitrapony isika, araka ny safidiny izay nokasain'ny tenany; hahatanterahany ny fitondrana hatao mandra-pahatapitry ny andro voatendry, hanangonany ny zavatra rehetra ho iray ao amin'i Kristy, na ny any an-danitra, na ety an-tany, dia ho ao aminy." - Efes. 1:9,10.

### Fampidirana

Manana tanjona kendrena isika rehefa manoratra taratasy, ary manan-danja izany tanjona izany mazana. I Abraham Lincoln, ohatra, dia nanoratra ilay lahateny malaza nataony tao "Gettysburg" tamin'ny taona 1863, taorian'ilay faharavana mahatsiravina nitranga tao, vokatry ny adim-pokon'ny Amerikanina izay nahafatesana miaramila 7000 teo ho eo. Tao anatin'ny lahateniny, izay nampahatsiahivany ny amin'ireo ray aman-dreny nanorina ny firenena, dia naneho ny finoany i Lincoln fa io adim-poko io no fisedrana faratampony ahafantarana raha haharitra ilay firenena naorina tamin'ny 1776 na "hofongorana hiala amin'ny tany".

Nanana antony lalina nanosika azy hanoratra i Paoly. Etsy andaniny, satria naiditra am-ponja izy (Efes. 3:13, Efes. 6:20), ary etsy ankilany, satria mitohy ny fanenjehana sy ny fakam-panahy ka mitady ho ketraka ny Efesianina. Nampahatsiahivin'i Paoly azy ireo izay nitranga raha vao niova fo izy ireo ka nanaiky an'i Kristy ho Mpamonjiny, sy tonga isan'ny fiangonana. Nanjary tenan'i Kristy izy ireo (Efes. 1:19-23, Efes. 4:1-16), singa mandrafitra ny tempoly (Efes. 2:19-22), vadin'i Kristy (Efes. 5:21-33), ary miaramila mitafy fiadiana (Efes. 6:10-20). Manana anjara asa lehibe amin'ny fanatanterahana ny drafitr'Andriamanitra izy ireo, dia ny fanangonana ny zavatra rehetra ho iray ao amin'i Kristy (Efes. 1:9,10).

_*Famerenana ny lesona ny sabata 01 Jolay._