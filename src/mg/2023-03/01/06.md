---
title:  "I Kristy no mameno ny epistily ho an’ny Efesianina"
date:   29/06/2023
---

### I Kristy no mameno ny epistily ho an’ny Efesianina

`Ahoana no anambaran'i Paoly ny votoatin'ny taratasiny? Efes. 1:9,10.` 

Ahoana no azo amintinana ny hafatry ny epistily ho an'ny Efesianina? Maneho ny drafitr'Andriamanitra hatao mandra-pahatapitry ny andro voatendry, izay mifantoka amin'i Kristy, sy ny anjara asan'ny fiangonana ao anatin'izany drafitra izany i Paoly. Niasa tao amin'i Kristy Andriamanitra ho fanombohana ny drafiny "hanangonany ny zavatra rehetra ho iray ao amin'i Kristy, na ny any an-danitra, na ety an-tany" - Efes. 1:10. Mba hahatongavana amin'izany dia nanorina ny fiangonana Izy, dia rafitra mampiray ny taranak'olombelona, Jiosy sy Jentilisa (Efes. 2:14). Antsoina hiray hina ho amin'io drafitr'Andriamanitra io ny mpino, hampahafantatra ny fahavalo fa an-dalam-pahatanterahana ny tanjon'Andriamanitra faratampony (Efes. 3:10).

Araka ny ambaran'ny Efes. 1:9,10 dia mifantoka amin'i Kristy ny firaisana resahin'Andriamanitra eto. Koa tsy mahagaga raha hita fa vonton' i Kristy ilay taratasy ho an'ny Efesianina, ka hita manerana izany ny fiderana ny asan'Andriamanitra ao amin'i Kristy sy ny fankalazana noho ny fitahiana ara-panahy omena ny mpino ao amin'i Kristy. Intelopolo mahery no ampiasan'i Paoly ny hoe "ao amin 'i Kristy" sy ny fomba fiteny maro hafa mifandraika amin'izany, izay anandratana an'i Kristy avokoa. Eo am-pamakianao io epistily io dia diniho ireny fiteny ireny ka mariho ireo fomba maro ampiasain'i Paoly hifantohany amin' i Jesosy.

Tian'i Paoly hanavao ny fanoloran-tenany ara-panahy ireo mpino ao Efesosy, ka ampahatsiahiviny azy fa mambran'ny fiangonana izy ireo, ary izany no ivon'ny drafitr'Andriamanitra hampiraisany ny zavatra rehetra ao amin'i Kristy. Rehefa mampiasa ny teny hoe fiangonana (ekklesia amin'ny teny grika) izy ao amin'ny taratasiny, dia ny fiangonana maneran-tany na ny fiangonana ankapobeny no tiany ambara (fa tsy fiangonana eo amin'ny toerana iray voafaritra manokana).

Fomba iray lehibe entiny mandresy lahatra ny firesahana ny amin'ny fiangonana, ka mampiasa fanoharana maro mazava momba izany izy; ny efatra amin'ireo dia hazavainy an-tsipiriany:

1. Ny fiangonana, toy ny vatana iray (Efes. 1:22,23; Efes. 2:16; Efes. 3:6; Efes. 4:1-16,25; Efes. 5:23,29,30).

2. Ny fiangonana, toy ny trano arafitra / Tempoly (Efes. 2:19-22).

3. Ny fiangonana, toy ny ampakarina (Efes. 5:22-27).

4. Ny fiangonana, toy ny tafika (Efes. 6:10-20). 

Ny tsirairay amin'ireo sary an'ohatra ireo dia samy maneho amin'ny fombany avy ny fikasana sy ny tanjon'Andriamanitra ho an'ny fiangonany. 

`Ao amin'ny fiangonana misy anao, ny Fiangonana Advantista Mitandrina ny Andro Fahafito, dia ampiraisin' Andriamanitra ho fikambanana iray ny samy hafa firenena, fiteny, fokom-pirenena, ary kolontsaina (Apok. 14:6-7), izay maneho ny fomba hahatanterahan'ny drafiny hampiray ny zavatra rehetra ao amin'i Kristy (Efes. 1:9,10). Ahoana no ahafahantsika miara-miasa amin'Andriamanitra ho fanatanterahana io drafiny lehibe io? `