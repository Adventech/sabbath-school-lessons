---
title:  "Ny Efesianina tamin’ny andro farany"
date:   28/06/2023
---

### Ny Efesianina tamin’ny andro farany

`Ahoana no nanombohan'i Paoly sy namaranany ny taratasiny ho an'ireo mpino tao Efesosy? Inona no hitantsika eto momba ny faniriany lalina ho azy ireo? Jereo ny Efes. 1:1,2; Efes. 6:21-24. `

Eo am-piandohan'ny taratasiny dia mitonona ho mpanoratra i Paoly (Efes. 1:1). Mbola mitonona anarana indray i Paoly any afovoan'ny taratasiny ka ilazany ny tenany hoe "mpifatotra an'i Kristy Jesosy , noho ny aminareo jentilisa" – Efes. 3:1, izay fampidirana ny fandraisany manokana ny hevitry ny asany amin'ny maha-apostoly azy (Efes. 3:1-13). Miverina miresaka momba ny maha-ao am-ponja azy izy any amin'ny faramparan'ny taratasiny (Efes. 6:20), ary faranany amin'ny hafatra manokana izany (Efes. 6:21,22). Na dia misy mpandinika sasany aza manda ny maha-avy amin'i Paoly io epistily io dia zava-dehibe ny manamarika fa voambara mazava ao amin'io taratasy io fa i Paoly no nanoratra izany. Manaiky izany ny ankamaroan'ny mpino, ary mitombina tokoa izany.

`Nigadra i Paoly; nitebiteby ny amin'ny vokatr'izany eo amin'ireo mpino tao Efesosy izy. Inona no nampanahy azy? Jereo ny Efes. 3:13. `

Hita ho mitovy ny fotoana sy ny toe-javatra nanoratana ny Efesianina sy ireo epistily hafa nosoratan'i Paoly avy tao am-ponja, toy ny Kolosianina (jereo manokana ny Kol. 4:7,8) sy ny Filemona. Toa fotoana maharitra koa no efa lasa hatramin'ny nanaovan'i Paoly asa fitoriana tao Efesosy (Efes. 1:15; Efes. 3:1,2). Azo inoana fa tao am-pigadrana tao Roma tamin'ny taona 62 TrK teo ho eo i Paoly no nanoratra ny Efesianina. 

Tsy dia milaza tsipiriany momba ireo mpihaino azy i Paoly ao amin'ny Efesianina. Saha midadasika no ifantohan'ny fisainany. Fe-potoana mivelatra lehibe no resahiny, manomboka amin'ny fanapahan-kevitra noraisin'Andriamanitra "fony tsy mbola ary ny fanorenan'izao tontolo izao" – Efes. 1:4, ary ny lohahevi-dehiben'ny famonjen'Andriamanitra ao amin'i Kristy no iompanan'ny taratasiny amin'ny ampahany lehibe. Koa araka izany, ahitana fomba fanoratra avo lenta miaraka amin'ny fehezanteny lava, fiteny miverimberina, sy fanoharana mifono hevi-dalina ny lahatsorany. Mety ho hita any amin'ny epistily hafa io fomba fanoratra io (ohatra: Rom. 8:31-39), saingy ao amin'ny Efesianina izany no betsaka indrindra, dia fiderana sy vavaka ary fiteny manambara fiankohofana (Efes. 1:3-14, Efes. 1:15-23, Efes. 3:14-21), miaraka amin'ny andininy maro tsara rindra sy tsara lahatra (ohatra: Efes. 4:1-16, Efes. 5:21-33, Efes. 6:10-20).