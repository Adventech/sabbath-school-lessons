---
title:  "Rotaka tao an-trano filanonana"
date:   26/06/2023
---

### Rotaka tao an-trano filanonana

`Vakio ny Asa. 19:21--20:1. Inona ny lesona azontsika tsoahina avy amin'io tantara io? `

Nahomby tokoa ny asa fitoriana nataon' Paoly tao amin'io tananan'i Efesosy lehibe sy manankarena io, hany ka nisy fiantraikany tamin 'ny toe-karen'ilay tanana izany; nifantoka tamin'ny tempolin'i Diana mantsy ny fizahantany tao Efesosy. Fatratra izany tempoly izany! Nisy andry niisa 127 ilay rafi-trano tsara tarehy, izay nirefy 18 metatra tsirairay, vita amin'ny marbra avy any Paros, marbra fotsy madio tsy misy tomika, izay sarobidy tokoa ho an' ireo mpanao asa sokitra. Ny 36 tamin'ireo andry ireo dia vita sokitra sy voarakotra volamena ka nahatonga io tempoly io ho anisan'ireo zava-mahatalanjona fito teo amin'ny tontolo fahiny. 

Nitebiteby i Demetrio mpanefy volafotsy andrao foana ny fidiram-bolany noho ny Paoly izay manohitra ny fanompoan-tsampy, koa nohetsehiny ny fahatezeran'ireo mpanao tao-zavatra namany (Asa. 19:27). Vetivety foana dia vahoaka be no tsy tana fa niala avy tany amin'ny toeram-pivarotany ka niriotra ho any an-trano filalaovana, izay nahazaka olona miisa 25000 teo ho eo. Nitohy hatrao ny fitabatabana, ka nandritra ny adiny roa tsy an-kiato no niredonan'izy ireo hoe: "Lehibe Dianan'ny Efesiana!" â€“ Asa. 19:34. Rehefa avy noravan'ny mpitahiry didy tao an-tanana ny olona dia nihaona tamin' ireo mpino i Paoly ary nandao ny tanana avy eo. 

Tamin'ny fiafaran'ny diany misionera fahatelo dia nihaona tamin'ireo loholon'ny fiangonana tao Efesosy i Paoly. Ahoana no hamintinanao ny tenin'i Paoly momba izay nampitebiteby azy? (Jereo ny Asa. 20:17-38.) Tahaka izao ny fizotry ny fifandraisan'i Paoly tamin'i Efesosy:

- 52 TrK: Ny namangian'i Paoly voalohany an'i Efesosy, tao anatin'ny fotoana fohy (Asa. 18:18-21).

- 53-56 TrK: Telo taona nanaovan'i Paoly asa fitoriana tao Efesosy (Asa. 19:1-20:1). Nanoratra ny Korintianina I izy tamin'ny faramparan'ny fotoana nijanonany tao (1 Kor. 16:5-9).

- 57 TrK: Raha mbola tany Mileto i Paoly dia nihaona tamin'ireo loholona avy any Efesosy (Asa. 20:17-38).

- 62 TrK: Nanoratra ny epistiliny ho an'ny Efesianina i Paoly; inoana fa voafonja tao Roma izy tamin'io. "Koa miambena, ary tsarovy fa telo taona mipaka aho tsy nitsahatra nananatra anareo rehetra andro aman-alina tamin'ny ranomaso"- Asa. 20:31, hoy i Paoly. 

`Araka ny hevitrao, mampitandrina ny fiangonantsika ny amin'ny inona i Paoly ankehitriny? Nahoana? `