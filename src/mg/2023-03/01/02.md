---
title:  "Paoly, ilay evanjelisitr’i Efesosy"
date:   25/06/2023
---

### Paoly, ilay evanjelisitr’i Efesosy

`Inona no nataon'i Paoly tamin'ny fotoana voalohany nitsidihany an'i Efesosy, tamin'ny fiafaran'ny diany misionera faharoa? (Asa. 18:18-21).`

Anisan'ny tanana lehibe indrindra tao amin'ny fanjakana romanina i Efesosy, izay nisy mponina niisa 250000 teo ho eo. Izy no renivohitry ny iray amin'ireo faritany nanan-karena indrindra tao amin'ny fanjakana, dia i Azia, izay mandrakotra ny ampahany lehibe amin'ilay antsointsika hoe Azia minora ankehitriny. Nandroso sy nanan-karena io faritra io tamin'ny andron'i Paoly. Tananan-tseranana i EfesOsy, ary teo aminy koa no nihaonan'ireo lalambe maro nifamezivezena. Nivavaka tamin'ny andriamanitra maro ny mponina tao, ary i Artemis, izay noheverina ho andriamanibavy mpiahy ny tanana, no lehibe indrindra. Nandritra ireo lanonan'ny fiarahamonim-pirenena, ireo lalao ara-panatanjahantena, ary ireo fankalazana fanao isan-taona, no nanaovana fanompoam-pivavahana ho azy (Diana no niantsoan'ny Romanina an'i Artemis; jereo ny Asa. 19:24,35).

Niverina tao Efesosy i Paoly taty, aoriana, tamin'ny diany misionera fahatelo (Asa. 19:1-12), ary nijanona tao nandritra ny telo taona (Asa. 20:31). Nanolo-tena hiasa maharitra tao Efesosy ity apostoly ity, nanam-pikasana lalina hanorina mafy ny fivavahana kristianina tao. 

`Inona ilay tranga hafahafa nahatonga ny olona maro hankalaza ny anaran'i Jesosy Tompo? (Asa. 19:13-20).`

Mitantara ny amin'ireo Jiosy fito mirahalahy mpandehandeha mpamoaka demonia teo an-tanana i Lioka. Toa nampidi-doza azy ireo ny nanafangaroany ny anaran'i Jesosy sy i Paoly tao amin'ny teny majika notononiny. Rehefa niely tao an-tanana ny vaovao "dia raiki-tahotra ny olona rehetra ka nankalaza ny anaran'i Jesosy Tompo." – Asa. 19:17. Nisy akony lalina tamin'ny sasany tamin'ireo izay nino koa io tranga io, izay nandoro ampahibemaso ireo bokiny lafo vidy momba ny filalaovana ody, nitentina "volafotsy dimy alina" raha notombanana. Fantatr'ireo mpino sy ny mponina tao an-tanana izao fa tsy azo afangaro amin'ny fivavahana amin-javatra hafa, na inona na inona, na iza na iza, ny fivavahana amin'i Jesosy .

`Nidika inona ny fandoroan'izy ireo ny bokiny na dia lafo vidy taminy aza izany? Inona no ambaran'izany momba ny fa noloran-tena tanteraka ho an'ny Tompo? `