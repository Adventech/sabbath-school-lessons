---
title:  "NY FIRAISANA AO AMIN'NY TENAN'I KRISTY"
date:   05/08/2023
---

### Hodinihina mandritra ny herinandro:
Efes. 4:1-16; Fil. 2:3; Sal. 68:18; Asa. 2; 1 Kor. 12:4-11,27-30; Isa. 5:4.

> <p> Tsianjery:</p>
«Ary Izy no nanome my sasany ho Apostoly, ary ny sasany ho mpaminany, ary ny sasany ho evanjelista, ary ny sasany ho mpiandry sy mpampianatra, ho fanatanterahana ny olona masina, ho amin'ny asan'ny fanompoana amin'ny fiangonana, ho amin'ny fampandrosoana ny tenan'i Kristy.» - Efes. 4:11,12.

Mitondra ny lohateny hoe: "Rakibosy Ratongotra" ny iray amin'ireo angano nosoratan'i Aesop. Toy izao ny fizotr'ilay tantara: Niady izay ho lehibe hono Rakibo sy Ratongotra, ary rehefa nikiry namerimberina Ratongotra fa izy no matanjaka indrindra satria izy mihitsy aza no mitondra an-dRakibo, dia namaly Rakibo hoe: "O ry namako, raha tsy mampiditra sakafo ato anatiko aho dia tsy afaka hitondra na inona na inona akory ianao." - Lloyd W. Daly, Aesop Without Morals (New York: Thomas Yoseloff, 1961), t. 148.

Ampiasain'i Paoly anefa ny vatan'olombelona mba hanazavany foto-kevitra ara-panahy. Ho an'i Paoly, ny tenan'ny olombelona - sy ny fiangonana amin'ny maha- tenan'i Kristy azy - dia manana rantsana isan-karazany, izay samy manana ny fahaiza-manaony avy, ka tsy maintsy miara-miasa izy rehetra mba hahasalama tsara ny vatana. Averin'i Paoly ao amin'ny Efes. 4:1-16 indray ny fanoharana momba ny vatana izay efa nampiasainy tany aloha (Rom. 12:3-8; 1 Kor. 12:12-31). Eto dia i Kristy no Lohany, Izay manome "fanomezam-pahasoavana" ho an'ireo rantsana maro (olona maro) mandrafitra ny vatana, ka ny rantsana tsirairay-ny mambra tsirairay ao amin'ny fiangonana - dia manampy amin'ny alalan'ny fahaizany avy ho fampandrosoana ilay tena manontolo.

Manampy antsika hahatakatra ny tanjon' Andriamanitra ho antsika ny sarina vatana salama sy matanjaka asehon'i Paoly, dia ny hahatonga antsika ho isan'ny fiangonana mamoa sy miray ao amin'i Kristy.

_*Famerenana ny lesona ny sabata 12 Aogositra._