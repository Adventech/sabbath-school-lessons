---
title:  IRAY NY FANAHY
date:   06/08/2023
---

`Vakio ny Efes. 4:1-16. Ahoana no ampaherezan'i Paoly ny mpino mba hitandro ny firaisan'ny flangonana?`

Atombok'i Paoly amin'ny antso mafy ho amin'ny firaisana ny tapany faharoa amin'ny epistiliny ho an'ny Efesianina (ny toko 4-6), izay misy fizarany roa lehibe. Voalohany, ao amin'ny Efes. 4:1-6 dia mangataka amin'ny mpino i Paoly mba hihazona ny "firaisana avy amin'ny Fanahy" amin'ny fandehanana amim-pahendrena izay mampandroso ny firaisana (Efes. 4:1-3). Ampiasainy impito ny teny hoe "iray" ho fanamafisany izany antso izany (Efes. 4:4-6). Faharoa, ao amin'ny Efes. 4:7-16 dia asehon'i Paoly i Kristy mpandresy nakarina ho any an- danitra, ho Ilay loharanon'ny fahasoavana raisin'ireo mpitarika ny asa fitoriana ny filazantsara (Efes. 4:7-10), ary soritsoritany ao ny fiarahan'izy ireo miasa amin'ny mambra rehetra ao amin'ny fiangonana ho fampandrosoana ny fahasalamana sy ny firaisana ao amin'ny tenan'i Kristy (Efes. 4:11-16).

Vao manomboka ilay toko dia manasa ny Kristianina i Paoly "mba handeha miendrika ny fiantsoana izay niantsoana" azy-Efes. 4:1. Ny tiany ambara amin'ny hoe "handeha" eto dia "hitondra tena", "hiaina" (jereo ny Efes. 2:2,10; Efes. 4:17; Efes. 5:2,8,15). Ny "fiantsoana" lazain'i Paoly eto dia ilay fiantsoana ho amin'ny finoana kristianina (Efes. 1:18; Efes. 2:4-6,13). Mandrisika ny mpino i Paoly mba hanana toetra mpampiray, izay maneho taratra ny drafitr Andriamanitra faratampony (Efes. 4:9,10). Atombony amin'ny antso ho amin'ny fananana toetra tsara mitondra ho amin'ny firaisana ny fampirisihana ataony, toy ny fanetren-tena, ny fahalemem-panahy. ary ny fahari-po (Efes. 4:1-3).

Andeha hodinihintsika ny tsirairay amin'ireo teny ireo.

Hazavain'i Paoly any amin'ny andininy hafa (Fil. 2:3) ny teny hoe "fanetren-tena ao amin'ny Efes. 4:2, ka hoy izy: "aoka samy hanao ny namany ho mihoatra noho ny tenany". Koa ny fanetren-tena izany dia azo raisina ho toetra tsara, dia fitiavana ny hafa sy fanompoana azy ireny, fa tsy fanambaniana ny tena tsy akory (jereo ny Kol. 2:18,23).

Ny "fahalemem-panahy" (Efes. 4:2) dia azo hazavaina amin'ny hoe: "toetra izay tsy mora mirona ho amin'ny fahatsapan-tena ho ambony" ary midika koa hoe "fahalalam- pomba, fiheverana ny hafa, fahamoram- panahy" - Frederick Danker, ed., Greek- English Lexicon of the New Testament and Other Early Christian Literature, 3rd ed. (Chicago: University of Chicago Press, 2000), t. 861.

Farany, ny "fahari-po" dia fandeferana eo anatrehan'ny fihantsiana na faharetana ao anatin'ny fitsapana. Araka izany, ireo toetra rehetra ireo dia miompana amin'ny fialana amin'ny fanandratan-tena ary mifantoka kosa amin'ny fanomezan-danja ny hafa.

`Fanetren-tena, fahalemem-panahy, fahari-po. Saino ny fomba hampiraisan'ireo toetra ireo antsika amin'ny maha- vahoakan'Andriamanitra antsika. Ahoana no ianarantsika mikolokolo ireo toetra tsara ireo?`