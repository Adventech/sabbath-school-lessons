---
title:  "KRISTY NASANDRATRA, ILAY MPANOME FANOMEZAM- PAHASOAVANA"
date:   08/08/2023
---

### KRISTY NASANDRATRA, ILAY MPANOME FANOMEZAM- PAHASOAVANA

"Fa samy nomena ny fahasoavana araka ny ohatry ny fanomezan 'i Kristy avy isika rehetra. Koa izany no ilazany hoe:

"Raha niakatra ho any amin'ny avo Izy, dia nitondra olona maro ho babo ka nanome fanomezana ho an'ny olona".

(Ary ny amin'ny hoe 'niakatra', inona moa izany, afa-tsy ny efa nidina ho any ambanin'ny tany koa? Izay nidina, dia Izy koa no llay niakatra any ambonin'ny lanitra rehetra, hamenoany ny zavatra rehetra)." - Efes. 4:7-10.

`Inona no mitranga eto? Inona no tian'i Paoly ampitaina ao amin'ireo andininy ireo?`

Ny ao amin'ny Sal. 68:18 no lazain'i Paoly eto: "Efa niakatra ho any amin'ny avo Hianao ka mitondra babo; efa nandray fanomezana teo amin'ny olombelona Hianao eny, teo amin'ny maditra aza. Manoritsoritra an'i Jehovah Tompo ho mpitari-tafika ny Sal. 68:18, Izay mandresy ny fahavalony ka miakatra ho eo an- tendrombohiny izay iorenan'ny renivohiny, miaraka amin'ireo babony an'ady (jereo ny Sal. 68:1,2). Avy eo dia mandray "fanomezana" avy amin'ireo fahavalo resy Izy (mariho fa somary namboarin'i Paoly ilay sary ka i Kristy nasandratra no asehony ho "manome fanomezana", araka ilay tontolon-kevitra mivelatra kokoa hita ao amin'ny Sal. 68:35).

Raha dinihintsika ny filaharana hita ao amin'ny Sal. 68:18, dia ny fiakaran'i Kristy any an-danitra no voalohany (Efes. 1:21-23), arahin'ny fidinany, ka mandritra izany i Jesosy nitsangana tamin'ny maty sy nasandratra no mitondra fanomezana sy mameno ny zavatra rehetra. Izany no fomba entin'i Paoly hilazana ny firotsahan'ny Fanahy Masina tamin'ny andro Pentekosta (jereo ny Asa. 2). Hamafisin'ny Efes. 4:11,12 izany hevitra izany, izay anehoana ny fanomezana avy amin'i Jesosy ho fanomezam-pahasoavana avy Fanahy Masina. amin'ny

"Niakatra ho any amin'ny avo i Kristy, nitondra babo, ary nanome fanomezana ho an'ny olona. Taorian'ny niakaran'i Kristy ho any an-danitra dia nidina araka ny toky nomena ny Fanahy Masina, nivatravatra toy ny rivo-mahery, nameno ny toerana nivorian'ny mpianatra, ary inona no vokany? Olona an'arivony no niova fo tao anatin'ny iray andro." - Ellen G. White, YRP, t. 158.

`Na mifono hevi-dalina manao ahoana aza ireo andininy vitsy ao amin'ny Efesianina ireo, ahoana no ahazoantsika manovo hery avy amin'izany? Ahoana no anehoan'ireo andininy ireo anao izay efa nataon'i Kristy sy mbola hataony ho antsika, indrindra rehefa hameno "izao zavatra rehetra izao amin'ny rehetra" Izy (Efes. 1:23)?`