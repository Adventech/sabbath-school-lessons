---
title:  "VONINAHITRA AO AMIN'NY FIANGONANA SY AO AMIN'I KRISTY JESOSY"
date:   03/08/2023
---

### VONINAHITRA AO AMIN'NY FIANGONANA SY AO AMIN'I KRISTY JESOSY

`Rehefa avy nilaza ny amin'ny vavaka nataony ho an'ireo mpino Paoly dia nofaranany tamin'ny fiderana an'Andriamanitra izany, Izay miendrika tononkalo. Inona ny antony hiderany an'Andriamanitra? Efes. 3:20,21.`

Nampitain'i Paoly ao amin'ny taratasiny ny vavaka efa nataony ho an'ny mpino (Efes. 3:14-19). Izao kosa izy dia manonona vavaka mivantana sy amin-kafanam-po. Fanontaniana roa no mipoitra avy amin'io tenim-piderana nataon'i Paoly io:

1. Manandratra ny fiangonana tsy araka ny tokony ho izy hitovy laharana amin'i Kristy ve ny fitenenany hoe: "ho Azy anie ny voninahitra ao amin'ny fiangonana sy ao amin'i Kristy Jesosy"? Na mihevitra fatratra ny fiangonana aza i Paoly ao amin'ny epistiliny ho an'ny Efesianina, dia mazava fa i Kristy no Mpamonjy ny fiangonana, fa Izy rahateo no mitoetra ao am-pon'ny mpino (Efes. 3:17). Midera an' Andriamanitra i Paoly noho ny famonjena omeny ny fiangonana amin'ny alalan'i Kristy.

2. Ny fitenenany hoe "hatramin'ny taranaka farany indrindra mandrakizay mandrakizay" ve dia manoritsoritra ny hoavin'ny fiangonana tsy misy farany eto an-tany, izay antony tsy hampisy ny fiavian'i Jesosy fanindroany? Manambara fanantenana lehibe ny amin'ny hoavy ny epistily ho an'ny Efesianina. Misy fiandrandrana ilay "andro fanavotana", ohatra, ao amin'ny Efes. 4:30. Toy izany koa, hahita ny herin'i Kristy tsy misy fetra "tsy amin'izao fiainana izao ihany, fa amin'ny ho avy koa" ny Impino. Koa ny tenim-piderana nataon'i Paoly dia fankalazana ny hery sy ny fahefan'i Kristy tsy manam-petra izay miasa ho an'ny mpino.

Rehefa dinihina ny vavaka nataon'i Paoly faharoa ao amin'ny Efes. 3:14-21 (ampitahao amin'ilay vavaka voalohany ao amin'ny Efes. 1:15-23), dia hitantsika i Paoly mahazo hery avy amin'ny halehiben'ny fikarakarana ataon' Andriamanitra Ray (Efes. 3:14,15), ny fahavononan'ny Fanahy Masina hanampy ny mpino (Efes. 3:16), ny fiarahan'i Kristy miasa amin'izy ireo (Efes. 3:17), ary my fitiavan'i Kristy lehibe tsy hita fetra (Efes. 3:18,19). Marina indrindra izany, hany ka azon'i Paoly an-tsaina ny mpino heniky ny "fahafenoan Andriamanitra rehetra" (Efes. 3:19); ary asongadiny ao amin'ny fiderans ataony ireo fahamarinana ara-panahy ireo, sady mbola talanjona hatrany izy noho ny halehiben'ny herin' Andriamanitra natolotra ho an'ny mpino (Efes. 3:20,21).

Isaky ny tsapantsika ny faneren'ny olana sy ny fakam-panahy ary ny fisalasalana, dia azontsika atao ny mitodika amin'io fitantarana velona ny vavaka nataon'i Paoly io. Akarin'ity Apostoly mpifatotra ity ny fijerintsika hahita mazava ny sitrapon' Andriamanitra sy ny fahasoavany, ka ampahatsiahiviny antsika amin'izany fa na inona na inona toe-javatra iainantsika amin'izao fotoana izao, dia mandray anjara ao anatin'ilay drafitr Andriamanitra faratampony isika (Efes. 1:9,10), ary miasa ao anatintsika ny heriny.

`Inona avy Ireo fitahian'Andriamanitra izay sarobidy aminao manokana? Manaova vavaka fiderana ho fanomezam-boninahitra an' Andriamanitra noho ireo fitahiana ireo.`