---
title:  "I KRISTY, MITOETRA AO AM-PONAO"
date:   02/08/2023
---

`Ampitahao ny antom-bavak'i Paoly ao amin'ny Efes. 1:16-19 sy ny vavaka ataony ho an'ny mpino ao amin'ny Efes. 3:14-19. Inona no mampitovy ireo fangatahana roa ireo?`

Amin'ny teny grika izay nanoratan'i Paoly ny Efes. 3:14,15 dia manao tsilalaon- teny izy. Rehefa miteny izy hoe: "Ary noho izany no andohalehako amin'ny Ray, Izay ahazoan'ny fianakaviana rehetra any an-danitra sy ety an-tany anarana", dia mampiasa ireto teny grika roa ireto: pater, nadika hoe "Ray"; sy patria, nadika hoe "fianakaviana", izay mitovitovy ny fanononana azy. Asongadin'i Paoly ny toetry ny drafi-panavotan Andriamanitra izay mahafaoka be, mahafaoka ny zavatra rehetra (Efes. 1:9,10), sy ny fotoana rehetra (Efes. 1:21). Ary hamafisiny eto fa an'ny "Ray" ny "fianakaviana rehetra any an- danitra sy ety an-tany". Avy amin'ny anaran'ny Ray (pater) avokoa no hakan'ny fianakaviana (patria) tsirairay ny anarany. Vaovao mahafaly re izany!

Saintsaino izao: Ny fianakavianao, na eo aza ny tsy fahatanterahany sy ny fahalemeny, dia an'Andriamanitra. Tsy ny vintan-dratsy no mifehy ny ankohonanao fa eo am-pelatanan' Andriamanitra mpiahy izany. Tian'Andriamanitra ny fianakaviana na tsy tanteraka aza. Mitondra ny anarany izany, mitondra ny marika fa Izy no tompony.

Mangataka amin' Andriamanitra i Paoly ao amin'ny Efes. 3:16-19 mba hanana fanandramana maro ara-panahy ny mpino, izay miseho amin'ny alalan'ny toe-panahy matanjaka avy amin'ny fanatrehan'ny Fanahy Masina (Efes. 3:16), sy ny fifandraisana ety amin'i Kristy Izay lazaina fa mitoetra ao am-po (Efes. 3:17), ary ny fahafantarana tsara ny maha-izy azy ara- panahy ("hamaka sy hiorina mafy amin'ny fitiavana" - Efes. 3:17).

Te hidera an'Andriamanitra i Paoly noho ny fidadasiky ny fitahiana nomeny ny mpino, izay soritany amin'ny lafiny efatra: "sakany sy lavany ary hahavony sy halaliny" Efes. 3:18. Azo antoka fa mampiseho hadirin-javatra goavana tokoa izany na tsy ambarany mazava aza hoe refin'ny inona marina moa ireo. Lohahevitra mahaliana ho an'ny mpianatra Baiboly izany. Ny fahendren'Andriamanitra ve (ampitahao amin'ny Joba 11:5-9, izay mampiasa ireo lafiny efatra ireo koa). sa ny herin' Andriamanitra (ampitahao amin'ny Efes. 3:16, 17), sa mety ho ilay tempoly ara-panahy ao amin'ny Efes. 2:19-22 (ampitahao amin'ny Ezek. 43:13- 16, izay mampiasa ireo lafiny efatra ireo koa; Amo, 7:7,8; Apok. 11:1,2) no lazaina amin'izany? Inoana fa ity no mety indrindra: manoritsoritra "ny fitiavani Kristy" ireo lafiny efatra ireo rehefa atao mifampitohy ny Efes. 3:18 sy ny and. 19: "mba hahaizanareo (...) izay sakany sy lavany ary hahavony sy halaliny, ary hahalala ny fitiavan'i Kristy (...)" (ampitahao amin'ny Rom. 8:35-39). Na manao ahoana na manao ahoana fandraisantsika ny filazany, dia vaovao mahafaly izany.