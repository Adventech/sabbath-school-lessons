---
title:  "FAHATOKIANA TANTERAKA AMIN'I KRISTY"
date:   02/09/2023
---

### Hodinihina mandritra ny herinandro:
Efes 6:1-9; Mar 10:13-16; Kol. 3:21; 1 Pet. 2:18-25; 2 Kor. 5:10; Kol. 3:24,25

> <p> Tsianjery:</p>
> «Ary hianareo tompo, manaova toy izany aminy kosa, ka atsaharo ny fandrahonana, satria fantatrareo fa ny Tompony sady Tomponareo koa dia any an-danitra; ary tsy misy fizahan- tavan'olona aminy.»> - Efes. 6:9

Misy vakoka iray nahasarika ny sain'ny maro tao amin'ny tranombakoka mpitahiry Baiboly iray tao Washington, D.C, tamin'ny taona 2018. Baiboly iray voafintina ilay izy, izay tsy natao hampianarana afa-tsy izay ilaina ho fantatra momba ny finoana ihany. Nesorina tao izay rehetra mety hanetsika ny fikomian'ireo andevo. Tamin'ny taona 1808 no namoahana azy, ary tsy vitan'ny nanesorana andininy vitsivitsy tetsy sy teroa izany, fa tsy ao ny 90 isan- jaton'ny TT, ary ny 50 isan-jaton'ny TV. Raha tokony hisy toko 1189 ao anatiny dia 232 sisa no navela tao.

Tsy nokitihina ireo andininy toa manohana ny fanandevozana sy ny voka-dratsiny, indrindra fa ireo tantara ara-Baiboly tsy dia ahitana "vaovao mahafaly" loatra. Anisan'izany ny hoe: "Hianareo mpanompo, maneke ny tomponareo araka ny nofo amin'ny fahatahorana sy ny fangovitana, amin'ny fahatsoran'ny fonareo, toy ny fanekena an'i Kristy ihany" - Efes. 6:5, izay matetika no ampiasaina tsy araka ny tokony ho izy.

Ankehitriny, amin'izao andro sy kolontsaina misy antsika izao, dia zava-dehibe ny hahatakarantsika ny Efes. 6:1-9 ao anatin'ny tontolon-kevitry ny tantaran'ny fanavotana manontolo, araka ny voambara ao amin'ny Baiboly manontolo. Inona ny lesona azontsika raisina eo am-pandinihantsika ny fampiasan'i Paoly ny filazantsara ho fanarenana ny fiarahamonina ratsy tamin'ny androny?

_*Famerenana ny lesona ny sabata 08 Septambra._