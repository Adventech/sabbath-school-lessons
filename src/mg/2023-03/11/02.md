---
title:  "TOROHEVITRA HO AN'NY ZANAKA"
date:   03/09/2023
---

`Inona ny torohevitra omen'i Paoly ny zanaka, ary ahoana no ampiasany ny TT hanohanana izany torohevitra izany? Efes. 6:1-3. (Jereo koa ny Mat. 18:1-5,10; Mar. 10:13- 16.)`

Andeha isika haka sary an-tsaina ny mpino mamaky ny taratasin'i Paoly ao amin'ny trano fiangonana ao Efesôsy, tanan-dehibe miroborobo fatratra, mba hahatakarantsika amin'ny fahafenoany ny torohevitr'i Paoly ho an'ny zanaka. Mety hanondro sokajin-taona isan-karazany ny teny hoe "zanaka" (ta tekna amin'ny teny grika) satria ny zanaka dia eo ambanin'ny fahefan'ny ray aman-dreniny hatramin'ny faha-60 taonan'ny rainy (araka ny fomba grika), na mandra-pahafaty ny raim- pianakaviana (araka ny fomba rômanina). Mbola tanora ihany ireo zanaka ireo ka mbola mila ny fiahian'ny ray aman-dreniny (Efes. 6:4), ary efa tanora koa ka afaka mifidy samirery ny ho mpianatr'i Jesôsy.

Rentsika i Paoly manao antso amin'ny zanaka izay mivavaka ao amin'ny fiangonana kristianina, mba hankatò sy hanaja ny ray aman-dreniny "ao amin'ny Tompo", izany hoe ao amin'i Kristy (ampitahao amin'ny Efes. 5:22; Efes. 6:4,5,7-9). Asaina isika eto hanaja ny zanaka araka ny maha-mpianatr'i Kristy azy ireo, ka hampandray anjara mavitrika azy ao anatin'ny fanompoam-pivavahana. Manjary manan-danja lehibe io andininy io eo amin'ny fanabeazana ny zanaka sy ny fikarakarana azy.
Ny baikon'i Paoly mba hankatoavan'izy ireo dia tsy mihatra amin'ny toe-javatra rehetra tsy ankanavaka tsy akory. "Raha mifanipaka amin'ny fitakian'i Kristy ny baikon'ny ray aman-dreny, na dia mahory toy inona aza izany, dia Andriamanitra no tsy maintsy ankatoavin'izy ireo (ny zanaka) sy itokiany ny amin'izay ho vokatr'izany." -AH, t. 293.

Ny didy fahadimy no amaranan'i Paoly ny anatra ataony ho an'ny zanaka. Manambara izany fa omeny lanja ambony ny Didy folo ho mpitari-dalana ny mpino (hita mazava izany ao amin'ny Efes. 4:1- 6:9; indrindra ao amin'ny Efes. 4:25,28; Efes. 5:3-14). Atombony ny fitanisana ny didy fahadimy ("Manajà ny ray sy ny reninao - Efes. 6:2), asiany fanazavana manaraka azy ("fa izany no didy voalohany misy teny fikasana" - Efes. 6:2), ary avy eo faranany ny fitanisana ny didy fahadimy ("mba hahita soa hianao sy ho maro andro ambonin'ny tany"- Efes. 6:3). Manambara io didy io fa ny fanajana ny ray aman-dreny dia isan'ny drafitr' Andriamanitra ho an'ny olombelona mba hanambinana azy. Na tsy tanteraka toy inona aza ny ray aman-dreny, ny fanajana azy ireny dia mahatsara ny fahasalamana sy mitondra fiadanana.

`Ahoana no anamafisan'ireo andininy ireo ny maha-zava- dehibe ny fifandraisana eo anivon'ny ankohonana?`