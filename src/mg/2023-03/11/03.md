---
title:  "TOROHEVITRA HO AN'NY RAY AMAN-DRENY"
date:   04/09/2023
---

`Ampitahao ny Efes. 6:4 sy ny Kôl. 3:21. Araka ny Kôl. 3:21, inona ny antony tsy tokony hanaovana izay hampahatezitra ny zanaka?`

Misy lahatsoratra jiosy tamin'ny andron'i Paoly, nalaina avy ao amin'ilay antsoina hoe bokin'i Sirach (na "Ekleziastika"), izay manoro hevitra ny raim-pianakaviana momba ny tokony ho fitondrany ny zanany: "Izay tia ny zanany mampanandrana azy matetika ny kotopia. (...) Tambatambazo  ny zanakao, dia hampangovitra anao izy; misangisangia aminy, dia hampalahelo anao izy. (...) Faizo ny zanakao ary ataovy mavesatra ny ziogany fandrao tafintohina noho ny halemeny mahamenatra ianao." - Sirach 30:1,9,13.

Hafa tanteraka amin'izany ny torohevitr'i Paoly. Izao no baikony ho an'ny raim-pianakaviana: "aza mampahatezitra ny zanakareo", dia nampiany hoe: "fa tezao amin'ny famaizana sy ny fananaran'ny Tompo izy" - Efes. 6:4. Tamin'ny andron'i Paoly dia nanana fahefana ara-dalana tamin'ny zanany ny raim-pianakaviana; fananana no nandraisana ireo zanaka ireo. Nanana zo hanafay ny zanany tamin'ny fomba feno herisetra izy ireo, na hamono azy ho faty aza. Raha ny marina, amin'ny lafiny sasany dia lehibe noho ny fahefan'ny tompo amin'ny andevony ny fahefan'ny ray amin'ny zanany. Tsy mba miombon-kevitra amin'izany i Paoly fa amim-pahasahiana no anazavany sy hanitsiany ny fifandraisana eo anivon'ny ankohonana. Manasa ny raim-pianakaviana kristianina i Paoly, ao anatin'ny tontolon-kevitry ny fahatokiana tanteraka amin'i Kristy, mba handinika tsara ny fampiasany ny fahefany. Raha mampahatezitra ny zanany mantsy izy ireo dia tsy hahay handray tsara ny "famaizana sy ny fananaran'ny Tompo" izy ireo (Efes. 6:4).

"Ry ray sy reny, natao haneho ny toetran'Andriamanitra ianareo ao tokantranonareo. Natao hitaky an- ny fankatoavan'ny zanaka ianareo, tsy amin'ny alalan'ny teny mahery, fa amin'ny fomba feno halemem-panahy sy fitiavana. (...)

"Aoka ho maha-te ho tia ianareo ao an-tokantrano. Fehezo ny teny rehetra izay mety hanetsika hatezerana tsy masina. Hoy ny baikon' Andriamanitra: 'hianareo ray, aza mampahatezitra ny zanakareo. '(...)

"Tsy eken'ny tenin'Andriamanitra na ny fahasiahana sy ny fampijaliana ataon'ny ray aman-dreny na ny tsy fankatoavan'ny zanaka. Avy amin'ny fo feno fitiavana tsy manam-petra ny lalàn'Andriamanitra eo amin'ny fiainan-tokantrano sy eo amin'ny fitondrana ny firenena."- CG, t. 259.

`Na dia momba ny ray aman-dreny sy ny zanaka aza ny tontolon-kevitra eto amin'ity lesona ity, inona ny foto-kevitra azo raisina avy amin'ireo andininy ireo, izay tokony hisy akony eo amin'ny fifandraisantsika amin'ny olona hafa rehetra?` 