---
title:  Fianarana fanampiny
date:   18/08/2023
---

"Aoka ny fiteninao ho tsara tsy hisy hanenenanao any aoriana. Aza mampalahelo ny Fanahy Masin'Andriamanitra, Izay nanisiana tombo-kase anareo ho amin'ny andro fanavotana. (...) Raha misy fitiavana ao am-ponao dia hiezaka ianao hampandroso sy hampiorina tsara ny rahalahinao ho amin'ny finoana masina. Raha misy olona manaratsy na manao teny tsy mendrika momba ny namanao na ny rahalahinao dia aza mampirisika izany resa-poana izany. Asan'ny fahavalo izany. Ampahatsiahivo amim-pitiavana io olona manaratsy io fa raran'ny Baiboly ny resaka toy izany." - Ellen G. White, ARSH, 5 Jona 1888.

Inona ny fiovana mety hitranga ao amin'ny fiangonanao raha samy miaina sy manolo-tena araka ireto fanambarana manaraka ireto ianao sy ny mambra tsirairay?

1. Iriko ny hanana hery miasa mangina tsara, manandratra, mampiorina ny finoana, ary mampahery eo anivon'ny fianakaviamben'ny fiangonana advantista mitandrina ny andro fahafito sy any ivelany (Efes. 4:29).

2. Tsaroako ny antson'i Kristy ho amin'ny firaisana sy ny fitiavana; koa hanao ezaka bebe kokoa aho hanohana ireo izay inoako fa manao sy miteny zavatra tsara fa tsy hanasongadina ny fahalemen'ireo izay heveriko ho diso (Jao. 13:34,35; Jao. 17:20-23; Efes. 4:1-6; 1 Tes. 5:9-11).

3. Rehefa tsy miombon-kevitra amin'ny olona iray aho dia hasehoko mazava ny fanajako "ny mpiray fanantenana amiko. Raisiko ho toy ny olona mahatoky sy manolo-tena ho an'i Kristy izy. Ampahafantariko azy amim-pitiavana ny hevitro izay tsy mitovy amin'ny azy, fa tsy hanao an-tery setra aho (Efes. 4:31,32).

4. Hiaina amim-pifaliana aho sady hanararaotra ny fomba rehetra hampandroso sy hampiorina tsara ireo mambra hafa ao am-piangonana, eo am- piandrasana ny fiverenan'i Kristy (Efes. 4:29,30; Gal. 6:2; Heb. 10:24,25).


### Fanontaniana hifanakalozan-kevitra:

`1. Diniho indray ny fanoritsoritan'i Paoly ireo Persona ao amin' Andriamanitra Telo Izay Iray, izay asehony in-11 ho miara-miasa akaiky ho famonjena ny olombelona. Ahoana no anampian'izany famerimberenana izany antsika hahatakatra tsara kokoa ny momba an' Andriamanitra Telo Izay Iray? Efes. 1:3-14; Efes. 1:15-23; Efes. 2:11-18; Efes. 2:19-22; Efes. 3:1-13; Efes. 3:14-19; Efes. 4:4-6; Efes. 4:17-24; Efes. 4:25-32; Efes. 5:15-20; Efes. 6:10-20 (ka ny teny hoe "Tompo," ao amin'ny Efes. 6:10, dia manambara an'i Kristy).`

`2. Ahoana no ampiharana ny torohevitr'i Paoly mikasika ny fomba fiteny amin'izao andron'ny "tambajotran-tserasera" izao, izay amplasaina matetika hanaovana fampitahorana sy fanaratsiana, ary afaka tsy mitonona anarana izay manao izany?`
