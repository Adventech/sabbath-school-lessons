---
title:  "FITENY MAMPANDROSO NY FIRAISANA SY MITONDRA FAHASOAVANA"
date:   15/08/2023
---

### FITENY MAMPANDROSO NY FIRAISANA SY MITONDRA FAHASOAVANA

`Inona amin'ireo torohevitr'i Paoly momba ny fomba fiteny eo anivon'ny mpino no manan-danja indrindra ho anao ankehitriny? Nahoana? (Efes. 4:25-29).`


Misy firafitra mahaliana ampiasain'i Paoly matetika ao amin'ny Efes. 4:25-32, izay hita, ohatra, ao amin'ny Efes. 4:25: baiko mandrara aloha ("Esory ny lainga"); dia baiko mandrisika («samia milaza ny marina amin'ny namany avy hianareo rehetra»); avy eo ny antony («fa samy isan'ny momba ny tenan'ny namantsika avokoa isika»), izay toy ny manambara hoe: «satria isika rantsam-batan'ny tena iray ihany, ka mifandray toy ny ampahany samihafa amin'ny vatana iray ihany». Ny antso ataon'i Paoly mba «hilaza ny marina» dia tsy fanasana ny mambra ao amin'ny fiangonana mba hilaza mivantana ny zava- misy amin'ny fomba tsy misy antra sy tsy voalanjalanja tsy akory. Izay ambara ao amin'ny Zak. 8:16 no tiany ampitaina, dia ny mba hilazana ny marina amin'ny fomba hahatonga fiadanana.

Koa satria raran'i Paoly ao amin'ny Efes. 4:31 ny fahatezerana sy ny fitabatabana, dia tsy midika ho fanomezan-dalana hampiasa fahatezerana ao am-piangonana tsy akory no lazainy ao amin'ny Efes. 4:26. Kanefa eken'i Paoly kosa ny mety hisian'ny fahatezerana, saingy asiany fetra ny fanehoana izany araka ny hoe "tezera fa aza manota".


Toy ny hoe tapahin'i Paoly ny resany mikasika ny fomba fiteny teo ka fandrarana momba ny fangalarana indray no ataony hoe: «aoka izay nangalatra tsy hangalatra intsony» - Efes. 4:28. Manaraka izany dia mampirisika izy hoe «aleo hikely aina ka hiasa izay tsara amin'ny tanany» (Efes. 4:28; jereo koa ny 1 Kôr. 4:12, 1 Tes. 4:11); ary avy eo ambarany ny antony fototr'izany, dia ny «mba hisy homeny izay tsy manana» - Efes. 4:27. Azo inoana fa nampidirin'i Paoly ity teny momba ny mpangalatra ity noho ny fifandraisan'ny fangalarana amin'ny teny mamitaka araka ny ohatra asehon'ny tantaran'i Ananiasy sy Safira ao amin'ny Asa. 5:1-11. Matanjaka tokoa ny finoan'i Paoly ny herin'i Kristy mahova, hany ka azony an-tsaina ny mpangalatra tonga mpanao soa!

Mandidy ny olona i Paoly manao hoe: «Aoka tsy haloaky ny vavanareo izay teny maloto» - Efes. 4:29, izay manambara teny manimba toa tsy hay fehezina rehefa mivoaka ny vava mandra-pahatontosany ny asa fandravana ataony. Etsy ankilany, ny teny ratsy dia hitan'i Paoly fa tsy vitan'ny hoe azo atsahatra fotsiny fa azo soloana kosa amin'ny teny izay manana ireto toetra ireto: (1) «tsara ho fampandrosoana», (2) «araka izay tokony hanaovana azy», ary (3) «hahazoan'ny mihaino [azy] fahasoavana»> - Efes. 4:29. Raha mba toy izany avokoa mantsy ny fitenintsika!