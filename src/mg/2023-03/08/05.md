---
title:  "NY FANAHY MASINA EO AMIN'NY FIAINAN'NY MPINO"
date:   16/08/2023
---

### NY FANAHY MASINA EO AMIN'NY FIAINAN'NY MPINO

`Eo am-piresahany momba ny fahotan'ny fomba fiteny eo anivon'ny fiarahamonina kristianina, inona ny antso ataon'i Paoly mikasika ny fanatrehan'ny Fanahy Masina eo amin'ny fiainan'ny mpino? Efes. 4:30.`

Sady manao fampitandremana mampatahotra i Paoly no manome toky mampahery. Ny ratsy ifanaovantsika ao am-piangonana dia tsy fahadisoana kely tsy misy fiantraikany tsy akory: ny tsy fampiasantsika araka ny tokony ho izy ny fanomezam-pahasoavan'ny fitenenana nomen Andriamanitra antsika ho fanimbana ny hafa no mampalahelo ny Fanahy Masina (Efes. 4:25-27,29,31,32). Ny famerenan'i Paoly izay voalaza ao amin'ny Isa. 63:10 eto dia manamafy ilay fampitandremana lehibe hoe: «Fa ireo [Israely] kosa dia niodina ka nanome alahelo ny Fanahy Masiny; dia tonga fahavalony Izy ka niady taminy».

Manome toky mampahery i Paoly fa manisy tombokase ny mpino ny Fanahy Masina manomboka amin'ny andro izay anekeny an'i Kristy (Efes. 1:13,14) ka hatramin'ny andro fanavotana» (Efes. 4:30). Tsy mora tapaka fa mafy orina ny fifandraisana co amin'ny Fanahy Masina sy ny mpino. Rehefa ataon'ny mpino tsinontsinona ny fanatrehan'ny Fanahy Masina amin'ny fampiasany ny fitenenany, izay fanomezam-pahasoavana avy amin' Andriamanitra, toy ny fitaovam-piadiana hamonoana ny hafa, dia tsy nolazainy hoe miala ny Fanahy Masina fa hoe malahelo kosa Izy. Maniry ny hitoetra eo amin'ny mpino ny Fanahy, te hanisy marika eo aminy mba ho fananany sy ho voaron' Andriamanitra, mandra- piverin'i Kristy.

Tsindrian'i Paoly ny maha-Andriamanitra ny Fanahy amin'ny maha-"Fanahy Masin Andriamanitra" Azy, ary asongadiny ny maha-Persona Azy amin'ny filazany ny Fanahy Masina hoe malahelo. (Jereo koa ny Rôm. 8:16,26,27; 1 Kôr. 2:10,13; 1 Kor. 12:11; Gal. 5:17,18.)
Mila mitandrina fatratra isika rehefa miresaka ny amin'ny zava-miafina momba an' Andriamanitra Telo Izay Iray. Ny Fanahy dia sady iray amin'ny Ray sy ny Zanaka no miavaka amin'ny Ray sy ny Zanaka. «Ny Fanahy dia manana ny sitrapony ary misafidy mifanaraka amin'izany. Mety malahelo Izy ary mety hitenenan-dratsy. Izany famaritana izany dia tsy mifanaraka amin'ny hoe hery tsotra na hery miasa mangina fotsiny ny Fanahy Masina fa tena manana toetran'olona mihitsy (Persona). Koa moa ve olona tahaka ahy sy anao ny Fanahy Masina? Tsia, fitenin'olombelona voafetra ihany no ampiasaintsika hanehoana ny maha-Andriamanitra, ary ny Fanahy dia tsy ho olombelona na oviana na oviana.>> Paul Petersen, God in 3 Persons In the New Testament (Silver Spring, MD: Biblical Research Institute, 2015), p. 20.


`Manakaiky antsika amin'ny fomba ety dia ety ny «Fanahy Masin' Andriamanitra» hany ka voambara ho misy fiantraikany Aminy ny asa sy ny fihetsika ataontsika. Miara-miaina amin'ny Iray amin'Andriamanitra Telo Izay Iray isika, Izay nanolo-tena hifandray maharitra amintsika sy manisy tombokase antsika mandra-pahatonga ny farany. Tokony hanao ahoana ny finoantsika eo anatrehan'Izany fahamarinana mahagaga izany?`