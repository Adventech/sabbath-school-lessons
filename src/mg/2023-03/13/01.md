---
title:  MAMPANJAKA NY FIADANANA
date:   16/09/2023
---

### Hodinihina mandritra ny herinandro:
Efes 6:10-20; 1 Pet. 4:1; 1 Pet. 5:8; Isa. 59:17: Isa. 52:8-10; 1 Tes. 5:16-18.


> <p> Tsianjery:</p>
«Ary ho fanampin'izany rehetra izany dia tano ny finoana ho ampinga, izay hahazoanareo hamono ny zana-tsipika mirehitra rehetra izay alefan'ilay ratsy. Ary raiso ny famonjena ho fiarovan-doha sy ny tenin 'Andriamanitra ho sabatry ny Fanahy.»> - Efes. 6:16,17.

Nanoratra boky mitondra ny lohateny hoe: "The Pilgrim's Progress" i John Bunyan, raha mbola tao am-ponja izy. Miresaka momba ny lehilahy iray antsoina hoe Christian io boky io. Nentina tao amin'ny trano fitehirizam-piadiana tao amin'ny lapa iray i Christian, ary naseho azy "izao karazana fitaovana rehetra izao, izay nomen'ny Tompo ny mpivahiny, dia sabatra, ampinga, fiarovan-doha, fiarovan-tratra, fivavahana rehetra, ary kiraro tsy mety simba. Ampy ho an'izay rehetra manompo ny Tompo ireo fitaovana ireo, dia tahaka ny kintana ampy ho an'ny isan'ny olona rehetra." Mialoha ny niaingan'i Christian dia mbola nentina niverina tao amin'io efitra io indray izy mba "hotafiana fiadiana maharo azy tanteraka hatrany an-tampon-doha ka hatrany am-paladia, andrao misy manafika eny an-dalana."

Ny asasoratr'i Bunyan tamin'ny taona 1678 dia mampahatsiahy ny lahatsoratr'i Paoly 1600 taona teo ho eo talohan'io, dia ny epistily ho an'ny Efesianina izany, izay nosoratana tao am-ponja koa. Azon'ity apôstôly misionera lehibe ity an-tsaina ny fiangonana, toy ny tafika iray lehibe mamangy ny trano fitehirizam- piadian' Andriamanitra sy mitafy ny fiadiana rehetra. Ny teny grika Panoplia no nampiasainy hilazana ireo fiadiana amin'ny fahafenoany, izay miaro ny loha hatreny amin'ny tongotra. Misy fiadiana avo lenta ampy hotafian'ny miaramila tsirairay ao amin'ny tafiny sy maharo azy ireo tanteraka ny trano fitehirizam- piadian' Andriamanitra, hoentin'izy ireo mampanjaka ny fiadanana amin'ny Anarany.

_*Famerenana ny lesona ny sabata 22 Septambra._