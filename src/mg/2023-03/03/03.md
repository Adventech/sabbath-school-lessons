---
title:  "FANILOVAN-TSAINA AVY AMIN'NY FANAHY MASINA"
date:   10/07/2023
---

### FANILOVAN-TSAINA AVY AMIN'NY FANAHY MASINA

"Tsy mitsahatra misaotra noho ny aminareo ka mahatsiaro anareo amin'ny fivavahako, mba homen Andriamanitr 'i Jesosy Kristy Tompontsika, Rain'ny voninahitra, ho anareo ny fanahin'ny fahendrena sy ny fanambarana amin'ny fahalalana Azy tsara" - Efes. 1:16,17.

Ao amin'ny vavaka nataon'i Paoly dia nanonona fangatahana lehibe iray izy, izay napetrany teo anoloan'ny seza fiandrianan'Andriamanitra. Efa nomarihiny rahateo fa efa tonga ao amin'ny fiainan'ny Kristianina ny Fanahy Masina tamin'ny fotoan'ny fiovam-pony (Efes. 1:13,14). Mbola mangataka ny fitahian'ny Fanahy indray i Paoly izao, mba hanomezany azy ireo ny fahatakarana ara-panahy ilaina izay mifantoka amin'ny fahatakarana lalindalina kokoa ny amin'i Jesosy ("amin'ny fahalalana Azy", Efes. 1:17).

Nivavakai Paoly mba hanilo saina manokana ireo mpino ny Fanahy Masina, mikasika ny lohahevitra telo; inona avy ireo lohahevitra ireo? Jereo ny Efes. 1:17-19.

Rehefa nivavaka i Paoly hoe: "mba hampahiratina ny mason'ny sainareo, mba ho fantatrareo izay fanantenana avy amin'ny fiantsoany" - Efes. 1:18, dia nivavaka izy mba hotadidin'izy ireo tsara izay efa nataon' Andriamanitra tamin'ny lasa ho famonjena azy ireo (Efes. 1:3-9, 11-13), ary mba ho takany ny amin'ilay voninahitra ho avy efa nomaniny ho azy ireo (Efes. 1:10,14).

Rehefa nivavaka i Paoly hoe: "mba hampahiratina ny mason'ny sainareo, mba ho fantatrareo (...) izay haren'ny voninahitry ny lovany eo amin'ny olona masina" - Efes. 1:18 dia mampahatsiahy izay voalaza ao amin'ny TT izy fa ny mpino dia lovan' Andriamanitra (Deo. 9:29, Deo. 32:9, Zak. 2:16, ampitahao amin'ny Efes. 1:11). Tiany ho fantatr'izy ireo fa tsy vitan'ny manana lova avy amin'Andriamanitra izy ireo, fa izy ireo no lovan'Andriamanitra, ary fanirian'i Paoly ny hahatakaran'izy ireo ny hasarobidiny eo imason' Andriamanitra.

Rehefa nivavaka i Paoly hoe: "mba hampahiratina ny mason'ny sainareo, mba ho fantatrareo (...) ny fihoaran'ny halehiben'ny heriny ho antsika izay mino" - Efes. 1:19, dia ny Fanahy Masina mitondra fahatakarana vaovao momba ny halehiben'ny herin' Andriamanitra no ao an- tsainy, ary koa ny mba hahatonga izany ho zava-misy eo amin'ny fiainan'izy ireo.

Ao anatin'ireo vavaka rehetra ireo dia tian'i Paoly ny hahatsapan'ireo olona ireo eo amin'ny fiainany manokana izay zavatra efa nomena azy ireo tao amin'i Jesosy.

`Ahoana no ahafahanao mahatsapa kokoa "ny fihoaran'ny halehiben'ny heriny ho antsika izay mino" eo amin'ny fialnanao? Inona no hevitr'izany eo amin'ny fialnana andavanandro?`