---
title:  "NY HERIN'ILAY JESÔSY NASANDRATRA"
date:   08/07/2023
---

### NY HERIN'ILAY JESÔSY NASANDRATRA

### Hodinihina mandritra ny herinandro: 
Efes. 1:15-23; Efes. 3:14-21; 1 Tes. 5:16-18; Deo. 9:29; 1 Kor. 15:20-22; Sal. 110:1.

> <p> Tsianjery:</p>
> Amin'ny alalan'ny Fanahy Masina dia azon'ny Mpino fantarina "ny fihoaran'ny halehiben'ny heriny ho antsika izay mino, araka ny fiàsan'ny herin'ny faherezany, izay nataony tao amin'i Kristy tamin'ny nananganany Azy tamin'ny maty sy ny nampitoerany Azy eo amin'ny tanany ankavanana any an- danitra."- Efes. 1:19,20.

Toa mitady hery lehibe kokoa hatrany ny olombelona. Ny mpanamboatra ny fiara Devel Motors, ohatra, dia nampiseho ny modely vaovao kasainy hamboarina: ny Devel Sixteen, fiara iray 16 "cylindres", 12,3 litatra ny moterany, ary mihoatra ny "5000 chevaux" ny tanjany. Na, raha tsy izany, diniho ny fiara vaventy Peterbilt ("semi-remorque"), izay Amanana motera antsoina hoe "moteur à réaction" Pratt & Whitney J34-48 telo. "36000 chevaux" ny tanjak'ity kamiao ity, ka mahavita 400 metatra mahery izy ao anatin'ny 6,5 segondra, ary mahatratra 600 kilometatra mahery isan'ora ny hafainganam-pandehany mialoha ny hanokafany elon'aina roa.

I Paoly kosa dia nivavaka ho an'ny mpino tao. Efesosy, izay nalaim-panahy hidera ireo hery sy andriamanitra isan-karazany teo amin'ny kolontsainy, mba hahatsapan'izy ireo amin'ny alalan'ny Fanahy Masina ny halehiben'ny hery izay omen'Andriamanitra azy ireo ao amin'i Kristy. Io herin' Andriamanitra io dia tsy refesina amin'ny "chevaux" na majika, fa miseho amin'ny alalan'ireto toe-javatra efatra ireto, izay manozongozona izao tontolo rehetra izao, dia ny tantaran'ny famonjena izany: (1) ny fitsanganan'i Jesosy tamin'ny maty; (2) ny fanandratana Azy ho eo amin'ny seza fiandrianan' Andriamanitra; (3) ny fampileferana ny zavatra rehetra ho eo ambanin'i Kristy; (4) ny nanolorana an'i Kristy ho Lohan'ny fiangonana (Efes. 1:19-23).

Eo am-pandinihana ireo toe-javatra efatra ireo, dia azon'ny mpino atao ny manomboka mahatakatra - sy mahatsapa - ny halehiben'ny fidadasiky ny hery ampiasain' Andriamanitra ho azy ireo.

_*Famerenana ny lesona ny sabata 15 Jolay._