---
title:  "I JESOSY SY NY ZAVA-DREHETRA ARY NY FIANGONANY"
date:   13/07/2023
---

### I JESOSY SY NY ZAVA-DREHETRA ARY NY FIANGONANY

Faminaniana ny amin'ny fanandratana an'i Jesosy no hitan'ireo Kristianina voalohany ao amin'ny Sal. 110:1: "Izao no lazain'i Jehovah amin'ny Tompoko: Mipetraha eo an-tanako ankavanana ambara-panaoko ny fahavalonao ho fitoeran-tongotrao". Toy izany koa ny famakin'izy ireo ny Sal. 8, izay manamafy fa "ny zavatra rehetra dia efa nataonao [nataon Andriamanitra] eo ambanin'ny tongony" Sal. 8:6, dia ny tongotr'ilay "zanak 'olombelona" (Sal. 8:4). Nino izy ireo fa teo ambonin'ny lohany, mitady hamely azy ireo herin'ny maizina ireo, kanjo takany izao ny fahamarinana fa eo ambanin'ny tongotr'i Kristy ireo hery ireo.

Mariho tsara fa rehefa avy "nampanaiky ny zavatrarehetra ho eo ambanin'ny tongony [tongotri Jesosy]" ny Ray, dia "nanao Azy ho Lohany manapaka ny zavatra rehetra ho an'ny fiangonana" - Efes. 1:22. Na dia milaza zavatra ankapobeny sy mahafaoka be aza ny hoe "zavatra rehetra", dia mbola ireo "hery sy fahefana" ao amin'ny Efes. 1:21 ihany no tao an-tsain'i Paoly. Eo ambanin'ny tongotr'i Kristy, manaiky Azy, ny zavatra rehetra - anisan'izany ireo hery sy fahefana manerana izao tontolo rehetra izao, ireo hery sy fahefana mihoatra noho ny an'olombelona, ary ireo hery sy fahefana ara-panahy.

`Inona ireo tombontsoan'ny fiangonan'i Kristy avy amin'ny fanandratana an'i Kristy ho eo amin'ny seza fiandrianan'izao rehetra izao, sy ny fanjakany amin'ny zava-drehetra any an-danitra sy ety an-tany, ho an'ny Fiangonany? Efes. 1:22,23.`

Nataon' Andriamanitra mpandresy ny herin'ny ratsy rehetra i Kristy. Ny fiangonana, izay mifandray ety amin' Kristy ary nomeny izay rehetra ilainy, dia omena antoka fa handresy ireo fahavalo ireo. Natao hiasa ho an'ny fiangonana ny herin' Andriamanitra, izay naseho tamin'ny fitsanganan'i Kristy tamin'ny maty sy ny fanandratana Azy ho ambonin'ny hery rehetra eto amin'izao tontolo rehetra izao. I Kristy mpandresy no nomen' Andriamanitra ny Fiangonana, izay mifamatotra akaiky Aminy ka antsoina hoe tenany.

Ahoana no ahafahantsika mpino mahafantatra an'i Kristy nasandratra sy mahatsapa ny herin' Andriamanitra eo amin'ny fiainantsika? Tsy misy fomba manokana na paikady natoron'i Paoly mivantana momba izany. Milaza zavatra maro anefa ny maha-tatitra momba ny vavaka nataon'i Paoly io andalan-teny io. Mino i Paoly fa hamaly ny vavaka ataony Andriamanitra. Hamafisiny fa mety tokoa ny mankalaza ny herin' Andriamanitra, izay naseho tao amin'i Kristy sy ao amin'ny fanatrehan' Andriamanitra, ary koa ny mangataka mba hiasan'izany eo amin'ny fiainan'ny mpino.

`Inona ny fanandramana niainanao manokana momba ny herin'ny vavaka? Izany hoe tsy ny momba ireo valim- bavaka ihany fa ny fivavahana ankapobeny mihitsy? Ary ahoana no mahatonga ny vavaka hampanakaiky antsika kokoa an' Andriamanitra sy ny hery omena antsika ao amin'i Jesosy?`