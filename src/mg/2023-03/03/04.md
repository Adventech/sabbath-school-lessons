---
title:  "MANANA ANJARA AMIN'NY HERIN'NY FITSANGANANA AMIN'NY MATY"
date:   11/07/2023
---

### MANANA ANJARA AMIN'NY HERIN'NY FITSANGANANA AMIN'NY MATY

Ao amin'ireo andininy farany milaza ny vavaka nataon'i Paoly, Efes. 1:20-23, dia velabelariny ilay hevitra fahatelo, ny amin'ilay fahazavan-tsaina avy amin'ny Fanahy Masina izay antenainy mba homen'ny Fanahy Masina ny mpino: ny fihoaran'ny halehiben'ny herin' Andriamanitra ho azy ireo. Tranga roa teo amin'ny tantaran'ny famonjena no anombohany ny fanazavany momba ny herin' Andriamanitra: 1) ny fitsanganan'i Jesosy tamin'ny maty; (2) ny fanandratana an'i Jesosy ho eo amin'ny seza fiandrianan'izao tontolo rehetra izao (Efes. 1:20).

`Ahoana no isehoan'ny herin' Andriamanitra amin'ny alalan'ny fitsanganan'i Jesosy tamin'ny maty? Efes. 1:20; 1 Kor. 15:20-22; Fil. 3:8-11; Heb. 13:20,21; 1 Pet. 1:3.`

Finoana tsy iadian-kevitra ao anatin'ny fivavahana kristianina ny fitsanganan'i Jesosy tamin'ny maty (1 Kor. 15:14,17). Ny fitsanganan'i Kristy tamin'ny maty no mahatonga ny mpino hiandrandra sy hanantena ilay fitsanganana lehibe ho avy, ho amin'ny fiainana mandrakizay amin'ny fotoana hiverenan'i Kristy (1 Kor. 15:20-23). Noho ny fitsanganan'i Kristy no ahafahantsika mitodika any Aminy ankehitriny mba handray ireo fitahiana rehetra avy amin'ny filazantsara, anisan'izany ny fanatrehan'ny Fanahy Masina eo amin'ny fiainantsika.

Ilay sary hita ao amin'ny Efes. 1:20 hoe: "napetrak" Andriamanitra eo amin'ny tanany ankavanana any an-danitra i Kristy" dia avy ao amin'ny Sal. 110:1, izay andininy voatonona matetika indrindra ao amin'ny TV (toa miainga avy amin'izany avokos ireo andininy rehetra vao hitantsika teo aloha). Mitana toerana manan-danja ao amin'ny Efesianina ny fanandratana an'i Kristy. "Niara-natsangany (...) ka niara- napetrany any an-danitra ao amin'i Kristy Jesosy" ny mpino Efes. 2:6. Ankoatra izany dia ataon'i Paoly ho fanombohan'ny famenoan'i Kristy ny zavatra rehetra sy ny fizarany ny fanomezam-pahasoavana ho an'ny Fiangonany ny fiakaran'i Kristy (jereo ny Efes. 4:8-11).

Mampitandrina antsika i Paoly ao amin'ny Efes. 4:8-11 mba tsy hihevitra an'i Kristy ho mipetra-potsiny eo ambonin'ny seza fiandrianan'ny Ray, fa mba hahazo an- tsaina Azy kosa "eo am-piasana, araka ny hita ao amin'ny TV, nasandratra, mandroso amin'ny alalan'ny Fanahiny Masina mitety izao tontolo izao, sady efa mpandresy no mbola handresy koa." F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), t. 133. Koa soritsoritan'i Paoly ho fanehoana ny herin'Andriamanitra omena ny mpino ny fanandratana/ fametrahanana an'i Kristy eo amin'ny seza fiandrianana, ary tsy izany ihany fa io koa no ambarany ho loharanon'izany hery izany.

`Inona avy no ilantsika ny herin'i Kristy eo amin'ny flainantsika? Ahoana no ahafahantsika mandray izany hery izany amin'ny fomba tsara kokoa? Inona avy ireo fanaontsika mety hanakana ny fahazoantsika izany hery izany?`