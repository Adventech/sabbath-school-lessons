---
title:  FIVAVAHANA SY FISAORANA
date:   09/07/2023
---

Noho ny fifalian'i Paoly nandre fa mandroso amin'ny finoana an'i Jesosy ny mpino ao Efesosy ary mifankatia (inoana fa avy amin'i Tykiko izany vaovao izany, Efes. 6:21,22), dia nanao tatitra izy fa mahatsiaro azy ireo amim-bavaka."

`Ampitahao ireo antom-bavaka roa nataon'i Paoly ao amin'ny Efes. 1:15-13 sy ny Efes. 3:14-21. Inona ireo hevitra iraisan'izy ireo?`

Mampalahelony tonom-bavaka ataontsika indraindray: feno fitarainana ny amin'ny zava-tsarotra sy ny olana. Ny vavak'i Paoly ao amin'ny Efesianina dia maneho fa ny fisaorana no tena votoatin'ny vavaka. Aoka isika hitanisa ny fitahian' Andriamanitra ary hisaotra Azy noho izany. Aoka ho hitantsika ny fidiran Andriamanitra an-tsehatra ao anatin'ny toe-java-tsarotra, dia hidera Azy isika noho ny fanatrehany izay manova ny fiainantsika. Aoka hankalaza ny fahasoavana sy ny herin'llay Jesosy nasandratra isika (Efes. 1:20-23), sady hisaotra Azy noho ny fitahiany ireo olona ifaneraserantsika. Izao no tsiambaratelon'i Paoly ny amin'ny vavaka manova: Ny fiderana sy fisaorana no lehibe indrindra ao anatin'ny vavaka.

Hoy koa i Paoly: "Izaho (...) tsy mitsahatra misaotra noho ny aminareo ka mahatsiaro anareo amin'ny fivavahako." (Efes. 1:16, Fil. 1:3,4; 1 Tes. 1:2; ary ny 1 Tes. 5:16-18).

Inona no tena hevitryny hoe "mivavaha, ka aza mitsahatra" - 1 Tes. 5:17? Mandohalika mandrakariva mivavaka amin' Andriamanitra ve izany isika? Tsy mitombina raha izany no heviny, Midika kosa izany fa rehefa notahin'ny Fanahin' Andriamanitra isika dia misokatra mandrakariva ho amin'ny fanatrehan'Andriamanitra sy ny heriny ny fontsika eo am-pizorana ny lalam-piainana, mandinika ny fitahiany mba hisaotra Azy noho izany. Midika ho fahavononana hiatrika ny olana eo amin'ny fiainana miaraka amin'Andriamanitra izany, fitadiavana torohevitra avy Aminy eo amin'ny fiainana, na amin'ny mora na amin'ny sarotra. Ny hevitr'izany dia miaina tsy manalavitra an' Andriamanitra fa mifandray Aminy etiety kokoa hatrany, vonona mandrakariva ny hotarihiny.

Matetika loatra isika no mihevitra fa tsipirian-javatra ny vavaka, fanampiny eo amin'ny fiainan'ny maha-mpianatra, natao hotanterahina araka izay mety amintsika. Hafa kosa ny fanazavan'i Paoly. Noraisiny am-po ny fivavahana ho an'ny Kristianina tany Efesosy, ka nisaorany Andriamanitra noho ny amin'izy ireo (Efes. 1:16; ampitahao amin'ny Efes. 1:3-14), ary nanao fanelanelanana ho azy ireo izy (Efes. 1:17-23; ampitahao amin'ny Efes. 3:14-21). Iankinan'aina ny vavaka ho an'i Paoly, eny, iankinan'ny finoana kristianina. Maneho fitalahoana, antso ho amin'ny fivavahana ireo andininy ireo, fanasana antsika tsirairay mba handinika ny fiainam-bavatsika manokana araka ny fahitantsika ny fanoloran-tenan'i Paoly ho amin'izany.

`Nahoana no zava-dehibe ny misaotra mandrakariva an' Andriamanitra amin'ny alalan'ny vavaka noho ireo zavatra nataony izay tokony hankasitrahanao?`