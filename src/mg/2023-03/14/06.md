---
title:  "MPANDRAY SY MPIZARA FAHASOAVANA ISIKA"
date:   28/09/2023
---

`Eo am-pamakiana ny Efes. 5 dia diniho ny fomba iantsoan'i Paoly antsika hiaina araka ny filazantsara, eo amin'ny fifandraisantsika amin'ny hafa. Inona amin'ireo antso ataon'i Paoly no manan- danja manokana ho anao?`

Raha manomboka mamaky ny Efes. 5 ianao dia mety tsy hahita avy hatrany eo am-piandohana ny herin'ilay lohahevi-dehibe voizina ao. Tsara raha atombokao hatrany amin'ny Efes. 4:32 izany, izay ilazan'i Paoly amin'ny Efesianina hoe: "aoka samy halemy fanahy amin'ny namany avy hianareo, ka hifampiantra sy hifamela heloka, tahaka ny namelan 'Andriamanitra ny helokareo ao amin'i Kristy."

Antsoina isika, amin'ny maha-mpino antsika, hanaraka ny ohatr Andriamanitra, Izay mamela ny helotsika sy mizara fahasoavana amintsika, eo amin'ny fifandraisantsika amin'ny hafa. Natao haka tahaka an' Andriamanitra isika! (ampitahao amin'ny Mat. 5:43-48.)

Ampifanoherin'i Paoly io fomba fiaina manahaka ny fitiavan' Andriamanitra io sy ny fomba fanaon'ny mpanompo sampy. Tsy mihevitra ny hafa ho rahalahy (anadahy) na anabavy (rahavavy) ao amin'ny Tompo ireo farany ireo fa mampiasa azy ireny ho amin'ny fahafinaretany ara-nofo kosa, ary mirehareha ny amin'izany avy eo (Efes. 5:3,4), Mampitandrina i Paoly fa tsy hisy toerana ho an'izany fomba ratsy izany ao amin'ilay tontolo vaovao ao anatin'ny drafitr' Andriamanitra (Efes. 5:5-7).

Tokony hiala amin'ny lasany maizina kosa ny mpino ka handeha "tahaka ny zanaky ny mazava", haka tahaka ny fitiavan'ny Ray. Mbola mampitandrina indray i Paoly ny amin'ny "asan'ny maizina" atao "ao amin'ny miafina' Efes. 5:11,12. Ny mifanohitra amin'izany, tokony hiaina ao anatin'ny fahazavan'i Kristy isika (Efes. 5:13,14). Tsy handany ny androm- piainantsika amin'ny fahamamoana isika fa hanararaotra ny fotoana kosa hankasitrahana an' Andriamanitra noho ny fitiavany (Jereo Efes. 15-21).

Itarin'i Paoly ilay lohaheviny momba ny tokony hanahafantsika ny fitiavan' Andriamanitra amin'ny fanoroany hevitra ny mpivady kristianina. Manjary ohatra ho an'ny lehilahy vady kristianina ny fitiavana feno fahafoizan-tenan'i Kristy (Efes. 5:25-33), ary ny fahatokian'ny fiangonana amin'i Kristy kosa, manjary ohatra ho an'ny vehivavy vady kristianina (Efes. 5:22-24). Tsy tokony hampiasa ny firaisana ara-nofo, izay fanomezan' Andriamanitra ho an'ny olombelona, amin'ny fomba tsy mendrika sy feno fitiavan- tena ny mpivady kristianina, fa hifanome lanja sy hifankatia kosa, mba ho "nofo iray ihany" (Efes. 5:28-33).

"Aoka hanahaka an 'Andriamanitra hianareo tahaka my zanaka malala" - Efes. 5:1. Antsoina ianao anio hanatanteraka izany antso izany eo amin'ny fiainanao, eo amin'ny fifandraisanao amin'ny hafa, amin'ny alalan'ny fahasoavan' Andriamanitra.

`Miteny amintsika ny Efes. 5:2 hoe: "mandehana amin'ny fitiavana": ahoana no anampian'izany antsika hahatakatra ny tian'i Paoly hambara ao amin'ny Efes. 5:1 hoe: "aoka hanahaka an' Andriamanitra"?`
