---
title:  "FANAVOTANA MARINDRANO: NY HAZO FIJALIANA SY NY FIANGONANA"
date:   22/07/2023
---

### FANAVOTANA MARINDRANO: NY HAZO FIJALIANA SY NY FIANGONANA

### Hodinihina mandritra ny herinandro:
Efes.2:11-22; Rom. 3:31; Rom. 7:12; Isa. 52:7; Isa. 57:19; Jao. 14:27; 1 Kor. 3:9-17.

> <p> Tsianjery:</p>
> «Fa ankehitriny kosa, ao amin'i Kristy Jesosy hianareo izay lavitra fahiny dia efa nampanakeken'ny ran'i Kristy. Fa Izy no fihavanantsika, Izay nahiray antsika roa tonta ka nandrava ny efitry ny fisarahana.» - Efes. 2:13,14.

Alao sary an-tsaina hoe Jentilisa ianao, Grika, izay nanjary tia ny Andriamanitry ny Jiosy. Raha ny dia marina nilaozanao ny fivavahana tamin'ny andriamanitra maro ka nekenao Ilay hany tena Andriamanitra marina. Eo am-pandehananao mamakivaky ny kianja tsara tarehy sy ireo andry voasokitra kanto dia kanton'ny tempolin'i Jerosalema, dia injao manainga anao hidera an'Andriamanitra ny fanakoakon'ny fanompoam-pivavahana. Eo indrindra anefa no indro mifanehatra amin'ny rindrim-bato ianao, mirefy iray metatra mahery ny haavony, izay misy hafatra voasokitra amin'ny teny latinina sy grika, mielanelana metatra vitsivitsy, manao hoe: "Tsy misy hafa firenena mahazo mandingana ity sakana ity mba hidirany ao amin'ny faritra manodidina ny tempoly. Raha misy tratra na iza na iza, dia tsy afaka hanome tsiny afa-tsy ny tenany ihany raha hiharan'ny fahafatesana vokatr'izany." Mahatsiaro tena ho voaroaka, avahana sy voailikilika ianao amin'izay fotoana izay.

Fiovana lehibe no entin'ny hazo fijalian'i Kristy araka ny voalazan'i Paoly ao amin'ny Efes. 2:11-22, izay mandrava ny sakana sy ny rindrina mampisaraka. Nanafoana ny fisarahana, nampihavana ny olona tamin'Andriamanitra ny hazo fijaliana; izany no fanavotana mijidina. Nampihavana ny olona samy olona koa ny hazo fijaliana; izay no fanavotana marindrano. Nanafoana ny fifankahalana ny hazo fijaliana ary nampihavana ny Jiosy sy ny Jentilisa, ka nakambany ho "olom-baovao iray" ihany izy ireo (Efes. 2:15). Manjary tempoly iray vaovao izy ireo, dia "fonenan'Andriamanitra amin'ny Fanahy."- Efes. 2:22.

_*Famerenana ny lesona ny sabata 29 Jolay._