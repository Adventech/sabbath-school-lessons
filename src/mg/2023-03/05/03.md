---
title:  "FIHAVANANA: FANOMEZAN'ANDRIAMANITRA AVY AMIN'NY HAZO FIJALIANA"
date:   24/07/2023
---

### FIHAVANANA: FANOMEZAN'ANDRIAMANITRA AVY AMIN'NY HAZO FIJALIANA

«Fa Izy no fihavanantsika, Izay nahiray antsika roa tonta ka nandrava ny efitry ny fisarahana, fa tao amin'ny nofony no nandravany ny fandrafiana, (...) mba hanakambanany antsika roa tonta ao amin'ny tenany (...) ary hampihavana antsika roa tonta ho tena iray amin'Andriamanitra noho ny hazo fijaliana» - Efes. 2:14-16.

`Ahoana no anehoan'i Paoly ny hazo fijaliana sy ny fiantraikan'ny asa nataon'i Kristy teo, ao anatin'ireto andininy tsirairay ao amin'ny Efesianina ireto? Ahoana no mety hamintinanao izay nolazain'i Paoly momba ny hazo fijaliana sy ny fanovana entin'izany eo amin'ny fifandraisantsika? Vakio ny Efes. 1:7,8; Efes. 4:32; Efes. 2:13,14, Efes 2:16, Efes. 5:2,25.`

Ao amin'ny tontolon-kevitry ny andalana dinihintsika amin'ity herinandro ity, Efes. 2:11-22, dia tombontsoa telo lehibe no entin'ny hazo fijaliana ho an'ny mpino: (1) Ny Jentilisa, izay "lavitra» an' Andriamanitra sy ny vahoakany, dia «nampanakekezina" (Efes. 2:13) mba ho tonga zanakalahy sy zanakavavin' Andriamanitra ary rahalahy sy anabavin'ireo Jiosy mpino (Efes. 2:19); (2) ny «fandrafiana» (echthran amin'ny teny grika, mifandray amin'ny echthros, «fahavalo») eo amin'ny Jiosy sy ny Jentilisa mpino dia «novonoina» (Efes. 2:16). Nofoanan'ny hazo fijalian'i Kristy izay rehetra mety ho fifandrafiana sy ady raiki-tampisaka izay naha-mpifahavalo ny Jiosy sy ny Jentilisa (Efes. 2:17); (3) Ny fihavanana no nanjary solon'ny fandrafiana. Tanjon'i Kristy ny «hampihavana» azy «roa tonta ho tena iray amin Andriamanitra noho ny hazo fijaliana» Efes. 2:16; ampitahao amin'ny Kol. 1:19-22.

Ahoana no fischon'ny fampihavanana? Manao ahoana izany hoe nampihavanina izany? Alao sary an-tsaina ny tsy fifankahazoana lalina eo amin'ny reny iray sy ny zanany vavy, izay efa naharitra an-taonany maro. Saino hoe nisy onjam- pahasoavana sy famelan-keloka ary fampihaonana azy mianaka, nandevona izany lolom-po izany. Izany no atao hoe fampihavanana. Ny fihavanana dia rehefa ilaozan'ny mambra iray ao am-piangonana izay rehetra mety hampisara-bazana ka raisiny toy ny rahalahiny na anabaviny (anadahy sy rahavavy) malala ilay mambra iray hafa izay manaiky izany tolo-tanana izany. Tsy mandeha ho azy na baikoin'ny lalàna ny fihavanana fa fifandraisan'olon- droa izay manome lanja ny famerenana amin'ny laoniny fifandraisana tapaka. Azon'i Paoly antoka ny asa mahery nataon'i Kristy teo amin'ny hazo fijaliana izay miantraika amin'ny fifandraisana, tsy ny eo amin'ny tsirairay ihany fa eo amin'ny samy vondrona koa. Azony sary an-tsaina izany mameno ny fiainantsika, manafoana ny fisaraham-bazana, mandevona ny fifandirana eo amintsika, ary manavao ny fifandraisantsika sy ny fifankahazoantsika am-po.

`Amin'ny fomba ahoana no ahazoanao mampihatra ny foto- kevitra voalaza eto mba hihavananao amin'ny olona iray? Inona no hataonao?`