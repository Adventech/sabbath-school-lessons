---
title:  "JESOSY, ILAY MPITORY FIADANANA (NA FIHAVANANA)"
date:   26/07/2023
---

### JESOSY, ILAY MPITORY FIADANANA (NA FIHAVANANA)

`Ahoana no amintinan'i Paoly ny asa fanompoana nataon'l Kristy ao amin'ny Efes. 2:17,18?`

Zava-dehibe resaka fiadanana ny (na fihavanana) ao amin'ny Efesianina, izay hita any am-piandohan'ny epistily sy any am-pamaranana azy (Efes. 1:2; Efes. 6:23). Ambaran'i Paoly ho i Kristy mihitsy izy io ao amin'ny Efes. 2:11-22: "Izy no fihavanantsika", ary koa vokatry ny hazo fijaliana (Efes. 2:14-16). Tsy vitan'ny mandrava zavatra i Jesosy - dia ny fifankahalana teo amin'ny Jiosy sy ny Jentilisa - fa mamorona olom-baovao koa Izy, izay miavaka amin'ny fifandraisany feno fihavanana sy fiadanana (Efes. 2:15 17). Tsy midika ho tsy fisian'ny fifandirana fotsiny izany fiadanana izany fa mifanaraka amin'ny hevitr'ilay teny hebreo hoe shalom, dia fahatsapana fahafaham-po sy fiadanan-tsaina eo amin'ny fifandraisantsika amin' Andriamanitra (Rom. 5:1) sy amin'ny hafa

`Raha ny hevitr'i Paoly, ahoana no tokony handraisan'ny mpino anjara amin'ny fitoriana ny hafatr'i Jesosy momba ny fiadanana (fihavanana)? Efes. 4:3; Efes. 6:14,15; ampitahao amin'ny Efes. 2:17-19, Isa. 52:7, Isa. 57:19 ny Rom. 10:14,15.`

Ahitana ohatra maro momba ny maha- mpitory fiadanana an'i Jesosy ny filazantsara. Raha nanao veloma ny mpianany Izy dia nanafatra sy nanome toky azy ireo sy antsika koa toy izao: "Fiadanana no avelako ho anareo, ny fiadanako no omeko anareo" - Jao. 14:27. Ary toy izao no namaranany izany: "Izany teny izany efa nolazaiko taminareo mba hanananareo fiadanana amiko. Aty amin'izao tontolo izao no ahitanareo fahoriana; nefa matokia: Izaho efa naharesy izao tontolo izao."- Jao. 16:33. Taorian'ny nitsanganany tamin'ny maty dia imbetsaka i Jesosy no nilaza tamin'ny mpianany rehefa niseho tamin'izy ireo Izy hoe: "Fiadanana ho anareo" (Jao. 20:19,21,26).

Tian'i Paoly hamafisina ao amin'ny Efes. 2:17,18 fa miitatra mihoatra ny fotoana nanompoany teto an-tany ny hafatr'i Kristy mitory fiadanana. Nitory fiadanana Izy na ho an'ny "lavitra" (ireo mpino jentilisa talohan'ny niovany fo) na ho an'ny "akaiky" (ireo mpino jiosy, ampitahao amin'ny Efes. 2:11-13). Rehefa manaiky izany fanambarana izany ny mpino rehetra dia mahatsapa fitahiana lehibe.

`Ahoana no hianarantsika ho tonga mpitory fiadanana fa tsy ho mpamafy ady? Dieny izao ankehitriny izao, amin'ny toe- javatra manao ahoana no ahafahanao manampy amin'ny fampandrosoana ny fiadanana?`