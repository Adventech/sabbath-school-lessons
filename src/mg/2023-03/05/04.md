---
title:  "MANDRAVA NY EFITRY NY FISARAHANA"
date:   25/07/2023
---

### MANDRAVA NY EFITRY NY FISARAHANA

`Araka ny voalazan'i Paoly, nataon'i Kristy Inona "ny lalana nisy didy natao hotandremana"? Nahoana Izy no nanao izany? (Efes. 2:14,15).`

Azo inoana fa ilay sakana na fefy nanodidina ny kianjan'ny tempolin'i Heroda, izay misy fandrahonana ho faty, no resahin'i Paoly eto. Maka sary an- tsaina ny firodanan'io rindrina io izy, ka halalaka ny fidiran'ny Jentilisa ao hanompo an' Andriamanitra (Efes. 2:18). Ho an'i Paoly dia mandrava ny rindrina rehetra toy izany ny hazo fijaliana. Eo amin'ny hazo fijaliana mantsy no ahitantsika fa ireto vahoaka roa ireto, ny Jiosy sy ny Jentilisa, dia tsy inona fa vahoaka iray ihany.

Mihevitra ny olona sasany fa ny Didy folo, anisan'izany ny Sabata, no ambaran'ny Efes. 2:14,15 fa noravana na nofoanan'ny hazo fijaliana. Kanefa ao amin'ny Epistily ho an'ny Efesianina i Paoly dia maneho fanajana fatratra ny Didy folo, amin'ny maha-fitaovana mamolavola toetra maha- mpianatra kristianina izany. Tononiny ao ny didy fahadimy (Efes. 6:2,3) ary resahiny ankolaka koa ny didy hafa (ohatra: ny didy fahafito, Efes. 5:3-14, 21-33; ny didy fahavalo, Efes. 4:28; ny didy fahasivy, Efes. 4:25; ny didy fahafolo, Efes. 5:5).

Mifanaraka amin'izay voalazan'i Paoly tany aloha momba ny lalana izany (Rom. 3:31; Rom. 7:12). Ny fampiasana ny lalána tsy araka ny tokony ho izy no toheriny; fa hajainy kosa ny lalana ary ekeny ny faharetan izany. Noho izany, ny fampiasana ireo andininy ireo ilazana fa nofoanana ny Didy folo, indrindra rehefa dinihina ireo andininy hafa rehetra ao amin'ny Baiboly momba ny maha-mandrakizay ny lalana, dia fahadisoan-kevitra momba ny tanjon'i Paoly eto. 

Ho an'i Paoly, izay rehetra mety ho fampiasana ny lalàna mba hampisy hantsana eo amin'ny Jiosy sy ny Jentilisa, indrindra ho fanilihana ny Jentilisa tsy ho isan'ny vahoakan' Andriamanitra sy tsy hahazo hanao fanompoam-pivavahana, dia faharatsiana lehibe sy tsy fanehoana araka ny tokony ho izy ny tanjon'ny lalàn' Andriamanitra. Ny lalana voalaza ao amin'ny Efes. 2:14,15 dia na ilay lafiny seremoniely, izay manasaraka ny Jiosy amin'ny Jentilisa; toy izao ny filazan'i Paoly azy: "ny lalàna nisy didy natao hotandremana"; na ny rafi-pitsaran'ny TT manontolo mihitsy izay nanjary nohazavaina sy nitarina ary nampiasaina tamin'ny tsy izy mba hanalavirana ny Jentilisa amin'ny Jiosy. 

`Inona ireo disadisa misy eo amin'ny samy mambra Advantista mitandrina ny andro fahafito, na eo amin'ny samy Kristianina ankapobeny, izay mila atrehina sy resena? Nahoana no tokony ho ampy handamina ireo olana Ireo ny fitiavantsika rehetra an'i Kristy?`