---
title:  "Ilay drafitr’Andriamanitra lehibe , mifantoka amin’ny Kristy"
date:   01/07/2023
---

### Ilay drafitr’Andriamanitra lehibe , mifantoka amin’ny Kristy

### Hodinihana mandritry ny herinandro : 
Efes. 1:3,14; Efes. 2:6; Efes. 3:10; Kol. 1:13,14; Deo. 9:29. 

> <p> Tsianjery:</p> 
> "Isaorana anie Andriamanitra, Rain'i Jesosy Kristy Tompontsika, Izay nitahy antsika tao amin'i Kristy amin'ny fitahiam-panahy rehetra any an-danitra" —Efes. 1:3. 

### Fampidirana

I Neil Armstrong no olona voalohany nandeha teny amin'ny volana. Dimy amby roapolo taona taorian'izany no nanoratany taratasy fisaorana ho an'ny ekipa namorona sy nanamboatra ilay akanjo fitondra ana habakabaka, ny "Extravehicular Mobility Unit" (EMU), izay nentiny nanao ireo dingana manan-tantara ireo. Nisaoran' i Neil Armstrong ny ekipan' i EMU tao amin'ilay foibe antsoina hoe "Johnson Space Center"; fisaorana sy fankasitrahana izay niangona nandritra ny ampahefatry ny taonjato, noho ilay akanjo "mafy, azo antoka sy malefaka" niaro ny ainy, sady nomeny anarana hoe "ilay sambon-danitra be mpaka sary indrindra teo amin'ny tantara" io akanjo io, ary nanaovany vazivazy hoe: nahatakona tsara ny endrik'ilay "olona ratsy tarehy" tao anatiny izany.

Teny fisaorana lehibe no nanombohan'i Paoly ny taratasiny ho an'ny Efesianina, izay niderany an'Andriamanitra noho ny fitahiana narotsany, dia fitahiana niankinan'aina ho an'ireo mpino, toy ny akanjo fitondra ana habakabaka ho an'ny olona mandeha eny amin'ny volana. Nohamafisin'i Paoly fa efa nanomana ireo fitahiana ilaina ireo Andriamanitra "fony tsy mbola ary ny fanorenan'izao tontolo izao" - Efes. 1:4, ary midera an'Andriamanitra izy noho ny niasany ho an'ny mpino tamin'ny fotoana rehetra.

Ny fampidirana ataon'i Paoly eto dia manome lanja manokana ny epistily ho an'ny Efesianina, amin'ny fanehoany ny fomba fiankohofana amin'Andriamanitra sy fiderana Azy noho ny fitahiana maro nomeny. 

_*Famerenana ny lesona ny sabata 08 Jolay._