---
title:  "Ilay drafitr’Andriamanitra lehibe, mifantoka amin’i Kristy"
date:   04/07/2023
---

### Ilay drafitr’Andriamanitra lehibe, mifantoka amin’i Kristy

Inona ilay dratitr'Andriamanitra "hatao mandra-pahatapitry ny andro voatendry"; ary hatraiza ny velaran'izany? Efes. 1:9,10. Ireto andian-teny telo ireto no ampiasain'i Paoly ilazana ny drafitr'Andriamanitra: (1) "ny zava-miafina ny amin'ny sitrapony", (2) "ny fikasany", ary (3) "hanangana fitantanan-draharaha, rehefa tapitra tanteraka ny fotoana voatondro" (DIEM). Inona ilay drafitr'Andriamanitra farany indrindra? Ny hampiray ny zavatra rehetra, na aiza na aiza, ao amin' i Jesosy. Mahaliana ny teny ampiasain'i Paoly hilazana io drafitra io (anakephalaiosasthai, amin'ny teny grika), izay "hamehezana" na "hanambarana" ny zava-drehetra ao amin'i Kristy. Tamin'ny fomba fitantanam-bola taloha, dia "nampifanampiana" ny tarehimarika rehetra tao anatin'ny tsanganana iray, dia napetraka teny an-tampony ny tontaliny. I Jesosy no eo an-tampon ' ilay drafitr'Andriamanitra farany amin'ny andro farany. "Fony tsy mbola ary ny fanorenan'izao tontolo izao" Efes. 1:4 no efa namolavolana io drafitra mifantoka amin'i Kristy io, ary midadasika tokoa izany ka maharakotra ny fotoana ("mandra-pahatapitry ny andro voatendry") sy ny toerana rehetra ("ny zavatra drehetra... na ny any an-danitra na ny an-tany"). Ambaran'i Paoly fa ny firaisana ao amin'i Kristy no tanjona lehiben'Andriamanitra ho an'izao tontolo rehetra izao. 

Eo am-panazavany momba ilay "fitondrana hatao mandra-pahatapitry ny andro voatendry" - Efes. 1:10, no anehoan'i Paoly ilay lohahevitra izay ataony ambentin-dresaka manerana ny taratasiny. Atombok'Andriamanitra amin'ny fanorenana ny fiangonana sy ny fampiraisana ireo singa misaratsaraka eo amin'ny taranak'olombelona, dia ny Jiosy sy ny Jentilisa (Efes. 2:11-3:13), ny drafiny hampiraisana ny zavatra rehetra. Miorina amin'ny fahafatesan'i Kristy, ny fitsanganany tamin'ny maty, ny fiakarany any an-danitra, ary ny nanandratana Azy izany drafitra izany (Efes. 1:15--2:10) Amin'izany fomba izany no ampahafantaran'ny fiangonana amin'ny herin'ny ratsy fa an-dalam-pahatanterahana ny drafitr'Andriamanitra ary hifarana hatreo ny fanjakan'ny fisaraham-bazana (Efes. 3:10). Araka ny voalazan'ny B_aiboly any amin'ny andininy hafa hoe: "Fa nidina ho aminareo ny devoly sady manana fahatezerana lehibe, satria fantany fa kely sisa ny androny" - Apok. 12:12. 

Ny tapany farany amin'ny taratasin'i Paoly dia manomboka amin'ny antso mafy ho amin'ny firaisana (Efes. 4:1-16) ary mitohy amin'ny anatranatra mba tsy hitondra tena amin'ny fomba izay manimba ny firaisana, fa hiray hina kosa amin'ireo mpino namana (Efes. 4:17--6:9). Ny fanehoana mampientanentana ny fiangonana ho toy ny tafika iray no amaranan'i Paoly azy; tafika izay mandray anjara amin-kery mba hisian'ny fiadanana amin'ny anaran'i Kristy (Efes. 6:10-20). 

`Ekenao sy ankasitrahanao ve fa ny fanavotana izay andramanao ao amin'i Kristy dia ampahany amino zavatra midadasika sy goavana, dia ny drafitr'Andriamanitra faratampony sy efa voadininy tsara, ho fampiraisana ny zavatra rehetra ao amin'i Kristy? Ahoana no hanehoanao izany?` 