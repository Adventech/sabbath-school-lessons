---
title:  "Voafidy sy ekena ao amin’i Kristy"
date:   02/07/2023
---

### Voafidy sy ekena ao amin’i Kristy

Fahita ao amin'ny taratasy fisaorana ny filazalazana momba ny fanomezana voaray. Lisitra lava momba izany fanomezana izany no ataon'i Paoly ao amin'ny Efes. 1:3-14 sady misaotra an'Andriamanitra izy noho ny filazantsara sy ireo fitahiana miaraka aminy.

Midera an'Andriamanitra i Paoly noho ny "nitahiany antsika tao amin'i Kristy amin'ny fitahiam-panahy rehetra" — Efes. 1:3. Ny filazany fa ara-panahy ny fitahiana (pneumatikos amin'ny teny grika) dia midika fa avy amin'ny Fanahy (pneuma) izany, ka mampitodika antsika any amin'ny famaranan'i Paoly ny tsodranony, izay mankalaza ny asan'ny Fanahy Masina eo amin'ny fiainan'ny mpino (Efes. 1:13,14).

Mirakitra teny mampahery momba ny fahitan'Andriamanitra antsika ao amin'i Kristy ny Efes. 1:3-6. Talohan'ny nahariana izao tontolo izao no efa nifidy antsika tao amin'i Kristy Andriamanitra, ary nanapa-kevitra Izy fa "ho masina sy tsy misy tsiny eo anatrehany isika" Efes. 1:4 (ampitahao amin'ny Efes. 5:27), ho zanakalahy sy zanakavaviny noho ny Famoronana sy ny fanavotana ao amin'i Kristy (Efes. 1:5). Hatramin' ny niposahan' ny masoandro voalohany, ny drafty dia ny mba "hanasoavany antsika maimaimpoana ao amin'ny Malala" (Efes. 1:6). Raha fintinina dia fikasan'Andriamanitra ny hahavoavonjy antsika. Raha very isika dia ny safidintsika feno fahotana ihany no antony. 

Misy andian-teny hoe "any an-danitra" no "eny amin'ny rivotra" na "any amin'ny faritry ny Ionitra" (DIEM) ao amin'ny Efesianina. Inona no hevitr'io andian-teny lo? Diniho ny fomba nampiasana azy. (Jereo ny Efes. 1:3,20; Efes. 2:6; Efes. 3:10; Efes. 6:12; ampitahao amin'ny "any an-danitra" ao amin'ny Efes. 3:15, Efes. 4:10, Efes. 6:9.).

Ao amin'ny Efesianina, ireo andian-teny ireo dia manondro ny lanitra ho fonenan'Andriamanitra (Efes. 1:3, Efes. 6:9), sy toerana misy ireo fahefana ara-panahy (Efes. 1:10,20,21; Efes. 3:10,15; Efes. 6:12), ary ny toerana anandratana an'i Kristy eo amin'ny tanana ankavanan'ny Ray (Efes. 1:20). Azon'ny mpino aleha io toerana io ankehitriny, amin'ny maha-toerana andraisana ireo fitahiana ara-panahy avy amin'i Kristy azy (Efes. 1:3, Efes. 2:6). Na dia tonga toeram-pitahiana ho an'ny mpino aza anefa ny "any amin'ny faritry ny lanitra" (DIEM), dia mbola io koa no toerana iadiana amin'ny herin'ny ratsy izay manohitra ny fitondran'i Kristy (Efes. 3:10, Efes. 6:12).

`Saintsaino ny Efes. 1:4, izay milaza fa efa voafidy tao amin'i Kristy isika "fony tsy mbola ary ny fanorenan'izao tontolo izao". Inona no hevitr'izany? Amin'ny fomba ahoana no anehoan'izany amintsika ny fitiavan'Andriamanitra antsika sy ny faniriany antsika ho voavonjy? `