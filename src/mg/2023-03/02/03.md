---
title:  "Ny tombambidin’ny nanavotana antsika"
date:   03/07/2023
---

### Ny tombambidin’ny nanavotana antsika

Herin'ny fahamaizinana nanjaka teo amin'ny fiainan'ireo mpihaino an'i Paoly ny fahotana. Ho an' i Paoly dia azo lazaina ho faty mandehandeha izy ireo fahiny "matin 'ny fahadisoanareo sy ny fahotanareo" - Efes. 2:1, hoy izy, kanefa "nandeha", na miaina araka izay andidian'i Satana azy (Efes. 2:1-3). Nandevozin'ny ota sy i Satana izy ireo, ka tsy nahay nanafaka ny tenany. Nila fanavotana izy ireo. Nataon'Andriamanitra izany tamin'ny alalan'ny asam-pitiavana nataony tao amin'i Kristy; ary asongadin'i Paoly ireo fitahiana roa vaovao avy amin'ny fahasoav an' Andriamanitra eo amin'ny fiainan'ny mpino: ny fanavotana sy ny famelan-keloka. 

`Vakio ny Efes. 1:7,8. Fa hita matetika ao amin'ny Testamenta Vaovao ny hoe "Fanavotana". Ampitahao ny fampiasana izany ao amin'ny Kol. 1:13,14, Tit. 2:13,14 ary ny Heb. 9:15. Inona ireo lohahevitra iraisan'ireo andininy ireo amin'ny Efes. 1:7,8?`

Ny teny grika nadika hoe "fanavotana" ao amin'ny Efes. 1:7 dia apolutrosis, izay nampiasaina tany am-boalohany mba hilazana ny fividianana ny fahafahan'ny andevo na fandoavana vola hanafahana babo iray. Re manakoako amin'izany ny feon'ilay mpivarotra andevo manao lavanty ity entam-barony, ary koa ny fikatrokatroky ny rojo vy mangatsiaka namatorana Hay andevo. Rehefa miresaka momba ny fanavotana ny TV dia manasongadina ny vidin'ny fanafahana ny andevo. 

Tamin'ny vidiny lafo tsy hay tombanana no nahazoantsika fahafahana, "Izy no ananantsika fanavotana amin'ny rany" –Efes. 1:7. Manasongadina ny fahalalahan-tanan'Andriamanitra sy ny fitiavany koa ny fanavotana, tamin'ny nividianany lafo ny fanafahana antsika. Nataon'Andriamanitra olona afaka sy manana ny hajany indray isika. Tsy andevo intsony isika! "Ny olona navotana dia toy ny olombelona no itondrana azy fa tsy toy ny zavatra. Izany hoe tonga olom-pirenen'ny lanitra izy, fa tsy andevo eto an-tany". - Alister E. McGrath, What Was God Doing on the Cross? (Grand Rapids, MI: Zondervan, 1992), t. 78. Aoka homarihina tsara fa hevi-dravina ny hoe mandoa ny vidin'ny fanavotana antsika amin'i Satana Andriamanitra; tsy ara-Baiboly izany. Tsy misy na inona na inona tsy maintsy na tokony haloan 'Andriamanitra amin'i Satana. 

Isan'ny tombontsoa omen'i Kalvary ny "famelana ny fahadisoantsika" (Efes. 1:7). Nihatra tamin'ny tenan'i Kristy teo amin'ny hazo fijaliana ny sazy (vidiny) noho ny otantsika, na ny efa lasa na ny ho avy, "novonoiny ny didy voasora-tanana izay niampanga antsika (...)" - KM. 2:14. Miseho amin'ny maha-Ray malala-tanana Azy Andriamanitra amin'ny fanatanterahany io asa fanavotana sy famelan-keloka amin'ny alalan'i Kristy io, dia "araka ny haren 'ny fahasoavany, izay nataony be ho antsika" -Efes. 1:7,8. 

`Midika inona ho anao ny hoe voavela heloka sy voavotra ianao noho ny fanati-panavotana nataon'i Kristy? Ahoana raha ? mahatsiaro ho tsy mendrika izany ianao? (Fanamarihana: tsy mendrika ianao; izany indrindra no fototry ny hazo fijaliana). `