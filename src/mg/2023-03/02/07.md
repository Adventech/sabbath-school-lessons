---
title:  Fianarana fanampiny
date:   07/07/2023
---

Mampianatra antsika ve ny Efes. 1:3-14 fa efa voafaritr'Andriamanitra mialoha ny hoavin'ny olombelona, ka ny sasany nataony ho amin'ny fiainana mandrakizay ary ny sasany ho amin'ny fahafatesana mandrakizay? Indrisy fa maro no mino izany. Diniho anefa ireto hevitra ireto: 

1. Ao amin'io andalan-teny io dia tena manan-danja ny anjara asan'i Kristy, satria "amin'ny alalan'i Jesosy Kristy" -Efes. 1:5, na "ao aminy" - Efes. 1:4,11 no anaovan'Andriamanitra safidy hanangana antsika ho zanany. Midika izany fa izay rehetra mifidy ny hino an'i Kristy no voatendriny sy nofidiny mialoha, fa tsy izay nofidifidiny hovonjena na ho very mialoha ny nahaterahany tsy akory. Setrin'ny finoan'ny olona an'i Kristy ny fanapahan-kevitr'Andriamanitra, izay efa nosaininy tsara sy nofaritany mialoha ho azy ireo.

2. Ahitana fomba fiteny manambara fifandraisana velona ny Efes. 1:3-14, mahakasika ny asa famonjen'Andriamanitra. "Ray" Andriamanitra, ary zanany "natsangany" isika (Efes. 1:3-5), izay mandray be dia be ny fitahiany (Efes. 1:8). Aoka ho takatsika ny tenin'Andriamanitra, izay vonton'ny fifandraisam-pitiavana, rehefa milaza safidy sy famaritana mialoha Izy. Tsy mpitsara tsy miraika na tsy misy fihetseham-po tsy akory Andriamanitra ka mandray fanapahan-kevitra avy eny lavitra, fa Ray mikarakara ny zanany rehetra kosa Izy (jereo ny Efes. 3:15).

3. Hita taratra ao amin'ny Efes. 1:3-14 fa manaja ny safidin'ny olombelona Andriamanitra (indrindra ao amin'ny Efes. 1:13, izay anomezana lanja ny "fandrenesana" sy ny "finoana"); hita ao amin'ny andininy hafa ao amin'ilay epistily koa izany (Efes. 2:8, Efes. 3:17, Efes.4:1--6:20, izay manasongadina avokoa ny fanaovana safidy sy ny fanehoana finoana), ary any amin'ny andininy hafa ao amin'ny TV (ohatra, 1 Tim. 2:4, Asa. 17:22-31). Hoy koa i Ellen G. White: "Tamin 'ny nanomezan'Andriamanitra ny Zanany, Ilay fanornezana tsy misy toa azy, dia efa nohodidininy rivo-pahasoavana, toy ny anodidinan'ny rivotra ny tany rehetra, izao tontolo izao. Izay rehetra mety miaina amin'izany rivotra mahavelona izany, dia ho velona sy hitombo ho lehilahy lehibe sy vehivavy lehibe ao amin'i Kristy." — DHK, t. 78. 

### Fanontaniana  hifanakalozan-kevitra: 

`1. Inona koa ny hevitra fanampiny azonao anohanana izay voalaza etsy ambony, dia ny hoe: by nifidifidy izay hovonjena sy izay ho very tsy akory Andriamanitra talohan'ny namoronany antsika?`

`2. Sandintiza no mamaritra amin'ny farany raha hahazo famonjena ao amin'i Jesosy ny olona iray na tsia? `

`3. "Izy, no ananantsika fanavotana amin'ny ràny , dia nyfamelana nyfahadisoantsika araka ny haren'ny fahasoavany." - Efes. 1:7. Ahoana no anehoan'io andininy io ny maha-marina ny famonjena amin'ny alalan'ny finoana irery ihany fa tsy amin'ny asan'ny lalàna? `