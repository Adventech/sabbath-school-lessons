---
title:  "NY HIRAN'NY MALALAKO"
date:   11/03/2025
---

> Velomin'ny Teniny : 1 Pet. 2

### NY HIRAN'NY MALALAKO

Nasehon'Andriamanitra tamin'ny fomba mahagaga tao anatin'ilay fifanandrinana lehibe ny fitiavany sy ny fahamarinany. Saingy mety mbola hisy hanontany hoe: Sao mbola misy zavatra hafa tokony ho nataon'Andriamanitra mba hanakanana sy/na hanafoanana ny faharatsiana? Hitantsika araka ny endrika isehoan'ilay fifanandrinana lehibe fa hajain'Andriamanitra ny safidy malalaka, izay ilaina mba hahatsara indrindra ny fifandraisam-pitiavany amin'ny olombelona. Ankoatra izany dia manaraka fepetra sy fitsipika ara-pitondran-tena Izy ao anatin'ilay fifanandrinana mahakasika ny toetrany; tsy misy afa-tsy ny fanaporofoana ny fitiavany no ahafahany mandresy amin'ny ady.

`Vakio ny Isa. 5:1-4. Iza no miteny ao amin'ireo andininy ireo? Miresaka momba an'iza i Isaia? Iza avy no asehon'llay tanimboaloboka sy ilay tompon'ny tanimboaloboka? Inona no maha-zava-dehibe ny asa nataon'ny tompony tamin'ilay tanimboaloboka? Inona no vokany?`

Mihira ho an'ny malalany, sy ny tanimboaloboka iray, i Isaia ao amin'ireo andininy ireo. Andriamanitra no tompon'ny tanimboaloboka, ary maneho ny vahoakan'Andriamanitra ny tanimboaloboka (jereo ohatra ny Isa. 1:8, Jer. 2:21). Kanefa azo itarina ho mahafaoka ny asan'Andriamanitra lehibe eto amin'izao tontolo izao ny voambara eto. Araka ny voalazan'io andinin-tSoratra Masina io dia efa nanao izay rehetra azony natao ny tompon'ny tanimboaloboka (Andriamanitra) mba hamokaran'ilay tany voaloboka tsara. Tokony ho namoa voaloboka tsara tokoa ilay tanimboaloboka, kanjo namoa "voalobo-dratsy" izy, na "tsy misy vidiny" amin'ny dikan-teny hafa. Ny teny hebreo nilazana izany tokoa mantsy dia azo adika ara-bakiteny hoe: "voankazo maimbo". Namokatra voaloboka simba sy lo ilay tanimboalobok'Andriamanitra.

Andriamanitra mihitsy no mandray fitenenana ao amin'ny Isa. 5:3, manasa ny olona "hitsara" Azy sy ny tanim-boalobony. Mametraka fanontaniana manan-danja lehibe Izy ao amin'ny Isa. 5:4: "Inona moa no mbola azo natao tamin'ny tanimboaloboko, ka tsy efa nataoko taminy? Koa raha nanantena azy hamoa voaloboka tsara Aho, nahoana no namoa voalobo-dratsy izy?" Mahavariana tokoa fa manasa ny hafa mihitsy Andriamanitra mba hitsara izay nataony.

`Rehefa mibanjina ny hazo fijaliana isika, izay nanoloran Andriamanitra ny Tenany ho fanatitra noho ny fahotantsika rehetra, dia manjary misy heviny goavana ilay fanontaniana hoe: "Inona moa no mbola azo natao tamin'ny tanimboaloboko, ka tsy efa nataoko taminy?" - amin'ny fomba ahoana?`