---
title:  "MIHOATRA NOHO NY FITIAVAN'NY RENY"
date:   19/01/2025
---


> Minoa ny Mpaminanirny : DHK 1

> Velomin'ny Teniny : Efes. 5

### MIHOATRA NOHO NY FITIAVAN'NY RENY

Azo heverina fa ny fitiavan'ny ray aman-dreny ny zanany no fitiavana lehibe indrindra eo amin'ny fanandramam-piainan'ny zanak'olombelona. Matetika ny Baiboly no mampiasa ny sary an'ohatra momba ny fifandraisan'ny ray aman-dreny sy ny zanaka mba hanehoana ny fiantrana mahatalanjona asehon'Andriamanitra amin'ny zanany. Asongadiny amin'izany fa ny fiantran'Andriamanitra dia lehibe lavitra noho ny fanehoan'ny olombelona io fihetsehampo io amin'ny fomba lalina sy tsara indrindra.


`Vakio ny Sal. 103:13 sy ny Isa. 49:15 ary ny Jer. 31:20. Inona no ambaran'ireo fanehoana an-tsary ireo momba ny toetry ny fiantran'Andriamanitra sy ny halalin Izany?`


Raha jerena ireo toko sy andininy ireo, dia toy ny zanaka malala no fandraisan Andriamanitra antsika; tia antsika toy ny fitiavan'ny ray sy ny reny mendrika ny zanany Izy. Na izany aza, araka ny fanazavan'ny Isa. 49:15, dia mety "manadino ny zanany minono" ny renim-pianakaviana ary mety "tsy hamindra fo amin'ny zanaka naloaky ny kibony", fa Andriamanitra kosa tsy mba manadino ny zanany ary tsy mitsahatra ny fiantrany (Fit. 3:22).


Tsara homarihina fa ny teny hebreo raham ilazana ny fiantrana eto sy any amin'ireo andalan-tSoratra Masina hafa izay milazalaza ny fitiavan-dehibe feno fiantran Andriamanitra dia azo inoana fa avy amin'ny teny hebreo hoenti-milaza ny "kibo" (rehem). Noho izany, araka ny fanamarihan'ireo manam-pahaizana momba ny Baiboly, ny fiantran'Andriamanitra dia tahaka ny "fitiavan'ny reny izay nitondra an-kibo." Raha ny marina, dia lehibe lavitra izany raha oharina amin'ny fiantran'olombelona, eny, mihoatra noho ny fiantran'ny reny ny zanany vao teraka aza.


Ambaran'ny Jer. 31:20 fa tahaka ny "zanaka malala" sy "zanaka mahafinaritra" no andraisan'i Jehovah ireo vahoaka nanaovany fanekena na dia mikomy Aminy matetika sy mampalahelo Azy aza izy ireo. Eo anatrehan'izany, dia izao no ambarany: "onena azy ny foko" ary "hamindra fo aminy tokoa Aho." Ny teny nadika hoe "famindrampo" eto no nampiasaina teo ambony hoenti-milaza ny fiantran'Andriamanitra (raham). Ho fanampin'izany, ny hoe "onena (...) ny foko" dia azo adika ara-bakiteny hoe "maneno ny tsinaiko." Izany fanoritsoritana izany no teny miloatra avy any anaty lalina hoenti-maneho ny fihetsehampon'Andriamanitra, izay mampiseho ny halalin'ny fitiavan'Andriamanitra ny olony sy ny fiantrany azy ireo. Na dia tsy mahatoky aza ireo vahoakany dia mbola mandrotsaka ny famindrampony sy ny fiantrany amin'izy ireo hatrany Andriamanitra ary manao izany mihoatra lavitra noho izay mety ho takatry ny fisainana.


`Ho an'ny sasany amintsika, dia mampahery tokoa ny fahafantarana fa tahaka ny fiantran'ny ray na ny reny tia ny zanany ny fiantran' Andriamanitra antsika. Mely ho sarotra ho an'ny olona hafa kosa ny handray izany noho izy Ireo tsy mba nanehoan'ny ray aman-dreniny fitiavana. Inona ny fomba hafa hahazoana maneho ny fiantran Andriamanitra amin'izy ireny?`