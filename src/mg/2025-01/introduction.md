### Ilay Andriamanitry ny fitiavana sy ny fahamarinana

Andriamanitra dia fitiavana. Manambara izany ny 1 Jao. 4:8 sy ny and. 16. Mijoro ho vavolombelon'izany ny Baiboly iray manontolo. Mihodidina eo amin'ny toetran'Andriamanitra be fitiavana ny finoana kristianina. Ny fitiavana no ivon'ny toetran'Andriamanitra, ivon'ny zavatra inoantsika, ary tokony ho ivon'ny zavatra rehetra ataontsika. Araka izany, misy fiantraikany eo amin'ny finoantsika manontolo sy ny fampiharana izany ny fahatakarantsika ny atao hoe fitiavana. Raha inoantsika, ohatra, fa tokony hiezaka isika mba hahazo ny fitiavan'Andriamanitra na ho mendrika izany, dia mety hisy hihevitra fa tsy tia azy Andriamanitra noho ny maha-mpanota sy tsy mendrika azy. Ary eo amin'ny fifandraisana amin'ny hafa, dia mety hiandry ny hafa ho mendrika hotiavina isika vao ho tia azy ireo - hiteraka olana goavana tokoa izany.

Araka izany, ny fomba fahatakarantsika ny fitiavan'Andriamanitra dia misy fiantraikany lehibe eo amin'ny finoantsika sy ny fanaontsika. Inona àry no atao hoe fitiavana? Raha manontany ny famaritana izany amin'olona folo ianao, dia mety hahazo valinteny folo samy hafa. Na eo amin'ireo Kristianina aza, dia marobe ny anganongano sy fahatakarana diso mikasika ny fitiavan'Andriamanitra.

Ny Kristianina, ohatra, dia manome valinteny samy hafa manoloana ny fanontaniana tahaka izao manaraka izao:

Moa ve ny fitiavan'Andriamanitra manome fotsiny fa tsy mandray velively? Moa ve ny fitiavan'Andriamanitra fanolorana ny aina fotsiny, sa mety ho faly sy hankasitraka ny olombelona Andriamanitra? Araka ny fihetsehampo ve ny fitiavan'Andriamanitra? Moa ve Andriamanitra tena mihevitra ny olombelona? Azo lavina na afoy ve ny fitiavan'Andriamanitra? Moa ve Andriamanitra manana fifandraisana misy fitia mifamaly amin'ny zavaboary? Tsy mifanentana ve ny fahatezerana sy ny fitiavana? Ahoana no iarahan'ny fitiavana sy ny fahamarinana mandeha? Raha toa fitiavana Andriamanitra, nahoana no misy eto an-tany ny faharatsiana, ary be dia be tokoa? Afaka mitia tahaka ny itiavan'Andriamanitra ve ny olombelona? Raha eny, toy ny ahoana ny endrik'izany fitiavana izany?

Mety tsy sarotra ny hamaly ny sasany amin'ireo fanontaniana ireo nefa matetika izany valinteny izany no iadian-kevitra eo amin'ny fiheveran'ny Kristianina mahakasika ny fitiavan'Andriamanitra. Ary maro amin'ireo valinteny izay heverina ho mazava tsy misy adihevitra no tsy mifanaraka amin'ny fampianaran'ny Soratra Masina momba ny fitiavan'Andriamanitra rehefa dinihina akaiky kokoa.

Tsy hovaliantsika indray mandeha tsy akory ireo fanontaniana ireo fa hovaliantsika miaraka amin'ny fanontaniana hafa izany mandritra ity telovolana ity. Ho hitantsika amin'izany fa lehibe lavitra noho izay mety heverintsika ny fitiavan'Andriamanitra. Ny fitiavan'Andriamanitra resahin'ny Soratra Masina dia lehibe lavitra noho izay mety heverin'ny olona eto amin'izao tontolo izao ankehitriny ho "fitiavana". Mandritra ireo herinandro maromaro ho avy no hijerentsika akaiky kokoa ny sasany amin'ireo lafiny manan-danja sy mahafinaritra indrindra momba ny fitiavan'Andriamanitra izay voambara ao amin'ny Baiboly

Eo am-panohizana ny fianarana no hahitantsika ny fifandraisana ety misy eo amin'ny fitiavan Andriamanitra sy ny fahamarinana. Tia ny rarinyllay Andriamanitra ao amin'ny Baiboly (jereo ohatra ny Isa. 61:8). Ary araka ny fanehoan'ny Baiboly an'ireo roa ireo, dia tsy afa-misaraka ny fitiavan'Andriamanitra sy ny fahamarinana na ny rariny. Noho ny maha-fitiavana an'Andriamanitra, dia mahakasika ny fony tokoa ny tsy rariny sy ny fahoriana eto amin'ity tontolo ity, ary miara-mitondra ny fahorian'ireo ampahorina sy mijaly Izy; nekeny ny hizaka ny fahoriana sy ny alahelo nahatran'ilay ratsy tamin'ny zavaboary - ny Tenany mihitsy no niaritra ny fahoriana lehibe indrindra nateraky ny faharatsiana.

Manerana ny Baiboly no amerimberenana fa malahelo noho ny amin'ny faharatsiana Andriamanitra ary ory noho ny fitiavany ny olona rehetra mihoatra noho izay azontsika heverina. Ao amin'ny teny nataon'i Kristy tamin-dranomaso momba ireo vahoakany no ahitantsika ny halalin'ny fitiavan'Andriamanitra: "Ry Jerosalema, ry Jerosalema, izay mamono ny mpaminany sy mitora-bato izay irahina ho aminao, impiry Aho no ta-hanangona ny zanakao, tahaka ny fanòmban'ny akoho ny zanany ao ambanin'ny elany, fa tsy nety hianareo!"- Mat. 23:37.

Ilay Andriamanitry ny Baiboly, izay fitiavana, dia matetika asehon'ny Soratra Masina iray manontolo fa vaky fo sy vonton'alahelo noho ny fandavana ny fitiavany sy ny fanaovan-tsinontsinona izany. Izay rehetra efa nataon'Andriamanitra sy mbola ataony mba hamerenana amin'ny laoniny ny fitiavana manerana izao tontolo rehetra izao no tantarain'ny Soratra Masina iray manontolo. Izany sy ny lohahevitra hafa koa no hodinihin'ny lesona mandritra ity telovolana ity.

Tonian-dahatsoratra mpanampy ao amin'ny Adventist Review i John C. Peckman. Mpampianatra teôlôjia sy Filozofia kristianina ao amin'ny Seventh-Day Adventist Theological Seminary any amin'ny Oniversite Andrews izy tamin'ny fotoana nanoratana ity tari-dalana ity.

### FANAFOHEZAN-TENY AMPIASAINA MANDRITRA NY FIANARANA

**and.** andininy

**b.** boky

**DHK** Ny Dia Ho eo amin'i Kristy/Steps to Christ, EGW

**DIEM** Dikanteny lombonana Eto Madagasikara

**ed.** edisiona

**ESV** English Standard Version

**HF** Henoinareo ny Fanoharana/Christ's Object lesson, EGW

**HM** Hery Mifanandrina/Great Controversy, EGW

**IFM** Ilay Fitiavana Mandresy/The Desire of Ages, EGW

**MM** Mpaminany sy Mpanjaka/Prophets and Kings, EGW

**NKJV** New King James Version

**PM** Patriarka sy Mpaminany/Patriarchs and Prophets, EGW

**S** Sambatra/Thoughts From the Mount of Blessing, EGW

**t.** Takila

**tt.** Takila roa farafahakeliny

**TFC** Testimonies For the Church, EGW

**TT** Testamenta Taloha

**TV** Testamenta Vaovao

