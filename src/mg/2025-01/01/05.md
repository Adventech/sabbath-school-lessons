---
title:  "MARO NO ANTSOINA, NEFA VITSY NO FIDINA"
date:   01/01/2025
---

> Velomin'ny Teniny : 2 Kor. 6

### MARO NO ANTSOINA, NEFA VITSY NO FIDINA


Tsy vitan'ny tia an-tsitrapo ny olona Andriamanitra fa manasa azy ireo koa ho tia Azy ho setrin'izany. Hita ao amin'ny fanoharana nataon'i Kristy momba ilay fanasana fampakaram-bady (ankoatra ny fanambarany hafa) fa omen' Andriamanitra fahafahana misafidy malalaka izy ireo na hanaiky na handa ny fitiavan'Andriamanitra.


`Vakio ny Mal. 22:1-14. Inona ny hevilr'io fanoharana io?`


Nanao fanasana fampakaram-bady ho an'ny zanany lahy ny mpanjaka iray ao amin'ilay fanoharana, ka naniraka ny mpanompony "hiantso izay efa nasaina mba hankao amin'ny fampakaram-bady; fa tsy nety ho avy ireo." - Mat. 22:3. Tsy indray mandeha ny mpanjaka no naniraka ny mpanompony hiantso azy ireo, saingy tsy nahoan'ireo ny antsony, ary ratsy noho izany aza, nosamborin'izy ireo ny mpanompony ary novonoiny (Mat. 22:4-6).


Taty aoriana, rehefa avy namaha ny olana momba ireo namono ny mpanompony sasany ny mpanjaka dia niteny tamin'ny mpanompony hoe: "Efa voavoatra ny fampakaram-bady, fa izay efa nasaina no tsy mendrika." - Mat. 22:8. Avy eo, tao anatin'ireo mpihinana, izay olona vaovao nasaina, dia nisy lehilahy iray tsy niakanjo ny akanjo fitondra amin'ny fampakaram-bady ka noroahina; izany hoe mba hahafahana mandray anjara amin'ny fanasan'ny mpanjaka dia tsy maintsy ekena hotafina ny akanjo avy amin'ny mpanjaka, izay fitondra amin'ny fampakaram-bady. Taorian'izany dia nofaranan'i Jesôsy tamin'izao teny saro-pantarina nefa manan-danja lehibe izao ilay fanoharana: "Fa maro no antsoina, nefa vitsy no fidina." - Mat. 22:14.


Inona no hevitr'izany? Ireo izay nofidina tamin'ny farany, ireo "olom-boafidy", dia ireo izay nanaiky ny fanasan'ny Tompo ho amin'ilay fampakaram-bady. Ny teny grika hoe kaleo (miantso, manasa) no nadika hoe "antsoina" na "nasaina", ary ny mamaritra farany hoe iza no "olom-boafidy" (eklektos) dia ny hoe: nanaiky an-tsitrapo ny fanasana ve izy sa tsia?


Raha ny marina dia miantso (manasa) ny olona rehetra ho amin'ny fanasana fampakaram-bady Andriamanitra. Izao anefa, azon'ny olona rehetra atao, na iza na iza, ny mandà ny fitiavan'Andriamanitra. Zava-dehibe ho an'ny fitiavana tokoa ny fahafahana misafidy. Indrisy, azontsika atao tokoa ny mandà tsy hanana fifandraisam-pitiavana amin'Andriamanitra.


Ireo izay manaiky ny fanasana no "olom-boafidy". Zava-mahagaga mihoatra lavitra noho izay azontsika saintsainina no efa nomanin'Andriamanitra ho an'ireo izay tia Azy. Ary eto indray, miankina amin'ny safidy, izay tsy afa-misaraka amin'ny fitiavana, ny zava-drehetra.


`Inona eo amin'ny fiainanao no manambara fa nanaiky ilay fanasana fampakaram-bady ianao ary miakanjo araka ny tokony ho izy?`