---
title:  FITIA TSY MILA TAMBINY
date:   31/12/2024
---

> Velomin'ny Teniny : 2 Kor. 5

Tian'Andriamanitra hatrany ny Isiraely na efa nikomy Taminy imbetsaka aza, kanefa tsy ny Isiraely ihany, fa tiany hatrany koa isika na dia mpanota aza. Tsy mendrika ny fitiavan Andriamanitra isika, ary tsy misy na inona na inona azontsika atao hahazoana izany fahamendrehana izany. Andriamanitra kosa, "tsy voatery tsy maintsy mila" antsika. Tsy mila na inona na inona avy amintsika Andriamanitra (Asa. 17:25). Sitrapon'ny Tenany manokana no itiavany ahy sy anao ary ny olona rehetra.

`Ampitahao ny Apok. 4:11 sy ny Sal. 33:6. Inona no ambaran'ireo andininy ireo momba ny fananan'Andriamanitra safidy malalaka eo amin'ny lafiny Famoronana?`

Nahim-pon'Andriamanitra tanteraka ny namoronany izao tontolo izao. Mendrika ny voninahitra sy ny haja ary ny hery rehetra Izy noho izany. Tsy "nilain"Andriamanitra akory ny namorona tontolo na inona izany na inona. Talohan'ny nanorenana izao tontolo izao dia efa nahafaly Azy ny fifandraisam- pitiavana nisy teo amin'Andriamanitra Telo Izay Iray.

`Vakio ny Jao. 17:24. Inona no ambaran'izany momba ny fitiavan' Andriamanitra talohan'ny nisian'izao tontolo izao?`

Tsy nila ny voary Andriamanitra mba hahazoany maneho ny fitiavany. Saingy satria fitiavana ny toetrany dia nifidy ny hamorona izao tontolo izao sy hanana fifandraisam-pitiavana amin'ny voariny Izy.

Tsy vitan'ny nahary an-tsitrapo izao tontolo izao Andriamanitra, izay fisehoan'ny fitiavany mitafotafo, fa mitohy hatrany ny fitiavany an-tsitrapo ny olombelona, na dia taorian'ny nahalavoan'izy ireo tamin'ny fahotana tao Edena aza, eny, na dia ny tenantsika manokana irery aza no nanota.

Tsy nanan-jo ho velona sy handray ny fitiavan'Andriamanitra intsony i Adama sy i Eva taorian'ny Fahalavoana tao Edena. Kanefa niaro ny ain'izy ireo Andriamanitra, Izay "mihazona ny zavatra rehetra amin'ny herin'ny teniny", noho ny fitiavany sy ny famindram-pony ary ny fahasoavany lehibe, ka nataony izay fomba hampihavanana ny olombelona amin'ny Tenany. Voafaoka ao anatin'io fampihavanana io koa isika.

`Mbola manolotra hatrany ny fitiavany ho an'izao tontoloizao Andriamanitra na eo aza ny fahalavoany sy ny faharatsiany; Inona no ambaran izany amintsika momba ny fitiavany sy ny toetrany? Nahoana izany fahamarinana Izany no tokony hanetsika antsika hamaly fitia an'Andriamanitra?`