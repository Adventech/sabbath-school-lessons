---
title:  "NY MOMBA AN'I JOBA"
date:   04/03/2025
---

> Velomin'ny Teniny : Heb. 13

### NY MOMBA AN'I JOBA


Toe-javatra mahaliana izay maneho ny maha-zava-misy marina ny fifanandrinana lehibe no aseho antsika ao amin'ny bokin'i Jõba.


`Vakio ny Joba 1:1-12 sy ny Joba 2:1-7. Inona no foto-kevitry ny fifanandrinana lehibe aseho amintsika eto?`


Tsipirian-javatra manan-danja maro no azo raisina avy amin'ireo andalan-teny ireo. Voalohany dia hitantsika ny karazana filan-kevitra tany an-danitra; tsy Andriamanitra sy i Satana irery no niresaka tamin'izany fa misy mponin'ny lanitra hafa koa nanatrika tao.


Faharoa, misy tsy fifanarahan-kevitra ao, izay asehon'ny fametrahan'Andriamanitra fanontaniana amin'i Satana raha toa ity farany efa nandinika an'i Jõba. Inona no antony andinihana an'i Jõba? Manan-danja io fanontaniana io ao anatin'ny tontolon-kevitry ny ady iray izay lehibe kokoa sy tsy mbola mifarana.


Fahatelo, raha nanondro an'i Jôba ho tsy manan-tsiny sy marina ary matahotra an'Andriamanitra i Jehovah, i Satana kosa dia milaza fa fisehoana ivelany fotsiny ny fahatahoran'i Jõba an'Andriamanitra noho izy arovan'Andriamanitra. Sady miampanga ny toetran'i Jõba izany no miampanga an'Andriamanitra koa (ampitahao amin'ny Apôk. 12:10; Zak. 3).


Fahefatra, ampangain'i Satana ho tsy ara-drariny ny fiarovan'Andriamanitra an'i Joba (ny fefy ataony manodidina an'i Jôba) ary manakana ny fahafahany (i Satana) manaporofo ny fanambarany. Mampiseho ny fisian'ny fetra apetraka ho an'i Satana izany (fitsipika mifehy ny ady), ary maneho koa fa efa niezaka hanisy ratsy an'i Jõba izy.


Namaly ny fiampangan'i Satana teo anatrehan'ny filan-kevitry ny lanitra Andriamanitra ka namela azy hampihatra ny tohan-keviny; nisy ihany anefa ny fetra tsy azon'i Satana nihoarana. Voalohany dia nomen'Andriamanitra fahefana izy hikasika "izay ananany [Joba] rehetra" fa ny tenan'i Jôba kosa no tsy navelany nokasihiny (Joba 1:12). Taty aoriana, rehefa nanao fanambarana indray i Satana fa tsy mihevitra afa-tsy ny momba ny tenany i Joba, dia navelan'Andriamanitra hikasika ny tenan'i Jõba izy fa tsy haningotra ny ainy kosa (Joba 2:3-6).


Loza marobe no namelezan'i Satana ny tokantranon'i Jõba. Tao anatin'izany anefa dia mbola nanohy nisaotra ny anaran'i Jehovah ihany i Jõba (Jõba 1:20-22; Jôba 2:9,10). Nandiso ny fiampangana nataon'i Satana izany.


Maro ny lesona ianarantsika eto, toy ny fisian'ny fitsipika mifehy ny ady ao anatin'ilay fifanandrinana lehibe. Misy fepetra azo raisina mba hanaporofoana ny fahadisoan'ireo fiampangana an'Andriamanitra any amin'ny fitsaran'ny lanitra nefa tsy mandika ireo fitsipika masin'ny fitiavana - ny fitiavana izay fanorenan'ny fitondram-panjakan Andriamanitra sy ny fanapahany an'izao rehetra izao sy ireo voary manan-tsaina monina eo aminy.


Ny toe-javatra niseho tany an-danitra ao amin'ny bokin'i Jõba no maneho hevitra mahaliana amintsika mikasika ny fifanandrinana lehibe sy ny fomba fisehon'izany eto an-tany.