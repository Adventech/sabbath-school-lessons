---
title:  "MAHATAKATRA FA TSY MIHAINO FOTSINY"
date:   30/06/2024
---

### Saintsaino 

Alao sary an-tsaina izao toe-javatra izao: mijery ireo vahoaka betsaka izay vory mba hihaino ny fampianarany i Jesôsy. Tonga hihaino ity Raby tanora izay fanta-daza ity ny olona rehetra. Nifanizina ny olona ka niakatra tao an-tsambokely i Jesôsy ary nilaza tamin'ny mpianany mba hihataka kely ny moron-drano hahafahany miteny amin'ny vahoaka marobe.

Toe-javatra mahazatra ireo mpihaino Azy no nisintonan'i Jesõsy lesona rehefa nampianatra Izy. Fahita teo amin'ny tany hodidinin'ny lemaka sy ny havoana ny olona iray mamafy eo an-tanimboliny. Fantatry ny rehetra ny mahazava-dehibe ny hamafazana ny voa eo amin'ny tany mahavokatra mba hitsirian izany sy hamoazany. Tsy ny rehetra izay nihaino teo anefa no nahatakatra fa ny teny izay nambarani'i Jesõsy dia efa voa latsaka teo amin'ny karazan-tany samy hafa.

Ny harivan'io andro io dia nanontany an'i Jesôsy ireo mpianany satria tsy takatr'izy ireo ny tantara izay nolazainy (Mar. 4:10-12). Toa hafahafa ireo teny ireo raha atao topy maso, kanefa rehefa dinihina izany dia ny teny ao amin'ny bokin'i Isaia no naverin'i Jesõsy eto. Ny fiantsoana an'i Isaia ho amin'ny asa maha-mpaminany azy no manaraka ireo teny ireo avy hatrany, ao amin'ny Isa. 6:9, 10. Tamin'izany no nampitandreman'Andriaman an'i Isaia fa handà ny hafatra hampitondraina azy ny olona. Tahaka izany koa, nohazavain'i Jesõsy tamin'ireo mpianany fa ny Teniny sy ny fampianarany dia tsy horaisin'ny olona mandrakariva tsy akory. Nandre ny fanoharana ny vahoaka marobe saingy tsy mahatakatra ny tena hevitr'izany ny ankamaroany.

Tokony hitady izay hahatakarana ny hevitry ny teny sy ny fampiharana izany isika rehefa mamaky andalana ao amin'ny Soratra Masina. Rehefa takatsika ny hevitry ny lahatsoratra dia tokony hangatahintsika ny Fanahy Masina mba hanampy antsika hampihatra ireo foto-kevitra izay voarakitra ao. Rehefa mandinika amim-pitandremana ny hevitry ny Teny isika dia manokatra ny saintsika hiasan'ny hery miasa mangina avy any an-danitra. Amin'izany no hahatonga ny voa tsy ho very foana fa hamaka ao am-pontsika. Hanova tokoa ny olona rehetra izay mandray sy mankamamy ny Tenin'Andriamanitra ny fanoharana nataon'i Jesõsy.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin reo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

**Ahoana no fomba hanomanantsika ny fontsika mba handray ny Tenin'Andriamanitra?**

`Inona avy no manakana ny fandraisana amin'ny fahafenoany ny Tenin'Andriamanitra sy ny fitehirizana izany ao am-ponao?`