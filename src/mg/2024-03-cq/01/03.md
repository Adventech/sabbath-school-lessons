---
title:  "MIKOLOKOLO NY 'TANINAO'"
date:   01/07/2024
---

### Hazavao

Toerana telo no nambaran'i Jesõsy fa tsy ahafahan'ny voa mitombo sy mamoa (Mar. 4:14-19).

Ny voa nafafy teo amoron-dalana dia maneho ireo olona mandre ny hafatra saingy tsy mihaino. Tsy ampy fifantohana izy ireo, zara raha mahatakatra koa, ary mora manadino. Mety misy ifandraisany aminao izany. Efa nisy fotoana angamba namakianao toko iray tao amin'ny Baiboly kanefa tsapanao fa tany an-kafa tanteraka ny eritreritrao fa tsy nifantoka tamin'izany? Misy fotoana izay itoloman'ny olona rehetra amin'ny fifantohana.

Ny voa latsaka teo amin'ny tany vatovatoina indray dia tsy namaka no sady tsy naharitra rehefa tonga ny fanenjehana. Mitantara ny amin'ny olona iray antsoina hoe Pliable ny boky Le Voyage du pelerin, nosoratan'i John Bunyan. Nifankahita tamin'ny olona iray antsoina hoe Christian i Pliable, izay nambabo azy tamin'ny filazalazana ny amin'ny voninahitry ny tanana any an-danitra. Niara-nandeha izy ireo, saingy raha vao nifanehatra tamin'ny loza voalohany izy ireo tao amin'ny "honahonan'ny fahakiviana", dia nandao an'i Christian i Pliable ka nilaza taminy hoe: "Tsy olana amiko mihitsy ny hiova hevitra" - Le voyage du pélerin, fizarana 3, "Le marais du découragement," notontosain'i Robert Fernandez, nivoaka tamin'ny 14 Aogositra 2021. Matetika ny olona no manomboka manohitra ny Tenin'Andriamanitra rehefa tsapan'izy ireo ny sandan'ny fankatoavana sy ny fanarahana ny teny.

Ny tany feno tsilo no sary mahonena indrindra. Tahaka ireo tsilo sy hery izay nangeja tsikelikely ilay voa sarobidy no hangejan'ny fiahiahiana momba izao fiainana izao ny Teny tsy hamoa ao am- pontsika. Miseho miandalana izany rehefa verintsika ny fitiavana an'Andriamanitra ka ny zavatry ny tany no manjary ifantohantsika eo amin'ny toerany. Maro no manana finoana lalina an'Andriamanitra eo amin'ny fahatanorany kanefa hihataka tsikelikely, amin'ny fomba izay tsy tsikaritra akory, any aoriana.

Ilaintsika ny mikolokolo ny fontsika mba hisorohana ireny fandrika ireny mba hahazoana antoka fa tany tsara isika. Ilaina ny hisian'ny fangarona hery mahavelona maro mba hahatsara ny tany. Teboka maro no miantoka ny handraisan'ny olona na handavany ny teny. Misy ny zavatra manodidina antsika izay tsy voafehintsika, toy ny toerana na ny toe-javatra itomboantsika. Rehefa lehibe anefa isika, dia azontsika atao ny mifidy sy mamorona ny tontolo manodidina antsika. Rehefa monina eo amin'ny tontolo manandratra isika, ary misafiuy ny hanao ho laharam-pahamehana ny fitomboana mahafaoka ny maha-olona manontolo, dia azo heverina tokoa ny hitomboan'ny voan'ny Tenin'Andriamanitra sy hamoazany tsara,

`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona ny fanapahan-kevitra azonao raisina mba hampiroborobo ny Tenin'Andriamanitra eo amin'ny fiainanao?`