---
title:  "MIHOATRA LAVITRA NOHO IZANY!"
date:   29/07/2024
---

### Hazavao -- MIHOATRA LAVITRA NOHO IZANY!


Tsy safidy fa zavatra tsy maintsy atao ny fampiantranoam-bahiny tany Palestina tamin'ny taonjato voalohany. Rehefa nandray vahiny ilay lehilahy ao amin'ny fanoharana dia zava-dehibe tsy maintsy atao ny manome hanina ho an'izany vahiny izany. Tsy betsaka anefa ny hanina tamin'izany ary tsy maintsy niasa mafy ny olona mba hahazoan'ny ankohonany izay nilain'izy ireo isan'andro. Tojo safidy manahiran-tsaina ilay lehilahy ao anatin'ny fanoharana nataon'i Jesôsy, na izy ho mpampiantrano mahantra na hanelingelina ny mpiray vodirindrina aminy amin'ny misasakalina. Nanapa-kevitra izy fa ny fanelingelenana ny namany no safidy tsara kokoa.

Tsy fanelingelenana tsotra ny fandondonana amin'ny misasakalina fa tena lehibe tokoa! Efitrano tokana ihany no nananan'ny ankamaroan'ny tokantrano tamin'izany andro izany ka ao ny ankohonana rehetra no miaraka matory. Manaitra ny ankohonana manontolo, araka izany, ny fandondonana. Zavatra iray ny manaitra olon-dehibe, fa zavatra iray hafa mihitsy ny manaitra zaza herintaona! Tsy mahagaga raha nanomboka ny fangatahany tamin'ny teny hoe "ry sakaiza" ilay lehilahy. Na dia voahelingelina aza ilay mpiray vodirindrina aminy dia nanome azy mofo ihany noho ny fiangaviany. Tsy te ho voahelingelina intsony izy.

Hanao ahoana moa ianao raha misy olona iray mandondona ao am-baravaranao hangataka mofo amin'ny misasakalina? Toy izany ve no tokony ho fahatsapantsika rehefa manatona an'Andriamanitra? Moa ve isika manelingelina Azy amin'ireo tsipirian-javatra kely amin'ny fiainantsika? Soa ihany fa tsy toy izany Andriamanitra!

Mazava ilay tantara iray manontolo rehefa takatsika fa tsy fampitahana ilay fanoharana fa fampifanoherana. Raha tokony hatonina, mba hahazoana mofo, ny mpiray vodirindrina iray tsy dia mazoto loatra ny hanome izany, moa ve tsy mihoatra lavitra noho izany no tokony hanatonantsika an'Andriamanitra mba hahazoantsika ny zavatra izay tiany hatolotra antsika! Hitantsika ao amin'ny Lio. 11:13 ny hoe "tsy mainka va...?": "Koa raha hianareo, na dia ratsy aza, mahalala hanome zava- tsoa ho an'ny zanakareo, tsy mainka va ny Ray, Izay any an-danitra, no hanome ny Fanahy Masina ho an'izay mangataka Aminy?"

Tian'i Jesősy ny hipetrahantsika eo amin'ny toeran'ilay lehilahy nila mofo. Raha nanana fahasahiana nangataka mofo tamin'ny sakaizany tamin'ny misasakalina izy, dia mihoatra lavitra noho izany no tokony haharetantsika amin'ny fitadiavana ny fanomezan'ny lanitra.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`



`Ahoana no hianarantsika hanana fitokiana sy faharetana ao amin'ny vavaka ataontsika?`