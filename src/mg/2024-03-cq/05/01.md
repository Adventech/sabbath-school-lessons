---
title:  "MAHARITRA AMIN'NY FIVAVAHANA"
date:   27/07/2024
---

### Fampidirana

**Vakio ny Lio. 11:1-3**

`Tsianjery: Mifidy andininy 1`

### MANOVA ANTSIKA NY VAVAKA

Mipetraka aty Norvège izahay ka mahafinaritra ahy manokana ny lohataona. Maharitra ela ny ririnina no sady maizina sy mangatsiaka aoka izany, saingy rehefa manomboka mitsonika ny ranomandry ary manomboka mamontsina ny hazo, dia misy fiainana vaovao izay teraka indray. Mahafinaritra ny ankohonako ny mivoaka eny an-tokotany amin'ny lohataona, manomana ny zaridaina handray fizaran-taona hafa indray. Indray andro, very ny fitaovana fikarakarana zaridaina tian'ilay zanako indrindra; enin-taona izy tamin'izany. Tsy nieritreritra afa-tsy ny hitady ilay fitaovana very izy satria tiany loatra izany. Nitady izahay ka nitady saingy tsy hita mihitsy ilay fitaovana. Ny harivan'io dia nanao vavaka manokana ilay zanako mba ho hita ilay fitaovana. Nitsambikina avy teo am-pandriana izy ny ampitso maraina ary nihazakazaka nankao amin'ny tranokely fasiana fitaovan-jaridaina. Nientanentana aoka izany izy niverina tao an-trano, nihazona ilay fitaovana sarobidy teny an-tanany. Teo amin'ny toerana izay efa nitadiavanay nefa tsy nahitanay azy ny omalin'io indrindra ilay izy! Nisy anjely namerina azy teo angamba. Zavatra iray no azo antoka, tian'Andriamanitra ny mihaino ny vavaka ataontsika, na kely na lehibe ny fangatahantsika.

Hodinihintsika ato amin'ity lesona ity ny fanoharana momba ny sakaiza iray naharitra tamin'ny fangatahana nataony. Amin'ny alalan'io fanoharana io no anomezan'i Jesôsy torolalana antsika momba ny lanjan'ny fitondrana ny zavatra ilaintsika sy ny faniriantsika eo anatrehan'Andriamanitra. Na dia mahalala ny zavatra rehetra aza Andriamanitra, dia iriny ny hamborahantsika ny faniriantsika Aminy amin'ny alalan'ny vavaka. Amin'ny vavaka maharitra sy tsy mety sasatra no anehoantsika ny finoantsika fa marina ny teny fikasany, na dia tsy voavaly avy hatrany aza ny vavaka ataontsika na koa tsy araka izay nantenaintsika. Efa vonona fatratra ny hanome antsika ny Fanahy Masina Andriamanitra, miaraka amin'ireo fanomezam-pahasoavana rehetra, kanefa tiany ny hampitombo ny finoantsika amin'ny fandrisihana antsika hitady ireny fanomezana ireny. Manova antsika ny vavaka, ary mampahery ny fanapahan-kevitsika ny hiaina ao amin'i Kristy.

> <p>  Soraty</p>
> Soraty araka ny dikan-teny tianao ny Lio. 11:1-13. Raha tsy ampy ny fotoana eo am-pelatananao dia ny and. 5-13 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.
