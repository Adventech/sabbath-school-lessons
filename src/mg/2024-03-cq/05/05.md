---
title:  "JESÔSY, ILAY TOHATRA MAMPIFANDRAY ANTSIKA AMIN'NY LANITRA"
date:   31/07/2024
---

### Ampifandraiso amin'i Jesosy - JESÔSY, ILAY TOHATRA MAMPIFANDRAY ANTSIKA AMIN'NY LANITRA

Misy ampahan-tSoratra Masina hafa izay manazava fa manokatra lalana hahafahantsika manatona an'ilay Raintsika any an-danitra i Jesôsy. Izao no nampianariny ny mpianany: "Izaho no làlana sy fahamarinana ary fiainana; tsy misy olona mankany amin'ny Ray, afa-tsy amin'ny alalako." - Jao. 14:6.

Rehefa nanapa-kevitra ny ho tonga mpianatr'i Jesôsy i Natanaela, dia hoy i Jesôsy taminy: "Lazaiko aminareo marina dia marina tokoa: Ho hitanareo ny lanitra misokatra sy ny anjelin'Andriamanitra miakatra sy midina eo ambonin'ny Zanak'olona." Jao. 1:51. Nahita akaiky an'ireo anjely izay nampifandray ny lanitra sy ny tany koa i Jakoba, ilay patriariky ny TT, raha nandositra ho fanavotana ny ainy (Gen. 28:12). Amin'ny alalan'i Jesôsy no ahazoana antoka ny hifandraisantsika amin'ny lanitra; izany no antony ivavahantsika amin'ny Anarany. Noho izay nataon'i Jesôsy sy ny fandreseny no mahatonga ny teny fikasan'Andriamanitra ho antsika. Izao no ilazan'ny apôstôly Paoly izany: "Fa na firy na firy ny teny fikasan'Andriamanitra, dia ao aminy ny 'eny" - 2 Kôr. 1:20.

Azontsika angatahina amim-bavaka amin'Andriamanitra ny Teny fikasany. Indreto misy ohatra vitsivitsy amin'izany: "Andriamanitra ô! Nilaza lanao fa harovanao amin'ny fiadanana ny saina tsy miovaova (Isa. 26:3). Nampanantena lanao fa handry amin'ny fiadanana aho ary hiaro ahy lanao (Sal. 4:8). Nampanantena lanao fa rehefa manomboka asa tsara ao amin'ny olona iray dia hanatanteraka izany (Fil. 1:6). Nilaza lanao fa tsy tokony ho reraka amin'ny fanaovan-tsoa izahay satria amin'ny fotoan'andro no hijinjanay (Gal. 6:9). Nampanantena lanao fa hampianatra ny zanakao rehetra ary ho be ny fiadanany (Isa. 54:13). Nilaza lanao fa rehefa tsy haiko izay vavaka hotononina dia hanalalana ho ahy ny Fanahinao (Rôm. 8:26)."

Azontsika atao ny manatona ny seza fiandrianan'Andriamanitra amin'ny herim-po lehibe noho ny amin'i Jesôsy (Heb. 4:14-16). Mameno ny fontsika amin'ny fahasahiana feno fanetren-tena amin'ny fivavahana ny fitadidiana sy ny famerenana ireo teny fikasan'Andriamanitra, satria fantatsika fa efa dodona ny handray ny fivavahantsika Izy ary vonona ny hiasa araka ireny.


**Saintsaino indray ny Lio. 11:1-13, ary jereo izay miresaka an'i Jesosy ao amin'izany.**

`Inona ny teny fikasan'ny Baiboly notakinao tamim-bavaka, ary ahoana no fahitanao ny valiny nasetrin'Andriamanitra izany? Manatanjaka ny finoanao ny fahafantarana fa azonao entina amim-bavaka ireny teny fikasana ireny, amin'ny fomba ahoana?`

`Inona ny sary hafa aseho na averina momba an'i Jesôsy?`

`Valim-bavaka:`