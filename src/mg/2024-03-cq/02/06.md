---
title:  "MITSANGANA, MANKANESA ANY AMIN'NY RAINAO"
date:   11/07/2024
---

### Takaro - MITSANGANA, MANKANESA ANY AMIN'NY RAINAO

"Fony izy tao amin'ny fahatanorany be setrasetra, dia sarotiny sy masíaka no fijerin'ny zanaka adala ny rainy. Samy hafa manao ahoana anefa no fijeriny azy ankehitriny! Toy izany koa ireo izay voafitak'i Satana ka mihevitra an'Andriamanitra ho sarotiny sy lozabe. (...) Ny lalan'Andriamanitra dia raisiny ho toy ny fameperana ny fahasambaran'ny olombelona, zioga mavesatra ka fifaliana ho azy ny ho afaka aminy. Nefa kosa izay efa nahiratra noho ny fitiavan'i Kristy, dia hibanjina an'Andriamanitra ka hahita Azy ho feno fangorahana. (...) Hiara-miaiky amin'ny mpanao Salamo ny mpanota ka hanao hoe: Tahaka ny fiantran'ny ray ny zanany no fiantran'i Jehovah izay matahotra Azy' - Sal. 103:13."-HF, t. 172.

"Toky manao ahoana no hita eto momba ny fitiavan'Andriamanitra handray ny mpanota mibebaka. Ry mpamaky, moa ve efa nifidy ny lalan'ny tenanao irery ianao? Moa ve nirenireny lavitra an' Andriamanitra ianao? Moa ve nikatsaka ny hiravoravo amin'ny voankazon'ny fandikan-dalàna ianao, nefa tsy nahita afa-tsy lavenona teo amin'ny molotrao? Ary ankehitriny lany ny fanananao; voasakana ireo drafitra teo amin'ny fiainanao; maty ny fanantenanao, ka moa ve mitoetra irery sy kivy ianao? Ankehitriny ilay feo izay efa niteny ela tamin'ny fonao nefa tsy nohenoinao dia tonga aminao miavaka sy mazava tsara manao hoe: 'Mitsangana ka mialà (fa tsy eto no fitsaharana), satria misy fahalotoana mahatonga fandringanana eto, eny, fandringanana mafy - Mika 2:10. (...) Manasa anao Izy hoe: "Miverena amiko, fa efa nanavotra anao Aho' - Isa. 44:22.

Aza mihaino ny soso-kevitr'ilay fahavalo hampijanona anao lavitra an'i Kristy mandra-pahatonga anao ho tsaratsara kokoa (...). Raha miandry mandra-pahatongan'izany ianao dia tsy ho tafaverina amin Andriamanitra mihitsy. Rehefa tondroin'i Satana ny fitafianao maloto, dia avereno ny teny fikasana nataon' Jesősy: 'Izay manatona Ahy dia tsy mba holaviko mihitsy'-Jao. 6:37. Lazao amin'ny fahavalo fa ny ran'i Jesôsy Kristy dia manadio amin'ny fahotana rehetra. Ataovy ho anao ny fivavahan'i Davida manao hoe: 'Diovy hysopa aho ho afa-pahotana, dia hadio; sasao aho dia ho fotsy mangatsakatsaka.' -Sal. 51:7.

Mitsangana, mankanesa any amin'ny Rainao. Mbola lavitra ianao dia hitsena anao Izy. Raha manao dingana iray hanatona Azy amin'ny fibebahana ianao, dia hihazakazaka sy hanatona anao amin'ny sandrin'ny fitiavana mandrakizay Izy. Tsy misy miafina aminy ny hetahetan'ny fanahy na dia iray monja aza. Vonona hihaino ny fitarainan'ny fanahy torotoro ny sofiny."-HF, tt. 172, 173.

`Rehefa avy nandalina io andalan-tSoratra Masina io ianao nandritra ny herinandro, inona ireo lesona naharesy lahatra anao manokana ny hampihatra azy eo amin'ny fiainanao?`

`Inona avy ireo fampiharana ilainao hatao any am-pianarana, eo amin'ny fianakaviana, eny amin'ny toeram-piasana ary any am-piangonana?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`