---
title:  "VERY FA HITA INDRAY"
date:   06/07/2024
---

### Fampidirana

**Vakio ny Lio. 15**

`Tsianjery: Mifidy andininy 1`

### NY HERIN'NY TENY

Efa very zava-tsarobidy ve ianao, zavatra izay niraiketan'ny fonao manokana? Saika azo soloana avokoa ny ankamaroan'ny zavatra eto amin'izao tontolo izao, saingy misy zavatra tsy misy mahasolo azy tsotra izao. Saino ny amin'ny fanomezana natolotry ny olona iray tianao manokana, sary ahatsiarovana ny fahazazana ohatra, na ahatsiarovana ny dia mahafinaritra iray. Rehefa very ny zavatra toy ireny dia tahaka ny misy banga ny fiainantsika.

Lehibe lavitra noho izany ny fahabangana aterakу пу fahaverezan'ny olona iray. Raha misy olona iray very, dia atao avokoa ny fomba rehetra hahitana azy. Toa tsy ferana ny fotoana, ny vola, sy ny fananana lanin'ny olona mba hahitana ny olon-tiany very. Maro ny ray aman-dreny no efa nivadi-po satria tsy nahita tampoka ny zanany kely. Soa ihany fa matetika izy ireny no nivily lalana fotsiny na tavela teo amin'ny kihon-dalana iray ka vetivety ihany dia hita.

Efa nanjo anay mivady koa izany fitaintainana izany indray mandeha, nandritra ny lasy fivoriana iray. Samy variana niresaka tamin'olona izahay mivady, ary tsy hitanay tampoka izay nalehan'ilay zanakay lahy kely roa taona. Niolomay nankeo amin'ilay farihy teo akaiky teo izahay, andrao latsaka tao anatin'ny rano izy. Tsy ela dia niara-nitady taminay koa ny olona maro hafa tao amin'ilay fivoriana. Roa minitra monja taorian'izay dia hita ilay zanakay; nandehandeha tamim-pilaminana tao amin'ireo efitra hafa tany ambony rihana izy. Toa nisy vesatra lehibe niala ary fifaliana lehibe no nameno anay nony

hita izy. Tsy vaovao amintsika ankehitriny izany fanandramana izany. Babon'i Jesôsy ny fahalianan'ny olona teo am-pitantarany ny amin'ny zanaka iray very zanaka roa raha ny marina, izay ny safidin'izy ireo ihany no nahavery azy. Maneho mazava ny votoatin'ny filazantsara io fanoharana io, izay ahitantsika an'Andriamanitra mitady fatratra ny taranak'olombelona. Tonga mba hitady sy hamonjy ny very i Jesôsy, anisan'izany isika tsirairay.

> <p>  Soraty</p>
> Soraty araka ny dikanteny izay tianao ny Lio. 15. Raha kely ny fotoana eo am- pelatananao dia ny and. 11-32 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.