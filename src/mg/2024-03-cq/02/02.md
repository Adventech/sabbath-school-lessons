---
title:  "ANTSO HO AMIN'NY FIBEBAHANA"
date:   07/07/2024
---

### Saintsaino

Tsy tantara mahaliana fotsiny ireo fanoharana nataon'i Jesôsy; manana hery manova antsika izany. Mba hahafahan'izany manova antsika dia mila miaina ao anatin'ny tantara isika - izay tsy dia sarotra ao amin'ny Lio. 15. Ao amin'ilay fanoharana momba ny zanaka adala dia fantatr'io zanaka io fa very izy, ary fantany ny lalana mody any amin'ny rainy, saingy matahotra izy ny hiverina. Efa nisy fotoana koa nandaozantsika tsirairay ny Ray, ary maro no saikatra ny hiverina noho ny antony maгo samihafa.

Andriamanitra ihany amin'ny farany no mahita antsika na aiza na aiza misy antsika. Mitsena antsika Izy ary mitaona antsika ho eo Aminy. Rehefa tazan-drainy lavitra ilay zanany teny an-dalana hody dia nihazakazaka nitsena sy namihina azy izy, ary nanoroka azy. Zavatra tsy fandre teo amin'ny kolontsaina nisy an'i Jesôsy tamin'io fotoana io izany. Tao amin'io kolontsaina izay manome haja fatratra ny ray aman-dreny io dia tsy noleferina ny tsy fanajana azy ireny. Dingana maro no notakina harahin'ny zanaka ho fanarenana ny tsy mety nataony. Nanampo hiharan'ny fahasiahan-drainy ilay zanaka ka nanomana ny teny holazainy, mba hiverina toy ny mpanompo fa tsy toy ny zanaka intsony. Nihevitra izy fa mety hahita fitia amin-drainy indray raha miezaka tsara. Zendana sy talanjona anefa izy nahita ny fangorahana sy ny fitiavana nasehon'ny rainy. Voavela ny helony, ary noraisina ho zanaka indray izy. Endrey ny halalin'ny fitiavan'Andriamanitra sy ny famindrampony amin'ny mpanota!

Maneho ny maha-zava-dehibe ny fibebahana io fanoharana io. Ny fibebahana marina dia alahelo noho ny ota sy faniriana hiova fo, fanalavirana ny fahotana sy fanatonana an'Andriamanitra kosa. Tsy fanitsiana ny fitondran-tena fotsiny ny fiovam-po marina fa fiovana lalina ao anaty, izay ianteherantsika amin'Andriamanitra mba hanatanterahany izay tsy haintsika atao ho an'ny tenantsika. Ny fahamoram-panahin'Andriamanitra irery ihany no afaka mitaona antsika hibebaka (Rôm. 2:4), ho eo Aminy. Mitranga ny fiovana marina rehefa mamaly ny fitiavan'Andriamanitra isika ka manaiky amim-pinoana fa novan'Andriamanitra ho olom-baovao.

Tsy hay nofehezina ny hafalian'ilay ray nitsena ny zanany, satria maty "ara-pifandraisana" ity zanany ity, fa velona indray. Izao no vaovao mahafalin'ny filazantsara: azontsika atao ny miala amin'ny fahafatesana ara-panahy noho ny fahadisoana sy ny fahotantsika ka ho velona ao Aminy!

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Tamin'ny fomba ahoana avy no efa nanandramanao ny fahatsaran'Andriamanitra izay nitarika anao hibebaka sy hiova?`

`Inona no porofo ananano momba ny fitiavan'Andriamanitra anao?`