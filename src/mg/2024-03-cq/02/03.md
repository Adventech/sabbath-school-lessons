---
title:  "FAHAVEREZANA KARAZANY ROA"
date:   08/07/2024
---

### Hazavao

Fantatra amin'ny hoe fanoharana ny amin'ilay zanaka adala ity fanoharana ity, kanefa azo atao tsara ny miantso izany hoe: fanoharana momba ireo zanaka adala. Toa samy hafa tokoa izy roa lahy ireo raha jerena ivelany, saingy manana toetra itoviany izay manaitra tokoa izy ireo.

Zanaka mahatoky ilay zokiny, izay nanohy nanompo ny rainy na dia efa nandao aza ilay zandriny. Rehefa nandre ny lanonana nandraisana ny fiverenan'ity zandriny ity anefa izy dia nandà tsy hiara- paly amin'ny olona. Nisafoaky ny hatezerana izy. Nandao ny lanonana ny rainy mba hanazava aminy, kanefa mariho ny fiziriziriany: "Indro, izay ela izay aho no efa nanompo anao ka tsy mbola nandika ny didinao na dia indray mandeha akory aza; nefa izaho tsy mbola nomenao na dia zanak'osy aza mba hifaliako amin'ny sakaizako." - Lio. 15:29. Nahatsapa tena ho nanan-jo sy ambony ilay zokiny noho ireo taona nanompoany an-drainy. Izao no navalin'ny rainy: "Anaka, hianao eto amiko mandrakariva, ary anao avokoa izay rehetra ananako." - and. 31. Indrisy fa tsy tsapan'ity zokiny ity ny fifandraisana azony nositrahina nandritra izay fotoana izay. Indraindray koa isika, ao anatin'ny fivavahantsika, tsy mahatsapa ireo fitahiana izay natao ho antsika.

Tsy nikomy tamin-drainy toy ny zandriny ilay zokiny, saingy nitondra tena toy ny mpanompo. Tao an-tsainy dia toy ny fifanarahana ny fifandraisan'izy ireo. Izao no eritreriny: "Nanompo aho, noho izany, mendrika handray valisoa." Toy izany koa no nokasain'ilay zandriny rehefa niverina izy. Samy diso fandray ny fifandraisana tamin'ny rainy izy roa lahy. Samy naniry ny harena sy ny toeran'ny rainy izy ireo. Ny iray niezaka nanatratra izany tanjona izany tamin'ny fandaozana ny rainy, ary ny iray kosa niezaka nanao izany tamin'ny fijanonana teo aminy.

Fahaverezana karazany roa no nasehon'i Jesōsy: afaka miala sy manohitra an'Andriamanitra amin'ny alalan'ny fahalotoam-pitondrantena na ny tsy fivavahana isika, kanefa afaka manao izany koa na mitondra tena tsara sy mivavaka aza, fa tsy manana fifandraisana manokana Aminy. Matetika ny fahotana no voasaron'ny fanamarinan-tena. Indrisy fa Kristianina maro no manao tahaka ilay zokiny ao amin'ny fanoharana. Tsy azontsika atao ny miaraka amin'Andriamanitra mba hahazo izay ilaintsika fotsiny. Tsy maintsy mahalala Azy sy manorina fifandraisana Aminy isika. Tsy noho ny tombontsoa raisintsika no tokony hankatoavantsika an'Andriamanitra, fa noho ny maha-Izy Azy. Mora hita ny fahotan'ilay zandriny, ary asehon'i Jesõsy ny fanavotana miasa eo amin'ny fiainany. Avelan'i Jesõsy hisaintsaina kosa isika momba ilay zokiny. Tsy fantatsika na nanaiky hiaraka hilanonana ihany izy nony farany. lo fiafarana manjavozavo io dia manambara ny antso alefan'Andriamanitra amintsika tsirairay mba ho avy hiara-paly. Tokony hampandini-tena antsika izany tantara izany.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona koa ireo fitsipika na tsoa-kevitra hafa hitanao?`

`Ahoana ny fomba fifandraisanao amin'ny Rainao? Ahoana ny fomba ialanao amin'ny toe- tsain'ny mpanompo iray izay manantena valiny amin'ny fanompoana ataony?`