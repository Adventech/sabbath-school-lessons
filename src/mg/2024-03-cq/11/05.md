---
title:  "I MOSESY SY IREO MPAMINANY"
date:   11/09/2024
---

### Ampifandraiso amin'i Jesosy

Tamin'ny faran'ilay fanoharana dia notantarain'i Jesõsy fa nangataka tamin'i Abrahama ny hanirahana an'i Lazarosy mba hampitandrina ireo rahalahiny dimy ilay mpanan-karena, fandrao izy ireo hiharan'ny fijaliana koa. Izao no navalin'i Abrahama: "Manana an'i Mosesy sy ny mpaminany izy, aoka hihaino ireo izy." - Lio. 16:29. Nihevitra ilay lehilahy mpanan-karena fa tsy ampy izany ka nilaza tamin'i Abrahama izy fa hibebaka ireo rahalahiny raha toa misy anankiray izay efa maty miresaka aminy. Mbola nilaza ihany anefa i Abrahama hoe: "Raha tsy mihaino an'i Mosesy sy ny mpaminany izy, dia tsy hety hino izy, na dia misy mitsangana amin'ny maty aza." - Lio. 16:31. Manondro ny Soratra Masina ny hoe "Mosesy sy ny mpaminany." Izao no tian'ny valintenin'i Abrahama holazaina: na ny fahagagana lehibe indrindra aza dia tsy haharesy lahatra ny olona mandà ny teny vavolombelon'ny Soratra Masina.

Maneho an-tsary ny fandavan'ireo mpitondra fivavahana tamin'izany ny asan'i Jesôsy ity fanoharana ity. Ny firenen'Isiraely no asehon'ilay lehilahy mpanan-karena. Nitahy azy ireo tamin'ny fahamarinana marobe izay natao hozaraina amin'ireo firenena manodidina azy Andriamanitra. Tahaka ilay mpanan-karena tao amin'ny fanoharana anefa dia nandà tsy hizara tamin'ny mpangataka izy ireo.

Nino ireo Jiosy fa tsara kokoa noho ireo firenena hafa izy amin'ny maha-taranak'i Abrahama azy. Nampitandrina ny mpitondra fivavahana momba ny fiheveran-diso nananany momba izany i Jaona Mpanao batisa: "Ary aza manao anakampo hoe: Manana an'i Abrahama ho rainay izahay; fa lazaiko aminareo fa Andriamanitra mahay manangana zanaka ho an'i Abrahama avy amin'ireto vato ireto." - Mat. 3:9. Hoy koa i Jesôsy: "Raha zanak'i Abrahama hianareo, dia ny asan'i Abrahama no hataonareo. Fa ankehitriny hianareo mitady hamono Ahy, Izay Lehilahy nilaza ny marina taminareo, dia izay efa reko tamin'Andriamanitra; tsy mba nanao izany Abrahama." - Jao. 8:39,40.

Tsy niaiky ny maha-Mesia nampanantenaina an'i Jesõsy ireo Jiosy. Ny teny farany ao amin'ilay fanoharana dia mitantara ny nilazan'i Abrahama tamin'ilay mpanan-karena fa raha tsy nihaino an'i Mosesy sy ny mpaminany ireo rahalahin'io lehilahy io dia tsy ho resy lahatra mihitsy izy ireo na dia hisy hitsangana amin'ny maty aza.

Anankiray tamin'ireo asa lehibe indrindra nataon'i Kristy ny nananganany ny lehilahy iray antsoina hoe Lazarosy tamin'ny maty, kanefa na izany aza dia tsy naharesy lahatra ireo olona nikotrika ny famonoana an'i Jesôsy. Taorian'ny nanomboana an'i Jesôsy tamin'ny maty ny Zoma, dia nitsangana tamin'ny maty Izy ny Alahady maraina; indrisy anefa fa na izany fahagagana lehibe indrindra izany aza dia tsy nitondra fibebahana ho azy ireo. Efa nanao tsinontsinona ireo faminaniana mazava izay manondro an'i Jesôsy izy ireo.


**Saintsaino izay voasoratra ao amin'ny Lio. 16:19-31, ary jereo izay miresaka an'i Jesõsy ao.**

`Ahoana indray àry izao ny fahitanao an'i Jesôsy araka izany?`

`Inona no maha-zava-doza ny fianteherana amin'ny fahagagana?`

`Antom-bavaka:`