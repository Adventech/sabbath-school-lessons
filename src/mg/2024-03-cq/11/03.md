---
title:  "NY HEVITRA MANAN-DANJA INDRINDRA"
date:   09/09/2024
---

###Hazavao - NY HEVITRA MANAN-DANJA INDRINDRA


Hita mazava fa sary an'ohatra no nampiasain'i Jesõsy tao amin'ity fanoharana momba ilay lehilahy mpanan-karena sy i Lazarosy ity. Famakafakana maro no manazava izany. Ohatra, tsy ho antonona ny voavonjy rehetra ny tratran'i Abrahama, ary ny rano indray mitete dia tsy hitondra fanamaivanana ho an'ny olona iray izay may mihitsy. Ankoatra izany, ny firesahana momba ny olona iray very izay mifandray amin'ny olona voavonjy aorian'ny fahafatesana dia tsy mifanaraka velively amin'ny sary asehon'ny Baiboly mikasika ny fahafatesana.


Asongadin'ny Baiboly fa voary mety maty izay miverina ho vovoka amin'ny fotoana ahafatesany ny olombelona. Mifanohitra tsotra izao amin'ny fiainana ny fahafatesana. Indray andro any anefa dia hofohazina indray ny maty. Hitsimbadika ny fahafatesana, ho an'ireo maty ao amin'i Kristy, rehefa ho avy eny amin'ny rahon'ny lanitra i Jesôsy (1 Tes. 4:16,17). Nampianarin'i Jesôsy koa anefa fa hatsangana koa ireo ratsy fanahy (Jao. 5:28,29). Manambara ny bokin'ny Apokalipsy fa hosarahin'ny arivo taona ireo fitsanganana amin'ny maty anankiroa (Apôk. 20:4-6).


Fiheverana grika izay nitsofoka tao amin'ny fivavahana kristianina tamin'ny alalan'ny fampitambarana foto-pampianarana maro samihafa ny fampianarana mikasika ny fanahy tsy mety maty. Miresaka ny amin'ny fandringanana farany an'ireo very ny Baiboly. Soritsoritan'ny Soratra Masina ny momba ny afo izay mandrava ny zavatra rehetra ka tsy misy miangana afa-tsy lavenona. Ohatra iray ny amin'ny fitsarana farany izay nataon'Andriamanitra raha "nataony nanjary lavenona ny tanana Sodoma sy Gomora ka nohelohiny horavana ary nataony fananarana ho an'izay ratsy fanahy ato aoriana" - 2 Pet. 2:6. Noravana tamin'ny afo ireo tanana fahiny ireo kanefa tsy mirehitra intsony izany afo izany ankehitriny.


Maro tamin'ireo nihaino ny tenin'i Kristy no nino fa mahatsiaro ny olona na dia efa maty aza. Hoy i Ellen White: "Fantatr'i Kristy ny heviny, ka narafiny ny fanoharana nataony mba hampiditra fahamarinana lehibe amin'ny alalan'ireo hevitra efa nibahan-toerana foana tao an-tsain'ny olona. (...) Nampiasainy ny finoana nanjaka tamin'izay fotoana izay mba hampidirana ity hevitra tiany habaribary amin'ny besinimaro ity, fa tsy misy olona hotombanana noho ny fananany; satria izay rehetra ananany mantsy dia nampindramin'ny Tompo azy fotsiny. Ny fampiasana diso ireo fanomezana ireo dia hametraka azy amin'ny toerana ambany noho ny mahantra indrindra sy tra-pahoriana indrindra nefa tia an'Andriamanitra ka matoky Azy." - HF, t. 223. Ity fiainana ity ihany no fotoana omena antsika hiomanana ho amin'ny mandrakizay.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Inona no hitanao fa mampahery avy amin'ilay fahamarinana ara-Baiboly mikasika ny maty sy ny fanantenantsika momba ny fiainana ho avy?`
