---
title:  ATERAKA INDRAY
date:   17/07/2024
---

### Ampifandraiso amin'i Jesôsy

Izao no nosoratan'i Davida: "Zavatra iray loha no nangatahiko tamin'i Jehovah, izany no hotadiaviko, dia ny hitoetra ao an-tranon'i Jehovah amin'ny andro rehetra hiainako, mba ho faly mijery ny fahasoavan'i Jehovah sy mandinika ny tempoliny." - Sal. 27:4. Rehefa nahita ny fahasoavan'Andriamanitra tao amin'ireo aloka sy tandindon'ny tabernakely i Davida dia naniry ny hahalala bebe kokoa hatrany. Ny hitombo amin'ny fahatakarana ny filazantsara sy ny fanandramana miaraka amin'i Kristy no tokony ho tanjontsika eo amin'ny fiainana. Rehefa takatsika marina ny filazantsara dia tsy hianina fotsiny amin'ny fanaovana topy maso ny tantara ao isika fa handinika kokoa ny Soratra Masina mba hahitantsika harena betsaka hatrany.

Tsy maintsy ateraka indray amin'ny alalan'ny batisa isika mba hiainantsika ny fanandramana mifandraika amin'ny harena hita ao amin'ny Tenin'Andriamanitra. Hoy i Jesôsy tamin'i Nikôdemôsy: "Lazaiko aminao marina dia marina tokoa: Raha tsy ateraka indray ny olona, dia tsy mahazo mahita ny fanjakan Andriamanitra." - Jao. 3:3. Rehefa nampianatra tamin'ny alalan'ny fanoharana i Kristy, dia tantara mahaliana fotsiny no ren'ny olona sasany; ny hafa kosa nahita fahamarinana izay nanova ny fiainany tao amin'izany. Mila fisainana ara-panahy isika mba hahatakarantsika ny zava-panahy.

Ny fisainana ara-panahy no mamela antsika hahita ny hatsaran-tarehin'ny Tenin'Andriamanitra. Rehefa jerentsika amin'ny fanita-pijerin'ny filazantsara ny Didy folo dia hitantsika ny fanombanan Andriamanitra antsika. Omeny toky ao fa Azy isika. Toy ny voadim-panambadiana ny didy voalohany (Eks. 20:2,3). Mampanantena Andriamanitra fa Izy irery ihany no ilaintsika. Ny didy fahafolo koa dia manome toky fa Andriamanitra no manome izay irintsika rehetra. Izao no voalaza ao: "Aza mitsiriritra" - Eks. 20:17. Teny fikasana izany fa rehefa tonga harenantsika i Jesõsy dia ho afa- po Aminy isika ka tsy hitady zavatra hafa hamenoana ny banga intsony. Raha tsy eo Izy, dia hanohy hitsiriritra ny zavatry ny tany isika mba hamenoana ny banga izay tsy ho feno raha tsy Izy. Ao Aminy no ahitantsika ny haren'ny filazantsara, ary vasoka sy tsy misy antony ny haren'ny tany rehetra raha mitaha amin'izany.

**Saintsaino indray ny Mat. 13:44-46, ary jereo izay miresaka an'i Jesôsy ao amin'izany.**

`Nahoana no zava-dehibe tokoa ny fanandraman'ny fahateraham-baovao izay noresahin'i Jesõsy?`

`Inona ny sary hafa aseho na averina momba an'i Jesôsy?`

`Valim-bavaka:`