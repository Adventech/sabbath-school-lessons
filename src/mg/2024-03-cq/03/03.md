---
title:  "ILAY VATOSOA LAFO VIDY"
date:   15/07/2024
---

### Hazavao

Tahaka ny anehoan'ilay fanoharana voalohany an'i Kristy no anehoan'ilay vatosoa lafo vidy Azy. Ao Aminy no "iafenan'ny rakitry ny fahendrena sy ny fahalalana rehetra." - Kôl. 2:3. Ao amin'i Kristy no misy izay ilain'ny fon'olombelona rehetra sy ny faniriany, eto amin'ity tontolo ity sy ilay ho avy.

Maneho ireo izay mikatsaka ny fahamarinana ilay mpandranto ao amin'ny fanoharana. Ny filazantsaran'i Jesōsy irery ihany no afaka mameno ny banga ao anatintsika. Mivarotra izay ananany rehetra ilay mpandranto, ao amin'ny fanoharana, mba hividianany ilay vatosoa. Tsy mahavidy famonjena ny vola, koa zavatra lalina kokoa noho izany no tian'io fividianana io holazaina. Hoy ny mpaminany Isaia: "He! ianareo rehetra izay mangetaheta, mankanesa amin'ny rano! Ary ianareo izay tsy manam-bola, avia, mividia, ka homàna! Eny, avia, mividia divay sy ronono, nefa tsy amim-bola, na amin-karena." - Isa. 55:1. Hoy i Jesõsy amin'ny fiangonan'i Laodikia ao amin'ny bokin'ny Apokalipsy: "manoro hevitra anao Aho hividy amiko volamena voadio tamin'ny afo, mba hanan-karena hianao" - Apôk. 3:18. Ny fontsika izay voaloton'ny fahotana ihany no atolotsika an'i Jesõsy ao anatin'izany fifampiraharaham-barotra izany, ary ho setrin'izany dia mandray famelan-keloka sy famindrampo ary hery sy ny haren'ny lanitra rehetra ao amin'i Jesõsy Kristy isika.

Mahita harena miafina ao anatintsika i Jesõsy, vatosoa sarobidy tokoa, izay mendrika ny hamoizana ny zavatra rehetra mba hahazoana azy. Nilaozany ny voninahitry ny lanitra ka nidina tety an-tany Izy, ary teraka tao anatin'ny maha-olombelona. Niaina fiainam-panompoana Izy ary nanolotra ny ainy teo amin'ny hazo fijaliana mba hividianana ahy sy anao. Raha nanaiky ny handoa sarany lafo tahaka izany ho antsika Izy, manao ahoana re no tokony hanekentsika ny hanome sy hahafoy ho Azy?

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Amin'ny fomba ahoana no amolavolan'ny tombambidinao ao amin'i Kristy ny fomba fijerinao ny filazantsara?`