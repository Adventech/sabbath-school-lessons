---
title:  HARENA MIAFINA
date:   14/07/2024
---

### Saintsaino

Tamin'ny andro fahiny, dia matetika ny olona no manafina ny harenany any ambanin'ny tany. Hadinon'ny olona indraindray ny toerana nanafenany izany. Indraindray koa maty ny tompon'ny harena, na nampidirina am-ponja, na koa natao sesitany, ka tafasaraka amin'ny harenany.

Alao sary an-tsaina izao toe-javatra izao: miasa ao an-tanimboly izay nofainy ny lehilahy iray: tampoka teo anefa dia nahakasika zavatra anankiray ny fitaovam-piasany. Nohadiny haingana ny tany ka indro nahita harena lafo vidy tokoa izy. Ny zavatra rehetra izay hita ao amin'io tany io dia an'ny tompon-tany. Fantatr'ilay lehilahy tsara izao izay tokony hataony. Rehefa avy nanafina tsara ilay harena tao amin'izay nahitany izany izy dia nandeha ka nivarotra izay rehetra nananany mba hividianany ilay tanimboly. Nihevitra azy ho adala avokoa ireo mpiray vodirindrina taminy, sy ireo namany ary ny fianakaviany izay tsy nahita afa-tsy ny ivelany fotsiny. Tsy fantatr'izy ireo fa misy zavatra lafo vidy miafina ao ambanin'io tanimboly io.

Maneho an-tsary ny filazantsara ilay harena nafenina. Rehefa mifanena amin'ny vaovao mahafaly momba an'i Jesősy ianao dia hahita tombambidy eo Aminy izay mihoatra noho ny zavatra hafa rehetra. Rehefa manomboka mitady an'i Kristy ianao dia hiova ny laharam-pahamehanao, ary ho hitan'ireo manodidina anao izany. Momba ny fahitana sy ny fankamamiana ny tombambidin'ny filazantsara ao amin'i Jesôsy Kristy ity fanoharana ity.

Ilay harena nalevina tao an-tanimboly dia maneho koa ny toetry ny firenena jiosy tamin'ny andron'i Kristy. Ny Soratra Masin'ny TT no asehon'ny tanimboly, izay azon'ny rehetra novakina tamin'izany. Nefa nisy lovantsofina feno fahadisoana izay nanakana ny Jiosy tsy hahatakatra araka ny tokony ho izy ny faminaniana mikasika ilay Mesia ho avy. Diso ny hevitra tao an-tsain'izy ireo teo am-piandrasana. Toy ny hoe nanana tanimboly izy ireo saingy tsy nahita ny harena izay tao ambany tongony indrindra.

Ankehitriny, marobe ny Kristianina izay manaraka ireo hetsiky ny fiangonana sy ny fombafombany saingy tsy mbola nahita ny harena ao amin'ny filazantsara sy ny hatsaran-tarehiny. Tanora maro no mandao ny fiangonana noho ny tsy fahitany afa-tsy tanimboly ngazana, nefa Andriamanitra dia manan-javatra lafo vidy lavitra ao ambanin'izany tany izany, izay miandry fotsiny ny hahitana sy hankamamiana azy.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

`Inona no manakana anao tsy hahita ny haren'ny filazantsara?`

`Fikatsahana sy fihadiana toy ny ahoana no ilaina mba hanalana sarona ny hatsaran- tarehin'ny filazantsara?`