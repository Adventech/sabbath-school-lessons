---
title:  "ANDRIAMANITRA MITSARA NY FO"
date:   25/07/2024
---

### Takaro

"Raha manandrana hanongotra avy ao amin'ny fiangonana ireo izay heverina ho Kristianina sandoka isika, dia azo antoka fa hanao hadisoana. Matetika no jerentsika ho tsy misy antenaina intsony ny olona izay tarihin'i Kristy indrindra ho eo Aminy. Raha ny fitsarantsika tsy tanteraka no hifandraisantsika amin'ireny fanahy ireny, angamba dia hamono ny fanantenana farany ao aminy izany. (...) Ny olona mitsara avy amin'ny miseho eto ivelany fa Andriamanitra kosa mitsara ny fo. (...)

"Ny fampianaran 'io fanoharana io dia mampiseho sy ahitana sary amin'ny fifandraisan'Andriamanitra mihitsy amin'ny olona sy ny anjeliny. Mpamitaka anie i Satana e! Rehefa nanota izy tany an-danitra, na dia ny anjely nahatoky aza tsy nahatsapa marina ny toetra amam-panahiny. Izany no antony tsy namonoan Andriamanitra an'i Satana avy hatrany. Raha nanao izany Izy, dia tsy ho tsapan'ny anjely masina ny fahamarinana sy ny fitiavan'Andriamanitra. (...) Noho izany dia navela ho velona ilay niavian'ny ratsy, mba hampivelatra tanteraka ny toetra amam-panahiny. Mandritra ny fotoana lava dia niaritra ny fangirifiriana Andriamanitra nijery ny asan'ny ratsy; nomeny Ilay Fanomezana tsy hita lany tao Kalvary, toy izay havelany hisy ho voafitaka noho ny fampisehoana diso ataon'ilay ratsy ny amin'ny toetra amam-panahin'Andriamanitra, satria tsy azo atao ny manongotra tsirairay ny tsimparifary ka tsy hampidi-doza hanongotra ny voa sarobidy. Ary moa ve isika tsy hahari-po amin'ny mpiara-belona amintsika tahaka ny Tompon'ny lanitra sy ny tany tamin'i Satana?" - HF, tt. 50-52.

"Tsy ny fitsarana ny hafa na ny fanamelohana ny hafa, fa ny fanetren-tena sy ny tsy fahatokian-tena no nampianarin'i Kristy ao amin'ny fanoharana. Tsy izay rehetra voafafy ao amin'ny saha tsy akory no voa tsara. Tsy ny maha-ao amin'ny fiangonana ny olona tsy akory no maha-Kristianina azy.

"Tena mitovy amin'ny vary ny tsimparifary raha mbola maitso ny raviny (...). Mifangaro vetivety amin'ny mpanaraka an'i Kristy ny mpanota izay mihambo ho tia vavaka ary tsara tetika ny fitoviana amin'ny toetra kristianina hoenti-mamitaka ny maro; nefa eo amin'ny fijinjana izao tontolo izao dia tsy hisy fitovizana ny tsara sy ny ratsy. (...)

Avela hiara-maniry amin'ny vary ny tsimparifary mba hanana tombon-tsoa avy amin'ny masoandro sy ny ranonorana; nefa amin'ny fotoam-pijinjana 'dia ho hitanareo indray ny tsi-fitovian'ny marina sy ny meloka, dia ny manompo an'Andriamanitra sy ny tsy manompo Azy' - Mal. 3:18. I Kristy mihitsy no hanapaka izay ho mendrika hitoetra ao amin'ny fianakavian'ny lanitra. Hitsara ny olona rehetra araka ny teniny sy ny asany Izy. Tsy misy antony izay hambohambo fotsiny eo amin'ny lelan'ny mizana. Ny toetra amam-panahy no mahatapaka izay ho anjara."-HF, tt. 53,54.

`Rehefa avy nandalina io andalan-tSoratra Masina io ianao nandritra ny herinandro, inona ireo lesona naharesy lahatra anao manokana ny hampihatra azy eo amin'ny fiainanao?`

`Inona avy ireo fampiharana ilainao hatao any am-pianarana, eo anivon'ny fianakaviana, any amin'ny toeram-piasana ary any am-piangonana?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`