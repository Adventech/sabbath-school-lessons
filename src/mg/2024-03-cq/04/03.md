---
title:  ILAY HANY MAHAZO MITSARA
date:   22/07/2024
---

### Hazavao

Ny devoly no fahavalo namafy ny ahi-dratsy (Mat. 13:39). Any amin'ny andininy hafa ao amin'ny Soratra Masina dia ambara fa anjely lehibe iray nantsoina hoe Losifera io fahavalo io, izay nikomy tamin'ny Mpanao azy (Isa. 14:12-14; Ezek. 28:12-15; Apôk. 12:4, 7-9). Niandany tamin'i Losifera ny ampahatelon'ny anjelin'ny lanitra tao anatin'ny fikomiany, ary voaroaka tany an-danitra ny niafaran'izy rehetra. Misy fanontaniana lehibe mipetraka avy amin'izany: Nahoana Andriamanitra no nahary anjely izay hampiditra ny fahotana eto amin'izao tontolo izao? Hitantsika amin'ny fandinihana ny toetran'Andriamanitra ny valiny.

Hoy ny Baiboly: "Andriamanitra dia fitiavana" - 1 Jao. 4:8. Ny fitiavana marina dia tsy maintsy manome safidy malalaka. Tsy ilain'Andriamanitra ny fitiavana avy amin'ny anjely na olona izay tsy manan-tsafidy afa-tsy ny ho tia Azy rahateo. Tsy solosaina namboarina hiteny hoe "tiako ianao" isika. Ny fahafahana mandray fitiavana dia midika ho fahafahana mandà izany koa. Ny "olona afaka" dia tsy maintsy misafidy ho an'ny tenany na ho tia izy na tsia. Mitaky fahafahana ny fitiavana, saingy ny fahafahana dia mety hampidi-doza.

Tsy afa-misaraka ireo foto-kevitra ireo ao anatin'ny lohahevi-dehiben'ny fifanandrinana lehibe eo amin'ny tsara sy ny ratsy. Maneho izao tontolo izao ny tanimbary ao amin'ny fanoharana, izay misy vary sy tsimparifary (Mat. 13:38). Na misy zava-tsoa goavana azo antenaina aza eto amin'izao tontolo izao, dia ampoizina hisy zava-dratsy lehibe mifanindran-dalana aminy koa. Hoy ny tompon'ny tanimbary ao amin'ny fanoharana momba ny vary sy ny tsimparifary: "Aoka ihany hiara-maniry izy roroa ambara-pihavin'ny fararano." - Mat. 13:30. Ny fararano dia "ny fahataperan'izao tontolo izao" amin'ny farany - Mat. 10:39. Tsy maintsy avela hitombo sy hamoa ny ratsy mba hiharihary ny tena toetrany. Rehefa hita mazava ny vokatra marin'ny fahotana vao azon'Andriamanitra fongorana tanteraka ny ratsy. Rehefa vitan'Andriamanitra izany dia tsy hiverina hipoitra intsony ny faharatsiana. "Tsy hiverina fanindroany ny fahoriana." - Nah. 1:9.

Maneho sokajin'olona roa ny fanoharana: "ny voa tsara dia ny zanaky ny fanjakana; ny tsimparifary dia ny zanak'ilay ratsy" Mat. 13:38. Manapa-kevitra ny olona rehetra mandritra ny fiainany, na hiandany amin'ny tsara izy na hiandany amin'ny ratsy ao amin'ilay ady lehibe.

Tsy maneho izao tontolo izao fotsiny ny sary an'ohatra fa maneho ny fiangonan'i Kristy eto amin'izao tontolo izao koa. Ny asam-pamonjena ao am-pon'ny olombelona no soritsoritan'ny fanoharana. Ny fiangonana koa dia tahaka izao tontolo izao, misy vary sy tsimparifary. Tsy izay rehetra mitonona ho Kristianina no mamela an'i Jesõsy hiditra eo amin'ny fiainany. Koa satria tsy mahay mamaky ny ao am-pon'ny olona isika dia mila mitändrina mba tsy hitsara azy ireny. Andriamanitra irery no hany mahazo mitsara amin'ny farany.

`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Noharian'Andriamanitra hanana safidy malalaka ianao. Milaza inona izany mikasika an'Andriamanitra sy ny fifandraisana tiany hananana aminao?`