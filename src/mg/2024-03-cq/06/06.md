---
title:  "JESOSY, ILAY SAMARITANA TSARA FANAHY"
date:   08/08/2024
---

### Takaro - JESOSY, ILAY SAMARITANA TSARA FANAHY


"Ilay Samaritana dia nanatanteraka ny baiko manao hoe: 'Tiava ny namanao tahaka ny tenanao', ary nampiseho izy tamin'izany fa marina noho ireo niampanga azy. Nanao ny ainy tsy ho zavatra izy ka nitsabo ilay lehilahy naratra toy ny rahalahiny. Mampiseho an'i Kristy io Samaritana io. Fitiavana izay tsy hain'olombelona tratrarina ny fitiavana nasehon'ny Mpamonjintsika antsika. Raha torotoro sy niala aina isika, dia onena antsika Izy. Tsy nandalo antsika sy nivily lalana Izy, ka nandao antsika ho faty teo tsy misy mpanampy sady tsy manana fanantenana. Tsy nijanona tany amin'ilay fonenana sambatra sy masina izay nahitany ny fitiavan'ny tafiky ny lanitra manontolo Izy. (...) Maty hamonjy ny fahavalony Izy. Nivavaka ho an'ireo mpamono Azy Izy. Nanondro ny ohatra nataon'ny tenany Izy raha nilaza tamin'ny mpanaraka Azy hoe: 'Izany zavatra izany no andidiako anareo, mba hifankatiavanareo'; 'tahaka ny nitiavako anareo no tokony mba hifankatiavanareo kosa.' - Jao. 15:17; 13:34."-HF, t. 334.


"Tsy azon'ny fo itoeran'i Kristy atao ny tsy hanana fitiavana. Raha tia an'Andriamanitra isika satria efa tia antsika taloha Izy, dia ho tia ireo rehetra izay nahafatesan'i Kristy koa isika. (...) Raha tafakambana amin'i Kristy isika, dia tafakambana amin'ny mpiara-belona amintsika amin'ny alalan'ny masom-by volamenan'ny rojon'ny fitiavana. (...) Tsy ilaintsika ny iangaviana vao hahatsapa ny fahorian'ny hafa. Handeha ho azy ho antsika ny hiasa ho an'ny sahirana sy ny mijaly, toa an'i Kristy nandehandeha nanao soa."-HF, t. 337.


"Tsy misy fanavakavahana ny amin'ny firenena, ny amin'ny firazanana, ny amin'ny foko izay eken'Andriamanitra. Izy no mpamorona ny taranak'olombelona manontolo. Fianakaviana iray tamin'ny alalan'ny famoronana ny olombelona rehetra, ary iray koa noho ny fanavotana. Tonga i Kristy handrava ny rindrina fampisarahana rehetra, hampidanadana ny efitrefitra rehetra ao amin'ny tempoly mba hahazoan'ny fanahy tsirairay manatona an'Andriamanitra malalaka. Lehibe indrindra ny fitiavany, feno indrindra, lalina indrindra, ka tafatsofoka hatraiza hatraiza. (...) 'Ao amin'i Kristy dia tsy misy Jiosy na Grika, na andevo na tsy andevo,' 'efa nampanakeken'ny ran'i Kristy' izy rehetra. - Gal. 3:28;

`Rehefa avy nandalina io andalan-tSoratra Masina io ianao nandritra ny herinandro, inona ireo lesona naharesy lahatra anao manokana ny hampihatra azy eo amin'ny fiainanao?`


`Inona avy ireo fampiharana ilainao hatao any am-pianarana, eo anivon'ny fianakaviana, any amin'ny toeram-piasana ary any am-piangonana?`


`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`