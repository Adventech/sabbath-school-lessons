---
title:  "HIARO TOERAM-BONINAHITRA SA HANGORAKA?"
date:   05/08/2024
---

### Hazavao - HIARO TOERAM-BONINAHITRA SA HANGORAKA


Ninia tsy nilaza na inona na inona ny amin'ilay lehilahy maratra ao amin'ny fanoharana i Jesõsy, fa nambarany mazava kosa ny amin'ilay Samaritana. Avadik'i Jesôsy indray ny rasa eto ka asongadiny izay tsy ampoizina indrindra ao amin'ny tantara. Olona nankahalaina indrindra tamin'izany andro izany no nataony mahery fon'ny tantara! Tsy ambara amintsika hoe nahoana ny mpisorona sy ny Levita no nandalo fotsiny ilay lehilahy izay hita fa tena nila vonjy. Mety ho nisy ifandraisany tamin'ny resaka fahalotoana izany-raha mikasika fatin'olona izy ireo dia tsy ho afaka nanatanteraka ny fanompoат- pivavahana na ireo adidy aman'andraikiny. Toa nifidy hiaro ny toeram-boninahiny izy ireo toy izay hanatanteraka ny adidy mazava teo anoloany. Matetika ny fisehoana ivelany ho mpivavaka no nanakana ireo mpitondra fivavahana tamin'ny andron'i Jesôsy tsy hanampy marina ny vahoaka sahirana. Nanjaka ny hevi-diso fa ao anatin'ny fanoloran-tena ho tia sy hanompo an'Andriamanitra dia tsy mampaninona raha atao ambanin-javatra ny olona sasany mila vonjy.

Misy antony ny nifidianan'i Jesôsy Samaritana ho mahery fo ao amin'ilay fanoharana. Nankahala azy ireny ny Jiosy. Nandritra ny taonjato maro no nifandrafian'izy ireo. Teo anelanelan'ny taona 800 sy 700 TIK dia babon'ny fanjakana asirianina i Isiraely ka nataony sesitany ny ankamaroan'ny mponina tao amin'ireo foko folo tany avaratra. Fomban'ny Asirianina ny mamponina vahoaka hafa firenena ao amin'ny tany izay nobaboiny. Koa ny sisa tsy natao sesitany tamin'ny Isiraelita dia nanambady ireo Jentilisa napetraka tao, izay nahatonga taranaka safiotra sy fivavahana mifangaro. Ary satria tsy navela hiditra tao amin'ny tempolin'i Jerosalema ny Samaritana dia nanorina ny tempoliny manokana izy ireo, 80km teo ho eo niala an'i Jerosalema, teo an-tendrombohitr'i Gerizima. Manazava ny resaka nifanaovan'i Jesôsy sy ilay vehivavy Samaritana teo am-pantsakana, ao amin'ny Jao. 4, izany tantara izany. Raha nanontany an'i Jesôsy ny amin'ny toerana tokony hivavahana llay vehivavy dia navilin'i Jesôsy ho amin'ny tokony ho toe-tsain'ny fivavahana ny resaka (Jao. 4:23,24). Fantatr'i Jesôsy fa ny tena fivavahana marina ataon'ny mpivavaka marina dia hitondra ho amin'ny firaisana. Tonga Izy handrava ny efitra nampisaraka ny Jiosy sy ny Samaritana. Tamin'ny vehivavy Samaritana no nanehoan'i Jesôsy ny Tenany voalohany ho llay Mesia nampanantenaina.

Nahitsin'i Jesôsy ho amin'ny toetra tokony hananana fa tsy amin'ny toeram-boninahitra ny fifantohana ao amin'ilay fanoharana. Nanana toeram-boninahitra ny mpisorona sy ny Levita fa tsy mba nanana fangorahana. Ilay Samaritana tsara fanahy kosa tsy nanana toeram-boninahitra, farafahakeliny teo imason'ny Jiosy, saingy nanana fangorahana.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Amin'ny fomba ahoana no hisakanan'ny faniriana hanana toerana ambony antsika tsy hanompo ny hafa androany? Ahoana ny fomba hiadiantsika amin'izany?`