---
title:  MAMOA

date:   17/08/2024
---

### Fampidirana

### Vakio ny Lio. 13:6-9

`Tsianjery: Mifidy andininy 1`

### MANDRAY MBA HANOME


Rehefa mandinika ny zavaboary manodidina antsika isika dia mahita "sary" miverimberina: ireo zava-manana aina dia mandray mba hahazoany manome. Mihodina manodidina ny fandraisana sy ny fanomezana ny fiainana manontolo; tsy misy ny iray raha tsy eo ny iray. Saingy misy ihany ohatra vitsivitsy ny amin'izay mitranga rehefa mandray fotsiny ny zavatra iray fa tsy mety manome.

Azonao tsidihina any Isiraely ilay Ranomasina antsoina hoe Ranomasina Maty. Ny ony Jordana irery no mikoriana mankao amin'ny Ranomasina Maty amin'ny ampahany lehibe, na dia misy rano kely hafa ihany aza mahatonga rano miandrona sy honahona manodidina ny Ranomasina Maty. Tsy mba misy renirano mikoriana anefa avy eo amin'ny Ranomasina Maty. Noho ny habetsaky ny fatran'ny sira ao aminy dia tsy misy zava-manana aina velona ao, ankoatra ny bakiteria. Maty avy hatrany ny trondro tonga ao avy any amin'ny ony Jordana. Tsy mahagaga ny anarany hoe Ranomasina Maty.

Indrisy fa maro loatra ireo mambran'ny fiangonana ankehitriny no tahaka ny Ranomasina Maty. Mandray izy ireo kanefa tsy manome. Mifantoka amin'ny fandaniana izao tontolo izao misy antsika ka manantena ny handray mandrakariva, ary tsy mihevitra izay fomba ahafahany manampy. Fanirian'i Jesõsy ny handraisantsika mba hamoazantsika. Fampiasa ny teny hoe "mamoa" mba hilazana ny maha-mpianatra sy mpanara-dia an'i Jesõsy. Andraikitra ny mamoa, kanefa fifaliana lehibe koa. Rano velona miboiboika ao anatintsika ny filazantsara araka ny fanazavan'i Jesōsy (Jao. 4:14), loharano mamelombelona izay rehetra tojo antsika. Mampahatsiahy antsika ny fanoharana momba ilay aviavy tsy namoa fa tokony hamoa isika, hanambara ny fahatsaram-pon'Andriamanitra sy haneho ny toetrany. Rakha manao izany isika dia mahatratra ny tanjon'ny namoronana antsika.


> <p>  Soraty</p>
> Soraty araka ny dikan- teny tianao ny Lio. 13:6-9. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.