---
title:  ILAY FANASANA
date:   11/08/2024
---

### Saintsaino

Ireo olona nandà ilay fanasana ho amin'ny fampakaram-bady izay manan-danja tokoa no nentin'i Jesôsy naneho ny tombon-tsoa nolavin'ny Isiraely, firenena manan-tantara. Nomena toeram-boninahitra eo aloha izy ireo mba hahitany ny zavatra nirin'Andriamanitra hatao amin'izao tontolo izao amin'ny alalany. Indrisy anefa fa matetika ireo vahoakan'Andriamanitra no nanosi-bohon-tanana ny fanasana feno famindrampo nalefa taminy, araka izay voarakitra ao amin'ny TT. Ao amin'ilay fanoharana, dia natao tsinontsinona sy noharabirabina na koa novonoina ireo mpitondra hafatry ny mpanjaka; maneho ny zavatra natao tamin'ireo mpaminany izay nirahina ho amin'ny Isiraely izany.

Teo amin'ny kolontsaina tamin'ny taonjato voalohany, rehefa voasa ho amin'ny fampakaram-bady ny olona iray dia manana adidy hanatrika izany. Ankoatra izany, tsy fampakaram-bady tsotra no resahintsika eto fa ao an-dapan'ny mpanjaka. Ny tsy fahatongavan'ny olona iray hanatrika izany dia midika ho fanaovan-tsinontsinona ny fahefana ananan'ny mpanjaka. Mihamahery vaika ny fizotry ny tantara rehefa nisy fanasana fanindroany nalefa. Nomen'ny mpanjaka famindram-po ireo olona nasaina ka nandefasany fanasana iray hafa ireo vahoaka tsy niraika.

Ambaran'ny Soratra Masina fa nanao izay azony natao rehetra Andriamanitra mba hifandraisana amin'ny vahoaka nofidiny. Hatramin'ny tsy firaihana ka hatramin'ny fanaovana herisetra no valiny nasetrin'ny nasaina tao amin'ity fanoharana ity. Novonoin'izy ireo ny sasany tamin'ireo nitondra ny fanasana. Nanamarika ny Tantara ny ran'ny martiora maro izay nanasa ny olona ho amin'ilay fampakaram- bady lehibe indrindra: ny an'i Kristy sy ny olony.

Ahitana faminaniana ao amin'ity fanoharana ity; milazalaza ny amin'ny fandravana ny tanána izay hatao amin'ireo nandå ny fanasana sy namono ireo mpanompon'ny mpanjaka i Jesôsy. Rava tamin'ny taona 70 TrK ny tananan'i Jerosalema taorian'ny namonoan'ny Jiosy an'i Jesõsy sy nanenjehany an'ireo mpanara-dia Azy.

Nisy fanasana fanintelony nalefa saingy noferana ho ana vondron'olom-bitsy nofidina manokana izany. Fantatr'i Jesôsy fa hankany amin'ny Jentilisa ny filazantsara, tamin'ny fotoana nanaovany io fanoharana io. Ankehitriny dia mbola alefa manerana an'izao tontolo izao ny fanasana. Isika rehetra no asaina ho amin'ny fampakaram-badin'i Jesôsy (ilay Mpampakatra) sy ny olony (ny ampakarina).


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Inona avy ireo fihetseham-po samihafa tao amin'ny mpanjaka mandritra ireo dingana isan- karazany ao amin'io tantara io?`

`Raha ny hevitrao, inona no niezahin'i Jesôsy hampitaina tamin'ireo izay nihaino io fanoharana io?`