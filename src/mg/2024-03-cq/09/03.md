---
title:  TALENTA NALEVINA
date:   26/08/2024
---

### Hazavao


Tsy notakina hamokatra talenta dimy ilay mpanompo nametrahana talenta iray ao anatin'ilay fanoharana. Izay nankinina taminy ihany no nasaina nampitomboiny. Tsy mitaky mihoatra noho izay azontsika ampitomboina sy hatsaraina Andriamanitra. Na dia mitovy aza ny fitiavan'Andriamanitra antsika, dia samy hafa ny fanomezana natolony ny tsirairay. Raha tsy takatsika izany dia ho diso fanantenana mandrakariva isika na koa ho afa-po amin'ny tenantsika. Hisy ny fahadisoam- panantenana rehefa miaina ao anatin'ny fanantenana mandrakariva isika fa tokony hanao zavatra iray izay tsy nanomezana talenta na koa fahafaha-manao antsika. Heverintsika fa tokony hamokatra talenta dimy isika kanefa iray ihany no noraisintsika. Etsy ankilany, dia mety hotandindomin-doza ho latsaka ao anatin'ny fiheveran-tena ho mety isika. Ampitahaintsika amin'ny hafa izay manao latsaka noho isika ny tenantsika, ka kely foana ny ezaka ataontsika nefa Andriamanitra nanome antsika fahafaha-manao sy talenta hahafahana manao be lavitra noho izany. Maro no mandevina ny talentany noho izy ireo mianina amin'ny kely.


Niverina mba hijery ny zavatra nataon'ireo mpanompony tamin'ireo talenta nomena azy ireo ilay lehilahy ao amin'ny fanoharana. Tsy avy amin'ny asa ny famonjena fa avy amin'ny finoana, fa ny fifandraisantsika amin'i JesÃ´sy kosa dia miteraka faniriana hanompo sy hampiasa ny talentantsika mba hanatrarana ny hafa. Ny safidin'ilay lehilahy nandray talenta iray dia maneho ny fomba fahitany ny toetran'ny tompony (Mat. 25:24, 25). Natahotra ny fahasiahan'ny tompony ilay mpanompo nomena talenta iray. Nanakana ny fahombiazany ny tahony andrao tsy hahafaly ny tompony izy. Rehefa matahotra isika fandrao tsy hahasoa an'Andriamanitra rehefa ampiasainy, dia manjary misalasala ny amin'ny heriny isika. Mifandray mivantana amin'ny fahafahantsika manompo an'Andriamanitra ny sary ao an-tsaintsika momba ny Toetrany. Aoka hotsaroantsika fa tsy Tompo lozabe no tompointsika fa Mpamonjy be fitiavana izay maniry ny hivelarantsika sy hahatonga antsika ho fitahiana ho an'ny hafa.


Matetika, rehefa tsapantsika fa kely ny zavatra azontsika atolotra dia mihemotra isika ary mandevina izany kely ananantsika izany. Heverintsika fa tsy misy heviny ny fandraisantsika anjara, kanefa tsy azo lavina ny fahamarinana ao anatin'ilay fanoharana: misy heviny ny talenta kely indrindra! Tahaka ny maha-manan-danja ny singa tsirairay amin'ny tenan'ny olona no maha-iankinan'aina ny mambra tsirairay amin'ny tenan'i Kristy. Manjary tsy lavorary ny fiangonana iray manontolo rehefa alevina ny talenta iray.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io lesona io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Inona no fiantraikan'ny fomba fahatakaranao an'Andriamanitra eo amin'ny fanompoanao Azy?`