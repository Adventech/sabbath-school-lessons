---
title:  "MIDIRA AMIN'NY FIFALIAN'NY TOMPONAO"
date:   28/08/2024
---

### Ampifandraiso amin'i Jesôs - MIDIRA AMIN'NY FIFALIAN'NY TOMPONAO


Nanome valisoa lehibe an'ireo mpanompony nahatoky ilay mpampiasa tao amin'ny fanoharana (Mat. 25:21). Manana valisoa tsy hita fetra miandry an'ireo izay miaina ho Azy amim- pahatokiana Andriamanitra. Tsy ilaintsika anefa ny hiandry ny fiverenan'i Jesôsy vao hiaina ao amin'izany Fifaliany izany. Azontsika ananana na dia izao ankehitriny izao aza ny fifalian'ny Tompo. Misy ny fifaliana tena izy rehefa mampiasa ny talentantsika ho an'Andriamanitra isika. Miara-mifaly amin'ny fahitana fanahy maro voavonjy ireo izay miara-miasa amin'i Jesôsy amin'ny fitadiavana sy famonjena ireo very. Sady misy ankehitriny no hisy amin'ny hoavy ny valisoan'ny fanompoana.

Rehefa nisaintsaina ny amin'ny fiainam-panompoana nananany i David Livingstone (1813- 1873), misionera mpamaky lay taty Afrika, dia hitany fa kely ny fahafoizan-tena lehibe indrindra nataony raha oharina amin'ny tombon-tsoa lehiben'ny fanompoana. "Miresaka ny amin'ny fahafoizan-tena nataoko tamin'ny nandaniako fotoana betsaka tamin'ny fiainako taty Afrika ny olona. (...) Lavitra izany teny sy fomba fijery ary eritreritra izany anefa! Tsy fanaovana ho sorona ny tenako izany fa tombon-tsoa. Ny tebiteby, ny aretina, ny fahoriana na ny loza amin'ny fotoana rehetra, miaraka amin'ny famoizana ny fiadanana sy ny zava-tsoan'izao fiainana izao, dia mety hampiato antsika ary mety hampihozongozona ny fanahintsika sy hampilentika azy; mandalo ihany anefa izany. Tsinontsinona izany rehetra izany raha oharina amin'ny voninahitra izay haseho rahatrizay. ao anatintsika sy ho antsika. Tsy nanao sorona ny tenako mihitsy aho na oviana na oviana." - (David Livingstone, Livingstone's Private Journal: 1851-53 [1960)], 108, 132)

Rehefa hitantsika ny zavatra nataon'i Jesôsy ho antsika dia tsapantsika fa tsy fanaovana sorona ny tenantsika velively ny fampitomboana ny talentantsika sy ny fampiasana izany ho an'Andriamanitra. Nampanantena ireo mpianany i Jesõsy fa homba azy ireo raha handeha any amin'izao tontolo izao hanapariaka ny filazantsara izy ireo. Nomeny hery tamin'ny alalan'ny Fanahy Masina izy ireo ary nomeny ny fitaovana nilainy mba hoentiny manompo. Nitondra fifaliana lehibe ho an'ny fiangonana ny fitahian'Andriamanitra ny asan'izy ireo. Na dia tao anatin'ny fanenjehana sy ny fanoherana aza, dia tsy nisy fahoriana nahaisotra ny fifaliany. Na dia voaroaka hiala tao amin'ny faritra iray aza izy ireo dia noraketin'ny Baiboly ny fifaliana hita teo aminy: "Ary dia feno fifaliana sy ny Fanahy Masina ny mpianatra." - Asa. 13:52. Rehefa manompo ny Tompo isika, dia afaka ny hahita fifaliana lalim-paka sy fitokiana amin'Andriamanitra izay hanohana antsika ao anatin'ny toe-java-tsarotra rehetra.



`Saintsaino indray ny Mat. 25:14-30, ary jereo izay miresaka an'i Jesôsy ao amin'izany.`

`Manao ahoana indray àry izao ny fahitanao an'i Jesôsy?`

`Inona no mahatonga ny fifandraisantsika amin'i Jesõsy ho matanjaka kokoa rehefa manompo ny hafa isika?`

`Valim-bavaka:`