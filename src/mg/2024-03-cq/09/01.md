---
title:  "MANOLOTRA HO AN'ANDRIAMANITRA"
date:   24/08/2024
---

### Fampidirana

**Vakio ny Mat. 25:14-30**

`Tsianjery: Mifidy andininy 1`

### MAMPIASA IZAY ANANANTSIKA

Teraka tany Melbourne, Australie, tamin'ny taona 1982 i Nick Vujicic. Nanana fahasembanana tsy dia fahita firy antsoina hoe "Syndrome de tetra-amélie" izy, izay nahatonga azy ho teraka tsy nanana tongotra aman-tanana. Tongotra fohy kely roa no hany ananany. Anankiray amin'ireo mpianatra manana fahasembanana ara-batana voalohany niditra tany amin'ny sekoly tsotra i Nick, kanefa nahatonga azy niharan'ny fanarabiana ny tsy fananany rantsam- batana ka niafara tamin'ny filentehany tao anaty fahaketrahana ara-tsaina lalina izany. Nanao izay hahafaty azy tao anatin'ny tavibe fandroana ("baignoire") izy tamin'ny fahafolo taonany, saingy nanakana azy tsy hanohy izany intsony ny fitiavany ireo ray aman- dreniny.

Tojo kihon-dalana iray lehibe izy tamin'ny fotoana nanehoan'ny reniny taminy gazety anankiray niresaka momba ny lehilahy iray niatrika fahasembanana lehibe. Tsapany tamin'izay fa tsy izy irery no niatrika tolona ka nanomboka nanaiky ny tsy fananany rantsam- batana izy. Tsapany fa hampahery ny hafa ny zavatra vitany ka nanjary velom-pankasitrahana noho ny fiainany izy. Nianatra tsikelikely niaina fiainana tsy nisy rantsam-batana izy, ary niezaka nifehy ireo zavatra fanaon'ny olona manana rantsam-batana amin'ny andavanandro izay tsy ilan'izy ireo fieritreretana akory.

Tamin'ny faha-17 taonany dia nanomboka nandray fitenenana tao anatin'ny vondrom-bavaka nisy

azy izy ary taty aoriana dia nanangana fikambanana tsy manana endrika fitadiavam-bola: "Life without limbs" (Fiainana tsy misy rantsam-batana). Manolo-tanana ho an'ireo ao anatin'ny hakiviana izany ary mizara ny vaovao mahafalin'i Jesõsy Kristy manerana izao tontolo izao. Nitondra fiovana ho an'olona an-tapitrisany i Nick, amin'ny maha-mpitoriteny sady mpanao lahateny mandrisika ny hafa azy, Izao no teny nambarany izay malaza tokoa: "Raha azon'Andriamanitra ampiasaina mba ho Tanany sy Tongony ny lehilahy iray tsy manan-tanana sy tongotra, dia azo antoka tokoa fa azony ampiasaina ny fo rehetra izay manaiky hampiasaina!" (Anugrah Kumar, "Nick Vujicic on Why God Made Him Limbless", The Christian Post, 3 Sept. 2012). Ato amin'ity lesona ity no hijerentsika ny fanirian'Andriamanitra hampiasa ny talentantsika, na dia toa vitsy sy maivan-danja aza ireny, mba hitahiana sy handrisihana ireo olona manodidina antsika.


> <p>  Soraty</p>
> Soraty araka ny dikan-teny tianao ny Mat. 25:14-30. Raha tsy ampy ny fotoana eo am-pelatananao dia ny and. 29 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.