---
title:  "VATO FEHIZORO SAROBIDY"
date:   25/09/2024
---

### Ampifandraiso amin'i Jesôsy

Tsy io fanoharana io ihany no anehoan'ny Soratra Masina an'i Kristy ho vatolampy. I Paoly dia maneho an'i Jesõsy tahaka ny Vatolampy izay nanome rano ny zanak'lsiraely mba hanalana ny hetahetan'izy ireo (1 Kôr. 10:1,4). Kanto tokoa izany sary an'ohatra izany. Raha tany an'efitra ny Isiraelita, dia nomena baiko mba hikapoka ny vatolampy i Mosesy, ary nikoriana avy amin'izany ny rano. Nokapohina ho antsika i Jesôsy, ary vokatr'izany dia azontsika rehetra atao ny misotro amin'ny rano velona izay omeny. Taty aoriana, rehefa nangetaheta mafy indray ireo vahoakan'Andriamanitra dia nasain'Andriamanitra niteny tamin'ny vatolampy i Mosesy. Tsy izany no nataony fa nokapohiny indroa ilay vatolampy; asa naneho tsy fankatoavana izay nanakana ny fidirany ho ao Kanana izany. Izany sary an'ohatra izany dia natao mba hampitana amintsika fa azontsika atao ny mangataka amin'ny finoana dia hataon'i Kristy izany satria efa nokapohina Izy.

Rehefa nanao ny fanoharana momba ny mpiasan'ny tanim-boaloboka i Jesôsy, dia nilaza ny Tenany ho vato nolavin'ny mpanao trano (Mat. 21:42,44). I Jesôsy no vato fehizoro izay tokony hanorenantsika ny fiainantsika. Na isika mianjera eo amin'ilay Vatolampy ka mampietry ny tenantsika amin'ny fibebahana, na ilay Vatolampy no hianjera amintsika. Izao no nambaran'i Charles Spurgeon, mpitoriteny fanta-dazan'ny taona 1800: "Mety hipaoka anao ka hitondra anao hatreo amin'ilay Vatolampy Fahagola ny onjan'ny fakam-panahy, mba hifikiranao mafy eo Aminy mihoatra noho izay efa nataonao hatrizay." - ("Sin and Grace", ao amin'ny Spurgeon's Sermons Volume 54: 1908 [1908]). Mety ho fitahiana miafina ny fizahan-toetra, izay hahatonga antsika hifikitra bebe kokoa amin'i Kristy.

Tsy mamela antsika hopaohin'ny tafio-drivotra i Jesõsy. Manasa antsika Izy hampiorina ny tranontsika amin'ny Vatolampy. Ny andro tsirairay dia fotoana fanararaotra vaovao hahafahantsika manorina trano eo ambony Vatolampy na hanao fanorenana tsy tena izy eo ambony fasika. Toy ny fametrahana biriky iray eo amin'ny trano ny fanapahan-kevitra tsirairay raisintsika. Rehefa mihaino ny fampianaran'i Jesôsy sy mankatò ny torolalany isika dia manorina fanorenana mafy izay tsy azon'ny tafio-drivotra paohina. Rehefa mamely ny tafiotra dia diso aoriana loatra ny fanorenana fototra mafy orina. Izao ankehitriny izao no tsy maintsy anaovantsika izany.


**Saintsaino izay voasoratra ao amin'ny Mat. 7:21-27, ary jereo izay miresaka an'i Jesôsy ao.**

`Ahoana indray àry izao ny fahitanao an'i Jesōsy araka izany?`

`Toy ny ahoana izany hoe miorina eo ambonin'ny Vatolampy, dia i Jesôsy Kristy, izany eo amin'ny fiainantsika isan'andro?`

`Antom-bavaka:`