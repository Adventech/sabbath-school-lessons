---
title:  "MANORINA TRANO EO AMBONY VATOLAMPY"
date:   23/09/2024
---

### Hazavao - MANORINA TRANO EO AMBONY VATOLAMPY

Tantarain'i Matio antsika fa nandre ny fampianaran'i Jesôsy sy niaina araka izany ilay lehilahy nanorina ny tranony teo ambony vatolampy. Mariho ny tsipirian-javatra nanampiani Lioka izany rehefa nitantara ilay fanoharana izy (Lio. 6:48). Nosoritsoritan'i Lioka ny amin'ilay lehilahy izay nihady lalina mba hanisy fanorenana mafy. Ny fihadiana lalina no hevi-dehibe etoana. Tsy asaina mba hihaino fotsiny ny tenin'i Jesôsy isika fa hihady lalina ny fampianarany koa, handinika ireny ka hanao izany ho fototra sy rafitry ny fiainantsika.

Ny mpanorin-trano hendry dia izay manatona an'i Jesôsy, mihaino ny Teniny, mandalina ny Fampianarany, ary mampihatra izany. Tsy hoe mpivavaka fotsiny, na koa mahafantatra an'i Jesõsy avy eny lavitra, no hevitry ny hoe manorina eo ambony vatolampy. Ny tena Kristianina dia manorina ny finoany sy ny safidiny ary ny fomba fijeriny ny fahamarinana eo amin'ny fahamarinana momba ny maha-lzy an'i Jesôsy sy ny zavatra izay efa nataony.

Mahaliana ny fahitana fa taorian'ny fandalovan'ny tafiotra vao hita ny fahasamihafana teo amin'ireo trano anankiroa. Tsy hita maso ny fanorenan'ilay trano teo ambony vatolampy saingy hitan'ny rehetra ny vokatry ny fanapahan-kevitra ny hihady lalina rehefa avy nandalo ny tafiotra. Manaisotra ny zavatra tsy manan-danja loatra ny fihaikana sy ny loza ary ny fizahan-toetra ary maneho ny zavatra maharitra. Tsy ny fidifiantsika ny zava-tsarotra tsy akory no maneho ny maha- Kristianina antsika fa ny fiorenan'ny fanorenantsika mafy eo anatrehan'ny zava-tsarotra.

Asa miseho ao anatintsika ny fihadiana lalina. Manohana antsika amin'ny teny fikasana sarobidy i Jesôsy, ary matoky isika fa hanatanteraka izay rehetra nampanantenainy Izy. Hita ao amin'ny Rôm. 4 ny iray amin'ny famaritana tsara indrindra momba ny finoana, izay milaza fa i Abrahama dia "tsy niahanahana ny amin'ny teny fikasan'Andriamanitra tamin'ny tsi-finoana (...), fa nampaherezin'ny finoana ka nanome voninahitra an'Andriamanitra ary natoky indrindra fa izay nolazainy dia hainy hatao koa. Dia nisaina ho fahamarinany izany." - Rôm. 4:20-22.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Oviana ny fotoana nizahan-toetra indrindra ny finoanao? Inona no nampianarin' Andriamanitra anao tamin'ny alalan'izany fanandramana izany?`