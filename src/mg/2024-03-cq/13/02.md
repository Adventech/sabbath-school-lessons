---
title:  "MANORINA TRANO EO AMBONY FASIKA"
date:   22/09/2024
---

### Saintsaino -  MANORINA TRANO EO AMBONY FASIKA

Any amin'ny fiafaran'ny Toriteny teo an-tendrombohitra no ahitana ny sary an'ohatra momba ny mpanorina trano hendry sy adala; izao no teny manomboka izany: "Koa amin'izany na zovy na zovy no mandre izany teniko izany" - Mat. 7:24. Manondro mivantana ireo fampianarana tao amin'ny Toriteny teo an-tendrombohitra izany.

Ao amin'ny tontolon-kevitry ny teniny talohan'io fanoharana io no iresahan'i Jesõsy momba ireo olona mitonona ho mpanara-dia Azy nefa tsy tena mahalala Azy akory. Mandokadoka ny fivavahana kristianina izy ireo ka manao hoe" Tompoko, Tompoko" (Mat. 7:21) nefa tsy mety milefitra eo ambanin'ny sitrapon Andriamanitra. Maro tokoa ireo mitafy ny anarana "kristianina" ary somokotra amin'ny asa fanompoana nefa mikiry manao izay tiany ihany fa tsy manaraka ny toromarik'Andriamanitra. Izany sokajin'olona izany no asehon'ilay mpanorina trano eo amin'ny fasika.

Rehefa jerena ivelany ireo olona ireo dia toa mety; milaza mihitsy aza izy fa manana fanandramana lehibe miaraka amin'Andriamanitra. Ireo olona mpivavaka no niantefan'ny tenin'i Jesõsy. Nandre ny tenin'i Kristy ilay lehilahy nanorina ny tranony teo amin'ny fasika. Tsy izay tsy henony no olana fa ny zavatra tsy nataony.

Na dia tsara aza ny fikasana ao anatintsika, dia mora ny mametraka ny fitokiantsika amin- javatra tsy azo antoka tahaka ny fasi-polaka. Ny finoan'ny olona sy ny faharesen-dahany ary ny safidiny no asehon'ny fanorenan'ny tranontsika. Ny ampahany hafa amin'ny trano indray dia mety ho ny asantsika, ny fanambadiana, ny fahasalamana na koa ny volantsika. Mitoky amin'ireny isika mba hiantoka ny fizotra tsaran'ny fiainana kanefa mety miova avokoa ireny zavatra ireny. Raha tsy manorina ny fiainantsika eo amin'ny fototra mafy orina isika, dia hasehon'ny tafio-drivotry ny fiainana ny maha-sarintsariny ny zavatra noheverintsika fa hitondra firindrana eo amin'ny fiainana. I Kristy sy ny fitsipiky ny Fanjakany no asehon'ny vatolampy. Raha mamely antsika ny tafio-drivotry ny fiainana, ny tenin'Andriamanitra, ny famindram-pony sy ny famelan-keloka avy Aminy, ary ny heriny dia mitoetra mafy.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao**

**Mampiasa -> hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Araka ny hevitrao, nahoana no tsy ampy ny mitonon-tena fotsiny hoe Kristianina?`

`Inona avy ireo karazana tafiotra efa nolalovanao na hitanao nolalovan'ny hafa ka ahitana marina ny tena toetry ny olona?`

`Inona no nianaranao avy amin'izany tafiotram-pitsapana izany?`