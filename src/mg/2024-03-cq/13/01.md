---
title:  "MANORINA EO AMBONY VATOLAMPY"
date:   21/09/2024
---

### Fampidirana

**Vakio ny Mat. 7:21-27**

`Tsianjery: Mifidy andininy 1`

### FANORENANA

Nandritra ny fotoana nitoriako teny tany amin'ny lasy fivoriana iray tany Allemagne no nanoloran'ny mpanoratra Eva Paul ahy ny bokiny mitondra ny lohateny hoe "Neither death nor Life" (Na fahafatesana, na fiainana). Nanomboka namaky izany aho tao anatin'ny fiaramanidina raha nandeha nody ary saika tsy nitsahatra namaky mihitsy. Mitantara ny fiainana mahagaga niainan'ireo raibe sy renibeny izany, izay nitombo tany amin'ny faritra ambanivohitra iray tany Transylvanie tamin'ny taonjato faha-20. Niatrika korontana ara-pôlitika izy ireo, ny fahaterahan'ny kôminisma, ny adim-poko, ary fanenjehana ara-pivavahana sy voina manokana, anisan'izany ny nahafatesan'ny zanany. Na dia teo aza ireo loza maro ireo dia nifikitra tamim-pahatokiana tamin'ny finoany izy ireo. Nalaina tao amin'ny Rôm. 8:38,39 ny lohatenin'ilay boky, izay milaza hoe: "Fa matoky aho fa na fahafatesana, na fiainana, na anjely, na ireo fanapahana, na zavatra ankehitriny, na zavatra ho avy, na hery na ny ambony, na ny ambany, na inona na inona amin'izao zavatra ary rehetra izao, dia tsy hahasaraka antsika amin'ny fitiavan'Andriamanitra izay ao amin'i Kristy Jesosy Tompontsika." Vokatry ny fanorenan'ireo mpivady ireo ny fiainany teo ambonin'ny vatolampy, Jesôsy Kristy, no nampijoro tsara ny finoany. Namely azy ireo hatrany ny tafio-drivotry ny fiainana kanefa tao Aminy no niorenan'izy ireo sy nialofany.

Nilaza ny tantaran'ny lehilahy roa i Jesõsy, ny iray nanorina ny tranony teo ambony vatolampy, ary ny iray kosa nanorina ny tranony teo ambony fasika. Rehefa namely ireo trano roa ireo ny tafio-drivotra, dia nijoro tsy nihozongozona ilay trano naorina teo ambony vatolampy ary nirodana kosa ilay naorina teo ambony fasika. Ao amin'ity lesona farany ity no hijerentsika akaiky ny hevitry ny hoe manorina trano eo ambonin'ny vatolampy sy eo ambony fasika. Nambaran'i Jesôsy fa matetika ny zavatra izay heverintsika ho mafy sy azo antoka no fototra tsy miorina tsara rehefa tojo fihaikana isika. Mety hanome sarintsarin'ny fanorenana mafy orina ny antoka eto an-tany, nefa zavatra maharitra mandrakizay no tena ilaintsika. Samy manorina ny fiainantsika isika ka izao no fanontaniana mipetraka amintsika: inona no fidintsika ho fanorenantsika?

> <p>  Soraty</p>
> Soraty araka ny dikan-teny tianao ny Mat. 7:21- 27. Raha tsy ampy ny fotoana eo am-pelatananao dia ny and. 24-27 по soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.