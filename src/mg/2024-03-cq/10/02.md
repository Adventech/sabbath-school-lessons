---
title:  MATOKY
date:   01/09/2024
---

Saintsaino

Efa nahazatra ny mpihaino ny toe-javatra notantarain'i Jesôsy tao amin'ilay fanoharana. Tamin'izany andro izany dia matetika ny mpiasa no mijorojoro eo an-tsena, miandry homena asa hatao mandritra ny andro. Vantany vao misy manome asa izy ireo dia raiketina ny fifanarahana momba ny karama. Ao amin'ny fanoharana, ilay vondro-mpiasa voalohany dia nifanaraka fa denaria iray no karama horaisiny amin'io asa io. Ora vitsy taty aoriana dia nahita mpiasa "nitoetra foana tany an-tsena" - Mat. 20:3 hafa koa ilay mpampiasa. Tsy kamo ireo tsy akory fa tsy mbola nisy olona nanarama azy fotsiny. Raha nanasa azy ireo hiasa ilay mpampiasa dia nankao amin'ny tanim-boaloboka avy hatrany ireo. Niverina intelo izany toe- javatra izany mandra-pahariva ny andro.

Misy fahasamihafana lehibe eo amin'ireo vondro-mpiasa voalohany sy ireo vondrona taoriany. Tsy ny halavan'ny ora niasana fotsiny no tsy nitovy, fa indrindra koa, tsy nisy fifanarahana araka asa natao tamin'ireo farany. Tsy fantatr'izy ireo ny karama horaisiny fa natoky ilay mpampiasa izy, izay nanao hoe: "fa izay an-keviny marina dia homeko anareo."-and. 4. Hanaiky asa toy izany ve isika ankehitriny? Hametra- panontaniana maro angamba isika momba izany asa izany. Ho hafa kosa ny fizotrany raha fantatsika fa olona marina sy mahatoky ary tena malala-tanana ilay mpampiasa.

Mifono hevi-dalina ilay fanoharana rehefa fantatra fa Andriamanitra ilay mpampiasa. Manasa antsika hiasa ao amin'ny tanimboalobony Izy, dia izao tontolo izao. Nanazava i Jesôsy fa tsy maintsy torina amin'ny firenena rehetra ny filazantsara vao ho tonga ny farany (Mat. 24:14). Ny firenen'ny Isiraely no nantsoiny voalohany hampiely ny fahalalana ny toetran'Andriamanitra. Efa nasehon'ireo fitahiana sy ozona mazava ao amin'ny Deo. 28 izay ho valin'ny asan'izy ireo. Namaly tsara izany antso izany ny Isiraelita sasany saingy indrisy, maro tamin'izy ireo no nandà. Taty aoriana dia nitarina ho amin'ny Jentilisa ilay antso. Nomena toky koa izy ireo fa "izay an-keviny marina" dia homena azy.

Miantefa amintsíka ankehitriny io fanoharana io, na inona asantsika ao am-piangonana na inona. Samy manana hery miasa mangina azo ampiasaina hampielezana ny vaovao mahafaly momba an'i Jesôsy isika. Miahy antsika Andriamanitra rehefa mamaly ny antsony hiasa ao an-tanimboalobony isika. Ary inona no karamantsika? Ho fantatsika afaka segôndra vitsy ao amin'n'ny mandrakizay fa "izay an-keviny marina" no omen'Andriamanitra antsika. Ho an'ny rehetra tsy ankanavaka ny valisoan'ny fiainana mandrakizay! Azontsika andramana dieny ankehitriny anefa ny fifalian'ny fanompoana, dia ny fanandramana mahafinaritra iainantsika miaraka amin'i Jesôsy rehefa mizara ny fitiavany amin'ny hafa isika.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambaninïreo teny na fehezanteny manan-danja na manana heviny manokana ho anao**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Efa fantatrao ve ireo fanomezam-pahasoavana anananao? Ahoana no hampiasanao azy ireo hijoroana ho vavolombelona amin'ny hafa?`

`Inona no heverinao fa valisoa azonao vokatry ny fanompoana ataonao?`