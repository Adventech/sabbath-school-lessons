---
title:  "IREO MPIASA TAMIN'NY ORA FAHIRAIKA AMBIN'NY FOLO"
date:   02/09/2024
---

### Hazava - IREO MPIASA TAMIN'NY ORA FAHIRAIKA AMBIN'NY FOLO

Mandra-pifaran'ny tontolo andro dia hitan'ilay tompon-tany fa nila mpiasa maro kokoa izy hamita ny asa. Nahita mpiasa maro hafa vonona hiasa izy rehefa niverina tany an-tsena. Adiny iray monja no niasan'ireo mpiasan'ny ora fahiraika ambin'ny folo ireo. Manaitra tokoa ny fiafaran'ity fanoharana ity. Azon'ilay tompon-tany natao ny nanome voalohany ny karaman'ireo mpiasa niasa nandritra ny tontolo andro. Ho nandray ny denaria iray izay nifanarahana tamim-pifaliana ireo ka ho nandeha tamim-pahafaham-po. Tsy izany anefa fa nampiandrasin'ilay tompon-tany izy ireo, ary nahita ireo mpiasan'ny ora fahiraika ambin'ny folo nandray karama mitovy amin'ny azy. Ho nanao ahoana gy fihetsikao raha ianao ilay niasa nandritra ny tontolo andro? Angamba hanao kajikajy ianao hoe: raha denaria iray ny adiny iray, ny adiny 12 izany tokony ho denaria 12! Tsy rariny izany, hoy ianao. Toy izany indrindra ny fihetsik'ireo izay niasa nanomboka tamin'ny ora voalohany.

Foto-kevitry ny filazantsara tsotra kanefa iankinan'aina no ambaran'ilay fanoharana: tsy azontsika "vidina" ny valisoantsika. Fahasoavana omena fotsiny izany, izay omena mitovy ho an'izay rehetra mamaly ny antson'i Jesôsy. Tsy mendrika ny hahazo na inona na inona isika. Fanomezana natao horaisina amim-pinoana fotsiny, fa tsy amin'ny asa, ny famonjena. Na isika miaina ao anatin'ny fifanarahana amin'Andriamanitra ka manantena valisoa avy amin'ny asantsika, na isika matoky Azy fa homeny antsika mandrakariva "izay an-keviny marina".

Mipoitra ny fahasorenana rehefa tsy mihevitra ny mpiara-miasa amintsika isika. Raha ny fahavitan'ny asa no tanjona kendrena dia tsy hanan-danja loatra ny karaman'ny tsirairay. Izao no tanjontsika: "Vitanay ny asa!", ary dia hiara-paly amin'ny mpiasan'ny ora fahiraika ambin'ny folo ny mpiasa voalohany. Raha famonjena no tanjona, dia hiaraka hilanonana amin'ny zanaka adala tsirairay tafaverina isika! Ahatsapana fahafahana tokoa ny matoky fotsiny an'Andriamanitra ny amin'izay hitany fa marina (Mat. 20:4).

Zava-miseho mandritra ny 12 ora ao anatin'ny tontolo andro no tantaraina ao amin'ny fanoharana. Nantsoina manokana ireo mpiasan'ny ora fahiraika ambin'ny folo hanampy ireo mpiasa hafa amin'ny famitana ny asa. Raha maneho ny tantaran'izao tontolo izao io fanoharana io dia isika no mpiasan'ny ora fahiraika ambin'ny folo. Efa tanteraka eo imasontsika ny faminaniana ary vetivety dia hojinjaina ity tany ity amin'ny fiavian'i Jesôsy fanindroany. Antsoina isika rehetra hampiasa ny talenta sy ny fanomezam-pahasoavantsika hitoriana ny filazantsara amin'izao tontolo izao. Angamba ianao ilay miandriandry eo an-tsena-miandry ny homena asa na fotoana hahafahanao manompo. Mandrosoa amim-pinoana ka anontanio an'Andriamanitra ny toerana hahafahanao manompo Azy amin'ny fomba tsara indrindra eo amin'ny toerana misy anao.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Manafaka antsika ilay toe-tsaina resy lahatra fa hanome "izay an-keviny marina" Andriamanitra. Amin'ny fomba ahoana? Afahany amin'inona isika?`