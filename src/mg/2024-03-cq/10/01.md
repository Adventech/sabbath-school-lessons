---
title:  ANTSOINA MBA HANOMPO
date:   31/08/2024
---

### Fampidirana

**Vakio ny Mat. 20:1-16**

`Tsianjery: Mifidy andininy 1`

### MANOMPO AMIN'NY FO FENO FANKASITRAHANA

Fony mbola ankizy dia matetika ilay namako iray izay no nomen'ny rainy fanomezana kely rehefa avy nahavita raharaha tsy mahazatra tao an-tokantrano. Indray andro dia nisy fanadiovana be tsy maintsy natao. Nanome toky ny rainy fa hiaraka hisakafo antoandro any ivelany sy hihinana pizza izy ireo rehefa vita ny asa. Tsy dia nazoto hanampy ilay namako tamin'io andro io, na dia tiany tokoa aza ny pizza. Navelany nanadio irery teo ny rainy, sady nieritreritra ihany izy fa ho pizza ny sakafo antoandro. Faly erý izy rehefa nanasa azy hiaraka aminy ny rainy ho any amin'ilay fivarotana pizza. Nihevitra tao an-tsainy izy fa sady afaka tamin'ny raharaha no mbola hahazo valisoa. Gaga izy fa pizza iray ihany no nohafarana. "Angamba tsy dia noana i Dada ka izaho irery no nividianany" hoy izy anakampo. Kanjo nony tonga ilay pizza dia napetraky ny rainy nanandrify ny tenany ka hoy izy: "Izaho irery izany no hisitraka ity pizza ity satria ianao tsy nanampy tamin'ny raharaha tokony natao nandritra ny andro an." Izao avy hatrany no tao an-tsain'ilay namako: "Ahoana kosa no hahavitan'i Dada izany amiko? Tsy rariny izao!". Kanefa avy eo tsaroany tampoka fa tsy nahatanteraka ny anjarany tao amin'ilay fifanarahana izy.

Nitsiky anefa ny rainy sady nahisany teo amin'ny zanany ilay pizza, ary hoy izy: "Aleo fa izaho no hizaka ny vokatry ny nataonao e; omeko anao ny pizzako." Notantarain'ity namako ity tamiko fa namelona ny filazantsara tao anatiny io fanandramana io, ary nanamboatra ny fomba fijeriny an'Andriamanitra. Nozakain'i Jesôsy ny famaizana noho ny fahotantsika mba hahazoantsika ny fahasoavana ho valisoa, dia zavatra izay tsy isalasalana fa tsy mendrika antsika. Niova koa ny fomba nandraisan'ilay namako ny atao hoe fanampiana ao an-tokantrano. Fantany amin'izay fa manompo isika, tsy ny hahazo izay tiantsika ho azo, fa manompo isika satria velom-pankasitrahana.

Fanoharana iray maneho ny fahasoavan'Andriamanitra amintsika no hodinihintsika amin'ity lesona ity. Ambara ao koa ny fiantsoana antsika hanompo ao amin'ny tanim-boaloboka midadasiky ny Tompo. Samy manana ny toerantsika manokana isika izay ahafahantsika mitondra fanampiana ho an'ny manodidina antsika. Manasa antsika hatoky Azy i Jesôsy eo am-pandrosoantsika amim-pinoana sy eo am-pamelantsika ny filazantsara hamirapiratra amin'ny alalantsika.

> <p>  Soraty</p>
> Soraty araka ny dikan- teny tianao ny Mat. 20:1-16. Raha tsy ampy ny fotoana eo am-pelatananao dia ny and. 8-16 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.