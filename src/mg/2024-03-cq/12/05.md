---
title:  NY ZANAKOLONA

date:   18/09/2024
---

### Ampifandraiso amin'i Jesosy




Izao fampitandremana izao no mamarana ilay fanoharana momba ny virjiny folo: "Koa amin'izany miambena hianareo, fa tsy fantatrareo na ny andro na ny ora." - Mat. 25:13. Tsy maintsy vonona mandrakariva isika. Eo am-piandrasantsika dia tsy maintsy arehitsika mazava eto amin'ity tontolo maizina ity ny fanalantsika. Manana hafatra mahafinaritra holazaina amin'izao tontolo izao isika-ho avy ny Mpampakatra! Feno teny fikasana momba ny fiverenan'i Jesôsy eto an-tany ny Baiboly. Tsy tahaka ny fiaviany voalohany ny fiaviany fanindroany (jereo ny Mat. 25:31 sy ny Apôk. 1:7). Tsy ho tsiambaratelon'blom-bitsy voafidy manokana tsy akory ilay tranga faratampon'ny tantaran'ny tany.

Ny teny hoe "Zanak'olona" ao amin'ity fanoharana ity no fampiasan'i Jesôsy indrindra hilazany ny Tenany ao amin'ny filazantsara. Hita ao amin'ny boky faminanian'i Daniela koa io anarana io. Nahita bibidia 4 ny mpaminany Daniela ao amin'ny Dan. 7, izay maneho fanjakana 4 eto an-tany. Voalaza fa hifehy sy hamabo ny olona ireo fahefana ireo. Avy eo dia niova tampoka ny toe-javatra; nahita ny seza fiandrianan'ny lanitra i Daniela. Hitany ny fitsarana nanome rariny ireo izay nampahorina. Niseho ny Zanakolona ary nomena Azy ny fanjakana (jereo ny Dan. 7:13, 14).

Hampitoetra fanjakana mandrakizay izay tsy ho rava na oviana na oviana ny Zanak'olona. Ho levona eo anatrehany ny firenena hafa rehetra.

Tsy tonga hampahory ny Zanakolona fa hampahery ny trotraka. Tsy tonga mba hotompoina Izy fa hanompo. Satro-tsilo no satroboninahiny voalohany. Izy no Tompontsika, Izay mendrika ny ankatoavintsika sy iankohofantsika. Nandao ny voninahiny mba ho isantsika Izy, mba handreseny ny ota sy ny fahafatesana. Ny Zanak'olona dia mpandresy mizara ny fandreseny amin'ny vahoakany.

**Saintsaino izay voasoratra ao amin'ny andalan-teny fototra, ary jereo izay miresaka an'i Jesôsy ao.**

`Toy ny mahazatra ve sa hafa ny fahitanao an'i Jesôsy eto?`

`Araka ny hevitrao, nahoana i Jesôsy no niantso ny Tenany hoe Zanakolona? Milaza inona aminao izany?`

`Antom-bavaka:`