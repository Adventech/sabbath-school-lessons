---
title:  SOLIKA FITAIZA
date:   16/09/2024
---

### Hazavao


Hazavain'i Jesôsy ao amin'ny fanoharana momba ny virjiny folo ny fanandramana holalovan'ny fiangonana mialoha ny fiavian'i Jesõsy fanindroany. Nanavaka sokajinolona roa miandry ny fiverenany Izy. Misy itoviany betsaka izy ireo saingy teboka iray lehibe no maha-samy hafa azy. Samy miandry ny mpampakatra izy ireo, samy resin-tory teo am-piandrasana, niara-nifoha rehefa nandre y fahatongavan'ny mpampakatra, ary samy nanisy solika ny fanalany. Ny hany tsy nampitovy azy dia hanana solika fitaiza ireo virjiny dimy hendry mba hamenoana ny fanalany rehefa lany ny solika. Tsy ho nisy nahita ny maha-samy hafa ireo sokajin'olona roa ireo raha tonga aloha kokoa ny mpampakatra. Ny fihemoran'ny fotoana no nampiavaka ny adala tamin'ny hendry.

Tsy vao indray mandeha ny vahoakan'Andriamanitra no resin-tory tao anatin'ny fotoan-dehibe. Resin-tory ireo mpianatra telo akaiky an'i Jesôsy indrindra tamin'ny fotoana niovan'i Jesôsy tarehy teo an-tendrombohitra (Lio. 9:32). Avy eo dia ireo mpianatra ireo ihany no resin-tory raha vao avy nangataka taminy i Jesôsy mba hiaraka hivavaka Aminy tao amin'ny sahan'i Getsemane. Resin-tory tao amin'ilay sambo nitondra azy nanalavitra ny asa niantsoan'Andriamanitra azy tany Ninive i Jônà. Mampitandrina i Paoly ao amin'ny Rôm. 13:11,12 hoe: "Ary tokony hanao izany indrindra isika, satria fantatsika ny andro, fa ankehitriny izao dia ora tokony hifohazanareo amin'ny fahatoriana (...). Efa ho lasa ny alina, ka efa mby akaiky kokoa ny andro, koa aoka hariantsika ny asan'ny maizina ka hitafiantsika ny fiadian'ny mazava. "Fotoana tokony hiambenantsika sy hivavahantsika mihoatra noho ny teo aloha ny fotoana mialoha ny fiavian'i Jesõsy fanindroany.

Ny hafatra fototra ho an'ny fiangonana ao amin'ity fanoharana ity dia izao: mila solika fitaiza isika eo am-piandrasana ny fiavian'i Jesôsy. Maneho ny tenin'Andriamanitra ny fanala (jereo ny Sal. 119:105). Ny solika kosa dia maneho ny Fanahy Masina, Izay nanosorana mpaminany, mpisorona, ary mpanjaka (jereo koa ny Lio. 4:18, 19). Nanosotra an'i Jesôsy ny Fanahy Masina mba hanatanterahany ny asany teto an-tany. Toy izany koa, ilaintsika ny ho feno ny Fanahy Masina mba hanatrarantsika ny tanjona eo am-piandrasantsika ny fiverenan'i Jesōsy.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Lafiny inona avy eo amin'ny fiainanao no ilanao ny Fanahy Masina?`