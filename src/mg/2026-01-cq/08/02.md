---
title:  "ILAY AMBONY INDRINDRA"
date:   16/02/2026
---

### Saintsaino - ILAY AMBONY INDRINDRA

Tsy afa-misaraka amin'i Jesosy ny fivavahana kristianina. Mifandray sy mifamatotra tanteraka amin'i Jesosy ny ivon'ny finoana kristianina sy ny fombam-pivavahany, tsy tahaka ny Silamo sy ny fivavahana bodista na koa ny Hindoisma. Hoy i Kristy: "Izaho no lalana sy fahamarinana ary fiainana; tsy misy olona mankany amin'ny Ray, afa-tsy amin'ny alalako." - Jao. 14:6.

I Jesosy irery no voalaza fa sady olona no Andriamanitra amin'ny fahafenoany. Tsy misy mpitari-pivavahana hafa manana izany toetra izany. I Jesosy no Mpanalalana izay mahatakatra amin'ny fahafenoany ny fanandraman'ny olombelona no sady manana fahefana amin'ny maha Andriamanitra Azy. "Fa ao amin'ny tenany no itoeran'ny fahafenoan'ny fomban'Andriamanitra rehetra." - Kol. 2:9

Misy ny antontan-kevitra manokana manaporofo ny tantaram-piainan'i Jesosy. Loharanon-kevitra maro no mirakitra ny fiainan'i Jesosy sy ny fiantraikan'izany, anisan'izany izay nosoratan'ireo mpahay tantara tsy Kristianina toa an'i Tacite sy i Pline le Jeune ary i Jos√®phe. Toerana maro fanaovana fikarohana momba ny fahagola sy porofo samihafa no manohana fa tena nisy i Jesosy sy ny fihetsehan'ny Kristianina voalohany.

Izao no manan-danja indrindra: fahatanterahan'ny faminaniana maro ao amin'ny TT ny fiainan'i Jesosy, izay manamafy ny maha Mesia Azy. Manondro mivantana Azy ny farminaniana tahaka ny Isa. 53 (Ilay mpanompo niari-pahoriana) sy ny Mika 5:2 (fahaterahana tany Betlehema). Niresaka mialoha momba ny fandavana Azy sy ny fahafatesany ny faminaniana hafa (Sal. 22) ary namaritra fe-potoana ho an'ny asa fanompoany (Dan. 9:24-27). Nosoratana taonjato maro TIK ireo faminaniana ireo, ary na ny tsy mpino mafana fo indrindra aza tsy afaka ny hanohitra izany. Ny fisian'ireo sora-tanana tany aloha (tahaka ireo horonan-taratasy hita tao amin'ny Ranomasina Maty) dia mitondra porofo tsy azo lavina fa taonjato maro TIK no efa nanambarana ireo faminaniana ireo.

Manova ny fo i Jesosy. Misy fiantraikany mahagaga eo amin'ny tsirairay avy amin'ny kolontsaina rehetra ny fampianaran'i Jesosy mikasika ny fitiavana sy ny famelan-keloka ary ny fanetren-tena sy ny fahafoizan-tena. Mihoatra ny fefy ara-kolontsaina ny toetrany, ka mitaona ny olona samy hafa fiaviana hanana fifandraisana Aminy. Hoy Izy: "Ary Izaho, raha asandratra hiala amin'ny tany, dia hitaona ny olona rehetra hanatona Ahy." Jao. 12:32.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina,**

**Asio tsipika eny ambanin' ireo teny na fehezanteny manan-danja na manana heviny manokana ho anao.**

**Mamplasa hampifandraisana ireo teny na fehezanteny mifandraika amin'ny teny na fehezanteny hafa.**

`Iza amin'ireo fomba fisainana ireo no manintona anao indrindra? Inona no hanintona indrindra ny olona tsy Kristianina?`

`Inona no mampiavaka an'i Jesosy amin'ireo mpitari-pivavahana hafa?`