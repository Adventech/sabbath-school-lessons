---
title:  "NY IRAKA NAMPANAOVINA AN'I KRISTY"
date:   20/02/2026
---

### Takaro - NY IRAKA NAMPANAOVINA AN'I KRISTY

"Ny fahalalana an'Andriamanitra dia fitiavana Azy; tsy maintsy haseho ny toetra amam-panahiny hifanohitra amin'ny toetra amam-panahin'i Satana. Tokana eo amin'izao rehetra izao ihany no afaka hanao io asa io. Ilay mahalala ny haavo sy ny halalin'ny fitiavan'Andriamanitra ihany no afaka hampahafantatra izany. Tsy maintsy miposaka ao amin'ny haizina mikitrokizao tontolo izao ny Masoandron'ny Fahamarinana 'manana fanasitranana eo amin'ny tánany." - IFM, t. 12 (ed. 1983)

"Noho ny fahazavana eo amin'ny fiainan'ny Mpamonjy, dia aseho ny fon'ny rehetra hatramin'ny an'ny Mpamorona ka hatramin'ny an'ny andrianan'ny maizina. Nasehon'i Satana ho tia tena sy mpanjakazaka Andriamanitra. mitaky ny zavatra rehetra, ary tsy manome na inona na inona, mitaky fanompoana amin'ny voahariny ho voninahitry ny tenany, nefa tsy mahafoy na inona na inona mba hahasoa azy ireo. Ny nanomezany an'i Kristy anefa dia manambara ny fon'ny Ray. Vavolombelona izany fa fiadanana, fa tsy loza' no hevitra iheveran'Andriamanitra antsika. Milaza izany fa mahery tahaka ny fahafatesana ny fankahalan Andriamanitra ny fahotana, fa ny fitiavany ny mpanota kosa día mahery noho ny fahafatesana. Rehefa nanomboka ny fanavotana antsika Izy, dia tsy misy izay tsy ho foiny, na dia mamy toy inona aza, ka ilaina ho fanatanterahana ny asany. (...) Mivoha ho an'izay rehetra mitady famonjena ny tahirin-karenan'ny lanitra manontolo. Rehefa nangoniny ny haren'izao rehetra izao, dia navelany hisokatra ny loharanon'ny hery tsy hita fetra, napetrany teo am-pelatanan'i Kristy izany rehetra izany, ka hoy izy hoe: Ho an'ny olombelona ireo rehetra ireo. Ampiasao ireo fanomezana ireo, mba hampiaiky azy fa tsy misy fitiavana lehibe noho ny Ahy eto an-tany na any an-danitra." - IFM, t. 45 (ed. 1983)

"Tamin'ny fotoan'andro rehetra, dia nampiseho fampianarana tamin'izao tontolo izao ny mpanao filozofia sy ny mpampianatra izay hanomezana fahafaham-po izay ilain'ny fanahy. Ny firenena jentilisa tsirairay avy dia nanana ny mpampianatra lehibe teo aminy sy ny rafi-pivavahany izay nanolotra fomba fanavotana hafa noho ny an'i Kristy, ka nampitodika ny mason'ny olona hiala teo amin'ny tavan'ny Ray, ary nameno ny fony tamin'ny tahotra an'llay tsy nanome azy afa-tsy fitahiana. Nanana fironana izany fivavahana izany handroba an'Andriamanitra amin'ny fananany izay hananany fahefana tamin'ny alalan'ny famoronana sy tamin'ny alalan'ny fanavotana. Ireny mpampianatra sandoka ireny dia mandroba ny olona koa. An-tapitrisany ny olona no voafatotra ao amin'ny fivavahana sandoka, voafehin'ny tahotra manandevo, ny tsy firaihana adala, ka miasa mafy tahaka ny biby mitondra enta-mavesatra, tsy manana fanantenana na fifaliana na faniriana eto an-tany, ary tsy manana afa-tsy tahotra manasatra ny amin'ny ho avy. Ny filazantsaran'ny fahasoavan'Andriamanitra ihany no afaka manandratra ny fanahy. Ny fibanjinana ny fitiavan'Andriamanitra naseho teo amin'ny Zanany, dia hampihetsika ny fo sy hanaitra ny herin'ny fanahy mihoatra noho izay azon'ny zavatra hafa atao." -IFM, tt. 515, 516 (ed. 1983)