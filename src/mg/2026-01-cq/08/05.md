---
title:  "TANTARA NATAO HOTANTARAINA"
date:   19/02/2026
---

### Ampifandraiso amin'i Jesosy - TANTARA NATAO HOTANTARAINA



Hoy i Jesosy: "Fa lazaiko aminareo fa mpaminany sy mpanjaka maro no naniry hahita izay hitanareo, fa tsy nahita, ary naniry hahare izay renareo, fa tsy nahare." - Lio. 10:24. Nandritra ny arivo taona maro, dia olona tsy tambo isaina no naniry fatratra ny hiavian'ny andro hisehoan'ilay Mesía nampanantenaina. Velona tao am-pon'izy ireo ny fanantenana ny amin'ny Mpanavotra ho avy, na ny vahoaka jiosy izay nifikitra tamin'ny teny fikasana izany na ireo olon-kendry avy amin'ny tany lavitra toa an'i Persia. Maro no nodimandry nefa tsy nahita ny fahatanterahan'izany teny fikasana izany. Nisy topy maso momba ilay Mpamonjy ho avy anefa nomen'Andriamanitra nanerana ny tantara.

Tao amin'ny saha Edena, taorian'ny fahalavoan'ny taranak'olombelona, no nanehoan'Andriamanitra voalohany tamin'i Adama sy i Eva ny tara-panantenana iray: ny teny fikasana momba ny "taranaka" izay hanorotoro ny lohan'ny menarana indray andro any (Gen. 3:15), izay maneho ny fandresena farany azon'i Kristy manoloana ny fahotana sy ny fahafatesana. Taranaka vitsivitsy taty aoriana, dia nahita maso ny famantarana avy amin'Andriamanitra i Abrahama, rehefa nahita ondrilahy voasangazotry ny kirihitrala ho solon'i Isaka zanany (Gen. 22:13). Tandindona naneho an'i Jesosy io toe-javatra io, Izy ilay Sorona lehibe indrindra hisolo antsika eo amin'ny hazo fijaliana.

I Jakoba indray, tao anatin'ny nofiny, dia nahita tohatra nampitohy ny lanitra sy ny tany, ary nahita anjely maro niąkatra sy nidina teo aminy (Gen. 28:12). I Kristy no nasehon'io tohatra io, ilay tetezana mampifandray an'Andriamanitra sy ny taranak'olombelona, izay hamafisin'i Jesosy ao amin'ny Jao. 1:51.

Nahita ny tandindon'ny famonjena i Mosesy, rehefa nanome toromarika azy Andriamanitra mba hanantona ny menarana varahina tamin'ny hazo lava, ka ho sitrana amin'ny kaikitra mahafatin'ny menarana izay rehetra miandrandra hijery izany (Nom. 21:8,9). Ny zanak'ondrin'ny Paska, izay nalatsa-dra mba hamonjena ny Isiraelita amin'ny fahafatesana tao Egypta koa dia tandindon'ny ran'i Kristy izay mamonjy antsika amin'ny fahafatesana mandrakizay.

Ankehitriny, dia velona ao anatin'ny fahatanterahan'ireo faminaniana fahiny isika. Eo an-tanantsika ny tantara feno momba an'i Jesosy - ny fahaterahany, ny sorona nataony, ary ny fitsanganany tamin'ny maty. I Jesosy tokoa ilay "irin'ny firenena rehetra" - Hag. 2:7, Ilay tonga mba haneho amintsika ny Ray (Jao. 14:9). Izy ilay Amintsika Andriamanitra" - Mat. 1:23. Tsy Andriamanitra momba antsika fotsiny, na ao aoriantsika, na eo alohantsika, fa amintsika. Amintsika taranak'olombelona Andriamanitra, amin'ny alalan'i Jesosy. Manana tantara holazaina amin'ny hafa isika!


`Inona no fiantraikan'ny maha "amintsika Andriamanitra an'i Jesosy eo amin'ny flainanao andavanandro sy ny fifandraisanao amin'Andriamanitra?`

`Inona no hevitry ny hoe: i Jesosy llay "irin'ny firenena rehetra"?`