---
title:  "NY FIHEVERAN'IREO TSY KRISTIANINA NY FILAZANTSARA"
date:   17/02/2026
---

### Hazavao - NY FIHEVERAN'IREO TSY KRISTIANINA NY FILAZANTSARA

Voamarina tsara anatin'ny loharanon-kevitra ivelan'ny Baiboly fa tena nisy i Jesosy. Mafy orina ny fanamafisana ny tantaram-piainany.

1. Izao no nosoratan'i Tacite, mpahay tantara romanina (116 TrK): "Vondrona iray halan'ny olona noho ny finoan'izy ireo sy ny fanaony naharikoriko azy, vondrona izay nantsoin'ny vahoaka hoe Kristianina, no nomelohin'i NÃ©ron. I Christus, izay niandohan'ny anaran'ireo olona ireo, dia niaritra ny famaizana faratampony nandritra ny fanapahan'i Tiberius, teo an-tanan'ny anankiray amin'ireo mpitondrantsika ambony, Pontio Pilato." Tacitus, Annals, ed. Moses Hadas (The Modern Library, 1942), 15.44.

2. I Pline le Jeune, governora romanina (112 TrK), dia nanoratra ho an'ny Amperora Trajan mikasika ny Kristianina, ka noresahiny tamin'izany ny momba an'i Kristy ilay ivavahan'izy ireo. Hoy izy: "Fanaon'izy ireo ny mivory amin'ny andro iray raikitra alohan'ny fiposahan'ny masoandro. Mandritra izany no anaovany hira mifandimby ho an'i Kristy, toy ny ho an'ny andriamanitra, ary anaovany fianianana ny tsy hanao ratsy." - Pliny the Younger, Letters, rev. W.M.L. Hutchinson, vol. 2 (William Heinemann, 1915), 10.96.

3. Niaiky ny fisian'i Jesosy ny Talmud, asa soratr'ireo Raby jiosy, na dia tsy nankasitraka Azy aza. Niresaka momba ny famonoana an'i Jesosy ny Talmud babylonianina: "Nahantona tamin'ny hazo talohan'ny Paska i Yeshu [Jesosy]. Nandritra ny efapolo andro, talohan'ny famonoana, dia nisy fiantsoana natao mafy tahaka izao: 'Hotoraham-bato Izy satria nanao ody ka nitaona ny Isiraely ho amin'ny fihemorana." - Babylonian Talmud, Sanhedrin 43a.

4. I Lucien de Samosate, Grika iray mpanao asa soratra mifono hatsikana sy fanarabiana dia nanarabiraby ny Kristianina sy ny mpanorina io fivavahana io, izay nolazainy fa nohomboana tamin'ny hazo fijaliana tany Palestina. Izao no nosoratan'i Lucien: "Fantatrareo fa hatramin'izao ny Kristianina dia mivavaka amin'ny lehilahy iray, olona iray niavaka izay nampahafantatra azy ireo ny fomba fanao vaovao kanjo nohomboana noho izany." - Lucian, The Death of Peregrine, 11-13.

5. Mpahay tantara fahiny i Thallus (50 TrK); mbola notanisain'ny mpahay tantara taty aoriana, toa an'i Julius Africanus, ny asa sorany. Niezaka nanazava ny anton'ny haizina niseho tamin'ny fotoana nanomboana an'i Jesosy tamin'ny hazo fijaliana i Thallus, ka nambarany fa fanakona-masoandro izany. Izao no nosoratan'i Julius Africanus: "Hazavain' Thallus, ao amin'ny boky fahatelo momba ny tantara nosoratany, fa fanakona-masoandro izany haizina izany, saingy tsy mitombina izany amiko." - Julius Africanus, Extant Writings, 18.

`Inona ny tsipirian-javatra mikasika ny fiainan'i Jesosy azonao angonina avy amin'ireo loharanon-kevitra tsy kristianina izay notanisaintsika? Soraty izay rehetra voangonao avy amin ireo loharanon-kevitra ireo.`

`Inona no azonao fantarina mikasika ny finoana sy ny fomba fanaon' ireo kristianina voalohany. araka ireo tenin'ny mpanoratra ireo? Soraty izay rehetra fantatrao avy amin'izany?`

`Ataovy tsianjery ny andininy tianao indrindra ao amin'ny Jao. 14:5-11, ary soraty imbetsaka izany mba hanamora ny fitadidianao azy.`