---
title:  "NY SEKTA SY NY FIANGONANA VOALOHANY"
date:   16/03/2026
---

### Saintsaino - NY SEKTA SY NY FIANGONANA VOALOHANY

Tsy fikambanana miafina, izay manao fombafomba feno zava-miafina ao amin'ny toerana mangingina, ny fiangonana voalohany. Nitory ampahibemaso i Petera sy ireo apostoly hafa mba handrenesan'ny rehetra ny hafatra entiny sy hanadihadian'izy ireo ny teny ambarany. Tsy mba nanome tsolotra na nanery na iza na iza hanaraka azy ireo Apostoly.

Nanorina fiarahamonina izay nanome tombambidy ny firahalahiana ny Apostoly. Tsy nisintaka tamin'ny fiarahamonina nisy azy mba hitoka-monina ny olona tao amin'ilay fiangonana voalohany. Tsy niara-nonina tao anaty vondrona mihidy ireo mpino fa niely sy niharo tamin'ny olona tany amin'izay rehetra nalehany (Asa. 8:1).

Nikolokolo toe-tsain'ny fahalalahan-tanana sy fifampiahiana ireo mpino tao amin'ny fiangonana voalohany. Andeha isika hampitaha ny fironan'ireo mpitarika ny sekta amin'ny foto-kevitra notanan'ny fiangonana voalohany:

Fanararaotam-pahefana: mitaky fankatoavana tsy misy fepetra ny mpitarika sekta ka manandratra ny tenany ho ambonin'ny fandraisana andraikitra. I Kristy kosa anefa naneho ohatry ny fitarihan'ny mpanompo ary nampitandrina ny amin'ireo mpitarika manjakazaka (Mat. 20:25-28).

Fifehezana amin'ny alalan'ny fanerena: Mampiasa ny tahotra sy ny fanamelohana ary ny henatra ny sekta mba hanerena ny olona hankató. Fa i Kristy kosa nitaona ny olona hanaraka Azy, naniry ny hanaovan'izy ireo ny tsara, nefa tsy nanery azy na nanitsakitsaka ny fahafahany misafidy (Mat. 23:37).

Fanararaotana ara-bola sy ara-pihetsehampo: Ny sekta dia manery ny mambra ao aminy hanome vola be mba hahatrarana tanjona feno fitiavan-tena. I Kristy kosa manome tombambidy ny fanomezana an-tsitrapo sy amim-pifaliana fa tsy amim-paneriterena (2 Kôr. 9:7).

Fampiasana diso ny lohahevitra momba ny andro farany: Misy ireo vondrona izay mampiasa tsy araka ny tokony ho izy ny hafatra momba ny andro farany mba hampitahorana sy hifehezana. Ampianarin'ny Baiboly anefa fa tokony hitondra fanantenana sy hampiomana ny faminaniana fa tsy hampatahotra (1 Tes. 5:4-6).

Fanafoanana ny maha izy ny olona: Toherin'ny sekta ny fisainana mahaleo tena ka tereny ny hisian'ny fitovian'ny rehetra. Ny Soratra Masina kosa mandrisika ny mpino hizaha toetra ny zavatra rehetra (1 Tes. 5:21) sy handinika ny Soratra Masina isan'andro (Asa. 17:11). Matetika ireo mpitarika ny sekta no mampiasa fifehezana sy fampitahorana ary koa manafinafin-javatra; mifanohitra amin'izany kosa ny fiangonana voalohany izay niaina tao anatin'ny fangaraharana tanteraka sy ny fandraisana andraikitra.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin' ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

`Ahoana no nataon'ny fiangonana voalohany mba tsy hahalatsaka azy ireo ao anatin'ny kolikoly sy ny fanararaotam-pahefana?`

`Ahoana no ahafahan'ny mpitarika mampiasa ny fahefany araka ny tokony ho izy nefa tsy manararaotra izany?`