---
title:  "NAMPANGAINA HO NITARIKA SEKTA I JESOSY"
date:   19/03/2026
---

### Ampifandraiso amin'i Jesosy - NAMPANGAINA HO NITARIKA SEKTA I JESOSY

Fantatr'i Jesosy tsara ny atao hoe fanendrikendrehana. Nampangain'ny rafitra ara-pivavahana tamin'ny androny mantsy Izy ka notondroin'izy ireo ho mpanangona vahoaka toy ny sekta, izay manembantsembana ny filaminan'ny fiarahamonina. Noresen'izy ireo lahatra ny vahoaka hino fa nikotrika fanonganam-panjakana i Jesosy. Noho ny fanaovany tsinontsinona an'i Jesosy sy ny fankahalany ireo mpanara-dia Azy, dia izao no nambaran'izy ireo: "Ilehity hitanay nampiodina ny firenenay" ary koa "nampiodina ny olona." - Lio. 23:2,5.

Tsy ny fanozongozonana ny fitondram-panjakana ihany no niampangan'ireo mpitondra fivavahana ireo an'i Jesosy, fa nampangainy ho miasa ao amin'ny mangingina koa Izy. Nampahatsiahivin'i Jesosy azy ireo anefa fa nitondra ny hafany tamin'ny fomba miharihary Izy, "ary tsy nisy nolazaiko tao amin'ny takona." Jao. 18:20. Nandamoka ny ezaka nataon'ny mpisoronabe satria tsy nanao fanambarana azo ampiasaina hanamelohana ny Tenany mihitsy i Jesosy. Raha ny marina, dia ireo Fariseo sy Sadoseo aza no nikononkonona sy nanao fitsarana miafina ary nanodina ny hevitry ny Soratra Masina sy nikotrika ny hamono an'i Kristy.

Niharan'ny fiampangana mitovy amin'izany koa ireo Apostoly tany amin'ny toerana samihafa nitorian'izy ireo. Izao no nambaran'ny sasany amin'ireo fahavalo fatra-panenjika an'i Paoly: "io lehilahy io dia hitanay fa tena ratsy fanahy sady mpampikomy ny Jiosy rehetra eny tontolo eny, ary izy no tari-dalan'ilay antoko atao hoe Nazarena." - Asa. 24:5.

Tsy miantehitra amin'ny fomba fijerin'ny besinimaro ny tena Kristianina marina. Kely kokoa ny fanakianana azon'ireo mpampianatra sandoka raha oharina amin'izay atao amin'ny mpampianatra marina. Izao no fampitandremana nataon'i Jesosy: "Lozanareo, raha milaza soa anareo ny olona rehetra! fa izany no nataon'ny razany tamin'ny mpaminany sandoka." - Lio. 6:26. Ny mpanara-dia an'i Kristy amin'izao androntsika izao dia tokony hanampo ny fielezan'ny tatitra sandoka sy ny fanaratsiana an'ireo izay mitandrina ny didin'Andriamanitra sy mitana ny finoana an'i Jesosy. Rehefa aolana ny teny fa i Kristy sy lazaintsika ary lotoina ny hajantsika, dia mahazo herim-po isika noho ny fahafantarana fai ny Apostoly koa dia niharan'ny fanendrikendrehana. Ny ohatra nasehon'i Kristy tamin'ny filazana ny marina tamim-pitiavana no tokony handrisika ny mpanara-dia Azy hijoro ho mahatoky na dia manao ny ezaka rehetra aza izao tontolo izao hanalam-baraka azy ireo.

`Inona no nataon'i Jesosy manoloana ny fitantarana diso mikasika ny asa fanompoana nataony?`

`Inona ny fanendrikendrehana efa renao natao tamin'ny fiangonanao? Inona no navalinao izany?`