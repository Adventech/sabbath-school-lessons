---
title:  "FIKAMBANANA MIAFINA"
date:   20/03/2026
---

### Takaro - FIKAMBANANA MIAFINA

Nampitandrina momba ny fidirana amin'ny fikambanana miafina i Ellen White: "Toerana filalaovana tantara an-tsehatra izao tontolo izao; mpilalao an-tsehatra ny mponina ao aminy, miomana hanao ny anjarany amin'ny tantara lehibe farany. Tsy misy firaisana amin'ireo vahoaka marobe eo amin'ny taranak'olombelona; olona miray hina hanatanteraka ny fikasany feno fitiavan-tena no hany misy. Mijery azy ireo Andriamanitra. Ho tanteraka ny fikasany mikasika ireo mpanompony mikomy ireo. Tsy natolotra ho eo an-tanan'ny olona izao tontolo izao, na dia avelan'Andriamanitra aza ireo fikorontanana sy tsy filaminana hanjaka mandritra ny vanim-potoana iray. Fahefana iray avy any ambany no miasa hanatanteraka ny seho sehatra lehibe farany eo amin'ny tantara - i Satana ho tonga tahaka an'i Kristy, ary hiasa amin'ny famitahan'ny tsy fahamarinana rehetra amin'ireo izay mamatotra ny tenany hiaraka amin'ny fikambanana miafina. Ireo izay nampilefitra ny faniriany ao amin'izany fikambanana izany dia manatanteraka ny drafitry ny fahavalo. Manaraka ny antony ny vokany." - TFC, b. 8, tt. 27.

I Nathaniel Faulkhead dia mpikambana iray tao amin'ny "Franç-maçonnerie" izay tonga Advantista Mitandrina ny Andro Fahafito nefa nijanona tao anatin'ny fikambanana miafina maro samihafa ihany. Nanao fanambarana mafonja taminy ramatoa White; izao no nosoratany rehefa avy namerina taminy ny Isa. 8:9-13: "Misy ireo manontany tena raha toa azon'ny Kristianina atao ny miditra ao anatin'ny "franc-maçonnerie' sy ireo fikambanana miafina hafa rehetra. Aoka ireo rehetra ireo handinika ny Soratra Masina vao avy notanisaintsika. Raha Kristianina isika, dia tokony ho Kristianina any amin'ny toerana rehetra, ary tokony handinika sy hanaraka ireo torohevitra omena antsika mba hahatonga antsika ho Kristianina araka ny fenitry ny Tenin'Andriamanitra. (...)

Rehefa nandray an'i Kristy ho Mpanavotra antsika isika, dia nanaiky ny ho mpiara-miasa amin'Andriamanitra. Nanao fanekena taminy isika mba ho an'ny Tompo amin'ny fahafenoana, toy ny mpitantam-pananana mahatokin'ny fahasoavan'i Kristy, ka hiasa ho fanorenana ny fanjakany eto amin'izao tontolo izao. Ny mpanara-dia an'i Kristy tsirairay dia mivoady ny hanokana ny herin-tsainy sy ny fanahiny ary ny tenany manontolo ho an'llay nanefa ny sanda notakina ho fanavotana ny fanahintsika. (...)" - Ev, t. 618.

Rehefa naharay izany fanambarana izany ingahy Faulkhead dia niala tamin'ireo fikambanana miafina rehetra nisy azy. Izao no nosoratan-dramatoa White taorian'izany: "Misaotra an'ilay Raintsika be fahasoavana any an-danitra aho noho ny nanomezany anao hery hialana tamin'ny 'franc-maçonnerie' sy izay rehetra mahakasika izany fikambanana izany. Mampidi-doza ho anao ny fifandraisan-tendro amin'io fikambanana miafina io. Ireo izay mijoro eo ambanin'ny faneva misy ny ran'i Imanoela Andriana dia tsy afaka hikambana amin'ireo 'franc-maçon' na izay mety ho fikambanana miafina." - Ev, t. 622.

Azonao tsidihina ny www.lineagejourney.com/read/nathaniel-faulkhead-freemason-to-adventist/hahitanao ny tsipiriany kokoa momba io tantara io.