---
title:  "I JESOSY SY NY HINDOISMA"
date:   25/01/2026
---

### I JESOSY SY NY HINDOISMA

**Vakio ny Jao. 3:1-19**

`Tsianjery: Mifidy andininy 1`

### FAMPIDIRANA - ILAY MITONDRA FAHAFATESANA NA ILAY MITONDRA FIAINANA

Amin'ny maha fivavahana fahatelo lehibe indrindra maneran-tany azy, dia manana mambra 1,2 lavitrisa mahery ny hindoisma, indrindra any Inde sy Nepal. Tsy azo odian-tsy hita ny hery miasa mangina ananany eo amin'ny kolontsaina sy ny ara-panahy.
Andriamanitra iray lehibe ao amin'ny hindoisma i Krishna. Endrika faha-8 isehoan’ny andriamanitra Vishnu izy, ary heverina ho llay Avo Indrindra. Hajaina izy noho ny fiarovany, ny fangorahany, ny halemem-panahiny, ary ny fitiavany. Ny tantaran'ny fiainan'i Krishna dia mampiseho azy ho andriamanitra zaza, be sangisangy, andriamanitra mahery fo, ary avo indrindra. Ireo fitantarana ireo dia hita ao amin'ireo boky Mahabharata sy Bhagavad Gita.

Anisan’ny foto-pinoana lehibe ao amin'ny hindoisma ireto telo ireto: 1. samsara (fitsingerenan'ny fiainana), teraka ny olona, dia maty, ary avy eo teraka ho amin'ny fiainana hafa indray, ao anatin'ny vatana hafa, ary toy izany hatrany; 2. karma (ny asa sy ny vokany), finoana fa ny asan’ny olona no mamaritra ny hoaviny eto amin’ity fiainana ity sy ireo fiainany hafa manaraka; 3. moksha (fanafahana), tanjona faratampony amin'ny fanafahana ny fanahy amin'ilay fahaterahana mitsingerina hatrany, mba hahatrarany ny firaisana amin'ny andriamanitra.
I Jesosy kosa nanao fanambarana maro mifono hevi-dalina momba ny tenany ao amin’ny TV, ary anisan’ny manan-danja indrindra ny ao amin’ny Jao. 14:6: «Izaho no lalana sy fahamarinana ary fiainana; tsy misy olona mankany amin'ny Ray, afa-tsy amin'ny alalako.» Manambara ny tenany ho loharanon’ny fiainana mandrakizay i Jesosy eto. Tsy fiainana ara-nofo fotsiny no atolony, fa fiainana ara-panahy vaovao izay tsy andairam-pahafatesana. Tonga teto amin’ity tontolo ity i Jesosy mba handresy ny fahafatesana (1 Kôr. 15:26). Izy no manana ny fanatahidin'ny fahafatesana (Apôk. 1:18).

Handinika ny fampianaran'ny Baiboly momba ny famonjena isika amin’ity herinandro ity, ampitahaina amin'ny foto-kevitra hindoa momba ny fahaterahana indray ao anatin'ny vatana vaovao aorian'ny fahafatesana sy ny karma. Hijery momba ireo olona roa malaza indrindra eo amin'ny fivavahana maneran-tany koa isika, ary hampiseho ny hery manovan’ny filazantsara.

><p>Soraty</p>
>Soraty araka ny dikanteny izay tianao ny Jao. 3:5-8. Vakio ny Jao. 3:1-19, ka fintino ireo hevi-dehibe ao. Inona no takatr’i Nikodemosy, ary inona kosa no tsy takany? Mifantoha amin'izany. Fantaro ary hazavao ny fanoharana nataon’i Jesosy nandritra io dinidinika tamin’ny andro alina io.