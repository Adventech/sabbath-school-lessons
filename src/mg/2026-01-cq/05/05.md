---
title:  "MANDRAVA NY EFITRY NY FISARAHANA"
date:   29/01/2026
---

### Ampifandraiso amin'i Jesosy - MANDRAVA NY EFITRY NY FISARAHANA

Mampianatra momba ny dharma (adidy) i Krishna ao amin'ny Bhagavad Gita, ary mamaritra ny anjara asan'ireo vama efatra (saranga eo amin'ny fiarahamonina): ny Brahmana (mpisorona), ny Kshatria (mpiady), ny Vaishya (mpivarotra), ary ny Shudra (mpanao asa tanana). Rehefa nandeha ny fotoana, dia nohazavaina toy izao izany: manaiky sy mampirisika ny fanavahana ara-tsaranga ny andriamanitra, izay manome andraikitra manokana ny olona tsirairay arakaraka ny fahaterahany. Namolavola ny fiarahamonina indianina nandritra ny taonjato maro io rafitra io, nametraka ambaratongam-pahefana ara-tsosialy henjana izay mamaritra ny adidy sy ny tombontsoan'ny olona araka ny sarangany.

Niteraka fanavakavahana, fanilihana, ary fiangarana izany. Ireo avy amin'ny saranga ambany, ny Dalit manokana (ireo <«tsy azo kasihina» izay tsy anisan'ireo efatra voalaza etsy ambony), dia voailikilika tokoa, ary tsy navela handia fianarana, hanana asa, hisitraka fitsaboana sy filana fototra hafa, tsy toy ny olona rehetra. Na teo aza ny ezaka nataon'ny lalana hanitsiana ny fanavakavahana saranga, dia hita fa mbola lalina ihany ny voka-dratsin'izany ankehitriny.

Ny fampianaran'i Jesosy sy ny asany kosa dia nandrava tanteraka ny efitry ny fisarahana teo amin'ny fiarahamonina. Nifandray tamin'ny olona rehetra i Jesosy, na inona na inona fiainany, indrindra ireo izay nohamavoin'ny fiarahamonina na voailikilika. Nanaja azy rehetra Izy, na inona na inona toerana misy azy teo arnin'ny fiarahamonina. Jereo ohatra ny amin'ilay vehivavy samaritana ao amin'ny Jao. 4. Toy izany koa, ao amin'ny fanoharana momba ilay Samaritana tsara fanahy (Lio. 10:25-37). Nanantitrantitra i Jesosy fa zava-dehibe lavitra noho ny fizarazarana ara-tsaranga, ara-poko, ary ara-pivavahana ny fitiavana ny mpiara-belona. Mazava ny hafany: ao amin'ny fanjakan'Andriamanitra, mitovy ny tombambidin'ny tsirairay.

Nanoratra toy izao i Ellen G. White: «Nefa tonga i Kristy handrodana ny rindrina fampisarahana rehetra. Tonga Izy haneho fa tsy azo ferana ny fanomezan'ny famindrampony sy ny tahaka ny rivotra sy ny hazavana na ny ranonorana izay mamelombelona ny tany. - TMF, t. 13. Antsoina hanaraka ny ohatr'i Jesosy ny Kristianina, hiaina araka ireo fitsipiky ny fitoviana sy ny fitiavana (jereo ny Gal. 3:28). lo andininy io dia taratry ny fon'ny filazantsara, izay mampiray ny olona manerana ny fisarahana ara-tsosialy sy ara-poko rehetra.

Manoritsoritra ny fitoriana ny filazantsara «amin'ny firenena sy ny fokom-pirenena sy ny samy hafa fiteny ary ny olona rehetra» ny Apôk, 14:6. lo no hafatra manohitra indrindra ny fizahan-tavan'olona eto an-tany.

`Ahoana no nandravan'i Jesosy ny efitry ny fisarahana teo amin'ny fiarahamonina tamin'ny androny? Inona no lesona azontsika raisina avy amin'izany ho an'ny fiainantsika ankehitriny?`

`Ahoana no nandravan'ny filazantsara ny efitry ny fisarahana teo amin'ny fiainanao?`