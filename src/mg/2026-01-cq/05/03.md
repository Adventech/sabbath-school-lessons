---
title:  "FIJERY ARA-BAIBOLY"
date:   27/01/2026
---

### Hazavao – FIJERY ARA-BAIBOLY

Efa hitantsika tany aloha ireo foto-pampianarana lehibe ao amin'ny hindoisma, dia ny samsara sy ny karma. Miatrika ny vokatry ny asany teo amin'ny fiainany teo aloha ny olona rehefa ao anatin'ny vatany vaovao, kanefa tsy mahatadidy na inona na inona momba ireo asa ireo akory izy. Mametraka olana ny amin’ny rariny izany. Ahoana no maha tompon'andraikitra ny olona amin’ny asa tsy tadidiny akory? Ny Baiboly kosa dia milaza fahamarinana mivantana sy ara-drariny. Izao no voalaza ao amin’ny Rôm. 14:12: «Koa samy hampamoahin’Andriamanitra ny amin'ny tenany avy isika rehetra.» Mampianatra ny Baiboly fa tanteraka ny fahamarinan'Andriamanitra na amin’ny famelan-keloka ao amin'i Kristy na amin'ny fisarahana mandrakizay amin’Andriamanitra amin'ny frtsarana farany.

Olana hafa koa ny hoe: ny fifindran’ny fanahy ho ao anatin’ny vatana vaovao aorian'ny fahafatesana, izay mitsingerina tsy misy fetra araka ny hindoisma, dia tsy manana fiandohana na fiafarana mazava. Ny fivavahana kristianina kosa dia mampianatra fa namorona ny fanahy tsirairay Andriamanitra, izay nomeny fiainana iray eto an-tany, ary avy eo miatrika fitsarana (Heb. 9:27). Manome tanjona ny fiainana io fiandohana sy fiafarana mazava io. Mampianatra ny fivavahana kristianina fa ny safidy ataontsika eto amin’ity fiainana ity no mamaritra ny anjarantsika mandrakizay.

Mipoitra koa ny olana momba ny maha izy ny olona. Ao amin’ny hindoisma mantsy dia miova ny olona isaky ny mifindra ao anaty vatana vaovao— vaovao ny fahatsiarovana, vaovao ny fanandramana, ary vaovao ny endrika. Raha miova isaky ny fiainana ny maha izy ny olona, ahoana no ahafantarany marina hoe iza izy? Mampianatra kosa ny fivavahana kristianina fa noharian'Andriamanitra ho miavaka ny olona tsirairay, ary voatahiry mandritra ny fiainany sy ho mandrakizay ny maha izy azy (Sal. 139:13).

Farany, tsy azo antoka ny famonjena ao amin’ny hindoisma, satria tsy maintsy mandalo fiainana tsy tambo isaina ny fanahy vao tena afaka. Mamesatra ny sain’ny olona ny fiezahany ho tonga lafatra sy ny tsy fahazoany antoka ny fanafahana azy. Manome tokim-pamonjena kosa ny filazantsara, amin’ny alalan’ny finoana an'i Jesosy Kristy. Araka ny ao amin'ny Jao. 5:24: « Izay mandre ny teniko ka mino Izay naniraka Ahy no manana fiainana mandrakizay ka tsy hohelohina; fa tafafindra niala tamin ny fahafatesana ho amin’ny fiainana izy. » Manoritra lalana mazava mankany amin'ny famonjena ny fivavahana kristianina, izay azon’ny rehetra izorana.

`Rehefa avy namaky izay nosoratanao sy nomarihinao ianao dia inona ireo hevi-dehibe voarainao avy amin’izany?`

`- Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`- Inona avy ireo fitsipika sy fehin-kevitra hafa hitanao ao?`

`- Miteraka olana ara-panahy inona ny finoana fa tsy maintsy miezaka hanana karma tsara isika mba ho afaka amin'ity fiainana ity, ka hihoatra ny lanjan’ny asa ratsy ny asa tsara ataontsika? `

`- Lehibe lavitra noho izany no atolotry ny filazantsara; amin'ny fomba ahoana? `

**lanaro tsianjery ny andininy tianao indrindra, avy ao amin’ny Jao. 3:1-19. Soraty imbetsaka izany mba hahamora ny fitadidianao azy.**