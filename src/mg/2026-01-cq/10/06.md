---
title:  "NY FOMBA FANDINIHANA NY BAIBOLY"
date:   06/03/2026
---

### Takaro - NY FOMBA FANDINIHANA NY BAIBOLY

"Mitaky fandinihana lalina sy arahim-bavaka ny Baiboly. Mora azo ny andalan-teny sasany satria mazava; ny hafa kosa sarotsarotra kokoa ka ilana fandinihana tsara amim-paharetana. Toy ny metaly sarobidy miafina any an-tendrombohitra sy any amin'ny havoana no tokony hikatsahana ny vato sarobidin'ny fahamarinany sy hitehirizana azy ao an-tsaina mba hampiasana azy amin'ny hoavy. Raha mba mampiasa ny sainy ho amin'ny fikatsahana tsy miato ny volamenan'ny lanitra toy ny mikatsaka volamena mety simba mantsy ny rehetra!" - TFC, b. 4 (1880), tt. 498, 499.

"Rehefa mandinika ny Soratra Masina amim-paniriana lalina ny hahalala ny marina ianao, dia irahin'Andriamanitra hibitsika ao am-ponao ny Fanahiny ka hanazava ny sainao amin'ny fahazavan'ny Teniny. Manazava ny tenany ny Baiboly: manazava ny andalan-teny iray ny andalan-teny hafa. Rehefa mampitaha ireo toko sy andininy miresaka lohahevitra iray ianao, dia hahita hatsaran-tarehy sy firindrana izay tsy mbola nosaininao hatrizay. Tsy misy boky hafa izay manatanjaka sy mampitombo ary manandratra ny saina tahaka io boky ambonin'ny boky rehetra io. Ny fandalinana azy dia mitondra hery vaovao ho an'ny saina izay manjary mifandray amin'ny lohahevitra mitaky fandinihana lalina ka mitodika amin'Andriamanitra amin'ny alalan'ny vavaka mba handray ny hery hoenti-mahatakatra ireo fahamarinana voambara." - TFC, b. 4, t. 499.

"Velom-pisaorana isika satria manana teny faminaniana azo antoka, mba tsy hisy ho voafitaka na dia iray aza. Fantatsika fa misy ireo fampianaran-diso sy anganongano eto amin'ny tontolontsika amin'izao fotoana izao, ary irintsika ny hahalala ny marina. Tsy maintsy mikatsaka amim-pitandremana isika mba hahazo izany fahalalana izany. Tsy azontsika amin'ny famakiana tsotra ny Soratra Masina anefa izany, fa tsy maintsy mampitaha ny Soratra Masina amin'ny Soratra Masina isika. Tsy maintsy mandalina ny Soratra Masina mba tsy ho voataona ho amin'ny lalan-diso isika; ary na maro aza no voatarika ho any amin'ny lalan-diso noho ny fisian'ny fampianarana maro samihafa eto an-tany, dia tokana ihany ny marina. (...) Tsy maintsy mifankazatra amin'ny Soratra Masina isika mba hahatakarantsika ny tena anton'ny fanantenana ao anatintsika." - RH, 3 Avrily 1888.