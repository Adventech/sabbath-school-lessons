---
title:  "NY BAIBOLY"
date:   01/03/2026
---

### NY BAIBOLY

**Vakio ny Lio. 24:13-35**

`Tsianjery: Mifidy andininy 1`

### Fampidirana - BOKIM-PIVAVAHANA HAFA?

Manerana ny tantara, dia nitady valinteny mandrakariva ny olombelona, amin'ny alalan'ny filozofia sy ny fivavahana ary ny siansa. Azo heverina fa ao amin'ny Tranom-boky tranainin'i Alexandrie no ahitana miharihary indrindra izany hetahetam-pahalalana izany; iray amin'ireo ivon-toerana lehibe indrindra mirakitra fahalalana tamin'ny andro fahiny izany.

Naorina tamin'ny taonjato fahatelo TIK, teo ambany fanapahan'i Ptolémée mpanjaka, ny tranom-bokin'i Alexandrie, izay toerana nitehirizana fahalalana fanta-daza indrindra tamin'ny andro fahiny. Tamin'ny fotoana mbola nijoroany, dia nahitana horonan-taratasy 200.000 hatramin'ny 700.000 teo ho eo tao, izay nirakitra literatiora an-tsoratra samihafa ka hatramin'ny lahatsoratra ara-tsiansa sy ara-pivavahana. Ankoatra ny asa soratra grika sy ara-tsiansa, dia nahitana angom-pahalalana avy amin'izao tontolo izao tao amin'io tranom-boky io, anisan'izany ny lahatsoratra avy amin'ny kolontsaina egyptianina, babylonianina, persianina ary indianina.

Anankiray tamin'ireo asa soratra manan-danja indrindra notehirizina tao ny Septante, dikanteny grikan'ny Baiboly hebreo, izay inoana fa vita tany Alexandrie. Manana ny lanjany tokoa izany dikanteny izany satria io no Testamenta Taloha izay nampiasain'i Jesosy nandritra ny fotoana nanaovany ny asany.

Fitambaran'ny boky 66 nosoratan'ny mpanoratra 40 mahery ny Baiboly, tao anatin'ny 1500 taona. Samy nanana ny flaviany ireo mpanoratra ireo-tao ny mpanjaka, mpitari-tafika, mpanarato, ary mpamboly - izay samy nanana ny lalam-piainany. Ny fisian'ireo mpanoratra samihafa ireo no anisany maha lalina sy manan-karena ny Baiboly, noho izy mampiseho an Andriamanitra mifandray amin'ny taranak'olombelona tao anatin'ny tontolon-kevitra sy vanim-potoana samy hafa.

Tantara mirindra izay mirakitra fahamarinana tokana ny Baiboly: ny drafi-panavotan'Andriamanitra amin'ny alalani Jesosy Kristy. Manondro an'i Jesosy ny boky rehetra ao, manomboka amin'ny Genesisy ka hatramin'ny Apokalypsy.

Ny Baiboly dia manolotra ho antsika ny fomba mazava mba hahatakarana mikasika ny fon'Andriamanitra sy ny fitiavany ary ny drafiny ho an'ny fanavotana. Mijoro ho tahirin-kevitra ara-tantara izany, izay feno porofo maneho ny fanatrehan Andriamanitra sy ny fifandraisany amin'ny taranak'olombelona, kanefa mihoatra lavitra noho ny tantara ny heriny izay manova fiainana.

Hodinihin'ity lesona ity ny maha azo antoka ny Soratra Masina, ny heviny ho antsika ankehitriny, ary ny fiantraikany lalina eo amin'ny tsirairay sy ny kolontsaina maro. Hohalalinintsika ireo porofo ara-tantara sy araka ny hainifahagola izay manohana ny Baiboly. Rehefa mandinika ny firindran'ny Baiboly isika, sy ny maha hafatra fototr'izany an'i Jesosy, ary ny fiantraikany tsy manam-paharoa eto amin'izao tontolo izao, dia ho hitantsika amin'izany ny tena halalin'ny Tenin' Andriamanitra sy ny anjara asany amin'ny maha loharano faratampon'ny fahamarinana eo amin'ny liainantsika azy.

><p>Soraty</p>
> Soraty araka ny dikanteny tlanao ny Lio. 24:13-35. Araka ny hevitrao, inona no tantaran'ny Testamenta Taloha mety notantarain'i Jesosy tamin'ireo mpianatra roa lahy, mikasika ny iraka nampanaovina Azy sy ny maha Izy Azy? Ataovy lisitra ny valinteninao.