---
title:  "NY LALANA MANKAMIN'NY FIADANANA"
date:   05/02/2026
---

### Ampifandraiso amin'i Jesosy - NY LALANA MANKAMIN'NY FIADANANA

Nampianarin'i Bouddha fa ny fahazavan-tsaina faratampony, na ny nirvana, dia azo amin'ny alalan'ny fianteherana amin'ny tena sy ny ezaka ataon'ny tena manokana tarihin'ny "Lalana ambony valo: ny fahatakaran-javatra, ny fikasana, ny fiteny, ny asa, ny fomba fiaina, ny fomba fisainana ary ny fifantohana, ireo rehetra ireo araka ny tokony ho izy. Izany fomba fanao izany anefa dia hahatonga ny olona hahatsiaro vesatra noho ny asa goavana itakiana ezaka avy aminy, mba hahazoana fiadanana sy hahatsapany ny hevitry ny fiainany.

Mifanohitra amin'izany kosa ny fomba fiasan'ny filazantsaran'i Jesosy Kristy. Nampianarin'i Jesosy fa tsy azontsika atao ny hahazo famonjena amin'ny alalan'ny asa tsara ataontsika; ny famonjena dia fanomezana atolotra noho ny fahasoavana ary raisina amin'ny alalan'ny finoana Azy sy ny fahafatesany ary ny fitsanganany tamin'ny maty. Asongadin'ny Efes. 2:8,9 izany fahamarinana manan-danja izany: "Fa fahasoavana no namonjena anareo amin'ny finoana; ary tsy avy aminareo izany, fa fanomezana avy amin'Andriamanitra; tsy avy amin'ny asa, fandrao hisy hirehareha." Tsy hahazoam-pamonjena ny ezaka ataon'ny olombelona, satria, izao no voalazan'ny RÃ´m. 3:23: "samy efa nanota izy rehetra ka tsy manana ny voninahitra avy amin'Andriamanitra."

"Andrian'ny fiadanana" no iantsoan'ny Soratra Masina an'i Jesosy (Isa. 9:5). Araka izany, dia azo antoka tokoa fa fantany ny fomba anomezana izany ho antsika. Manao izao fanasana izao Izy ao amin'ny Mat. 11:28-30: "Mankanesa aty amiko, hianareo rehetra izay miasa fatratra sy mavesatra entana, fa Izaho no hanome anareo fitsaharana. Ento ny ziogako, ka mianara amiko; fa malemy fanahy sady tsy miavona am-po Aho; dia hahita fitsaharana ho an'ny fanahinareo hianareo. Fa mora ny ziogako, ary maivana ny entako."

Tsy mamela antsika hiady irery i Jesosy fa manome antsika ny fiadanana - fiadanana izay fototry ny fiainana ara-panahy fa tsy tanjona kendreny fotsiny. Matetika ny olona no mino fa hahazo fiadanam-po rehefa tafavoaka avy amin'ny tolona natrehiny, kanefa ny filazantsara dia mampanantena fiadanana alohan'ny ady sy ny fandresena. Hoy ny boky Ny Dia ho eo amin'i Kristy. "Fiadanam-po no ilainao, izany hoe, famelan'Andriamanitra ny helokao sy fihavanana Aminy ary fitiavana ao am-po. Vola aman-karena tsy mahavidy izany; fahaizana tsy mahazo azy; fahendrena tsy mahatakatra azy, tsy mahazo manantena velively ny hahazo izany hianao, raha amin'ny herin'ny tenanao fotsiny. Nefa Andriamanitra mety manome azy ho anao maimaim-poana, 'tsy amim-bola, na amin-karena. Isa. 55:1. Anao izany, raha mety manatsotra ny tananao handray azy ianao." - t. 58 (ed. 2018).

`Ahoana no fomba handraisantsika ny fiadanana atolotri Jesosy?`

`Ahoana no hanampianao ny olona iray anaty antokom-pivavahana hafa hahatsapa ny filany an'i Jesosy?`