---
title:  "TEO AMBANY HAZO"
date:   03/02/2026
---

### Hazavao - TEO AMBANY HAZO

Raha nilaza ny tenany ho "fahazavan'izao tontolo izao" i Jesosy (Jao. 9:5), dia tsy amin'ny heviny ankapobeny ihany no itondrany fahazavana. Tsy izany, fa mahakasika ny olona tsirairay mihitsy izany; Izy no "tena Mazava, izay mahazava ny olona rehetra tonga amin'izao tontolo izao." - Jao. 1:9. Omena ny rehetra maimaimpoana izany fahazavana izany, saingy tsy mitondra soa ho antsika izany raha tsy raisintsika ao am-po. "Fa raha misy kosa mandeha amin'ny alina, dia ho tafintohina izy, satria tsy misy mazava ao aminy." - Jao. 11:10. Raha tsy i Jesosy, dia mitoetra ao anatin'ny haizina ny fontsika.

Nanohy ny lalany manokana i Gautama rehefa tsy afa-po tamin'ny fampianaran'ireo mpampianatra azy. Tamin'ny alalan'ny fandinihan-tena teo ambanin'ny hazo Bodhi tany Bodh Gaya no namolavolany ireo "Fahamarinana ambony efatra" sy ny "Lalana ambony valo"; fomba fanao roa manan-danja indrindra ao anatin'izany ny fifantohana feno sy ny fampifantohana ny momba ny tena manontolo amin'ny fotoana ankehitriny.

Samy manana ny fandraisany ny atao hoe fandinihan-tena ny olona tsirairay avy. Ny fandinihan-tena tatsinanana dia ahitana fomba fanao samihafa toy ny fanafoanana ny eritreritra rehetra ao an-tsaina, ny fifantohana amin-javatra tokana, ny fifantohana sy fiainana ao anatin'ny tontolo manodidina ary ny fisefoana lalina. Eken'ny Kristianina tokoa ny tombontsoa azo avy amin'ny fomba fanao toy ny fisefoana lalina (FK, t. 218), fa tokony hitandrina kosa isika eo anatrehan'ny hevitra sy ny fomba fanao sahala amin'ny fandinihan-tena tatsinanana. Mitady izay tsy hampisy na inona na inona ao an-tsaina ny fandinihan-tena tatsinanana, fa ny fandinihan-tena kristianina kosa mikatsaka ny hameno ny saina amin'ny Tenin'Andriamanitra sy ny teny fikasany ary ny fitarihan-dalana avy Aminy. Naneho ohatra mikasika ny karazana fotoana fitokanana iarahany amin'ny Ray i Jesosy; fomba fanao izay tokony hampiharin'ny Kristianina izany (Mat. 14:23).

Izao no famakafakana ataon'ny boky Ilay Fitiavana Mandresy mikasika izany: "Eo amin'ny fiainana voatokana tanteraka hanao soa ny hafa, dia hitan'ny Mpamonjy fa ilaina ny miala ny lalambe fivezivezena sy ny vahoaka marobe nanaraka Azy isan'andro isan'andro. Tsy maintsy niala tamin'ny fiainana feno fihetsiketsehana tsy an-kijanona sy nifaridraisana tamin'izay ilain'ny olombelona izy, mba hitady fialan-tsasatra sy firaisana tsy tapaka amin'ny Rainy. Amin'ny maha-iray amintsika Azy, izay nandray anjara tamin'izay ilaintsika sy ny fahalementsika, dia niankina tanteraka tamin'Andriamanitra Izy, ary tao amin'ny toerana mangina nivavahany no nitadiavany ny herin'Andriamanitra." - t. 383.

Raha toa i Jesosy nanome tombambidy ny fotoana itokanana sy nametraka izany ho lohalaharana, manao ahoana moa no tokony hanaovantsika izany koa?

`Rehefa avy namaky izay nosoratanao sy nomarihinao lanao, inona ireo hevitra ankapobeny misongadina manokana avy amin'izany?`

`Ahoana ny fomba hafa anoritsoritan'ny filazantsaran'i Jaona an'i Jesosy amin'ny maha Fahazavan'izao tontolo izao Azy? Jereo ny Jao. 1:4-9; 3:19-21, 8:12, 11:9,10, 12:35-46.`

`Ahoana no handraisantsika manokana sy hihazonantsika ao am-po ilay Fahazavan izao tontolo izao?`

`Manao ahoana no tokony ho fifandraisan'ny Kristianina amin'ny fandinihan-tena?`