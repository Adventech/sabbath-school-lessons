---
title:  "FAHAZAVAN'IZAO TONTOLO IZAO"
date:   24/03/2026
---

### Hazavao - FAHAZAVAN'IZAO TONTOLO IZAO

Tian'Andriamanitra ho tonga amin'ny fahalalana ny fahamarinana avokoa ny olona rehetra, ary miasa amin'ny fomba maro tsy tambo isaina Izy mba hiresahana amin'ny tsirairay, na inona na inona fiaviany sy toe-javatra misy azy.

Hoy i Ellen White: "Tsy manao fanavakavahan-tsaranga na firazanana, na firenena na dia indray mandeha aza Andriamanitra. Izy no Mpahary ny olona rehetra. Fianakaviana iray ihany izy rehetra teo amin'ny famoronana sy teo amin'ny fanavotana. Tonga handrava ny rindrin'ny fisarahana Kristy, ary hamoha ny kianjan'ny tempoly ho an'ny isam-batan'olona mba samy hahita fidirana malalaka hanatonana an'Andriamanitra ny fanahy rehetra. Lehibe sy lalina ary feno tokoa ny fitiavan'Andriamanitra ka tafatsofoka any amin'ny toerana rehetra. Manatsoaka avy amin'ny hery miasa mangina ananan'i Satana izay rehetra voafitaky ny laingany Izy, ka mametraka azy ireo ho eo akaikin'ny seza fiandrianan' Andriamanitra, dia ilay seza fiandrianana voahodidin'ny fahazavana avy amin'ny avan'ny teny fikasana. Fa 'tsy misy Jiosy, na Grika, na andevo na tsy andevo' ao amin'i Kristy." -MM, t. 307.

Hoy ny apostoly Jaona momba an'i Jesosy: "Izy no tena Mazava Izay mahazava ny olona rehetra tonga amin'izao tontolo izao"- Jao. 1:9. Tsy nofaritan'i Jaona ny fatran'ny fahalalana omena ny olona na ny fomba anomezana azy izany, fa izao no fanazavana fanampiny omen'i Paoly: "Fa ny fombany tsy hita, d√≠a ny heriny mandrakizay sy ny mah'Andriamanitra Azy, dia miseho hatramin'ny nanaovana izao tontolo izao, fa fantatra amin'ny zavatra nataony, ka dia tsy manan-kalahatra ireo."-Rom. 1:20. Milaza i Paoly fa tompon'andraikitra ny amin'ny fahazavana nomen'Andriamanitra azy ny olombelona tsirairay. Tsy ny rehetra no manana ny Tenin'Andriamanitra, fa nomen'Andriamanitra feon'ny fieritreretana kosa ny tsirairay (Rom. 2:12-15). Nataon'Andriamanitra vavolombelona manambara Azy ny zavaboary. Tsy mahay manafina ny heriny, ny fahendreny ary ny maha Andriamanitra Azy ny haizim-pito eto amin'izao tontolo izao.

Mivelona araka ny fahazavana nomena antsika ve isika - na hazavana kely izany na lehibe? Izany no itsaran'Andriamanitra ny tsirairay. Omeny fahafahana handray ny fahasoavany isika, na amin'ny endrika manao ahoana na ahoana no anehoany azy.

Tsy hisy olona ho very noho ny toerana nahaterahany fotsiny. Tsy hisy olona ho very noho ny fahamarinana izay tsy fantany. Tsy hisy olona ho very satria hoe teraka tao anatin'ny vanim-potoana tsy tokony hahaterahany.

`Araka ny fatran'ny fahazavana voarain'ny olona no itsaran Andriamanitra azy. Raha takatrao izany, inona no akon'izany eo amin'ny fomba fijerinao ny fahamarinana sy ny famindrampon Andriamanitra?`

`Inona avy ireo ohatra fantatrao, izay niresahan'Andriamanitra tamin'ireo olona tsy manana ny Tenin'Andriamanitra, tamin'ny alalan'ny nofy, ny kintana, ny biby, na tranga hafa teo amin'ny zavaboary?`