---
title:  "NY MAHA ZAVA-DEHIBE NY HAIFOTO-PINOANA"
date:   02/01/2026
---

### Zoma 2 Janoary - Takaro

### NY MAHA ZAVA-DEHIBE NY HAIFOTO-PINOANA

«Izay hevitra marina rehetra hotanan'ny olontsika dia hotsikerain'ireo matsilo saina indrindra; ho tonga any an-tsofin'ireo olona manana ny maha izy azy sy ambony indrindra eto an-tany ny fahamarinana. Noho izany, na inona na inona hevitra tanantsika dia hotsikeraina fatratra sy hosedraina amin'ny alalan'ny Soratra Masina. Toa tsy tsikaritry ny olona loatra isika ankehitriny, kanefa tsy ho toy izany mandrakariva tsy akory. Efa eo andalam-panosehana antsika handroso eo aloha ny fizotry ny toe-javatra, ary raha mbola azon'ireo mpahay tantara sy ireo lehibe indrindra eto an-tany atao ny handrasarasa sy hamakafaka ny foto-pampianarantsika mikasika ny fahamarinana, dia hataony izany.» - Ev, t. 69.

Zava-dehibe ny tsy hampiasantsika hevitra tsy dia marim-pototra loatra eo am-plarovantsika ireo foto-pinoana izay heverintsika ho manan-danja lehibe. Mety hampangina ny mpanohitra izany, saingy tsy manome voninahitra ny fahamarinana. Tokony haneho hevitra miorina tsara isika, izay tsy vitan'ny hampangina ny mpanohitra, fa tsy ho ravan'ny fitsikerana akaiky sy lalina indrindra. Tandindomin-doza ireo izay nanabe ny tenany ho havanana amin'ny adihevitra fotsiny, fa tsy mahafehy ny tenin'Andriamanitra amim-pahamarinana.» - TFC, b. 5, t. 708.

Hindrahindraina toy ny fahamarinana ankehitriny ny hevi-diso isan-karazany, ary adidintsika ny mandalina amim-pahazotoana ny Soratra Masina, mba hahafantarantsika izay marina, sy anehcantsika izany mazava amin'ny hafa. Hantsoina isika mba hanambara ny anton'ny finoantsika. Tsy maintsy hijoro eo anoloan'ny mpitsara isika mba hanazava ny amin'ny fankatoavantsika ny lalan'Andriamanitra. Niantso antsika hiala amin'izao tontolo izao Andriamanitra mba ho vavolombelon'ny fahamarinany (...). Na inona na inona raharaha heverin'ny ray aman-dreny fa mety ho an-janany, na tiany ho tonga mpamokatra entam-barotra, na mpamboly, na hahay mekanika, na hianatra asa matihanina hafa izy ireo, dia hahazoana tombony lehibe ny fifehezana ny fanabeazana azy ireo. (...) Mila ampianarina azy ireo tsara ny anton'ny finoantsika, mba hahatakarany ny Soratra Masina ho an'ny tenany. Amin'ny alalan'ny fahatakarana ny fahamarinana ao amin'ny Baiboly, dia ho vonona kokoa izy ireo hisahana andraikitra ambony. Ho voaro amin'ny fakam-panahy izay mamely azy avy eo ankavanana sy ankavia izy ireo.» - CE, tt. 197,198.