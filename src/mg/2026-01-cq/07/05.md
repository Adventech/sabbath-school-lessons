---
title:  "NILAINA NY FANATITRA"
date:   12/02/2026
---

### Ampifandraiso amin'i Jesosy - NILAINA NY FANATITRA

Tena sarotra ho an'ny Silamo matetika ny manaiky ny foto-kevitra kristianina momba ny fanavotana satria tsy mifanaraka amin'ny fampianarany izany. Ao amin'ny fivavahana silamo dia manome famelan-keloka i Allah ho setrin'ny fibebahana marina, ny vavaka, ary ny asa tsaran'ny mpanota. Tsy ilaina ny mpanelanelana na ny fanatitra (sourate Al-Zumar 39:53). Ny Baiboly kosa mampianatra fa ny fahotana dia tsy fahadisoana na fitsipika nodikaina fotsiny fa fahatapahan'ny fifandraisana amin'Andriamanitra, amin'ny lafiny ara-panahy sy ara-pitondran-tena. Mampanan-trosa ny fahotana, tsy amin'ny heviny araka ny lalåna fotsiny fa amin'ny heviny ara-pifandraisana koa. Izao no voalaza ao amin'ny Rôm. 6:23: «Fa fahafatesana no tambin'ny ota.» Ny ota dia mitarika fahafatesana ara-panahy sy ara-batana -fisarahana mandrakizay amin'Andriamanitra, ary tsy azo odian-tsy hita io trosa io ka tsy ho voakasika ny fahamarinan'Andriamanitra sy ny fahamasinany. Azo lazaina fa saro-takarina ho an'ny Silamo ny vidin'ny famelan-keloka satria tsy dia manome lanja ny maha mpanota ny olombelona tahaka ny ataon'ny fivavahana kristianina izy. Mampianatra ny finoana silamo fa malemy ny olombelona nefa mahay mibebaka sy manitsy tena.

Raha ny fomba fijery kristianina, ny fahotana dia miteraka fahatapahan'ny fifandraisana izay mitaky mihoatra noho ny famelan-keloka fotsiny; mitaky fanadiovana sy fanonerana izany mba hanamboarana ny fahasimbana nateraky ny fandikana ny lalana ara-pitondrantenan'Andriamanitra (Isa. 59:2). Ilaina ny fanavotana.

Feno tokoa ny fanavotan'Andriamanitra. Tafiditra ao amin'izany ny famelan-keloka sy ny fanadiovana amin'ny fahotana. Kanefa tamin'ny vidiny nihatra tamin'ny aina no nanaovana ny fanavotana. Mba hahatanteraka ny rariny sy ny famindram-po, dia nilaina ny sorona na fanatitra. Araka ny Baiboly dia i Jesosy, izay sady Andriamanitra amin'ny fahafenoany no olombelona amin'ny fahafenoany, no nandray an-tanana io trosa io, ka nandoa ny sazin'ny fahotana tamin'ny nahafatesany teo amin'ny hazo fijaliana. Antitranterin'ny Hebreo fa tsy nisy fomba hafa mora kokoa ho an'Andriamanitra nanomezany famelan-keloka ho an'ny mpanota, satria «raha tsy misy ra alatsaka, dia tsy misy famelan-keloka» - Heb. 9:22. Araka izany, manjary fanehoana faratampony ny fahamarinan'Andriamanitra manoloana ny fahotana sy ny faharatsiana, ary ny famindram-pony amin'ny mpanota, ny hazo fijaliana.

`Novidina lafo tokoa ny famelan-keloka. Inona no fiantraikan'ny finoanao izany amin'ny fomba fijerinao ny fahasoavana?`

`Nanolotra ny tenany ho fanatitra Andriamanitra; inona no akonizany eo amin'ny fomba fahitanao ny toetrany?`