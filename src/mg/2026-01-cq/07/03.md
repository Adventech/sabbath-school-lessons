---
title:  "ILAY ZANAKY NY TENY FIKASANA"
date:   10/02/2026
---

### Hazavao - ILAY ZANAKY NY TENY FIKASANA

Samy mino an'Andriamanitra tokana ny fivavahana silamo sy ny jodaisma, ary samy manaja fatratra an'i Abrahama ho olona manan-danja lehibe teo amin'ny tantarany avy. Milaza ny fivavahana silamo fa i Isimaela no zanaka nampanantenaina an'i Abrahama, ka amin'ny alalany no hahatanteraka ny fanekena, fa ny jodaisma kosa milaza fa i Isaka izany. Ny Soratra Masina kosa dia manao fanambarana ambonin'izany tsy fitovian-kevitra ara-pivavahana izany: misy Zanaka iray hafa nampanantenaina an'i Abrahama dia i Jesosy.

Niandrandra fatratra ny fiavian'i Jesosy voalohany i Abrahama. Nanazava izany tamin'ny Jiosy i Jesosy: "Ravoravo Abrahama rainareo hahita ny androko; ary nahita izy ka faly.» Jao 8:56. Tao amin'ny tempoly no nilazan'i Jesosy ireo teny ireo, akaikin'ilay toerana niantsoana an'i Abrahama mba hanolotra an'i Isaka zanany ho fanatitra, roa arivo taona talohan'io. Nino i Abrahama fa «Andriamanitra no hahita izay ondry hatao fanatitra odorana» - Gen. 22:8, ary voavonjy tokoa ny ain'i Isaka noho ny ondrilahy iray voasangazotry ny kirihitrala, izay maneho ny fanomezan'Andriamanitra ny fanatitra faratampony amin'ny hoavy.

Nisongadina kokoa ny maha Izy an'i Jesosy rehefa nanambara Izy hoe: «Fony tsy mbola ary Abrahama, dia Izy Aho.» - Jao. 8:58. Tsy milaza fotsiny izany fa efa nisy hatramin'ny taloha Izy, fa manambara koa ny maha Andriamanitra Azy, mampahatsiahy ny famaritan'Andriamanitra ny Anarany tamin'i Mosesy tao amin'ilay roimemy nirehitra - «IZAHO IZAY IZY». - Eks. 3:14. Vonona hitora-bato an'i Jesosy ny Jiosy satria takatr'izy ireo tsara izay nambarany, fa Izy ilay Andriamanitry ny Testamenta Taloha. Araka ny nolazain'i Ellen G. White hoe: «Ao amin'i Kristy no misy flainana, araka izay niandohany, tsy nindramina, tsy noraisiny avy tamin'ny hafa.» - IFM, tt. 566-567.

Ambaran'ny Soratra Masina tsara ny toetran'Andriamanitra tsy manam-paharoa: «lehibe Hianao, Jehovah Andriamanitra, fa tsy misy tahaka Anao, ka tsy misy Andriamanitra afa-tsy Hianao» - 2 Sam. 7:22. Soritan'ny Baiboly mazava ny fiavahana eo amin'Andriamanitra Mpamorona sy ny voary rehetra, tahaka ny tsy fetezan'ny vehivavy ho bevohoka kely fotsiny na tsy dia bevohoka loatra fa na bevohoka izy na tsia. Toy izany koa, tsy mety hisy ambaratongany ny maha Andriamanitra, fa na Andriamanitra tanteraka Izy, na tsy Andriamanitra mihitsy.

Nanatanteraka asa-manokana i Jesosy, miaraka amin'ny Ray sy ny Fanahy Masina, nanototra ny hantsana misy eo amin'ny Mpamorona sy ny voary, noho ny ota. Ny teny hoe «Zanaka» amin'io heviny io dia tsy famaritana biolojika na ara-batana fa ara-pifandraisana. Ny Ray, ny Zanaka, ary ny Fanahy dia iray ihany amin'ny iraka hanavotra ny olombelona. Inona no azontsika ambara amin'ny Silamo momba ny fomba fijerin'ny Kristianina an'i Jesosy? Tsy hoe niteraka Zanaka Andriamanitra, fa Andriamanitra no tonga Zanaka.

`Inona avy ireo fanontaniana mipetraka avy amin'ny fampitahanao ny Deo. 6 amin'ny fanambaran'i Jesosy ao amin'ny Jao. 8:56-587`

`Manova ny fahatakarantsika ny momba an'Andriamanitra ny hoe: Andriamanitra i Jesosy; amin'ny fomba ahoana?`

`Nahoana, araka ny hevitrao, no tsy tian'ny olona ny fanambarana nataon'i Jesosy? Jereo, ohatra, ny Jao. 5:59.`

`lanaro tsianjery ny andininy tianao indrindra, avy ao amin'ny Deo. 6:4-9. Soraty imbetsaka izany mba hahamora ny fitadidianao azy.`
