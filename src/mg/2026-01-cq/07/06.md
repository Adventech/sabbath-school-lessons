---
title:  "MANANDRATRA AN'I KRISTY SY NY FITIAVANY"
date:   13/02/2026
---

### Takaro - MANANDRATRA AN'I KRISTY SY NY FITIAVANY

«Maro ireo mpino manaraka ny fivavahan'i Mahomet any amin'ny faritany maro, ary manda ny maha Andriamanitra an'i Kristy izy. Hielipatrana ve izany finoana izany ka tsy hanao na inona na inona ireo mpiaro ny fahamarinana mba handrodana io hevi-diso io amin-kafanam-po, ary hampianatra ny olona momba ny fisian'llay Mpanavotra an'izao tontolo izao hatramin'ny fahagola? Oh, tena mila olona mikatsaka sy mino ny tenin'Andriamanitra isika, izay haneho amin'izao tontolo izao ny maha Andriamanitra sy maha olombelona an'i Jesosy, sy hanambara amin'ny fanehoan'ny Fanahy sy ny hery, fa 'tsy misy anarana hafa ambanin'ny lanitra nomena ny olona izay hahazoantsika famonjena - Asa. 4:12. Oh, mila Kristianina izay maneho an'i Kristy eo amin'ny fiainany sy ny toetrany isika ankehitriny, izay hanandratra Azy eo anatrehan'izao tontolo izao toy ny fahazavan'ny voninahitry ny Ray, hanambara fa Andriamanitra dia fitiavana!» - The Home Missionary, 1 Septambra 1892.

« Midadasika ihany ny planan'ny fanavotana ka ampy hahasahana izao tontolo izao. Maniry hampiditra fofon'aina ao anatin'ny olona Andriamanitra. Ary tsy hamela ny fanahy tsotra iray ho diso fanantenana amin'ny faniriany hahazo zavatra tsara lavitra noho izay azon'izao tontolo izao omena Izy. Alefany tsy an-kijanona ny anjeliny hamonjy ireo tra-pahasahiranana mampamoifo indrindra, hanampy azy sy hitondra fanafahana sy fiadanana ho azy. Koa dia miseho amin'izy ireo amin'ny fomba maro samihafa Andriamanitra ka mametraka azy eo amin'ny toe-javatra izay ahazoany manamafy orina ny finoany an'llay nanolotra ny tenany ho avotra hisolo ny maro, 'mba hametraka ny fanantenany amin'Andriamanitra ka tsy hanadino ny asany, fa hitandrina ny didiny' - Sal. 78:7.» - MM, t. 313.

«Nisarika ny fon'ny mpihaino Azy tamin'ny alalan'ny fanehoana ny fitiavany i Kristy, ary koa, nanambara tsikelikely ny fahamarinana lehibe momba ny fanjakana tamin'izy ireo, araka ny fahazakany izany. Mila mianatra mampifanaraka ny asantsika amin'ny toe-javatra iainan'ny olona koa isika -manakaiky ny olona any amin'ny toerana misy azy ireo. Na tsy maintsy aseho amin'izao tontolo izao aza ny fitakian'ny lalan'Andriamanitra, dia aoka tsy hohadinoina na oviana na oviana fa ny fitiavana, ny fitiavan'i Kristy irery ihany, no mahay manalefaka ny fo, ka mitarika ny olona ho amin'ny fankatoavana.>> - RH, 25 Novambra 1890.