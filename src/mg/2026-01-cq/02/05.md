---
title:  "TSY FAHOMBIAZAN'NY FILAZANTSARA HOE?"
date:   08/01/2026
---

### Ampifandraiso amin'i Jesosy - TSY FAHOMBIAZAN'NY FILAZANTSARA HOE?


Naneho hevitra mafonja i Ellen G. White mikasika ny antony tsy nampahomby tanteraka ny hafatr'i Paoly ho fandresen-dahatra ny Atenianina ao amin'ny Asa. 17. Nohazavainy fa noho ny avonavonireo manam-pahaizana sy ny fahendren'olombelona nibahan-toerana tao amin'ny fiarahamonina atenianina izany: "Ny olon-kendry araka izao tontolo izao izay manatona an'i Kristy amin'ny maha-mpanota mahantra azy, dia hahazo fahendrena hitarika azy ho amin'ny famonjena; fa ireo izay manatona amin'ny maha-olona ambony azy kosa, ka manandratra ny fahendren'ny tenany, dia tsy handray ny fahazavana sy ny fahalalana izay Izy irery ihany no afaka manome izany." - VM, t. 210. Takatr'i Paoly, rehefa niresaka tamin'ireo Epikoreanina sy ny Stoika izy, fa tsy mora ny mitory ny filazantsara amin Ireo izay mihevitra ny tenany ho manam-pahendrena be. Nitandrina fatratra tamin'ny fomba fiteniny izy ary nanetry tena fatratra rehefa niresaka tamin'izy ireo. Nekeny ny maha olona tia mivavaka azy ireo saingy nambarany taminy fa ilay Andriamanitra tokana izay marina no ilainy. Na teo aza ny ezaka nataon'i Paoly, dia vitsy ihany no nanaiky ny hafatra. Dia niala teo amin'izy ireo izy, nefa nisy ihany olona vitsivitsy nomba azy sy nino, anisan'izany i Dionysio Areopagita sy ny vehivavy anankiray atao hoe Damary ary ny sasany koa (Asa. 17:32-34).

Hisy hatrany ny olona hanosi-bohon-tanana ny filazantsara, kanefa isika tsy maintsy manao izay rehetra azontsika atao mba hahazoana antoka fa fantatr'ireny olona ireny sy takany ny zavatra laviny mialoha ny handraisany izany fanapahan-kevitra izany. Ankoatra izany, na dia miatrika fandavana aza isika, dia tsy tokony ho kivy. Eo imason'Andriamanitra mantsy dia sarobidy tokoa na dia ny fanahy anankiray aza. Matetika i Jesosy no namakivaky tanana sy ranomasina mba hanatratra olona anankiray monja. Ny fanahy iray izay voavonjy dia fandresena iray manan-danja mandrakizay, ary tsy misy ezaka very maina raha ho an'i Kristy no anaovana izany, Farany, antsoina isika mba haharitra amin'ny fitoriana ny filazantsara, eny fa na dia toa maivan-danja aza no fahitana ny vokatr'izany. Tahaka ny nitoeran'i Paoly ho mahatoky tany Atena na teo aza ireo fihaikana maro, no tokony hanohizantsika koa ny fampielezana ny fahazavan'ny fahamarinana sy hananantsika toky fa Andriamanitra dia hanatratra ireo izay manokatra ny fony handray Azy.

`Ahoana no hanananao faherezana ao anatin'ny toerana misy fihaikana (chatra: sekoly ambony, toeram-piasana, toe-java-tsarotra ao an-tokantrano)?`

`Mahafantatra olona miasa mafy ho fitoriana ny filazantsara ve ianao? Inona no azonao atao mba hampaherezana azy?`