---
title:  "IREO FILOZOFA SY I JESOSY"
date:   06/01/2026
---

### Hazavao - IREO FILOZOFA SY I JESOSY

Manerana ny tantara, dia nitady mandrakariva ny valiny manoloana ireo fanontaniana ara-pilozofia lehibe indrindra eo amin'ny fiainana ny olombelona: nahoana isika no ety? Ahoana no hahasambatra antsika? Inona no anton'ny fahoriana? Raha nitoriteny tao Atena ny apostoly Paoly, dia nifanehatra tamin'ny foto-kevitra ara-pilozofia roa nantanjaka tamin'izany andro izany: ny Epikoreanina sy ny Stoika. Samy nanana ny finoany mikasika an'izao tontolo izao sy ny fahasambaran'ny olombelona ireo sokajy roa ireo. Ireo Epikoreanina dia nino fa nihataka sy tsy nifandray tendro tamin'izay mety ho raharaha mahakasika ny olona ny andriamanitra. Noheverin'ny Epikoreanina ho zavatra ambony indrindra ny fahafinaretana ka ny tanjony dia ny hampihena ny fahoriana sy ny tahotra, indrindra ny tahotra ny fahafatesana. Nolavin'izy ireo ny hevitra mitory ny fiainana aorian'ny fahafatesana na ny fidirana an-tsehatra ataon'izay mety ho andriamanitra eo amin'ny fiainan'ny olona. Etsy ankilan izany, ny Stoika dia nanana fomba fijery "panthéiste" mikasika ny andriamanitra; noheverin'izy ireo ho hery hita sy miasa eo amin'ny natiora rehetra izany. Nasongadin'izy ireo ny fifehezan-tena sy ny fahaiza-mandinika ary ny toetra mendrika ka notondroiny ho tsiambaratelon'ny fahasambarana. Ninoany koa fa ny fampirindrana ny fiainana amin'ny natiora no fomba hahazoana fiadanam-po.

Na dia niezaka nanome valinteny aza ireo filozofia ireo, dia tsy feno izany. I Jesosy no valiny faratampony ho an'ny olana manahiran-tsaina nezahin'ireo sekolin'ny fahendrena ireo novahana. Miresaka momba ny maha voafetra ny filozofian'olombelona i Paoly ao amin'ny Köl. 2:8-10 ary asongadiny ao fa ao amin'i Kristy no misy ny tena fahendrena. Ny filozofia na ny fampianarana tsy misy an'i Kristy dia tsy afaka manome fiainana mandrakizay ary tsy afaka mitondra fahafaham-po sy fiadanana. Izy irery no afaka hitondra heviny feno ho an'ny fiainanao.

Zava-baovao tanteraka ho an'ireo Epikoreanina ny hafatr'i Paoly momba an'i Jesosy. Notoriny mantsy fa i Jesosy dia tsy mihatakataka amintsika; nambarany koa ny maha-Andriamanitra tonga nofo Azy sy ny maha Andriamanitra feno no sady Olombelona feno Azy.

Ireo Stoika indray dia namplanatra fa ny fahavitan-tena sy ny fahaizana mifehy ny fihetsehampo no tsiambaratelon'ny fahasambarana. Nanozongozona izany fiheverana izany anefa i Paoly ka nilaza fa ao amin'i Kristy no misy ny fahatanterahana fa tsy ao amin'ny ezaka ataon'olombelona na ny toetra tsara mety ananany. Amin'ny alalan'ny fifandraisana amin'i Jesosy ihany no hananana ny tena fiadanana sy fiainana feno.


`Rehefa avy namaky izay nosoratanao sy nomarihinao lanao, Inona ireo hevitra ankapobeny misongadina manokana avy amin'izany?`

`Inona no toetran Andriamanitra nampahafantarin'i Paoly an'ireo Atenianina?`

`Manova ny fomba fijerinao ireo zava-tsarotra eo amin'ny fiainana ve ny fahalalana fa tanteraka ao amin'i Kristy ianao (Kol. 2:10). Amin'ny fomba ahoana?`

`Ataovy tsianjery ny andininy tianao indrindra ao amin'ny Asa. 17, ary soraty imbetsaka izany mba hanamora ny fitadidianao azy.`