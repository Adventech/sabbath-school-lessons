---
title:  "MANDAHA-TENY AMIN'NY OLONA AMBONY"
date:   09/01/2026
---

### Takaro - MANDAHA-TENY AMIN'NY OLONA AMBONY

"Mila finoana matanjaka izay miasa ho an'Andriamanitra eo amin'ny ezaka rehetra ataony ahatrarana ny antok'olona ambony. Mety manakana ny fisehoana etý ivelany, nefa misy fahazavana ao ambony ao amin'ny ora maizina indrindra. Havaozina isan'andro ny herin'izay tia sy manompo an'Andriamanitra. Mipetraka hanampy azy ny sain'llay tsy voafetra mba tsy ho diso lalana ireo eo amin'ny fanatanterahana ny sitrapony. Aoka ireo mpiasa ireo hihazona ny fitokisany ho mafy orina hatramin'ny voalohany ka hatramin'ny farany, ka hotsaroany fa tokony hamirapiratra ao anatin'ny haizina izay manarona anīzao tontolo izao ny fahamarinan Andriamanitra. Tsy tokony hisy fahakiviana mifandray amin'ny asan'Andriamanitra. (...) Azon Andriamanitra atao sady iriny koa ny handrotsaka amin'ny mpanompony ny hery rehetra ilainy sy hanome azy ny fahendrena izay takin'ny asany. Hanao mihoatra noho ny fanatanterahana ny faniriana ambony indrindra antenain izay mametraka ny fitokisany Aminy Izy." - VM, t. 212.

"Tamin'io fotoana nisian'ny fizarazarana isaka ny sokajin'olona io, raha matetika natao tsinontsinona ny zon'olombelona, no nanambaran'i Paoly ny fahamarinana lehibe momba ny firahalahian'ny olombelona, ka nolazainy fa 'ny firenena rehetra avy amin'ny iray ihany dia namponeniny ambonin'ny tany rehetra. Eo imason'Andriamanitra dia mitovy daholo ny rehetra, ary tokony hiandany feno sy tanteraka amin'ny Mpamorona ny olombelona rehetra. Dia nasehon'ny apostoly fa misosa tahaka ny tady volamena ny fikasan'Andriamanitra eo amin'ny fahasoavany sy ny famindrampony amin'ny alalan'ny fifandraisany rehetra amin'ny olona. 'Efa notendreny ny fotoan'andro sy ny faritry ny fonenany, mba hitady an'Andriamanitra izy, raha tahiny hahatsapa ka hahita Azy, kanefa tsy mba lavitra antsika rehetra Izy.

Raha nanondro ireo karazan'olona ambony manodidina azy izy, dia nindrana ny tenin'ny mpanao tononkalo tao aminy izay nanehoany an-tsary an'Andriamanitra tsy voafetra ho Ray, ary ireo no zanany. Fa Izy no ivelomantsika sy ihetsehantsika ary iainantsika, hoy izy, araka ny nataon'ny mpanao tonon-kira sasany teo aminareo hoe: 'Fa tenany koa isika.' Ary satria terak'Andriamanitra no ataontsika ho tahaka ny volamena, na volafotsy, na vato voasoratry ny fahaizana aman-tsain'olombelona." - VM, t. 209.