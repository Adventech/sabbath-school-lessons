---
title:  "I PAOLY ILAY MPIARO NY FINOANA KRISTIANINA"
date:   05/01/2026
---

### Saintsaino - I PAOLY ILAY MPIARO NY FINOANA KRISTIANINA

Manolotra lesona manokana sy manan-danja ho antsika, mahakasika ny haifoto-pinoana, i Paoly ao amin'ny Asa. 17. Indro misy lesona 4 azontsika sintonina avy amin'ny ohatra nasehony:

Fantaro ny kolontsain'ny hafa. Nanomboka ny resaka tamin'ny fanekena ny hafanam-po ara-pivavahana nananan'ireo Atenianina i Paoly. Tsy niampanga na nanao tsinontsinona azy ireo noho ny finoany izy; tsy izany fa nampiasainy ny alitara ho an'izay Andriamanitra tsy fantatra ho fitaovana hampahafantarana azy ireo ilay Andriamanitra marina (and. 23). Izany no mampiseho ny maha zava-dehibe ny firesahana momba ny foto-kevitra na anton-dresaka mampifanara-tsaina rehefa hizara ny finoantsika isika.

Torio ny fahalehibeazan'Andriamanitra. Taorian'izany, dia nasongadin'i Paoly ny fahalehibeazan' Andriamanitra. Nambarany fa Andriamanitra no Mpamorona ny zavatra rehetra ary tsy mba mitoetra ao amin'ireo tempoly nataon'olombelona Izy (and. 24). Fihaikana mivantana ny fomba fihevitry ny Atenianina momba ny andriamanitra izany, izay voafetran'ny tempoly sy ny sary samihafa fotsiny. Izao no hevitry ny tenin'i Paoly: "Tsy voafetran'ny toerana ny Andriamanitra ivavahako. Izy no Tompon'ny zavaboary rehetra."

Aoka hifandraika amin'ny toe-javatra ny hafatra entina. Hafatra nifandraika tsara tamin'ny toe-javatra no nentin'i Paoly taorian izay. Naveriny ny tenin'ny poeta Atenianina, izay milaza fa tsy lavitra antsika Andriamanitra: "fa Izy no ivelomantsika sy ihetsehantsika ary iainantsika." - and. 28. Nanakaiky manokana ireo mpihaino azy izy raha nanao izany; nasehony tamin'izany fa ny fahafantarana an'Andriamanitra dia tsy fahalalana ara-tsaina fotsiny fa fifandraisana mihitsy. Aoka tsy haseho ho toy ny hevitra ao an-tsaina fotsiny Andriamanitra. Ambarao mazava fa maniry ny hífandray manokana amin'ny tsirairay Izy.

Ampahafantaro amim-pahasahiana ny filazantsara manontolo. Tsy nihataka tamin'ireo lafiny sarotra mahakasika ny filazantsara i Paoly. Niantso ny olona mba hibebaka izy ary nitory tamim-pahasahiana ny fitsanganan'i Jesosy tamin'ny maty (and. 30, 31), na dia niteraka adihevitra aza izany. Nasehon'i Paoly antsika fa tsy azontsika atao ny manalefaka na manamboamboatra ny hafatra torina. Ny filazantsara amin'ny fahafernoany no tokony hotorintsika, ao anatin'izany ny filana ny fibebahana sy ny fanantenana ny fiainana mandrakizay.

Na inona na inona fomba fijerin'ny olona iresahantsika na antokom-pivavahana misy azy, dia manan-kery ny ohatra nasehon'i Paoly ary mendrika ny hodinihina. Asehon'ny fomba fiasany mantsy fa ny fitoriana ny filazantsara dia miorina amin'ny fifandraisana sy ny fanajana ny hafa ary ny fanambarana amim-pahasahiana ny fahamarinana feno.

**Ivereno ny andalan-teny nosoratanao ary diniho izany.**

**Farito Ireo teny, na andian-teny, na fehezanteny, na hevitra miverimberina.**

**Asio tsipika eny ambanin Ireo teny na fehezanteny manan-danja na manana heviny manokana ho anao.**

**Mamplasa hampifandralsana ireo teny na fehezanteny mifandraika amin'ny teny na fehezanteny hafa.**

`Ahoana no fomba ahafahanao mampiditra fahalalana ara-kolontsaina sy hevi-dalina ara-teolojia ary toe-javatra manokana rehefa mizara ny finoanao amin'ny hafa?`

`Milazà olona iray eo amin'ny fiainanao izay modely maneho indrindra amin'ny fomba mahasarika sy mandresy lahatra ny fitoriana ny Filazantsara. Inona no lesona azonao ianarana avy aminy?`