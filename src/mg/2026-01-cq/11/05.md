---
title:  "NY AFON'ANDRIAMANITRA"
date:   12/03/2026
---

### Ampifandraiso amin'i Jesosy - NY AFON'ANDRIAMANITRA

Imbetsaka no ilazan'ny Baiboly an'Andriamanitra ho «afo mandevona» (Heb. 12:29). Lehibe dia lehibe ny fahamasinany sy ny voninahiny hany ka manadio ireo izay mijoro eo anatrehany. Hevero fa ny voninahitry ny anjely tokana monja dia nahasafotra ireo mpiambina romanina matanjaka teo amin'ny fasan'i Jesosy (Mat. 28:2-4). Handringana ny ratsy fanahy ny famirapiratan'i Kristy amin'ny fiaviany fanindroany (2 Tes. 2:8), fa ny marina kosa dia hifaly amin'ny fahazavany.

Ny fanandramana niainan'i Mosesy niaraka tamin'ny voninahitr'Andriamanitra dia mampiseho fa nifankazatra miandalana tamin'ny fanatrehan'Andriamanitra izy araka ny fandehan'ny fotoana. Voalohany, ao amin'ny Eks. 3:2-6, nihaona tamin'Andriamanitra teo amin'ilay roimemy nirehitra i Mosesy, izay nahitany ny fahamasinan'Andriamanitra teo amin'ilay afo tsy nandevona. Taty aoriana, tao amin'ny Eks. 24:9,10, dia niakatra tao an-tendrombohitra Sinay i Mosesy ary nahita ny tongotr'Andriamanitra nijoro teo amin'ny vato safira manganohano. Nitombo ihany ny fahazaran'i Mosesy nahita ny voninahitr'Andriamanitra ao amin'ny Eks. 33:18-23, rehefa navelan'Andriamanitra hahita ny vohony izy, sady narovany tsy hahita ny famirapiratany amin'ny fahafenoany.

Misy izao fanontaniana izao ao amin'ny Isa. 33:14: «Iza amintsika no hahatoetra amin'ny afo mandevona? Iza amintsika moa no hahatoetra amin'ny lelafo mandrakizay?» Milaza ny andininy manaraka fa ny marina ihany no afaka ho velona eo anatrehan'Andriamanitra. Ny voninahitr Andriamanitra, na tsy zakan'izay tsy mibebaka aza, dia mitondra fiainana ho an'izay matoky Azy kosa. «Ary izay hendry dia hamirapiratra toy ny famirapiratry ny lanitra; ary izay mamerina ny maro ho amin'ny fahamarinana dia ho tahaka ny kintana mandrakizay doria.» - Dan. 12:3. Hitoetra eo amin'ny fahazavan'ny vonínahitr'i Kristy mandrakizay ny marina fa tsy ho levon'ny afo tsy akory. Hitaratra ny voninahiny mandrakizay ny fiainan'lzy ireo. Fanomezana avy amin'i Jesosy io fiainana mandrakizay io. Manasa antsika Izy hijoro eo anatrehany ao amin'ny fahadiovana, sy ho vonona handray ilay fiainana atolony ho an'izay rehetra mino.

Samy hiatrika ny anjarany mandrakizay na ny ratsy fanahy na ny marina rehefa hahita ny voninahitr'Andriamanitra amin'ny fahafenoany izy ireo amin'ny farany - voninahitra izay mitondra fahafatesana ho an'ny andaniny ary flainana kosa ho an'ny ankilany.


`Hiova manao ahoana ny laharam-pahamehanao raha fantatrao tokoa fa efa antomotra ilay «andron'i Jehovah» nolazain'i Malakia?`

`Rehefa mianatra Baiboly dia ny fitiavan'Andriamanitra no ivo tokony hifantohana ao am-pandinihana ny anjaran'ny ratsy fanahy. Ahoana no ahafahanao manao izany?`