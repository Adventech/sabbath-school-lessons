---
title:  "FAMERENANA AMIN’NY LAONINY AMIN'NY FARANY"
date:   22/01/2026
---

### Ampifandraiso amin’i Jesosy – FAMERENANA AMIN’NY LAONINY AMIN'NY FARANY


Ny tantaran'i Joba dia fanambarana miezinezina momba ny fahatokian'Andriamanitra na dia eo anivon’ny fahoriana mivaivay aza. Voala?a an-tsipiriany ao amin’ny Soratra Masina ny momba ny zanak'i Joba sy ny fananany talohan’ny fizahan-toetra azy sy taorian'izany. Lehilahy nanan-karena i Joba, tiany ny zanany lahy fito sy ny zanany vavy teto. “Ary ny fananany dia ondry aman-osy fito arivo sy rameva telo arivo sy omby arivo sy borikivavy diman-jato ary mpanompo maro be; ka dia nanan- karena be mihoatra noho ny zanaky ny atsinanana rehetra izany lehilahy izany." – Jôba 1:3. Nafoin’i Joba tao anatin’ny loza nifanesisesy izany rehetra izany.

Rehefa hifarana ny fitantarana ny tantaran’i Joba, dia nitombo avo roa heny ny hareny rehetra, afa- tsy ny isan’ny zanany ihany (Jôba 42:12,13), izay nijanona ho folo. Azo heverina fa izany fitomboana “avo roa heny” izany dia toy ny filazana ankolaka fa any amin'ny mandrakizay vao hiseho ny famerenana amin'ny laoniny io lafin-javatra io ho an'i Joba, rehefa ho tafaray indray amin'ireo zanany voalohany sy faharoa izy.

Nirin’i Joba fatratra ny handrenesan’ny hafa ny tantarany, ka hoy izy: “Enga anie ka ho voasoratra ny teniko! Enga anie ka ho voatomboka eo amin’ny boky ireny? - Jôba 19:23. Tsy fantatr’i Joba tamin'izany fotoana izany fa horaketina tokoa ny tantarany mba hitondra fanantenana ho an'ny olona tsy tambo isaina sy hampisaintsaina azy ireo. Amin'ny fiavian’i Kristy fanindroany no hahitana ny fiafaran’ny tantaran'i Joba, rehefa ho tafahaona indray amin'ireo olon-tiany izy ary hahita fa tafiditra ao anatin’ny tantara iray lehibe kokoa ny tenany, dia ny tantaran'ny fanavotana izany.
Tsy ho feno ny tantaran'i Joba raha tsy eo ny tantaran’i Jesosy. 
Naharihary teo Kalvary, araka izay tena toetrany ireo laingan'i Satana, fitaka izay nokendreny hampisarahana ny taranak’olombelona amin'ny fitiavan’ilay Mpamorona azy. Ny hazo fijaliana no nampangina mandrakizay ny fiampangana an'Andriamanitra ho ratsy toetra. Nasehon’ny sorona nataon’i Jesosy mantsy ny halalin’ny fitiavan'Andriamanitra, fitiavana izay nifidy ny hiaritra ny fahafatesana toy izay hahita ny zavaboariny ho very.
Eo Kalvary no ahitantsika fa tena misy tokoa ny fitiavana, marina sy tsy miova ny lalàna, ary tsy hita fetra ny fahatsarana asehon’Andriamanitra amin'ny voariny. Ny hazo fijaliana no vavolombelona mandrakizay manambara fa sady marina Andriamanitra no Mpanamarina antsika.

`- Hatraiza no nanonerana teto an-tany ny zavatra verin'i Joba, ary manao ahoana ny habetsak’izay mbola honerana aminy rehefa any amin'ny mandrakizay?`

`- Ahoana no amalian’ny toe-javatra niseho teo amin’ny hazo fijaliana ny fiampangana atao amin’ny toetran’Andriamanitra?`