---
title:  "AO AMBADIKY NY TOE-JAVATRA MISEHO"
date:   23/01/2026
---

### Takaro – AO AMBADIKY NY TOE-JAVATRA MISEHO

“Hitan’i Satana fa afaka ny nanaronany ny fitaka nataony. Mivelatra mivandravandra eo anatrehan’ireo anjely tsy nanota sy eo anatrehan'izao rehetra Izao any an-danitra ny fomba fitondrany. Tamin'ny nandatsahany ny ran'ny Zanak’Andriamanitra, dia nanongotra ny tenany tsy ho tian’ireo mponina any an-danitra intsony izy. Hatramin’izay dia voafetra ny asany. Na inona na inona fihantsiany, dia tsy ho azony hatao intsony ny hiandry ireo anjely raha avy any amin’ny lapan'ny lanitra ireo, ary hanameloka ny rahalahin'i Kristy eo anatrehany izay lazainy fa mitafy ny fitafian'ny fahamaizinana sy ny loton'ny fahotana. Tapaka ny fatorana farany nampiray fo an’i Satana sy izao tontolo izao any an-danitra. (...) 

Ny ady atao amin’ny lalàn'Andriamanitra, izay nanomboka tany an-danitra dia hitohy hatramin'ny faran’ny andro. Hosedraina ny olona tsirairay. Fankatoavana na tsy fankatoavana, izany no zavatra tsy maintsy hotapahin’izao tontolo izao manontolo. Hantsoina ny rehetra hisafidy na ny lalàn’Andriamanitra na ny lalàn'ny olombelona. Eo no hamaritana ny faritra fampisarahana. Tsy hisy afa-tsy antokon'olona roa. Samy ho tonga eo amin’ny fahafenoany ny toetra amam-panahin'ny tsirairay; ary hasehon'ny rehetra nofidiny na ny hiandany amin’ny fahatokiana amin’Andriamanitra na amin’ny fikomiana. (...) 

Tamin’ny fiantombohan'ny ady lehibe, dia tsy azon’ny anjely izany. Raha navela hijinja ny vokatra feno ny fahotany i Satana sy ny tafiny, dia ho faty izy tamin’izay; nefa dia tsy ho nazava tamin'ny mponina tany an-danitra fa izany no tsy maintsy ho vokatry ny fahotana ary tsy azo ihodivirana. Ny fisalasalana iray momba ny fahatsaran'Andriamanitra dia nety ho nijanona tao an-tsain'izy ireo ka ho toy ny voa ratsy izay ho nitondra vokatra mahafaty avy amin’ny fahotana.

Nefa tsy ho toy izany rehefa hifarana ilay ady lehibe. Amin’izay, dia ho tanteraka ny drafitry ny fanavotana, haseho amin’ny voary rehetra manan-tsaina ny toetra amam-panahin’Andriamanitra. Ho hita fa tanteraka sy tsy miova ireo foto-kevitry ny lalàna. Amin’izay dia ho hita mazava ny toetry ny fahotana, ho fantatra tsara i Satana eo amin’ny toetra amam-panahiny. Amin’izay dia hanamarina ny fanafonganana ny fahotana ny fitiavan’Andriamanitra ka hampitoetra ny voninahiny eo anatrehan’ireo mponina eo amin’izao rehetra izao izay tia ny manao ny sitrapony sy eo amin'ireo izay mirakitra ny lalàny ao am-pony." – IFM, tt. 821, 824,825 (ed. 1983)