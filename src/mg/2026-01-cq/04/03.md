---
title:  "NY IVON’ILAY FIFANANDRINANA"
date:   20/01/2026
---

### HAZAVAO - NY IVON’ILAY FIFANANDRINANA

Maneho mazava ny ady lehibe ifanaovan'i Kristy sy i Satana ny tantaran'i Joba; asehony amin’izany fa tsy fanehoana taratra ny toetran'Andriamanitra tsy akory ny fahotana, fa asan'ny fahavalo iray izay mikendry ny hanisy ratsy. Ny bokin’i Joba no mampiharihary ny fifandraisan'ny fijaliana sy i Satana. Raha ny marina aza, dia ao no ahitana imbetsaka kokoa ny teny hoe 'Satana' raha oharina amin’ny boky hafa ao amin’ny Baiboly.
Ilay mpiaro ny finoana kristianina no sady profesora Sean McDowell dia nametraka izao fanontaniana izao: “Efa mba nanontany tena ve ianareo hoe ahoana no ifanandrinan'Andriamanitra sy i Satana ao anatin'ny ady anankiray? Andriamanitra mantsy dia mahery indrindra, ary voary voafetra kosa i Satana, koa ahoana ary no hisian'ny fifanandrinana eo amin'izy ireo?” (Sean McDowell, How Can God and Satan Be in A Cosmic Struggle? SeanMcDowell.com, 2019, https://seanmcdowell. org/blog/how-can-god-and-satan-be-in-a-cosmiostruggle). Tsy hery roa mifanandrina tahaka ny amin’ny moraingy tsy akory ny adin'Andriamanitra sy i Satana, fa ady ara-kevitra.
Tsy miresaka momba ny herin'i Satana loatra ny Soratra Masina, fa ny fahaizan'i Satana manodina hevitra hahazoan-tombony no tena ifantohany kokoa. Tahaka izao ny anarana iantsoana an'i Satana ao: mpiampanga ny rahalahintsika (Apok. 12:10), rain'ny lainga (Jao. 8:44), mpandainga (Jao. 8:44), mpamitaka (Apok. 12:9), mpanajamba ny sain’ny maro (2 Kôr. 4:4), mpakâ fanahy (Mat 4:3).

Tahaka izao no filazalazan’ny teolojianina John Peckham momba ny asa famitahan'ny devoly: 'hatrao amin’ny Genesisy ka hatrany amin’ny Apokalipsy, no nametrahana fanontaniana tany an-danitra sy ety an-tany momba ny toetran'Andriamanitra sy ny fitondram-panjakany. Koa satria mahakasika ny marina sy ny fahalalana ny fiampangana lainga ataon'ilay fahavalo, dia tsy mahomby ny famaliana izany amin’ny fanehoan-kery, na hery lehibe manao ahoana aza izany. Eny tokoa, tsy misy fahefan'ny mpanjaka, na lehibe toy inona aza, afaka hanaporofo amin’ny olony fa marina izy. (...) Ny fifanandrinana mahakasika ny toetra dia tsy ho voavaha amin’ny alalan'ny fampiasana hery na fahefana fotsiny fa mitaky fanehoana porofo mihitsy. (John C. Peckham, Theodicy of Love: Cosmic Conflict and the Problem of Evil (Baker Academic, 2018), 139).

Ny fitiavan’Andriamanitra no ivon’ilay fifanandrinana, ary ny famaliana amim-pahamarinana ireo fiampangana Azy ihany no vahaolana feno ho an'izany olana izany. Tsy afaka handresy ny lainga ny fampiasan-kery, indrindra raha lainga mikasika ny toetran’ny olona iray izany. Ny marina ihany no maharesy ny lainga.
Nahoana Andriamanitra no tsy mampitsahatra izao ankehitriny izao ny olana mikasika ny faharatsiana? Ny fampitsaharana ny ady alohan’ny fotoana, amin’ny alalan'ny herin’Andriamanitra, dia mety hampitarazoka ny ady, na mainka hampivaivay azy aza. Ny fanoloran-tenan’Andriamanitra ho tia no antony ara-moraly mampitaredretra ny famaizana ny devoly. Tsy afaka hamongotra tanteraka ny faharatsiana Andriamanitra raha toa manao izany alohan’ny fotoana.

`Rehefa avy namaky izay nosoratanao sy nomarihinao ianao, inona ireo hevitra ankapobeny misongadina manokana avy amin’izany?`

`- Inona avy ireo fanontaniana mipetraka avy amin’ny fandinihana io toko sy andininy io? Ampahany inona no sarotra?`

`- Inona avy ireo fitsipika sy fehin-kevitra hafa hitanao ao?`

`- Ady ara-kevitra ny fifanandrinana lehibe mahafaoka an'izao rehetra izao. Ahoana no fiantraikan'izany eo amin’ny tomba fijerinao ny finoanao sy ny fifandraisanao amin'Andriamanitra?`

`- Ataovy tsianjery ny andininy tianao indrindra ao amin’ny Jôba 1. Soraty imbetsaka izany mba hanamora ny fitadidiana azy.`