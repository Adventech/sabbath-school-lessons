---
title:  "Rano mangidy"
date:   11/07/2022
---

> <p></p>
> "Ary nifindra ny fiangonana, dia ny Zanak'Isiraely rehetra, ka niala tao an'efitra Sina, araka izay natoron'i Jeh√¥vah hitobiany, dia nitoby tao Refidima, ary tsy nisy rano hosotroin'ny olona." - Eks. 17:1.

Mety tsy ho azontsika avy amin'Andriamanitra izay irintsika rehetra, saingy tsy ho azontsika atao ve ny manantena izay rehetra ilaintsika? Tsy izay eritreretintsika ho ilaintsika fa izay tena ilaintsika marina?

Nisy zavatra iray azo antoka fa nilain'ny Isiraelita; tsy Inona izany fa ny rano. Taorian'ny nitarihan'Andriamanitra ny Isiraely tamin'ny alalan'ny andri-rahona namakivaky ny ranomasina Mena, dia nanaraka Azy namakivaky ny tany efitra mafana sy tsy nisy rano nandritra ny telo andro izy ireo. Mora ny mahatakatra ny fahakivian'izy ireo, indrindra moa satria tany an' efitra izay sarotra ahitan-drano izy ireo. Oviana izy ireo vao hahazo ny rano ilainy?

Aiza ary no itarihan'Andriamanita azy? Nizotra nankany Mara ilay andri-rahona, ary tany izy ireo vao nahita rano. Azo inoana tokoa fa nientanentan-kafaliana izy ireo. Rehefa nanandrana ilay rano anefa dia narorany avy hatrany izany satria nangidy. "Dia nimonomonona tamin'i Mosesy ny olona ka nanao hoe: Inona no hosotroinay?" - Eks. 15:24.

Dia nanao toy izany indray Andriamanitra andro vitsivitsy taty aoriana. Tamin'izay indray dia nijanona teo amin'izay tsy nisy rano mihitsy ny andri-rahona (Eks. 17:1).

`Vakio ny Eks. 15:22-27 sy ny Eks. 17:1-7. Inona no nasehon'Andriamanitra tamin'ny Isiraely momba ny Tenany tao Mara sy Refidima? Inona ny lesona tokony ho nianaran'izy ireo?`

`Inona ny fanontaniana napetraky ny zanak'Isiraely tao Refidima? Jereo ny Eks. 17:7. Efa nametraka fanontaniana tahaka izany ve ianao? Raha izany, nahoana? Nanao ahoana ny fahatsapanao, ary inona ny lesona nianaranao taorian'ny nahazonao ny valin'izany? Impiry no ilantsika valiny vao tsy hametra-panontaniana intsony isika?`