---
title:  "Finoana ao anatin'ny fandrendrehana"
date:   18/07/2022
---

Zavatra iray ny miady; zavatra iray hafa ny tsy fahitana ireo fahefana mirotsaka an-tsehatra amin'izany ady izany. Izany no atrehin'ny Kristianina, amin'ny lafiny iray. Fantatsika fa eny ho eny ireo fahefana ireo; tsapantsika izany eo amin'ny fiainatsika, kanefa tsy maintsy mandroso amim-pinoana isika, ka matoky Azy "Izay tsy hita" - Heb. 11:27. 

`Vakio ny Jôba 23:1-10. Inona no fototry ny fahorian'i Jôba? Inona no tsy hitany? Inona ihany koa anefa no nekeny tamim-pinoana na dia teo aza ireo fitsapana rehetra nanjo azy? `

Natoky ny Tompo i Joba, na dia tao anatin'ny fisedrana mampivarahontsana aza. Tapa-kevitra ny hiaritra izy na dia mafy aza ny nanjo azy. Ary ny volamena no anisan'ny zavatra iray nanampy azy haharitra. Tsy ny medaly volamena tsy akory, fa nijery ny hoavy izy ary fantany fa raha mifikitra amin'Andriamanitra izy, dia hanjary ho tsara kokoa noho ny teo — hivoaka toy ny volamena izy. Hatraiza no fantatr'i Jôba momba izay zava-nitranga tao ambadik'izany rehetra izany? Tsy nambara tamintsika izany. Na maro toy inona aza ireo zavatra niafina taminy, dia niaretany ihany ny afon'ny fandrendrehana. 

Matahotra afo ve ianao? Mampitebiteby anao ve ny hafanana ateraky ny toe-javatra mitranga? Angamba tsy hay hazavaina toy ny an'i Jôba ny hafanana avy amin'Andriamanitra. Angamba fahasarotana eo amin'ny asa vaovao na ny fipetahana amin'ny trano vaovao izany. Mety ho famoretana any am-piasana na herisetra ao amin'ny ankohonana aza izany. Angamba koa aretina na fatiantoka ara-bola. Hain' Andriamanitra ny mampiasa ireny fitsapana ireny hanamboarana anao ho tsara kokoa sy hanadiovana anao, ary hahatonga ny endriny ho hita eo amin'ny toetranao, na saro-takarina aza izany. 

Toa nampahery an'i Jôba ny fieritreretana fa ho hita ho toy ny volamena izy rehefa voasedra; zavatra azony nandrandraina sy nanampy azy hiatrika ny olany izany. Fijoroana ho vavolombelona lehibe manambara ny toetrany sahady izany fa, tao anatin'ny fahoriany sy ny fijaliana rehetra, dia nahatsapa ny maha-zava-misy ilay fanadiovana natao taminy izy. Ary koa, na be aza ny tsy takatry ny sainy, dia fantany fa hanamboatra azy ho tsara kokoa ireo fitsapana ireo. 

`Raha ny fanandramanao manokana, amin'ny fomba ahoana no anaovan'ny fitsapana fanadiovana sy fanatsarana? Inona koa ireo fomba hafa mety hanatsara sy hanadio anao ankoatra ny fitsapana? `