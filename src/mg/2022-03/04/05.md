---
title:  Ny hendry
date:   20/07/2022
---

Hitantsika omaly ny maha-zava-dehibe ny toetra ho an'izay miandry ny fiavian'i Kristy fanindroany. Hodinihintsika manokana anio ny lanjan'ny toetra ho an'izay velona amin'ny fotoana iaviany fanindroany. 

`Vakio ny Dan. 12:1-10. lnona ny tontolon-kevitra misy io andininy io? Fotoana manao ahoana eo amin'ny tantaran'ny tany no resahina eto? Zava-dehibe noho izany, inona no azontsika ambara avy amin'ireo andininy ireo mikasika ny toetran'ny vahoakan'Andriamanitra velona mandritra ireo fotoana ireo? lnona ireo toetra mampiavaka azy ireo, raha mitaha amin'ny ratsy fanahy? Jereo koa ny Apok. 22:11.`

Nambara tamin'i Daniela fa mialoha kelin'ny fiavian'i Jesôsy, dia hisy andro mahory izay tsy mbola nisy toa azy hatrizay teo amin'ny tantara. Ny Dan. 12:3,Dan. 12:1-10 dia manoritsoritra ny toetran'ny marina sy ny ratsy fanahy mandritra io fotoana io. Mariho fa "ny ratsy fanahy (...) mbola hanao ratsy ihany" - Dan. 12:10, fa ny olo-marina kosa, hamirapiratra (and. 3), ary azo lazaina fa izany dia noho izy ireo "nodiovina sy nofotsiana ary nozahan-toetra" - Dan. 12:10 mandritra io andro fahoriana io "izay tsy nisy tahaka azy hatrizay nisian'ny firenena ka hatramin'izany andro izany" - Dan. 12:1. Ankoatra izany, tsy hahafantatra ny ratsy fanahy, fa ny olo-marina izay «hendry» kosa no hahafantatra. 

Hahafantatra inona? Matematika, siansa, sa tsikera ambony? Hoy ny ohabolana: "Ny fahatahorana an' i Jehôvah no fiandoham-pahalalana" - Ohab. 1:7. Ao anatin'io tontolon-kevitra io dia azo inoana fa hendry ny "hendry" satria manana fahalalana ny amin'ireo tranga hiseho any am-parany sy ny andro fahoriana, araka izay fisehoany. Tsy hanampoka azy ireo izany; noho ny fandinihany ny Tenin'Andriamanitra, dia fantany fa ho avy izany. Ary ny tena zava-dehibe, ny fahalalany dia ampy hanekeny io fotoan-tsarotra io hamotsy sy hanadio azy ireo, fa ny ratsy fanahy kosa, etsy ankilany, dia hiziriziry amin'ny fikomiany ka hanohy ny faharatsiany.

Ny zava-dehibe tiana ambara dia izao: olona nandalo famotsiana sy fanadiovana no soritsoritana amintsika eto. 

`Na dia tao anatin'ny tontolon-kevitry ny andro farany aza no nandinihantsika ireo andininy ireo, inona ireo foto-kevitra hita eto izay manampy antsika hahatakatra kokoa ny atao hoe fanadiovana sy famotsiana, na dia ho antsika ankehitriny aza? `