---
title:  "Amin'ny herin'Ilay miasa mahery ato anatiko"
date:   30/07/2022
---

### Hodinihina mandritra ny herinandro: 
Jao. 16:5-15; 1KÃ´r. 1:28,29; 1 Pet. 1:13; Mat. 5:29; Gen. 32. 

><p> Tsianjery:</p> 
> "Ary ny hahatanteraka izany no ikelezako aina koa sy iezahako fatratra araka ny fiasan'ny herin'Ilay miasa mahery ao anatiko." - Kol. 1:29.

### Fampidirana

Niara-nipetraka mba hidinidinika ao anatin'ny fandaharana iray miseho amin'ny fahitalavitra ny lehilahy sy ny vehivavy iray. Samy nandalo fanandramana momba ny namoizany ny zanany avy izy ireo. Roapolo taona lasa izay no nisy namono ny zanakalahin'ilay ramatoa, ary tsy afaka fa nitombo aza ny fahatezerany sy ny ngidim-pony hatramin'io fotoana io. Ilay lehilahy kosa dia hafa mihitsy. Irony mpampihorohoro irony no namono ny zanany vavy taona vitsivitsy lasa izay. Ny famelany ny helok'ireo mpamono olona ireo sy ny fomba namadihan' Andriamanitra ny ratram-pony no noresahiny. Na mafy toy Inona aza ny alahelon'ity lehilahy ity, ny fiainany dia nanjary fanehoana ny fomba itondran'Andriamanitra ny fanasitranana ao anatin'ireo fotoana manjombona indrindra eo amin'ny fiainantsika.

Nahoana no samy hafa tanteraka toy izany ny fihetsik'ireo olona roa ireo? Fomba ahoana no isian'ny fiovana ara-panahy eo amin'ny fiainan'ny Kristianina iray, izay mahatonga azy hitombo ho amin'ny fahamatorana rehefa mandalo amin'ny memy fa tsy resy na ravan'izany?

><p> Indray mitopy maso: </p>
> Inona ny anjara tanan'ny safidy sy ny sitrapontsika ao amin'ilay ady atao amin'ny tena sy ny fahotana? Ahoana no tsy hahalatsaka antsika amin'ny fahadisoana amin'ny famelantsika ny fihetseham-pontsika hifehy ny fanapahan-kevitra raisintsika? Nahoana isika no mila maharitra hatramin'ny farany ka tsy milavo lefona ao anatin'ny fitsapana mahamay?

_*Famerenana ny lesona ny sabata 06 Aogositra._