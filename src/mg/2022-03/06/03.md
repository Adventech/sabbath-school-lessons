---
title:  "Mikambana ny maha-Andriamanitra sy ny maha-olombelona"
date:   01/08/2022
---

Inona ny zava-dehibe indrindra vitanao? Inoana fa tsy hoe vao nitsangana avy tao am-pandrianao ianao dia vita ho azy tamin'izao izany. Raha tiantsika ny hahatontosa zava-manan-danja eo amin'ny fiainantsika, dia mitaky fotoana sy fiezahana izany. Sahala amin'izany koa ny fanarahantsika an'i Kristy.

`Vakio ny Kol. 1:28,29. Na dia miresaka ny amin'Andriamanitra izay miasa ao anatiny aza i Paoly, ahoana no anehoany fa ilaina koa ny ezaka ataon'ny olombelona? Jereo koa ny Deo. 4:4, Lio. 13:24, 1 KÃ´r. 9:25, Heb. 12:4.`

Mahaliana tokoa ny fomba anehoan'ny Kol. 1:29 ny fahitan' i Paoly ny fifandraisany amin'Andriamanitra ao anatin'ity asa ity. Milaza izy fa mikely aina fatratra, kanefa amin'ny herin'Andriamanitra.

Ny teny nadika hoe "mikely aina" dia midika hoe "misasatra", "miasa mandra-pahareraka tanteraka". Io teny io dia nampiasaina manokana iresahana ny amin'ireo atleta manao fanazaran-tena. Amin'ny fiteny sasany, ny teny nadika hoe "miezaka fatratra", izay manaraka azy, dia mety hidika koa hoe "miasa saina mafy". Koa sarina atleta manao izay fomba rehetra handresena no hitantsika eta Saingy ampian'i Paoly fanamarihana izany fa tsy miezaka amin'ny alalan'izay rehetra ananany izy fa amin'izay rehetra omen'Andriamanitra azy. Koa tsotra ny tsoa-kevitra raisintsika eto momba ny asa fanompoan'i Paoly asa tanterahina amin'ny ezaka sy fifehezan-tena lehibe ataon'ny tena manokana izany, kanefa atao amin'ny herin'Andriamanitra. Araka izany fifandraisana izany indrindra no mitranga rehefa mikatsaka ny hanana ny toetran' i Kristy ao anatintsika isika.

Ilaina tokoa ny mitadidy izany satria isika dia miaina ao anatin'ny tontolo izay mitaky bebe kokoa hatrany kanefa amin'ny ezaka izay mihena hatrany. Tafatsofoka ao amin'ny fivavahana kristianina ihany koa io fisainana io. Manome toky ny evanjelisitra sasany fa raha mino fotsiny ianao dia hirotsaka aminao miaraka amin'ny heriny mahatalanjona ny Fanahy Masina, ary hanao zava-mahagaga maro. Mampidi-doza anefa izany fahamarinana tapany izany satria mety hahatonga ny olona hihevitra fa ny hany ilaina dia ny mipetraka amim-pilaminana eo amin'ny sezantsika, miandry ny hirotsahan'ny herin'Andriamanitra!

`Ahoana no efa niainanao izany fiezahana fatratra resahin'i Paoly izany? Inona avy no napetrak'Andriamanitra ao am-ponao, izay itolomanao mafy? Ahoana no hahaizanao milefitra amin'ny sitrapon'Andriamanitra? `