---
title:  Ny ilana ny faharetana
date:   04/08/2022
---

`Vakio ilay tantaran'i Jakôba nitolona tamin'Andriamanitra (Gen. 32). Inona no ambaran'io tantara io amintsika momba ny faharetana na dia ao anatin'ny hakiviana tanteraka aza? (Tsarovy ny tontolon-kevitra nisehoan'io toe-javatra niainan'i Jakôba io mialoha ny hamalianao ny fanontaniana.)`

Azontsika atao ny mahafantatra ny marina sy mifidy an-tsitrapo ny hanao ny mety; kanefa rehefa tratry ny fanerena isika, dia mety ho sarotra tokoa ny mifikitra amin'Andriamanitra sy ny teny fikasany. Izao no antony: malemy sady saro-tahotra isika. Noho izany, anisan'ny hery lehibe ananan'ny Kristianina ny faharetana, ny fitozoana hatrany, na dia eo aza ny faniriana hilavo lefona.

I Jakôba no anankiray amin'ireo ohatra lehibe indrindra maneho faharetana ao amin'ny Baiboly. Taona maro tany aloha no namitahan'i Jakôba an'i Esao rahalahiny sy ny rainy mba hahazoany ny fizokiana (Gen. 27), ary nanomboka teo no nandosirany noho ny tahotra an'i Esao izay mifofo ny ainy. Na teo aza ireo teny fikasana mahafinaritra nomena azy momba ny fitantanan'Andriamanitra sy ny fitahiany, tamin'ny alalan'ilay nofy nahitany tohatra lehibe mahatratra ny lanitra (Gen. 28), dia mbola natahotra ihany izy. Nilainy mafy ny hahazo toky avy amin'Andriamanitra fa nekena izy ary mbola mitombina hatrany ireo teny fikasana natao taminy taona maro lasa izay. Raha mbola nitolona tamin'ilay olona izy, izay tsy iza fa i Jesôsy, dia nivika ny foto-peny. Tsy afaka niady intsony izy nanomboka teo satria ho lehibe loatra ny fanaintainana. Koa tsy nisy azony natao afa-tsy ny nifahatra. Nifahatra tamin'i Jesôsy i Jakoba tao anatin'ny fanaintainany mafy mandra-pahazoany ny toky fa hotahiny izy. Dia hoy i Jesôsy taminy: "Avelao aho handeha, fa efa ho mazavaratsy ny andro." - Gen. 32:26.

Tonga tamin'i Jakoba ny fitahiana satria nifahatra tao anatin'ny fanaintainana izy. Toy izany koa ho antsika. Mety hampivika ny foto-pentsika Andriamanitra, ka hanasa antsika hifikitra Aminy na dia eo aza ny fijaliana. Eny tokoa, avelan'Andriamanitra hitoetra ny fiantraikan'izany — mbola nandringa i Jakôba raha nihaona tamin'ny rahalahiny. Raha jerena ivelany dia fahalemena izany, fa ho an' i Jakôba kosa dia naneho ny heriny izany.

`Inona avy ireo safidy azonao atao eo amin'ny fiainana (eo amin'ny fiarahamonina, ny momba ny vakiteny, ny fahazarana ara-pahasalamana, ny fiainana ara-panahy), izay hanampy anao haharitra bebe kokoa miaraka amin'ny Tompo ao anatin'ny hakiviana sy ny fakam-panahy? `