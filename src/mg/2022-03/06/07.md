---
title:  Fianarana fanampiny
date:   05/08/2022
---

**Vakio "Ilay tolona mamatonalina", ao amin'ny PM, toko 18; "Fanoloran-tena", ao amin'ny DHK, toko 5.**

"Io sitrapo io, izay mamolavola ny lafiny tena manan-danja eo amin'ny toetran'ny olona, no nomena ho eo ambanin'ny fifehezan'i Satana teo amin'ny fahalavoana; ary nanomboka teo dia izy no niasa tao amin'ny olona na ny fikasana na ny fanaovana hanatanteraka ny sitrapony, kanefa ho amin'ny faharavana tanteraka sy ny fahorian'ny olona." — TFC, b. 5, t. 515.

"Tokony hahatsapa ny fahalemeny sy ny kilemany ny olona izay ta handray ny fanampian'ny any Ambony. Tokony ho vonona hanaiky ny fanavaozana lehibe miasa ao anatiny izy ka hirotsaka amim-kafanam-po sy faharetana amin'ny asa sy ny fivavahana. Amin'ny alalan 'ny finiavana hiova amin'ny fahazaran-dratsy nahazo ny tena no ahazoana ny fandresena. Firifiry akory ny olona tsy mahavita ny tokony ho vitany eo amin'ny asan'Andriamanitra noho izy miandry ny hanomezan'ny any an-danitra azy hery hanatontosany ny asa amin'ny alalan'ny tenany. Aoka izay rehetra ta hanao fototr'asa mahasoa ny asan'Andriamanitra hanaiky handalo fifehezana ara-tsaina sy ara-panahy, amin'ny fahatokiana fa hahazo hery avy amin'Andriamanitra ampy hanohanana ny ezaka ataony izy." — PM, tt. 235,236.

### FANONTANIANA HIFANAKALOZAN-KEVITRA:

`1. Araka ny hevitrao, hatraiza no anekentsika fa tena "nomena ho eo ambanin'ny fifehezan'i Satana teo amin'ny fahalavoana" marina ny sitrapontsika? Eo am-pifantohana amin'ny toetran'i Jesôsy, ahoana no ahatakarantsika tsara kokoa ny maha-lavo antsika sy ny halehiben'ny fahasoavan'Andriamanitra amintsika?`

`2. Vakio ny tantaran'i Jesôsy tao Getsemane (Mat. 26:36-42). Inona ireo fihetseham-po sy faniriana tao amin'i Jesôsy izay tsy nitovy tamin'ny sitrapon'Andriamanitra? Inona ny lesona azontsika raisina avy amin'izany ohatra izany?`

`3. Amin'ny maha-mpiara-mianatra ao amin'ny kilasin'ny Sekoly Sabata, inona ao amin'ny kolontsainao no mety hahatonga ny fiarovantsika hirodana ka hanjary ho mora kokoa amin'i Satana ny mamely antsika? Ifanakalozy hevitra izany. Inona no azontsika atao ho fanampiana ireo mambra hafa ao am-piangonana mba hitandrina ny amin'izany laza izany? Inona koa no azontsika atao ho an'ireo izay mahatsiaro ho mila fanampiana?`

`4. Mahafantatra olona ao am-piangonana ve ianao, izay efa fotoana ela no tsy naha-teo azy, ka mety ho vonona ny hihemotra izy, na efa nihemotra mihitsy aza? Amin'ny maha-vondrona anareo, inona no azonareo atao ho fampaherezana izany olona izany mba tsy hiala amin'i Jesôsy? Inona avy ireo zavatra tsara azonareo atao ho fanampiana azy? `