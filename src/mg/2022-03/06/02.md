---
title:  "Fanahin'ny fahamarinana"
date:   31/07/2022
---

Efa nivavaka toy izao ve ianao: "Andriamanitra ô, mba ovay ho olona tsara re aho raha sitrakao!", kanefa toa tsy hitanao loatra izay fiovana? Ahoana no mahatonga ny hoe: afaka mangataka ny hery lehiben'Andriamanitra hiasa ao anatintsika isika mba hanova antsika, kanefa toa ny omaly tsy miova ihany ny fiainantsika? Fantatsika fa tsy hita lany ny haren'Andriamanitra, izay iriny fatratra omena antsika maimaimpoana. Tiantsika tokoa ny hanararaotra izany rehetra izany, kanefa toa tsy miova mifanaraka amin'izay atolotr'Andriamanitra antsika akory ny fiainantsika.

Nahoana? Mampatahotra kanefa tsotra ny valiny: na dia manana hery tsy misy fetra hanovana antsika aza ny Fanahy Masina, dia mety ho isika mihitsy no mametra izay azon'Andriamanitra atao ho antsika amin'ny alalan'ny safidintsika.

`Vakio ny Jao. 16:5-15. "Fanahin'ny fahamarinana" no iantsoan'i Jesôsy ny Fanahy Masina ao amin'io andalan-tSoratra Masina io (Jao. 16:13). Midika inona izany ny amin'izay ataon'ny Fanahy Masina ho antsika?`

Na dia azon'ny Fanahy Masina atao aza ny mampahafantatra antsika ny fahamarinana momba ny fahotantsika, dia tsy azony atao kosa ny manery antsika hibebaka. Azony aseho antsika koa ny fahamarinana lehibe indrindra momba an'Andriamanitra, saingy tsy afaka manery antsika hino na hankato izany Izy. Raha nanery antsika Andriamanitra, na key monja aza, dia ho very ny fahalalahantsika misafidy, ary hanendrikendrika an'Andriamanitra ho mpandrokidroky ny saintsika sy ny fontsika i Satana, ka ho afaka hilaza izy fa Andriamanitra dia manambaka ao anatin'ilay fifanandrinana lehibe. Rehefa nitranga ny ady lehibe tany an-danitra dia tsy mba nanery an'i Satana na ireo anjeliny Andriamanitra mba hino Azy ho tsara sy marina; tsy nanery azy ireo hibebaka Izy. Tao amin'ny saha Edena, izay nisian'ny olana lehibe toy izany koa, dia nambaran'Andriamanitra mazava tsara ny fahamarinana momba itay hazo teo afovoan'ny saha, saingy tsy nanakana an'i Eva sy i Adama tsy hampiasa ny fahafaha-misafidy tao aminy izany, mba hankato na tsia. Tsy misy hafa amin'izany koa no ataon'Andriamanitra amintsika ankehitriny. Koa asehon'ny Fanahy Masina amintsika ny fahamarinana momba an'Andriamanitra sy ny fahotana, dia hoy Izy: "Inona no ataonao ankehitriny fa efa nambarako taminao izany zavatra izany?"

Toy izany koa rehefa ao anatin'ny memy isika. Indraindray mitranga ny fitsapana mahamay rehefa tsy mankato na tsy mibebaka amin'ny fahotantsika my indrindra isika. Mba hahafahan'ilay Raintsika miditra an-tsehatra ao anatin'ny toe-javatra toy izany dia tsy maintsy manao safidy hanokatra ny varavaran'ny fibebahana sy ny fankatoavana isika mba hahafahan'ny herin'Andriamanitra miditra sy manova antsika.

`Momba ny inona no nandresen'ny "Fanahin'ny fahamarinana" anao lahatra vao tsy ela izay? Mihaino tsara ny feony ve ianao? Zava-dehibe noho izany, inona ireo safidy ataonao noho ny fanananao fahalalahana?`