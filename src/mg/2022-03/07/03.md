---
title:  Iza moa io Raintsika io
date:   08/08/2022
---

Izao no nosoratan'i Oswald Chambers: "Efa mba nanontany an'Andriamanitra ny amin'izay hataony ve ianao? Tsy hilaza izany aminao na oviana na oviana Izy. Tsy hilaza aminao izay hataony Andriamanitra fa ny maha-Izy Azy no asehony anao." - My Utmost for His Highest (Uhrichsville, OH: Barbour & Company, Inc., 1963), 2 Janoary.

`Araka ny hevitrao, Inona no tian'i Chambers hambara amin'izany foto-kevitra izany?`

Araka ny fantatsika, ny bokin'i Joba dia manomboka amin'ny loza mahatsiravina sady mahonena nihatra taminy. Very avokoa ny fananany rehetra afa-tsy ny ainy sy ny vadiny izay nanoso-kevitra azy hahafoy an'Andriamanitra "ka ho faty!" - Joba 2:9. Ny voalaza manaraka izany dia ny resaka nifanaovan'i Joba sy ireo sakaizany izay niezaka ny hamaofivaofy ny antony nahatonga izany rehetra izany. Nangina Andriamanitra nandritra izany fifanakalozan-kevitra rehetra izany.

Tampoka teo anefa dia niteny Izy ao amin'ny Joba 38, nanao hoe: "Iza moa izato manao izay hahamaizina ny fisainana amin'ny teny tsy misy fahalalana?" - and. 2. Tsy nisy fiatoana ireo fanontaniana mampitolagaga 60 isa napetrak'Andriamanitra tamin'i Joba. Sokafy ny Baibolinao ka jereo ao amin'ny toko 38 sy 39 izany.

Izao no navalin'i Joba taorian'ny fanontaniana farany napetraka taminy: "Indro, tsinontsinona, aho ka Inona no azoko avaly Anao? Hitampim-bava aho izao. Efa niteny indray mandeha aho, ka tsy hamaly intsony; eny, indroa aza, fa tsy hanampy teny intsony aho." - Joba 40:4,5. Tsy mbola tapitra anefa ny tian'Andriamanitra hambara. Mbola nametraka fanontaniana "Iehibe" nifanesy indray Izy.

`Vakio ireo valinteny farany nataon'i Joba ao amin'ny Joba 42:1-6. Inona no tian'Andriamanitra holazaina Joba, ary Inona ny fiantraikan'izany teo aminy?`

Tsy namaly ny fanontanian'ireo sakaizan'i Joba hoe "nahoana" mihitsy Andriamanitra saingy nasehony miharihary ny fahalehibiazany tsy manam-paharoa araka izay hita eo amin'ny asa famoronana mahatalanjona nataony. Azo antoka fa tsy nila valinteny intsony i Joba taorian'izany. Takon'ny sary goavana maneho ny fahalehibiazan'Andriamanitra ny fikatsahana fanazavana.

Fifanoheran-kevitra mahavariana no asehon' io tantara io: ny fanantenana sy ny faherezana dia mety hipololotra avy amin'ny fahatsapana fa kely dia kely ny fahalalantsika. Fironana ao anatintsika ny fiezahana hahazo toky avy amin'ny fahalalana ny zavatra rehetra, hany ka very fanantenana isika rehefa tsy afaka ny hahalala. Asongadin'Andriamanitra anefa ny tsy fahalalantsika indraindray mba hampiaiky antsika fa tsy misy fanantenana azo antoka ho an'ny olombelona afa-tsy ao amin'Izay lehibe lavitra noho isika.

`Misy zava-mitranga aminao ve amin'izao fotoana izao izay tsy takatrao ny antony? Raha izany, mifantoha amin'ny toetran'Andriamanitra. Ahoana no ahafahan'izany mitondra ny fanantenana ilainao mba haharetanao eo am-piatrehana ny toe-javatra tsy takatry ny saina amin'izao fotoana izao? `