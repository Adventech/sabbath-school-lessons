---
title:  Tafajoro noho ny fiankohofana
date:   26/07/2022
---

`Vakio ny Joba 1:6- 22; 2:1-10. Inona no nahatonga ny fahorian'i Jôba?`

Misy zavatra mahatalanjona eto. Tonga mba hihaona amin'Andriamanitra ireo anjely ary tonga teo koa i Satana. Nanontany izay niavian' i Satana Andriamanitra, ary namaly izy fa "avy nizahazaha teny amin'ny tany (...) ka nivezivezy teny" - Jôba 1:7. Dia nametraka izao fanontaniana izao taminy Andriamanitra: "Efa nandinika an'i Joba mpanompoko va hianao?" - Jôba 1:8. Tsy ilay fanontaniana no mahagaga fa Ilay nanontany izany. Tsy i Satana no manondro an'i Jôba ho lohahevitra hodinihina fa Andriamanitra. Mahafantatra mazava tsara izay hitranga Andriamanitra ka nisarika ny fijerin'i Satana ho amin'i Jôba. I Jôba kosa tety an-tany dia tsy nahalala mihitsy ny ho fivaivain'ny fitsapana hahazo azy. Ary na dia mazava tsara aza fa i Satana no anton'ny fahorian'i Jôba fa tsy Andriamanitra, dia mazava koa fa Andriamanitra no nanome fahazoan-dalana mazava an'i Satana mba handrava ny fananan'i Jôba sy handringana ireo zanany ary hanimba ny fahasalamany. Raha navelan'Andriamanitra hampahorina i Jôba, inona moa ny fahasamihafana entin'izany na Andriamanitra na i Satana no mampihatra ilay fahoriana? Ahoana no maha-marina sy masina an'Andriamanitra raha toa ka mamela an'i Satana hampahory an'i Jôba tahaka izany Izy? Moa ve izany toe-javatra izany manokana sa efa fomba fiasa raikitra ampiasain'Andriamanitra amintsika ankehitriny koa aza? 

`Inona no navalin'i Jôba ilay fizahan-toetra ao amin'ny Joba 1 :20,21?`

Mety ho amin'ny fomba anankiroa no iatrehana ny fahoriana tahaka izany. Na isika tezitra sy feno fangidiam-po ka hiodina amin'ilay Andriamanitra heverintsika ho lozabe na tsy misy mihitsy aza, na vao mainka isika hifikitra Aminy bebe kokoa. Nitoetra teo amin'ny fanatrehan'Andriamanitra i Joba ary niankohoka taminy raha niatrika izany loza izany. 

Ahitana endri-piankohofana telo izay mety hanampy antsika raha sendra fahorian. tsaina ao amin'ny Jôba 1:20,21. Voalohany, nanaiky ny tsy fahafahany manao na inona na inona i Jôba ary niaiky izy fa tsy manan jo na amin'inona na inona: "Nitanjaka no nivoahako avy tany an-kibon'i neny, ary mitanjaka no hiverenako any" - Jôba 1:21 Faharoa, niaiky i Jôba fa mbola mifehy ny zavatra rehetra Andriamanitra: "Jehovah no nanome, ary Jehovah no nanaisotra"- Jôba 1:21. Ary ny fahatelo, namarana ny teniny i Jôba ka mbola nanamafy ny finoany fa marina Andriamanitra; "isaorana anie ny anaran'i Jehôvah" - Jôba  1:21. 

`Mandeha mamakivaky memy ve ianao? Araho ireo dingana nandehanan'i Jôba . Ahoana no hanampian'izany anao koa?`