---
title:  "Afon’ny memy"
date:   28/07/2022
---

Hatreto, tamin'ity telovolana ity isika dia nandinika ohatra marobe momba ny memy izay ampiasain'Andriamanitra hitondra fanadiovana sy fitoviana amin' i Kristy eo amin'ny fiainantsika. Misy olona mety hijery ireo ohatra ireo anefa ka hanao tsoa-kevitra fa masiaka sy Tompo mila voatsiary Andriamanitra. Azo antoka fa hisy hiteny toy izao: "Fantatray fa maniry ny tsara ho antsika Andriamanitra, kanefa tsy mampiseho fiahiana sy fitiavana akory aza ireo ohatra ireo. Ny mifanohitra amin'izany aza, toy ny mpampahory Andriamanitra. Mametraka tanjona izay mahatonga antsika handalo fotoan-tsarotra Izy ary tsy misy na inona na inona azontsika atao amin'izany." 

Marina tokoa fa raha mbola miaina eto amin'ity tany feno fahotana ity isika dia zara raha hahatakatra ny antony itrangan'ny toe-javatra. Betsaka tokoa anefa no ho fantatsika rehefa any an-danitra (1 Kôr. 4:5; 1 Kôr. 13:12), saingy ankehitriny aloha dia tsy maintsy miaina amin'ny finoana isika na dia ao anaty tebiteby aza, fa eo Andriamanitra ary miahy antsika na dia tsy tsara mandrakariva aza ny toe-javatra. Voasoritsoritr'i Isaia mazava tsara izany tebiteby izany. 

**Vakio ny Isa. 43:1-7**.Ambaran'Andriamanitra ao amin'ny and. 2 fa hamaky rano sy afo ny olony. Fanoharana ny amin'ny loza mafy indrindra izany, kanefa azo heverina ho manondro ny fiampitana ny ranomasina Mena sy ny onin'i Jordana koa, fotoana izay samy nameno tahotra ny fon'izy ireo kanefa nanokatra lalana ho amin'ny fiainam-baovao koa. Mety niandrandra an'Andriamanitra hilaza ianao fa hiaro ny vahoakany amin'ireo loza ireo Izy ary hitondra azy ireo amin'ny lalana mora aleha kokoa. Kanefa tahaka ilay Mpiandry ondry ao amin'ny Sal. 23, dia naleony nilaza fa rehefa tonga ny fotoan-tsarotra dia tsy tokony ho ketraka ny vahoakan'Andriamanitra satria momba azy Izy.

`Avereno jerena ny Isa. 43:1-7. Soraty eo ambany ireo fomba samy hafa izay hanomezan'Andriamanitra toky ny olony momba ny fampiononana mandritra ny fotoan'ny rano sy ny afo. Sarin'Andriamanitra manao ahoana no asehon'izany ao an-tsainao? Inona ny teny fikasana azonao takina?`

Azontsika fintinina amin'ny fomba telo ny zavatra nianarantsika momba ny fisedran' Andriamanitra. Voalohany, ny memy fahoriana avy amin'Andriamanitra dia natao amotehana ny fahotantsika fa tsy isika. Faharoa, ny fitsapana dia tsy natao hampahorina fa hanadiovana antsika, mba hadio tahaka izay nahariana antsika tany am-boalohany isika. Fahatelo, ny fiahian'Andriamanitra antsika amin'ny zava-drehetra dia tsy miova ary feno halemem-panahy — tsy hamela antsika ho irery na oviana na oviana Izy, na inona na inona manjo antsika. 

`Inona no ampianarin'ireto toko sy andininy ireto anao momba ny fihetsika sy ny toetran'Andriamanitra Sal.103:13,14; Mat.28:20; 1 Kôr. 10:13; 1 Pet. 1:7. Ahoana no nanandramanao ny fahamarinan'ireo andalan-teny ireo teo amin'ny fiainanao manokana?`