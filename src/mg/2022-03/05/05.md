---
title:  "Velona noho ny amin’ny fanantenana"
date:   27/07/2022
---

*"(...) novesarana indrindra mihoatra noho ny zakanay izahay, ka dia efa nafoinay na dia ny anay aza: eny, tsy nanampo izay ho velona intsony izahay, mba tsy hitokianay amin'ny tenany, fa amin'Andriamanitra, Izay manangana ny maty ihany."*- 2 Kôr. 1:8,9.

Niaritra ny mafy mihoatra noho ny ankabeazan'ny olona rehetra i Paoly amin'ny maha-apostoly nofidin'Andriamanitra azy. Tsy nilofika anefa izy fa vao mainka aza nitombo tamin'ny fiderana an'Andriamanitra. Vakio ny lisitr'ireo zava-tsarotra efa nolalovany ao amin'ny 2 Kôr. 11:23-29. Vakio indray ny 2 Kôr. 1:3-11. 

`Milaza I Paoly ao amin'ny 2 Kôr. 1:4 fa ny antony andraisana ny fangorahana sy ny fampiononana avy amin'Andriamanitra dia ny "hahaizanay mampionona izay rehetra mitondra fahoriana kosa, amin'ny fampiononana izay ampiononan'Andriamanitra anay". Hatraiza no ahafahana milaza fa antso ho amin'ny fanompoana ny fahoriana? Ahoana no hahatonga antsika hihevitra bebe kokoa ny amin'izay mety mampitombina izany?`

Maniry ny hiasa amin'ireo ory amin'ny alalantsika Andriamanitra. Midika izany fa azo heverina ny hamelany antsika hiaritra fahoriana tahaka izany koa mialoha ny hampiasany antsika. Rehefa izay dia hampahery ny hafa isika, tsy avy amin'ny tsangan-kevitra fa avy amin'ny fanandramana niainantsika manokana mikasika ny fangorahan'Andriamanitra sy ny fampiononana avy Aminy. Fitsipika avy amin'ny fiainan' i Jesôsy  izany (Jereo ny Heb. 4:15). 

Tsy nataon'i Paoly mba hangorahantsika azy tsy akory ny filazalazany mazava momba ireo toe-java-tsarotra niainany. Natao ho antsika izy ireny mba hahafantarantsika fa na dia ao anatin'ny lalina aza isika dia mbola afaka miditra an-tsehatra ny Raintsika mba hitondra ny fangorahany sy ny fampiononany. Mety handreraka ny fontsika ny fiainana, mety hovonoina koa aza isika, kanefa aoka isika tsy hatahotra satria mampianatra antsika hiantehitra Aminy Andriamanitra. Azontsika atao ny matoky Azy satria "manangana ny maty" Ilay Andriamanitsika (2 Kôr. 1:9).

Rehefa nanohy nifantoka tamin'ny fitoriana ny filazantsara i Paoly dia fantany fa mbola hamonjy azy hatrany Andriamanitra amin'ny hoavy. Zavatra telo izay nomarihiny ao amin'ny 2 Kôr. 1:10,11 no nanampy azy hijoro tsara. Voalohany amin'izany ireo porofo voarakitra momba izay nataon'Andriamanitra: "Ary Izy no nahafaka anay tamin'izao fahafatesana lehibe izao, ary mbola hanafaka anay ihany"- 2 Kôr. 1:10a. Faharoa, ny finiavan' i Paoly hampifantoka ny sainy amin'Andriamanitra: "Izy no antenainay fa mbola hanafaka anay koa" - 2 Kôr. 1:10b. Fahatelo, ny vavaka fanelanelanana tsy tapaka nataon'ny olona masina: *"hianareo koa miara-miasa ho anay amin'ny fivavahanareo mba hisaoran'ny maro ny aminay noho ny fahasoavana azonay tamin'ny nataon'ny maro."* - 2 Kôr. 1:11. 

`Inona ny lesona azo tsoahina avy amin'ny tantaran'l Paoly hanampy anao tsy ho latsaka ao anatin'ny fahalahelovana ny tena eo anivon'ireo tolona ataonao manokana?`