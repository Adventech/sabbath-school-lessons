---
title:  "I Abrahama tao amin’ny Memy"
date:   24/07/2022
---

**Vakio ny Gen. 22.**

Tsy nampoizina ary tsy nisy fanazavana ny antson'Andriamanitra niantefa tamin'i Abrahama mba hanolorany ny zanany ho fanatitra odorana. Azonao sary an-tsaina ve izay mety ho tsapan'i Abrahama tamin'izany? Hevitra mahatafintohina tokoa izany hoe Andriamanitra masina no mangataka anao hanolotra ny zanaka naterakao ho fanatitra. Na dia nieritreritra aza i Abrahama fa tsy azo ekena izany, ahoana kosa ny amin'ny teny fikasan'Andriamanitra ny amin'izay handova azy? Raha tsy misy ny zanany dia tsy hisy intsony izany teny fikasana izany.

`Nahoana Andriamanitra no nangataka an'i Abrahama hanao izany fanatitra izany? Raha mahalala ny zava-drehetra Andriamanitra, dia inona izany no liany hasongadina?`

Tsy kisendrasendra tsy akory ny fangatahan'Andriamanitra sy ny fotoana nanaovany izany. Marina fa nokajikajina izany mba hampisy tebitebin-tsaina be araka izay azo atao, satria *"Andriamanitra nitahiry ho amin'ny farany ny fitsapana mivaivay indrindra ho an'i Abrahama mandra-pahatonga ny fotoana izay nampahavesatra ny taonan'ny fahanterana taminy, ary efa nitady fitsaharana izy"*- PP, t. 147. Moa ve Andriamanitra tsy mihevitra no nanao izany fizahan-toetra izany? Tsy izany velively fa *"ireo andro manjombona feno tebiteby sy horohoro izay nolalovany, dia nanampy azy hahatakatra, - dia araka izay tsapan'ny tenany ny halehiben'ny fahoriana izay niaretan'Andriamanitra ho fanavotana ny olombelona."*- PM, t. 137.

Fitsapana fotsiny izany izany fa tsy nikendry na oviana na oviana ny hamonoan' i Abrahama ny zanany Andriamanitra. Manasongadina zava-manan-danj a momba ny fomba fiasan'Andriamanitra amin'ny fotoana sasany izany. Misy fotoana isika angatahiny hanao zavatra izay tsy nokasainy hotanterahintsika na oviana na oviana. Mety asainy mandeha any amin'ny toerana izay tsy nokasainy hitodiantsika na oviana na oviana isika. Tsy voatery ny fiafarana no zava-dehibe amin'Andriamanitra fa ny lesona sintonintsika rehefa volavolaina amin'ny alalan'izany dingana izany isika.

Azo heverina fa nieritreritra momba ny fanandramana niainan'i Abrahama i Jesôsy rehefa nilaza tamin'ny Jiosy hoe, "Ravoravo Abrahama rainareo hahita ny androko; ary nahita izy ka faly ." - Rôm. 8:56. Azo heverina hoe tsy tao an-tsain'i Abrahama izany hevitra izany ka ho nisaina izy fa avy tamin'i Satana ilay torolalana. Ny fahafantarana ny feon'Andriamanitra no tsiambaratelo nahafahany nijoro sy nianatra tamin'ny alalan'ireny dingana rehetra ireny. 

`Ahoana no ahafantaranao ny feon'Andriamanitra? Ahoana no ahafantaranao fa miteny aminao Andriamanitra? Inona ireo fomba ampitany ny sitrapony aminao?`