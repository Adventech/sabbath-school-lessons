---
title:  "Fivavahana teo amin'ny manda"
date:   22/08/2022
---

Misy fomba fiteny anglisy iray manao hoe: "voaloko ao anatin'ny zoron-trano" (izay midika hoe "namorona toe-java-tsarotra izay sarotra ahitam-bahaolana). Alaivo sary an-tsaina ange hoe mandoko ny gorodon'ny efitrano iray ianao kanefa eo vao fantatrao fa tafajanona teo an-joron-trano ianao ary tsy afa-miala eo raha tsy hoe angaha mandeha eo ambonin'ny loko mbola mando! Tsy maintsy mijanona eo ianao mandra-pahamainan'ny loko! Indraindray ny finoantsika dia toa mitondra antsika eo amin'ny toe-javatra iray tsy ahitam-bahaolana. Tojo toe-javatra iray isika, ka tahaka ilay loko mbola mando teo amin'ny gorodona dia "mangeja" antsika koa ny finoantsika. Jerentsika ilay toe-javatra misy antsika. Izany dia mahatonga antsika mandà an'Andriamanitra sy ny finoana ary ny zavatra rehetra efa ninoantsika, na isika teren'ny finoantsika hino izay zavatra toa tsy mampino. Nentin'Andriamanitra teo amin'ny toe-java-tsarotra toa tsy ahitam-bahaolana ny Isiraelita. Rehefa avy nirenireny 40 taona tany an'efitra ireo vahoakan'Andriamanitra dia tsy tany maitso mavana feno fiadanana sy tsy misy na inona na inona no nitondran'i Jehôvah azy ireo. Nentiny ho eo amin'ny iray amin'ireo tanana mafy orina indrindra teo amin'ny faritra nisy azy izy ireo. Rehefa izay dia nasaina nandeha nanodidina an'i Jeriko tamim-pahanginana nandritra ny henemana izy ireo. Tamin'ny andro fahafito dia nasain'Andriamanitra nanakora izy ary izany fihobiana amin'ny feo mahery izany, izay narahin'ny trompetra no nitondra fandresena ho azy.

`Vakio ny Jos. 5:13--6:20. Inona no ezahin'Andriamanitra ampianarina ny Isiraelita?`

Tsy ny fitabatabana tamin'ny feo avo tsy akory no nahatonga fihovitrovitra izay nampitriatriatra sy nampirodana ny manda. Rehefa nilaza tamin'ny Isiraelita mba "hanakora mafy" i Jehôvah, dia ilay karazana fanandratana feo avo nosoratan' i Davida ao amin'ny Sal. 66 no tiana hambara: "Mihobia ho an'Andriamanitra,  ry tany rehetra; mankalaza ny voninahitry ny anarany; omeo voninahitra Izy ho fiderana Azy." - and. 1 , 2. Fiderana izany fanakorana mafy izany! Taorian'ny henemana izay nijeren' izy ireo ilay manda lehibe dia tsy maintsy ho nihevitra izy fa tsy ho vitany ny hampirodana izany samirery. Ahoana no anampian'io foto-kevitra io antsika hahatakatra ny hevitr'izay voalaza ao amin'ny Heb. 11:30?

Rehefa hanao zava-baovao eo amin'ny fiainantsika Andriamanitra dia mety hoentiny eo amin'ny Jeriko anankiray isika satria tiany ny hannpianatra antsika fa tsy avy amin'ny herintsika na ny fahaizantsika no hiavian'ny hery handresena. Avy eny ivelan'ny tenantsika ny zavatra rehetra ilaintsika. Araka izany, na inona na inona eo anoloantsika, na toa tsy hay resena aza ny fijery izany, ny anjarantsika dia ny midera an'Andriamanitra Ilay loharanon'ny zavatra rehetra ilaintsika. Izany no finoana arahina asa.