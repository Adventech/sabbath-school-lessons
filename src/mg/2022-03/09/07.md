---
title:  Fianarana fanampiny
date:   26/08/2022
---

**Vakio ny fizarana "Josafata", toko 15 ao amin'ny MM; "Ny nandravana an'i Jeriko"**, toko 45 ao amin'ny PM.

<em>"Noho izany aoka hobeazintsika ny fontsika sy ny molotsika hanambara ny fiderana an'Andriamanitra noho ny fitiavany tsy manan-tsahala. Aoka 'hobeazintsika ny fanahintsika ho feno fanantenana ka hitoetra eo amin'ny fahazavana mamirapiratra avy eo amin'ny hazo fijalian'i Kalvary. Na oviana na oviana dia aoka tsy hohadinointsika fa zanaky ny Mpanjakan'ny lanitra isika, zanakalahy sy zanakavavin'i Jeh√¥vah Tompon'ny maro. Tombontsoa ho antsika ny mampaharitra fialan-tsasatra tony ao amin'Andriamanitra." - TMF, U. 165,166. "Ary rehefa miankohoka Aminy sy manandratra Azy aho dia tiako ianao raha hanandratra Azy miaraka amiko koa. Derao ny Tompo na dia lavo ao anatin'ny haizina aza ianao.

Derao Izy na dia ao anatin'ny fakam-panahy aza. Mifalia mandrakariva amin'ny Tompo; hoy izaho indray: Mifalia, 'hoy ny apostoly. Hitondra alahelo sy haizina eo amin'ny ankohonanao ve izany? Tsia dia tsia, fa tanamasoandro aza no hoentiny. Hangoninao avy eo amin'ny seza fiandrianan'ny voninahitra ireo tara-pahazavana manirakizay ka haparitakao eo amin'ny manodidina anao izy avy eo. Mampirisika anao indrindra aho mba hanao izany asa izany; apariaho eo amin'ny manodidina anao izany aina sy fahazavana izany, tsy eo amin'ny lalanao ihany fa eo amin'ny lalan'ireo izay mifanerasera aminao koa. Aoka ho tanjonao ny mba hanatsaratsara kokoa ireo manodidina anao, ny hanandratra azy ireo sy hisarika ny sainy hibanjina ny lanitra sy ny voninahitra, ary hitarika azy hikatsaka izay maharitra mandrakizay ambonin'ny zavatry ny tany rehetra, dia ilay lova tsy mety maty ary ilay harena tsy mety levona."</em> - TFC, b. 2, tt. 593,594.

### FANONTANIANA HIFANAKALOZAN-KEVITRA:

`1. Inona ny anjara asan'ny fiderana ataon'ny fiangonana eo amin'ny fiainan'ny Kristianina? Manao ahoana ny fiderana mandritra ny fanompoam-pivavahana ataonareo rehefa Sabata? Manandratra ve izany? Mampahery ny mambra ve izany mba hihazona ny fahatokiany ao anatin'ny fizahan-toetra sy ny tebiteby samihafa? Raha tsy izany, inona no azonareo atao?`

`2. Inona ny hevitry ny hoe "midera ny Tompo na dia lavo ao anaty haizina aza" na "midera Azy na dia manoloana ny fakam-panahy aza?" Ahoana no hanampian'ny fiderana antsika eo anatrehan'ireo toe-javatra ireo?`

`3. Asaivo mijoro ho vavolombelona ny mambra mikasika ny vokafry ny fiderana teo amin'ny fiainany. Inona no azonao ianarana avy amin'ny fanandramaniny hafa?`

`4. Maka andalan-teny ao amin'ny Salamo ianareo ao amin'ny kilasy ka manokona fotoana hamakiana izany. Inona no ampianarin'izany anareo mikasika ny fiderana? Inona ny vokatra ateraky ny fiderana eo amin'ny finoanareo?`