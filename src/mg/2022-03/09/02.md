---
title:  "Ny tontolon-kevitry ny fiderana"
date:   21/08/2022
---

Voaheloka ho faty i Fyodor Dostoyevski, mpanoratra rosianina malaza iray, saingy novana tamin'ny fotoana farany ny didim-pitsarana azy. Nanjary nandany taona maromaro tany am-ponja izy. Izao no nosoratany rehefa niresaka mikasika ny fanandramany tany am-ponja izy: "Minoa hatramin'ny farany, na dia mivily lalana avokoa aza ny olona rehetra ary ianao irery ihany no sisa mahatoky; atero ny fanatitrao na izany aza ary midera an'Andriamanitra ao amin'ny maha-irery anao." Hitantsika sahady ao amin'ireo lesona ireo ny fomba niaretan'i Paoly ny fanoherana sy ny fanenjehana tsy mampino. Indro ao amin'ny fonja romanina iray izy izao. Tsy kivy anefa izy. Tamin'ny zotom-po fatratra aza no nanoratany mba hampaherezana ireo mpino tao Filipia!

`â€˜Vakio ny Fil. 4:4-7. Araka ny hevitrao, ahoana no nahafahan'i Paoly nanoratra hafatra tahaka izany na dia tao am-ponja aza izy? Inona ny tsiambaratelo, ao amin'io andalan-teny io, mba hahazoana ny "fiadanan'Andriamanitra"?`

Zavatra iray ny mifaly rehefa mizotra araka ny tokony ho izy avokoa ny zava-drehetra. Saingy eto i Paoly dia mampirisika antsika mba hifaly mandrakariva. Mety ho hafahafa ny mandre izany. Raha raisintsika ara-bakiteny izay nosoratan'i Paoly dia hevi-dehibe roa no tian'izany hambara. Voalohany, raha asaina mifaly mandrakariva isika dia midika izany fa tokony hifaly isika na dia toa tsy misy antony loatra tokony hifaliana aza ny toe-javatra atrehintsika. Faharoa, raha asaina mifaly mandrakariva isika dia midika izany fa hianatra ny hifaly isika amin'ny fotoana tsy aniriantsika hanaovana izany akory. Miantso antsika hidera an'Andriamanitra i Paoly na dia toa tsy mandeha ho azy amintsika mandrakariva aza izany. Mety tsy araka ny tokony ho izy aza izany. Araka izay ho hitantsika anefa, amin'ny fotoana toa iheverana fa tsy tokony hifaliana indrindra no asaina mifaly isika. Raha lazaina amin'ny teny hafa dia izao: asan'ny finoana ny fiderana. Tsy miankina amin'ny toe-javatra atrehintsika ny finoana fa amin'ny fahamarinana momba an'Andriamanitra, tahaka izany koa, tsy zavatra ataontsika noho ny fahatsapantsika fifaliana ny fiderana fa noho ny amin'ny fahamarinana momba ny toetran'Andriamanitra sy izay efa nampanantenainy ho antsika. Ary mahagaga tokoa fa ny finoana toy izany no manomboka mandrafitra ny fisainantsika sy ny fihetsehampontsika ary ny toe-javatra iainantsika.

`Inona ny fahamarinana momba an'Andriamanitra resahin'i Paoly ao amin'ny andalan-teny dinihintsika androany - fahamarinana izay nahatonga azy hifaly na dia tao am-ponja aza? Tanisao fohifohy izay fantatrao fa fahamarinana mikasika an'Andriamanitra. Diniho tsirairay izay voatanisa ka midera an'Andriamanitra ny amin'izy ireo tsirairay avy. Ahoana no anovan'izany ny fahatsapanao sy ny fomba fijerinao ny toe-javatra manjo anao?`