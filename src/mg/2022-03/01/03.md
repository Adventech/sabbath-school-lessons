---
title:  " Ireo toerana samihafa mandritra ny dia"
date:   27/06/2022
---

> <p></p>
> “Mitarika ahy amin’ny lalan’ny fahamarinana noho ny anarany Izy" - Sal. 23:3.

Alaivo sary an-tsaina hoe eo anoloanao ny “lalan’ny fahamarinana” - Sal. 23:3; hitanao avy lavitra izany. Tsy tazanao ny faran’ny lalana saingy fantatrao fa ny fonenan’Andriamanitra izay hodianao no any amin’ny fiafaran’ny dia. Hitanao ve izay hitarihan’izany lalana izany anao rehefa mifantoka bebe kokoa amin’izay manodidina anao ianao? Mety ho hitanao mazava tsara ny faritra sasany eny an-dalana saingy takon’ny sakana lehibe na mampidi-doza kosa ny hafa. Misy fotoana takona ao ambadiky ny havoana izany lalana izany. Mora andehanana ny faritra sasany amin’izany lalana izany fa ny hafa kosa sarotra ny mandeha eo aminy. Tahaka izany indrindra no nitranga rehefa niala avy tany Egipta hihazo ny Tany Nampanantenaina ny Isiraely, ary tahaka izany koa ny hamaritana ilay lalana ao amin’ity Salamo ity.

`Jereo ao amin’ny Salamo. 23 ireo toerana hitan’i Davida nolalovan’ireo ondry rehefa nanaraka ny lalan’ny fahamarinana ho any an-tranon'i Jehôvah izy ireo.`

Nahoana no nantsoina hoe “lalan’ny fahamarinana” na “lala-marina” izany lalana izany? Ireto misy antony efatra manan-danja mahakasika izany. Voalohany, lala-marina izany satria mitarika ho any amin’izay tokony hitodiana — ny fonenan’ilay Mpiandry ondry. Faharoa, mihazona antsika hifanaraka amin’ny olona tokony harahintsika izany -ny Mpiandry ondry. Fahatelo, lala-marina izany satria manofana antsika ho tonga tahaka ilay Mpiandry ondry. Fahefatra, maneho amintsika ny tena fijoroana ho vavolombelona marina izany — Manome voninahitra an’Andriamanitra isika rehefa tonga amin’ izay tokony ho toetsika marina. Lala-“marina” na lalan’ny “fahamarinana” ireo na mora na sarotra ny fandehanana eo aminy.

Zava-dehibe ny fahatsapana fa rehefa mitarika antsika Andriamanitra dia tsy hoe manatitra antsika any amin’izay tokony hitodiantsika fotsiny. Mihoatra lavitra noho ny fitarihan-dalana sy fiarovana no ataony. Tahaka ireo ohatra maro manerana ny Baiboly izay nitarihan’Andriamanitra ny olony na tamin’ny nitarihany an’i Abrahama tamin’ny alalan’ny teny fikasany na ny nitarihany ny Isiraely tamin’ny alalan’ny andri-afo sy andri-rahona, ny fitarihan’Andriamanitra dia fanazarana ny olony ho amin’ny fahamarinana mandrakariva.

`Manao ahoana ny fahatsapanao fa ny fahamarinana no laharam-pahamehan’ilay Mpiandry ondry ho an’ny fiainanao? Ahoana no anovan’ny fitsapana ny fiainanao mba hanehoanao bebe kokoa ny toetran’i Kristy?`