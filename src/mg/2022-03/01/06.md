---
title:  "Fampanantenana azo antoka mikasika ny dia"
date:   30/06/2022
---

"Eny tokoa, fahasoavana sy famindram-po no hanaraka ahy amin'ny andro rehetra hiainako, dia hitoetra ao an-tranon'i Jeh√¥vah andro lava aho." - Sal. 23:6.

Matetika isika no alaim-panahy hino fa nafoy rehefa eo amin'ny lohasaha na voahodidin'ny fahavalo. Tsy tsapantsika mandrakariva hoe manao zavatra Andriamanitra; mieritreritra isika fa raha nanampy Izy dia tsy ho tojo izany toe-javatra izany isika. Tsy toy izany anefa ny fomba fijerin' i Davida.

`Inona ireo zavatra roa azon'i Davida antoka izay nambarany ao amin'ny Sal. 23:6 na dia teo aza ny fitsapana? (Jereo ihany koa ny Efes. 1:4; 2 Pet. 1:10; Heb. 11:13-15).`

Ny dikan-teny sasany dia milaza fa fahasoavana sy fitiavana tsy mety levona (fanoloran-tenan'Andriamanitra araka ny fanekeny) no "hanaraka" ahy amin'ny andro rehetra hiainako. Mafonja kokoa anefa ilay matoanteny amin'ny fiteny fototra, ary tokony hovakina hoe: fahasoavana sy fitiavana tsy mety levona no "hanenjika" ahy amin'ny andro rehetra hiainako. (raha ny marina, koa ny matoanteny hebreo ampiasaina ao amin'ny andalan-teny tahaka ny Gen. 14:14, Jos.10:19, ary ny 1 Sam. 25:29, izay tena maneho mazava ny hevitra hoe "manenjika").

`Inona ny sary tonga ao an-tsainao rehefa maka sary an-tsaina ny fahasoavana sy ny fitiavana tsy mety levona izay "manenjika" anao ianao? Araka ny hevitrao, inona no tian'i Davida holazaina amintsika mikasika an'Andriamanitra amin'ny filazalazany ny fiahiany antsika tahaka izany?`

Na toy ny ahoana ny halalin'ny lohasaha na ny fikirizan'ny fahavalo dia tsy isalasalana ny maha-azo antoka ny fahasoavan'Andriamanitra sy ny fitiavany tsy mety levona ary koa ny fitarihany antsika mandra-pahatonga any amin'ilay fitodiana. Raha nampahery an'i Jesosy teo Kalvary ny fisaintsainana izany dia tokony hahery koa isika.

Misy fotoana izay mampametra-panontaniana maro ireo olon-tiantsika. Tahaka an'i Davida, ny fomba tsara indrindra hamaliana ireny zava-manahiran-tsaina ireny matetika dia tsy ny fanomezana famaritana ara-teolojia momba izay azon'Andriamanitra atao. Tsy izany fa asehony antsika ao amin'ny Sal. 23:6 ny fanamafisan-keviny sy ny fizarany faharesen-dahatra manokana ary ny fahamarinana momba Ilay Andriamanitsika.

`Inona ny porofo avy amin'ny fahalalanao manokana an'Andriamanitra izay maneho ny maha-azo antoka fa manaraka ao aoriantsika nyfahasoavany sy ny fitiavany tsy mety levona? Inona ny porofo azonao ampiana avy ao amin'ny Baiboly? Ahoana no hizaranao izany amin'ireo izay mety hisalasala ny amin'ny maha-azo antoka ny fikarakaran'Andriamanitra antsika? Ahoana no maha-ohatra lehibe ny hazo fijaliana amin'izany "fanenjehana" izany?`