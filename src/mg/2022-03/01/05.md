---
title:  "Fiviliana tsy ampoizina 2: Ilay latabatra mivelatra"
date:   29/06/2022
---

> <p></p>
> "Mamelafra latabatra eo anoloako eo imason'ny fahavaloko hianao; manosotra diloilo ny lohako hianao; ny kapoakako feno dia feno."- Sal. 23:5.

Tsy maintsy mifanehatra amin'ny fahavalo sasany isika mandritra ny fiainantsika. Ahoana no hiatrehanao azy ireny? Efa nisy fotoana ye ianao taitra amin'ny alina ka mivadibadika sy misaintsaina ny fomba hamalianao ireo niezaka nandratra anao na nanimba ny asanao? Mety ho sarotra ho an'ny Kristianina ny hahalala ny fomba hiatrehana ny fahavalo.

`Karazam-pahavalo manao ahoana no efa hitanao teo amin'ny fiainanao? Inona no navalinao ireo izay niezaka nandratra anao na nandratra ireo olona tianao? Narahinao tsara ye ny tenin'i Kristy ao amin'ny Mat. 5:44, na ny tenin'i Paoly ao amin'ny Rôm. 12:18-21?`

Asehon'i Davida antsika ao amin'ny Sal. 23:5 ny fomba iray mahaliana hiatrehana ny fahavalo. Tsy misaina ny amin'ny fanatrehan'izy ireo akory izy fa izay ataon'Andriamanitra ho azy no ifantohany. Ary eo Andriamanitra mamelatra latabatra eo anoloany.

Tao amin'ny kolontsaina nisy an'i Davida, rehefa misy vahiny manan-kaja tonga ao amin'ny fanasana iray dia manosotra menaka ny lohany ilay mpampiantrano rehefa hiditra ny efitrano fanasana indrindra ilay vahiny; fitambaran'ny menaka oliva sy menaka manitra izany. Ary rehefa izay dia asaina mipetraka eo anoloan'ny sakafo be lavitra noho izay azon'ny olona iray hanina izany vahiny izany.

`Ahoana no anampian'ireo zavatra telo (latabatra, diloilo, kapoaka) ao amin'ny Sal. 23:5 antsika hahatsiaro ny fitantanan'Andriamanitra na dia ao amin'ny lohasaha aza isika?`

Nampahatsiahivin'i Paoly antsika fa "isika tsy mitolona amin'ny nofo aman-drà, fa amin'ny fanapahana sy amin'ny fanjakana sy amin'ny mpanjakan'izao fahamaizinana izao, dia amin'ny fanahy ratsy eny amin'ny rivotra"- Efes. 6:12. Ny fahavalontsika dia ireo izay hitantsika maso sy ireo tsy hitantsika. Voahodidin'izy ireo isika na tiantsika na tsy tiantsika. Kanefa rehefa miaraka amin'ilay Mpiandry isika, dia tsy misy fahavalo na dia iray aza, na hita maso izy na tsia, afaka handrombaka izay omeny antsika.

`Eritrereto ny fomba nitondran'ilay Mpiandry anao rehefa voahodidin'ny fahavalo ianao. Inona no hitanao tamin'io fotoana io, izay manampy anao hisaotra na dia ao anatin'ny toe-java-tsarotra toy izany aza?`
