---
title:  "Fahoriana avy amin'ny fahotana"
date:   05/07/2022
---

> <p></p>
> "Fa aseho avy any an-danitra ny fahatezeran'Andriamanitra, amin'ny faharatsiana rehetra sy ny tsi-fahamarinan'ny olona izay misakana ny fahamarinana amin'ny fanaovan-dratsy." - Rom. 1:18.

Misy vokany avokoa izay rehetra ataontsika. Raha mijoro eo amin'ny hainandro be miaraka amin'ny gilasy ianao, dia azo antoka fa hitsonika izany. Miara-dia hatrany ny antony sy ny vokany. Toy izany koa ny amin'ny fahotana, na dia irintsika mafy aza ny mifanohitra amin'izany. Tsy maintsy mijinja ny vokany mandrakariva isika. Tsy hoe mipetraka any an-danitra misaintsaina ireo zava-doza azony ahatra amin'ny mpanota tsy akory Andriamanitra; tsia, ny ota amin'ny maha-fahotana azy mihitsy no efa misy vokany rahateo. Ny olana, dia matetika no mihevitra isika fa afaka manambaka an'Andriamanitra, ka manota nefa tsy mizaka ny vokany. Tsy hitranga na oviana na oviana izany. Apetrak'i Paoly mazava tsara izany fa misy vokany ny fahotana, tsy mahakasika ny mandrakizay ihany, fa misy vokany maharary sy mampahory ankehitriny koa. Soritsoritan' i Paoly ao amin'ny Rom. 1:21-32 ny fizotry ny fahalavoan'ny olona sy ny vokatry ny fahotany. Vakio amim-bavaka sy amim-pitandremana ireo andininy ireo ary fintino ny votoatin'izay nolazain'i Paoly, sady mifantoha manokana amin'ireo dingana hahatongavana amin'ny ota sy ny vokany.

Any amin'ny andininy vitsivitsy mialoha dia "fahatezeran'Andriamanitra" no anazavan' i Paoly ny vokatry ny fahotana (Rôm. 1:18). Ao amin'izany andalana izany, ny fahatezeran'Andriamanitra dia midika fotsiny ho famelan'Andriamanitra ny olombelona hijinja izay nafafiny. Na ho an'ny Kristianina aza dia tsy mba miditra an-tsehatra avy hatrany mandrakariva Andriamanitra hanala ny fanaintainana izay vokatry ny nataony. Matetika no avelany hahatsapa ny vokatry ny asantsika isika mba hahatakarantsika ny halehiben'ny fahasimbana sy ny fahoriana ateraky ny fahotana.

Fantatsika ny vokatry ny fandikana ny lalàna moralin'Andriamanitra. Saingy manao ahoana ny amin'ny fandikana ny lalàna  ara-pahasalamana nataon'Andriamanitra? Tranon'Andriamanitra ny tenantsika. Raha mampanaram-po ny tenantsika amin'ny tsy fihinanana sakafo ara-pahasalamana isika, na amin'ny tsy fampiasam-batana, na amin'ny filofosana tsy an-kiato amin'ny asa, dia fahotana amin'Andriamanitra koa izany. Ary ny vokany dia mety hampahory indrindra.

`Eo amin'ny fiainanao, tamin'ny fomba ahoana no efa nijinjanao teo no ho eo ny vokatry ny fahotanao? Inona ny lesona voarainao tamin'izany? lnona ny fiovana tsy maintsy ataonao mba tsy handalovanao indray amin'ny toe-javatra toy izany?`