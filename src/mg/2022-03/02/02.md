---
title:  Tsy ampoizina
date:   03/07/2022
---

"Ry malala aza gaga noho ny fizahan-toetra mahamay izay mahazo anareo ho fitsapan-toetra, ary aza atao ho zavatra mahagaga anareo izany." - 1 Pet. 4:12. 

Mety ho tonga amin'ny fomba maro ny tsy ampoizina, ary mety ho zavatra mampalahelo izany. Fiara mivily tampoka eo amin'ny lalanao ohatra, na filazana tsy ampoizina fa nesorina tamin'ny asanao ianao, na koa vaovao ratsy tsy noeritreretinao ho valin'ny fizaham-pahasalamana nataonao. Angamba nofitahin'ny olona iray tianao ianao, sady noheverinao ho tia anao koa. Na mafy toy inona aza ny fijaliana dia manampy trotraka izany ny maha-tsy ampoizina azy. 

Hijery toe-javatra manokana izay mampahory, na memy, isika amin' ity herinandro ity, izay tsy tokony hanampoka antsika. Andeha hiverina any amin'ny 1 Pet. 4:12 isika hanombohantsika izany. Ny teny Grika nadika hoe «gaga» ao amin'ny 1 Pet. 4:12 dia midika hoe «tsy zatra» na «tsy mahafantatra». Mampitandrina ny mpamaky i Petera mba tsy ho voafandrika hino fa tsy mba mahazatra na zava-baovao ny fisian'ny memy na fisedrana mahamay eo amin'ny fiainan'ny Kristianina. Tsy tokony hanaitra azy ireo kosa izany toe-javatra mpitranga izany, ary ilaina aza ny manampo sy miomana ny hiatrika izany. 

Ny teny nadika hoe «fizahan-toetra mahamay» dia avy amin'ny teny Grika hafa izay midika hoe «fahamaizana». «Afo mandoro» no ilazana izany amin'ny dikan-teny hafa (DIEM). Izany fanandramam-pahoriana noho finoantsika izany dia tokony horaisintsika ho tahaka ny «fandrendrehana» na fandalovana ao amin'ny memy. 

`Vakio ny 1 Pet. 4:12-19. Inona ny hafatr'i Petera eto? `

Manaitra ny maro amintsika ny fahoriana satria matetika no manatsotra loatra ny atao hoe fiainana Kristianina ny fomba fijerintsika. Fantatsika fa misy laniny roa — Andriamanitra, izay tsara ary i Satana, izay ratsy. Kanefa matetika no ampiarahintsika avy hatrany amin'Andriamanitra izay rehetra heverintsika ho tsara, ary amin'i Satana izay eritreretintsika ho ratsy. Tsy dia tsotra loatra toy izany anefa ny fiainana. Tsy ny fahatsapantsika no mamaritra izay tsara tokony hiaraka amin'Andriamanitra sy izay ratsy tokony hampiarahina amin'i Satana. Indraindray mafy sy sarotra tokoa ny mandeha miaraka amin'Andriamanitra, ary mety hahitana soa lehibe ny manaraka an'i Satana. Ohatra tsara indrindra maneho izany i Joba, izay olo-marina kanefa nijaly, raha nanontany an'Andriamanitra izy hoe "nahoana no velona ny ratsy fanahy ka sady tratrantitra no be hery?" - Joba 21:7. 

`Ireo fizahan-toetra vokatry ny fijoroana ho an'i Kristy no resahin'i Petera ? Misy antony hafa koa anefa mahatonga ny fitsapana eo amin'ny fiainana. Ahoana no hanampian'ny 1 Pet. 4:12-19 anao hanazava amim-pitandremana (sao manafintohina azy) amin'ny namana iray ny antony tsy tokony hahagaga azy noho ny fisedrana mafy izay mety atrehiny? `