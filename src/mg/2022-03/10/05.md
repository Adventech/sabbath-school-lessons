---
title:  Mangina
date:   31/08/2022
---

I Jesôsy no ohatra mahery vaika indrindra maneho ny fahalemem-panahy ao anatin'ny memy. Rehefa niteny Izy hoe: "Mankanesa aty amiko, (...) mianara amiko; fa malemy fanahy sady tsy miavona am-po aho" — Mat 11:29, dia mety tsy ho takatsika ny tiany holazaina.

`Vakio ny 1 Pet 2:18-25. Manome torohevitra mahazendana i Petera eto ho an'ny mpanompo. Soritsoritany ny fihetsik'i Jesôsy nanoloana ny tsy rariny sy ny fampijaliana natao taminy, ary ambaran'i Petera fa "namela fianarana ho anareo, mba hanarahanareo ny diany" Izy (1 Pet. 2:21). Inona ireo foto-kevitra momba ny fahalemem-panahy sy fanetren-tena ao anatin'ny memy azontsika ianarana eto avy amin'ny ohatra nasehon'i Jesôsy?`

Mampalahelo tokoa ny mahita olona manao ny tsy rariny amin'ny olona iray hafa. Ary vao mainka aza mampahory indrindra rehefa isika no iharan'izany. Satria ao anatintsika ny fitiavana ny rariny, rehefa misy toe-javatra tsy ara-drariny mitranga dia mandeha ho azy amintsika ny "mamerina ny zavatra amin'ny laoniny", sady mihevitra isika fa araka ny rariny sy ny hitsiny ny fahatezerantsika.
Tsy mora ny miaina toy izany. Mety tsy ho vita mihitsy aza izany raha tsy ekentsika ity fahamarinana manan-danja ity: ao anatin'ny toe-javatra tsy ara-drariny rehetra dia mila mino isika fa ny Raintsika no mifehy izany, ary hiditra an-tsehatra hanampy antsika Izy amin'ny fotoana hitany fa mety. Midika koa izany fa tokony hekentsika fa tsy voatery ho afa-miala mandrakariva isika fa mety hiharan'ny tsy rariny ihany, toa an'i Jesôsy. Saingy tsy tokony hohadinointsika fa ny Raintsika any an-danitra no mifehy ny zavatra rehetra. Ny torohevitr'i Petera, izay niainga avy amin'ny fiainan'i Jesôsy, dia manaitra satria toa ny fanginana manoloana ny fampijaliana tsy ara-drariny no maneho amin'ny fomba mahery vaika kokoa ny voninahitr'Andriamanitra noho ny fananarana olona. Rehefa nanadihady an'i Jesôsy i Kaiafa sy i Pilato, dia azon'i Jesôsy natao ny nilaza zavatra maro ho fanarenana ny toe-javatra sy ho fanamarinana ny tenany, saingy tsy nanao izany Izy. Nanambara ny fahalemem-panahiny ny fanginany.

`Ahoana no efa niatrehanao toe-javatra izay nanaovana ny tsy rariny taminao? Ahoana no hahazoanao mampihatra amin'ny fomba tsaratsara kokoa eo amin'ny fiainanao ireo foto-kevitra hitantsika androany? `