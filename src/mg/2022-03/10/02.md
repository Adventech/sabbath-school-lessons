---
title:  Mofo torotoro sy divay raraka
date:   28/08/2022
---

Nilaza i Oswald Chambers fa isika dia natao ho tonga "mofo torotoro sy divay raraka" ho an'ny hafa. Inona, araka ny hevitrao, no tiany hambara? Misy ohatra maro manerana ny Baiboly izay mampiseho olona "torotoro" mba ho fanompoana ny hafa. Nantsoina hiaritra fimonomononana sy tsikera tsy misy farany i Mosesy raha teo am-pitarihana ny vahoaka ho any amin'ilay Tany nampanantenaina. Nantsoina hanao dia izay nahitany ny famadihan'ny olona akaiky azy sy ny fampidirana azy am-ponja i Josefa, raha nentina hanao asa fanompoana tany Egipta. Ao amin'ny tsirairay amin'ireo ohatra ireo dia navelan'Andriamanitra hiseho ny toe-javatra mba hahatonga ny fiainan'ny olony ho sehatra isehoan'ny fahasoavany sy ny fiahiany, tsy ho azy ireo ihany fa ho soa ho an'ny hafa koa. Mety hampiasa antsika tahaka izany koa Andriamanitra. Mora ny mahatsapa fahatezerana na ratram-po amin'ny toe-javatra toy izany. Kanefa araka ny nomarihintsika omaly, ny fahalemem-panahy dia fahafahana miaritra ny zavatra toy izany "amim-paharetana sady tsy manao lolompo".

`Vakio ny Ezek. 24:15-27. Inona no mitranga eto? Nahoana i Ezekiela no nampandalovina memy toy izany?`

Hoy Andriamanitra ao amin'ny Ezek. 24:24: "Ary Ezekiela dia ho famantarana mahagaga ho anareo; koa araka izay rehetra nataony no mba hataonareo; ary rehefa tonga izany, dia ho fantatrareo fa Izaho no Jehovah Tompo." Avy amin'ny ohatr'i Ezekiela no haharesy lahatra ny vahoaka Isiraely ny amin'ny fahamarinana momba an'Andriamanitra, fa Izy no Jehovah Tompo â€” ho fantatr'izy ireo izany fahamarinana izany rehefa tanteraka eo amin'ny fiainany ilay faminaniana nasehon'ny fiainan'i Ezekiela, ka andramany ny fahoriana nanjo azy. Iza no mahalala ny hamaroan'ireo olona izay hahita an'i "Jehovah Tompo" koa amin'ny alalantsika sy ny fahoriana entintsika?

`Na ho ela na ho haingana dia tsy maintsy "hanorotoro" antsika rehetra ny fiainana. Inona ny fanandramana efa niainanao ka nahatsapanao izany hoe torotoro izany? Inona ny lesona noraisinao tamin'izany? Ahoana no ahafahan'ny Tompo mampiasa ny fanahinao torotoro hanampiana ny hafa?`