---
title:  "Manalalana mba hahazoam-pamindrampo"
date:   29/08/2022
---

 

`Vakio ny Eks. 32:1-14. Inona ny anjara asa hitantsika ataon'i Mosesy eto?`

Rehefa nanomboka nivavaka tamin'ilay ombilahy kely volamena ny vahoaka dia nanapa-kevitra Andriamanitra fa handringana azy ireo ka hahatonga an'i Mosesy ho firenena lehibe, fa efa tafahoatra ny faharatsiany. Tsy nanaiky izany hevitr'Andriamanitra izany i Mosesy fa nitalaho taminy kosa mba hamindra fo amin'ny vahoakany; dia nilefitra Andriamanitra. Misy hevitra manan-danja roa mivohitra ao amin'ny Eks. 32:1-14. Voalohany, ny filazan'Andriamanitra fa handringana ireo mpikomy Izy ka hitahy an'i Mosesy kosa, dia fizahan-toetra azy. Izao fotsiny no tian'Andriamanitra hasehon'i Mosesy: hatraiza ny fangorahany ity vahoaka maditra mahavery fanantenana ity. Ary dia nahay niatrika izany fitsapana izany i Mosesy. Toa an'i Jes√¥sy dia nitalaho famindrampo ho an'ny mpanota izy. Zava-mahaliana tokoa no ambaran'izany: indraindray mety hamela antsika hisetra fanoherana Andriamanitra; mety havelany handalo ao amin'ny memy isika mba ho hitany, ho hitantsika, ary ho hitan'izao tontolo rehetra izao ny haben'ny fangorahantsika ireo izay nania.

`Inona avy ireo antony naroson'i Mosesy tamin'ny nangatahany an'Andriamanitra tsy handringana ny Isiraely?`

Faharoa, maneho io andalan-teny io fa ny fanoherana sy ny tsy fankatoavana dia fiantsoana haneho famindrampo sy fahasoavana. Amin'ny fotoana izay tsy mahamendrika ny olona indrindra no ilany fahasoavana. Kanefa rehefa tsy mendrika iny indrindra ny olona no tsy mazoto indrindra koa isika haneho izany fahasoavana izany. Kanefa rehefa nitsikera an' i Mosesy i Miriama anabaviny dia niangavy mafy ny Tompo izy mba hanasitranana azy amin'ny habokana (Nom. 12). Rehefa tezitra tamin'i Kora sy ny namany Andriamanitra ka nikasa handringana azy rehetra, dia niankohoka i Mosesy nitalaho mba hamonjena ny ain'izy ireo. Ny ampitso, rehefa nimonomonona tamin'i Mosesy ny Isiraely noho ny nahafatesan' ireo mpikomy ireo, ka nikasa handringana ireo koa Andriamanitra, dia niankohoka i Mosesy ary nilaza tamin'i Arona mba hanao fanavotana faingana ho azy rehetra (Nom. 16). Tao amin'ny fahalemem-panahiny sy ny fiheverany ny hafa, tao anatin'ny fitsapana mahamay nahazo azy, dia nikatsaka famindrampo ho an'ireo izay tsy mendrika izany velively i Mosesy.

`Saino ny amin'ireo olona manodidina anao izay heverinao fa tena tsy mendrika ny hamindrana fo. Ahoana no mety hahafahanao manambara ny fahasoavan'Andriamanitra amin'izy ireo amin'ny alalan'ny fahalemem-panahinao sy ny fiheveranao azy amim-panetren-tena?`