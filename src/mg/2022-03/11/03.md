---
title:  "Amin'ny fotoana voatendrin'Andriamanitra"
date:   05/09/2022
---

`Vakio ny Rôm. 5:6 sy ny Gal. 4:4. Inona no ambaran'ireo andalan-teny ireo mikasika ny fotoana voatendrin'Andriamanitra?`

Ambaran'i Paoly amintsika ao amin'ireo andininy ireo fa tonga tamin'ny fotoana mety indrindra i Jesôsy mba hanolotra ny ainy ho antsika. Tsy nambaran'i Paoly anefa ny antony maha-fotoana mety izany. Mora ny mamaky ireo andalan-teny ireo sady manontany tena hoe: nahoana moa i Jesôsy no niandry an'arivon-taona vao tonga teto an-tany mba hamaha ny olan'ny fahotana - moa ve izao tontolo izao tsy efa nahafantatra taloha elabe mialoha izany fa ratsy tokoa ny fahotana? Mety manontany isika hoe: nahoana i Jesôsy no miandry ela vao miverina fanindroany? Na koa hoe: nahoana ny Tompo no maharitra ela vao mamaly ny vavaka ataoko?

`Saino ohatra ny amin'ny faminaniana momba ny 70 herinandro ao amin'ny Dan. 9:24-27, dia ny faminaniana izay manondro an'i Jesôsy ho Mesia (avereno jerena izany raha ilainao). Naharitra hafiriana io fe-potoana io? Inona no ambaran'izany aminao ny amin'ny fianarana miandry ny zavatra rehetra araka ny fotoana voatendrin'Andriamanitra, na dia toa maharitra ela loatra aza izany araka ny fihevitsika?`

Maro ireo antony ara-panahy manan-danja izay mahatonga antsika hiaina ny fanandraman'ny fiandrasana. Voalohany, ny fiandrasana dia mety hitarika indray ny fisainantsika hihataka amin'ny "zavatra samihafa" ka hifantoka amin'Andriamanitra. Faharoa, mamela antsika hanamboatra sary mazava kokoa ny amin'ny antony manosika antsika hanao zavatra sy ny faniriantsika izany. Fahatelo, manorina fiaretam-pery ny fiandrasana - faharetana ara-panahy izany. Fahefatra, ny fiandrasana dia mamoha varavarana hampitomboana ny hery ara-panahy toy ny finoana sy ny fitokiana. Fahadimy, rehefa miandry isika dia mamela an'Andriamanitra hametraka ny ampahan-tsary rehetra amin'ny piozila hahafahana mahita ny sary lehibe feno. Fahenina, mety tsy ho fantatsika na oviana na oviana ny antony ampiandrasana antsika, noho izany dia mianatra mivelona amin'ny finoana isika. Afaka mieritreritra ny amin'ny antony hafa tokony hananana faharetana ve isika?

Inona ny ohatra hafa ao amin'ny Baiboly ahitanao an'Andriamanitra manao zavatra iray amin'ny fotoany, izay afaka manampy anao hatoky fa hataony aminao koa izay tokony ho anao amin'ny fotoany? (Eritrereto, ohatra, ny amin'i Abrahama sy Saraha ary ny teny fikasana ny amin'ny hahazoany zanaka). Eo anatrehan'izay, anontanio ny tenanao hoe: "inona ny zavatra ataoko izay mety mampitarazoka ny valim-bavaka tokony efa ho nivaly fotoana ela izay?"