---
title:  "Elia, maika hanao zavatra tsy amim-piheverana"
date:   07/09/2022
---

Nifarana ny fanehoan-kery miezinezina teo an-tendrombohitra Karmela (1 Mpanj. 18). Efa nidina avy any an-danitra ny afo; niaiky ny olona fa Jehovah no tena Andriamanitra marina, ary novonoina avokoa ireo mpaminany sandoka rehetra. Niseho ny maha-marina an'Andriamanitra. Mety mihevitra ianao fa nitombo ny tanja-pinoan'i Elia rehefa nandeha ny fotoana. Tampoka teo anefa dia nandre zavatra nampivarahontsana azy mafy izy ka nangataka ny ho faty.

Vakio ny tohin'ny tantara ao amin'ny 1 Mpanj. 19:1-9. Somary mampanahy ny teny farany ao amin'io andininy io, dia "tonga taminy ny tenin'i Jeh√¥vah nanao hoe: Manao inona aty hianao, ry Elia?" - and. 9. Mazava loatra fa ny tahotr'i Elia no nampandositra azy ka nahatonga azy ho any amin'ny toerana tsy tokony halehany.

`Tokony ho feno finoana sy toky i Elia taorian'izany fidirana an-tsehatra miezinezina nataon'Andriamanitra izany, kanefa dia nandositra hamonjy ny ainy no nataony. lnona ny lesona azontsika tsoahina avy amin'ity ohatra ratsy ity?`

Maneho zavatra manan-danja lehibe io tantara io: rehefa maimaika isika dia mety ho tonga any amin'ny toerana tsy tokony hisy antsika. Ny tahotra no nahatonga an'i Elia ho kivy ka handositra tany an'efitra sy hanky tsy ho teraka akory. Misy koa ireo toe-javatra hafa izay mahatonga antsika ho maimay ka tsy manaraka ny drafitr'Andriamanitra ho antsika.

`Vakio ireto andalan-teny manaraka ireto. Gen. 16:1-3; Nom. 20:10-12; Mpits. 14:1-3; Mat. 20:20,21; Lio. 9:52-56; Asa. 9:1. lnona no nanosika ireo olona voatanisa ireo ho maimay amin'izay zavatra ivelan'ny sitrapon'Andriamanitra?`

Mora tokoa ny mamela ny zavatra toy ny hambom-po, ny fahatezerana, ny firehetam-po, ny tsy fahampiam-pinoana, sy izay toa heverina ho "zotom-po" ho an' ny Tompo hitondra antsika hihazakazaka any amin'izay tsy tokony hisy antsika akory. Tsy misy olona manana fanefitra ny amin' izany. Ny tsiambaratelo dia ny mikolokolo finoana mitoky amin'ny fahatsarana sy ny famindrampon'Andriamanitra izay fantatsika fa tia antsika sy maniry ny tsara indrindra ho antsika. Tsy tongatonga ho azy anefa izany; mety ho fanomezana ny finoana kanefa ilaintsika koa ny mikolokolo sy mikajy ary miaro fatratra izany fanomezana izany.