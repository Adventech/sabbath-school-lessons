---
title:  "Mianatra ny ho faly ao amin'i Jehôvah"
date:   08/09/2022
---

**"Ary miravoravoa amin'i Jehôvah hianao, dia homeny anao izay irin'ny fonao." - Sal. 37:4.**

Teny fikasana mahafinaritra ny Sal. 37:4. Alao sary an-tsaina hoe azonao ny zavatra nokatsahinao fatratra. Kanefa ny mahazo izay ilain'ny fo dia miankina amin'ny fananana fo izay ravoravo amin'ny Tompo. Inona ary no hevitry ny hoe "miravoravo amin'i Jehôvah"?

**Vakio ny Sal. 37:1-11.** Somary mahagaga ny tontolon-kevitry ny and, 4 ao amin'io Salamo io. Manoratra ny amin'ny maha-hodidinin'ny olona manohitra an' Andriamanitra sy manohitra azy i Davida. Rehefa manohitra antsika ny olona dia fihetsika voajanahary eo amintsika ny maneho fahatezerana na manamarin-tena. Hafa noho izany anefa ny torohevitra omen'i Davida.

`Amin'ireto andininy manaraka ireto, inona ny torohevitra omen'i Davida ny vahoakan'Andriamanitra ao anatin'ity toe-javatra ity? Sal. 37:1,5,7,8.`

`Vakio indray ny Sal. 37:4. Araka ny tontolon-kevitra misy io andininy vao avy nofakafakainao io, inona ny hevitry ny hoe "miravoravo amin'i Jehôvah"?`

Averimberin'i Davida amin'ny fomba samy hafa ny hoe "matokia an'i Jehôvah".

Matokia Azy fa hiditra an-tsehatra Izy. Aoka tsy hirehitra ny fahatezeranao satria Jehovah no Andriamanitrao, ary miasa ho anao Izy - eny izao ankehitriny izao. Tsy ilainao ny miezaka mandamina ny zavatra rehetra amin'ny herinao manokana. Ny Rainao any an-danitra no efa mandray an-tanana izany.

Matokia Azy, eny, matokia Azy amin'ny fahafenoana. Ao amin'izany tontolon-kevitra izany no anoratan'i Davida ny amin'ny firavoravoana amin'i Jehôvah. Ny mifaly amin'ny Tompo dia midika fa miaina ao amin'ny fitokiana tanteraka isika. Tsy misy mahelingelina ny fiadanam-pontsika satria eo Andriamanitra ary miasa ho antsika. Azontsika atao ny midera Azy, azontsika atao koa aza ny mitsiky satria tsy misy na iza na iza maharesy Ilay Andriamanitsika! Rehefa mianatra manao izany isika dia ho azontsika tokoa izay irin'ny fontsika satria horaisintsika izay tian'Ilay Raintsika be fitiavana hatolotra, amin'ny fotoana mahasoa indrindra antsika sy ny fanjakany.

`Ahoana no hahafahanao mianatra "miravoravo amin'i Jehôvah"? Manokana fotoana ivavahana mba hikatsahana ny fitarihan'Andriamanitra ka hahatongavan'izany ho tena zava-misy tokoa eo amin'ny fiainanao.` 