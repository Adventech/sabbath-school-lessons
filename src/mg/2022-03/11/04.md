---
title:  "I Davida : Lesona azo tsapain-tanana ny amin'ny fiandrasana"
date:   06/09/2022
---

Ny fanosorana an'i Davida zatovo ho mpanjaka no hitantsika ao amin'ny 1 Sam. 16:1-13. Kanefa izany dia lalan-davitra, avy amin'ny sahan'i Jese rainy mandra-pahatonga teo amin'ny seza fiandrianan'i Jerosalema. Tsy isalasalana fa nisy fotoana nahatsapany fa tao anatin'ny memy izy.

Voalohany, nantsoina hitendry lokanga ilay zatovo mba hampitony ny sain'i Saoly feno tebiteby (1 Sam. 16). Taty aoriana dia tonga mahery fon'ny Isiraely izy tamin'ny namonoany an'i Goliata (1 Sam. 17). Rehefa izay dia taona maro no nandosirany hamonjy ny ainy. I Saoly sy i Jonatana dia samy nahalala fa voalahatr 'Andriamanitra ho mpanjaka manaraka i Davida (1 Sam. 23:17; 24:20). Tsy nanao na inona na inona anefa i Davida mba hanafainganana izay efa nalahatr'Andriamanitra ho azy. Ny mifanohitra amin'izany aza no toa nataony. Na dia tamin'ny fotoana nanirian'i Saoly ny hahafaty azy sy ny nandrombinany tamin'ny akanjon'i Saoly mpanjaka aza dia nampanenina azy ny nanao zavatra toy izany (1 Sam. 24:5-7). Rehefa niezaka ny hamono azy indray i Saoly dia nolaviny ny hamono an'i Saoly na dia nanana fotoana nahafahana nanao izany aza izy (1 Sam. 26:7-11).

`Vakio ny 1 Sam. 26:1-11. Nahoana i Davida no tsy nety namono an'i Saoly? Inona ny fitsipika ampianarin'izany antsika ny amin'ny fomba hanatontosan'Andriamanitra izay kendreny ho an'ny fiainantsika?`

`Vakio ny 1 Sam. 26:12-25. lnona ny fiantraikan'ny nandavan'i Davida tsy hamono an'i Saoly teo amin'i Saoly. lnona no ampianarin'izany momba ny tombontsoa amin'ny fiandrasany an'Andriamanitra?`

Raha jerena ny lalana rehetra nizoran'i Davida mandra-pahatonga azy teo amin'ny seza fiandrianana dia azontsika atao ny mamintina izany amin'ny fehezanteny fohy: aza atao sinto-mahery izay tsy mbola nomen'Andriamanitra anao. Avy eo an-tanan'Andriamanitra ary amin'ny fotoana voatendriny no fomba tsara indrindra andraisana ny fanomezana avy Amin: Mety hitaky fotoana lava ny fiandrasana izany. Ny tsimo-tsaramaso dia mety hitsiry sy hitombo ara-bakiteny ao anatin'ny ora maromaro, fa ny fanirin'ny hazo terebinta kosa dia mitaky taona maro. Kanefa rehefa avy ny rivo-mahery dia tsy hiongo-paka izany hazo izany.

`Eritrereto to mora foana ho an'i Davida ny manamarina ny famonoana an'i Saoly raha nanao izany izy (efa nilazana rahateo izy fa ho tonga mpanjaka, ary i Saoly dia olona ratsy fanahy). Naneho ny finoana marina an'Andriamanitra anefa ny fihetsik'i Davida. Inona no azonao sintonina avy amin'izany ohatra izany manoloana izay mety andrasanao?`