---
title:  Fianarana fanampiny
date:   19/08/2022
---

**Vakio ny "Tamin'ny andron'i Estera mpanjakavavy"**, ao amin'ny MM, toko 49.

<em>"Tsy efa niteny ve Andriamanitra fa hanome ny Fanahy Masina ho an' izay rehetra mangataka Aminy? Ary moa ve tsy tena misy marina sy tena mpitari-dalana tokoa io Fanahy Masina io? Toa matahotra ny handray an'Andriamanitra amin'ny teniny ny olona sasany, toy ny hoe sahisahy foana izy raha manao izany. Mivavaka izy ireo mba hampianaran'Andriamanitra antsika, kanefa matahotra ny hino ny teny fikasany izy, sy ny hino fa Izy marina no nampianatra antsika. Raha manatona amim-panetren-tena ny Raintsika isika, vonona sady maniry fatratra ny hampianarina, nahoana isika no misalasala ny amin'ny fanatanterahan'Andriamanitra ny teny fikasany? Tsy tokony hiroaroa saina ny Aminy isika na kely aza ka hanjary hanala baraka Azy. Rehefa nikatsaka hahalala ny sitrapony ianao, ny anjaranao dia ny mino fa hoentina sy hotarihina ary hotahina ianao ho amin'ny fanatanterahana ny sitrapony. Mety tsy hatoky ny tenantsika isika sao diso fandray ny fampianarany; kanefa ataovy antom-bavaka izany ary matokia Azy hatramin'ny farany, fa hitarika anao ny Fanahiny Masina mba hahatakaranao araka ny tokony ho izy ny drafiny sy ny fitondrany. " </em>— MR, b. 6, t. 225.

"Mihamatanjaka ny finoana rehefa miady amin'ny fisalasalana sy ny fitaoman-dratsy. Ny traikefa azo avy amin'izany fitsapana izany dia manana tombam-bidy lehibe lavitra noho ny firavaka sarobidy indrindra." — TFC, b. 3, t. 555.

### FANONTANIANA HIFANAKALOZAN-KEVITRA:

`1. Resaho ao amin'ny kilasy ny amin'ireo zavatra izay inoantsika kanefa tsy hitantsika, zavatra izay fantatsika tsara fa manam-pisiana kanefa tsy tazan'ny masontsika. Ahoana no anampian'izany antsika hahatakatra ny hevitry ny hoe: "mahita izay tsy hita"?`

`2. Ifanakalozy hevitra ny amin'ilay fanontaniana farany ao amin'ny lesona Alarobia. Impiry no efa nandalo fanandramana toy izany isika? Inona no azontsika atao mba hahatonga antsika hatoky fa ny hevitr'Andriamanitra no tsara indrindra, na dia tsy araka izay antenaintsika aza izany?`

`3. Raha "mihamatanjaka ny finoana rehefa miady amin'ny fisalasalana sy ny fitaoman-dratsy", ka zavatra tena lafo vidy izay "manana tombam-bidy lehibe lavitra noho ny firavaka sarobidy indrindra" no vokany, Inona no tokony ho fiantraikan'izany eo amin'ny fomba fijerinao ny ady toy izany?`

`4. Ny ankamaroantsika dia efa nahita olona, eny Kristianina toa antsika aza, izay nandalo toe-java-tsarotra ka nampivarahontsana ny vokany, farafahakeliny amin'ny fomba fijerintsika. Ny ratsy izay efa nampoizintsika indrindra no nitranga na dia teo aza ny vavaka sy ny ezaka rehetra efa natao. Ahoana no fahazoantsika izany araka ny lesona nianarantsika?`