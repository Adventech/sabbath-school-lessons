---
title:  "Mametraka Aminy ny fanahiantsika rehetra"
date:   17/08/2022
---

Misy peta-drindrina ataon'ny olona sasany ao an-tranony izay mivaky toy izao: "Atao inona moa ny vavaka raha mbola azonao atao ny misahiran-tsaina?" Mahatsikaiky antsika izany satria fantatsika tsara fa matetika tokoa no be fanahiana isika fa tsy mba manatona an'Andriamanitra mametraka Aminy ny tebitebin-tsaintsika.

Nisy olona anankiray nilaza hoe: rehefa feno fatopatotra ny fiainanao dia ento eo amin'Andriamanitra ary avelao Izy hamaha ny vona rehetra. Maniry fatratra ny hanao izany ho antsika Andriamanitra. Mahagaga anefa fa vitantsika ny mifikitra hatrany amin'ireo olantsika mandra-pahavery hevitra tanteraka antsika. Nahoana isika no miandry ho very fanantenana vao manatona an'Andriamanitra?

`Vakio ny 1 Pet. 5:7. Teny avy ao amin'ny Sal. 55:22 no indramin'i Petera. Inona ny hafatra fototra ho antsika eto? Jereo koa ny Mat. 6:25-33.
`
Tsotra tokoa io andalan-teny ao amin'ny 1 Pet. 5:7 io. Tsy misy tsiambaratelo miafina ao anatiny; mahitsy ny fanambarany. Ny hoe "apetraho" dia midika tokoa hoe "apetraho", avelao, atolory, mba tsy hisy fifampikasohana aminao intsony izay nahatonga alahelo sy ahiahy tao aminao. Mazava loatra fa tsy atsipintsika eny rehetra eny fotsiny ny enta-mavesatsika. Tsy manjavona fotsiny amin'izao ny ahiahintsika. Apetraka eo amin' ilay Raintsika izany, Izay manome toky fa hamaha ny olana. Izany no ambaran'i JesÃ´sy amintsika ao amin'ny Matio. Ny olana dia tsy hoe sarotra ny manao izany, fa toa mora loatra aza, toa kanto loatra ka tsy mampino.

Antony maro samihafa no mahatonga ny tebiteby. Mety ho avy amin'ny fandodonan'ny asa izany, mety ho tsikera tsy nampoizina. Angamba koa tsapanao ho tsy ilaina na tsy tiana ianao, na misy olana ara-pahasalamana, ara-bola. Mety fahatsapana ny tsy fahamendrehana eo anatrehan'Andriamanitra koa izany, na fiheverana fa tsy voavela ny helotsika.

`Na inona anefa izany antony izany na inona, dia anisan'ny mahatonga antsika hifikitra amin'ireo olantsika ny fiheverantsika fa tsy misy mahay mamaha tsara izany olana izany ankoatra antsika. Ny antony tsy tokony hampanahy antsika dia izao: Andriamanitra no miahy antsika. Kanefa mbola miahy antsika ihany ve Andriamanitra ka hiditra an-tsehatra rehefa mananontanona ny fisaraham-panambadiana, na koa mahatsapa tena ho tsy mahay manao na inona na inona isika?`

`Inona ireo zavatra manahiran-tsaina anao ankehitriny? Na dia tena mampitaintaina marina sy manelingelina tokoa aza izany, misy zavatra sarotra loatra ve ka tsy hain'ny Tompo atao? Ity angamba no tena olantsika lehibe indrindra: na dia inoantsika aza fa fantatr'Andriamanitra ny momba izany ary hainy ny mamaha azy, dia tsy mino isika fa hamaha izany olana izany amin'ny fomba antenaintsika hamahana izany Andriamanitra. Diniho tsara ny amin'izany ary anontanio ny tenanao raha mitranga eo amin'ny fiainanao tokoa izany. `