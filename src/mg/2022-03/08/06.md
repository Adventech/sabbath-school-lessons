---
title:  "Mahatoky hatrany na dia tsy mahita an'Andriamanitra aza"
date:   18/08/2022
---

Mahasorena tokoa ny fahatsapana fa tsy misy olona miraika ny amin'izay manjo antsika. Kanefa mety hahaketraka tokoa ny fiheverana fa tsy mahafantatra na tsy mihevitra antsika akory Andriamanitra.

Ho an' ireo vahoakan'i Joda babo tao Babilona dia toa tsy nihevitra ny momba azy ireo Andriamanitra. Mbola babo hatrany izy ireo, mbola mahatsiaro ho nilaozan'Andriamanitra vokatry ny fahotany. Nanao teny fampaherezana ho azy ireo anefa i Isaia. Andalan-teny kanto tokoa ny Isa. 40, izay iresahany amim-pitiavana amin'ny vahoaka momba ilay Andriamaniny: "Hiandry ny ondriny tahaka ny mpiandry ondry Izy; ny sandriny no hanangonany ny zanak'ondry, ka hotrotroiny eo an-tratrany ireny, ary horoahiny miadana sy ampianahany." - and. 11. Rehefa ela ny ela anefa dia nieritreritra toy izao ireo babo ireo: Aiza ianao Tompo fa tsy hitanay ny porofon'ny fanatrehanao na ny fiahianao anay hatrany!

`Vakio ny Isa. 40:27-31. Ahoana no anoritsoritan'i Isaia an'Andriamanitra eto? Amin'ny fomba ahoana no amalian'io fanoritsoritana an'Andriamanitra  io ny tsy finoan'izy ireo manao hoe: "Miafina tsy hitan'i Jehôvah ny lalako, ary mihelina tsy hitan'Andriamanitra ny rariny tokony ho ahy?" - and. 27.`

Misy antokon' olona hafa koa ao amin'ny bokin'i Estera izay mety ho nihevitra fa tsy hitan'Andriamanitra ny lalany. Tsy voatonona mihitsy Andriamanitra na indray mandeha aza ao amin'io boky io. Tantara manan-danja lehibe anefa no voarakitra ao, dia ny nidiran'Andriamanitra an-tsehatra namonjy ny vahoakany rehefa notandidomin-doza izy ireo noho ny lalàna tsy azo novana navoaka ho fandringanana azy. Tsy ny tranga efa lasa ihany no soritsoritan'ity tantara ity fa maneho ara-tandindona ny fotoana ho avy koa izany, dia rehefa hoenjehina  indray ny vahoakan'Andriamanitra ka havoaka koa ny lalàna ho fandringanana azy (Apok. 13:15). Mety ho azonao an-tsaina ve  fa ho mora tokoa ny hilaza amin'izay fotoana izay hoe: "Nandao ny olony tokoa Andriamanitra raha izao zavatra mampivarahontsana izao no mitranga"? Tsy misy tokony hatahorantsika anefa. Ilay Andriamanitra namonjy ny olom-boafidiny tamin'ny andron'i Estera ihany no hamonjy azy ireo indray ao anatin'ny fotoan-tsarotra farany. 

Efa novakintsika ny fomba nanoritsoritan'i Isaia an'Andriamanitra tamin'ireo babo. Ahoana kosa no hanoritsoritanao Azy amin'ny olona izay mahatsapa fa toa tsy hita Andriamanitra fa nandao azy? Ahoana no hampianaranao azy ireo hijery amin'ny masom-pinoana fa tsy hiankina amin'izay hitany miseho manodidina azy amin'ny mason'olombelona?