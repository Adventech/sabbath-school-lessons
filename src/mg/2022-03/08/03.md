---
title:  "Amin'ny anaran'i Jesôsy"
date:   15/08/2022
---

"Raha mangataka zavatra amiko amin'ny anarako ianareo, dia hataoko izany." - Jao. 14:14.

Tsy haharitra ela intsony ny fiarahan'i Jesôsy sy ny mpianany. Handeha hiakatra ho any an-danitra ilay mpanohana sy mpampahery azy ireo ka nanomboka sahiran-tsaina sy niraviravy tanana ny mpianatra. Kanefa na dia tsy afaka ny hahita maso Azy mivantana intsony aza izy ireo dia nanome teny fikasana mahatalanjona ho azy i Jesôsy .

**Vakio ny Jao. 14:1-14**.Araka ny andininy 13 sy 14 dia manome toky i Jesôsy fa "na inona na inona" angatahintsika amin'ny anarany dia hataony izany. Izany no antony hamaranantsika mandrakariva ny vavaka ataontsika amin'ny hoe: "amin'ny anaran'i Jesôsy , amena."

Rehefa miteny izany isika, inona no eritreretintsika ho hevitr'izany? Inona no tian'i Jesôsy ambara rehefa mampirisika antsika hivavaka toy izany Izy? Inona avy no hitantsika ao amin'ireo andininy ireo ka manampy antsika hahatakatra ny tiany holazaina? Rehefa mangataka "amin'ny anaran'i Jesôsy " isika dia mahazo matoky fa miasa ho antsika amin'ny fomba rehetra ny lanitra manontolo. Mety tsy ho hitantsika ireo anjely miasa manodidina antsika. Kanefa irahina amin'ny anaran'i Jesôsy avy eo amin'ny seza fiandrianan'ny lanitra izy ireo hanatanteraka ny fangatahantsika.

Indraindray, rehefa avy mivavaka amin'ny anaran'i Jesôsy isika, dia manokatra ny masontsika ka manantena fiovana eo amin'ny manodidina antsika — toa ny teo ihany anefa no eo. Saingy izao, mety hiseho amin'ny fomba mampitolagaga ny herin'Andriamanitra, toy ny tamin'Izy nampitony ny tafio-drivotra; ary mety hiasa amim-pahanginana koa, amin'ny fomba izay tsy voamarika akory, toy ilay herin'Andriamanitra nanohana an'i Jesôsy tao Getsemane. Mety tsy hisy zava-mahatalanjona hiseho tampoka; tsy midika anefa izany fa tsy miasa ho antsika Andriamanitra.

`Vakio indray ny Jao. 14:1-14. Eo am-pamakianao izany dia alaivo sary an-tsaina i Jesôsy miresaka mivantana sy mifanatri-tava aminao. Inona ny fanantenana sy ny fampaherezana azonao raisina avy amin'ireo teny fikasana ireo? Apetraho amin'ny tenanao koa izao fanontaniana izao:"Inona eo amin'ny fiainako no mety ho sakana tsy hahatanterahan'ireo teny fikasana ireo amiko? Inona avy ireo tanjona tokony hokendreko ao am-po mba hahatanteraka izany?`