---
title:  "Ny herin'ny fitsanganana amin'ny maty"
date:   16/08/2022
---

Mitondra vahaolana ho an'ny tsy fahefan'ny olombelona na inona na inona ny fitsanganana amin'ny maty. Rehefa misaintsaina ny fiainana sy ny fahafatesana ary ny fitsanganan'i Jesôsy tamin'ny maty isika, dia mazana no mihevitra fa ny fahafatesan'i Jesôsy no tranga mampihavana antsika ara-dalana amin'Andriamanitra. Ary mazava loatra fa marina izany.

Kanefa misy lafin-javatra manokana hafa momba ny famonjena entin'ny fitsanganana amin'ny maty. Zava-dehibe tokoa ny fitsanganana amin'ny maty satria maneho izany fa hantsangana amin'ny maty koa isika indray andro any, kanefa tsy hatreo ihany. Ny fitsanganana amin'ny maty no nametraka an'i Jesôsy ho eo an-tanana ankavanan'ny Ray, dia eo amin'ny toeran'ny hery sy ny fahefana. Izany herin'ny fitsanganana amin'ny maty izany no hery tian'Andriamanitra omena antsika koa ankehitriny

`Miresaka momba ny herin'Andriamanitra i Paoly ao amin'ny Efes. 1:18-23. Inona no ambaran'ireo andininy ireo amintsika momba ny herin'ny fitsanganana amin'ny maty? Inona ny fanantenana sy teny fikasana ho anao, hitanao ao amin'ireo andininy ireo?`

Mivavaka ho an'ny Efesianina i Paoly mba hahatakaran'izy ireo hevitra vitsivitsy izay tsy ho takany velively raha tsy miaraka amin'ny fanampian'Andriamanitra: (1) Misy fanovana sy hoavy mandrakizay azo antenaina izay efa niantsoan'i Jesôsy antsika; (2) ny hahatakarantsika ny amin'ilay hery naseho ho antsika.

Ezahin'i Paoly hazavaina avy eo fa mahagaga tokoa io hery io. Ilay hery nananganana an'i Jesôsy tamin'ny maty ihany no omena antsika koa ankehitriny, tsy ilay namoaka Azy tao am-pasana sy namerina ny ainy ihany, fa ilay nametraka Azy teo amin'ny toeram-pahefana, eo an-tanana ankavanan'ny Ray koa. Tsy nijanona teo anefa i Paoly. Tsy hery toy ny hery rehetra no nomen'ny fitsanganana amin'ny maty an'i Jesôsy fa hery hoenti-manapaka sy manome izay rehetra mety hilain'ny vahoakany — mandritra ny mandrakizay!

`Lafiny inona avy eo amin'ny fiainanao no ilanao ny herin'llay Jesôsy nitsangana tamin'ny maty? Ataovy lisitra izany, ary rehefa vitanao dia mivavaha mba hiasa amin'ireo lafim-piainana rehetra ireo izany hery izany. Inona ihany koa ny ezaka sy ny safidy azonao atao mba hahatonga io hery io hiasa amin-kalalahana kokoa eo amin'ny fiainanao?`