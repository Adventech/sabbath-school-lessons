---
title:  "Maty tahaka ny voa"
date:   10/09/2022
---

### Hodinihina mandritra ny herinandro: 
Fil. 2:5-9; Rôm.12:1-2 ; 1 Sam. 2: 12-25; 3:1-18; 1 Sam. 13:1-14; Zak 4:1-14.

><p> Tsianjery:</p>
>  "Lazaiko aminareo marina dia marina tokoa: Raha tsy latsaka ao amin'ny tany ny voam-bary ka maty, dia mitoetra foana izy; fa raha maty kosa izy, dia hahavokatra be." - Jao. 12:2

### Fampidirana

Mahatalanjona tokoa ny sary an'ohatra momba ny fahafatesan'ny voa ampiasain'i Jesôsy eto hanehoana ny fileferantsika amin'ny sitrapon'Andriamanitra.

Voalohany indrindra, "latsaka amin'ny tany" ilay voa. Tsy ilay voa no misafidy na ny toerana na ny fomba ilatsahany amin'ny tany. Tsy mahafehy na inona na inona eo amin'ny tany manodidina sy manototra azy izy.

Faharoa, misy ny fotoana iandrasana. Raha mbola ao anatin'ny tany ilay voa dia tsy mahalala izay avoaky ny ampitso. Tsy azony an-tsaina ny mety ho endriky ny fiainany ho avy, satria tsinontsinona rahateo izy fa voa ihany.

Fahatelo, maty ilay voa. Tsy ho tonga salohim-bary velively ilay voa raha tsy ilaozany aloha ny toerana azo antoka sy feno fiadanana misy azy amin'ny maha-voa azy. Tsy maintsy maty izy, izany hoe, tsy maintsy hafoiny ny maha-izy azy hatrizay vao mety ho tonga zavamaniry mitondra voa izy.

><p> Indray mitopy maso: </p>
> Raha fantatsika fa ny sitrapon'Andriamanitra no tsara indrindra ho antsika, nahoana no sarotra amintsika tokoa ny manaiky izany? Inona ny ohatra navelan'i Kristy ho antsika momba ny fileferana? Amin'ny fomba ahoana no isehoan'io fanoharana momba ny voam-bary io eo amin'ny fiainanao manokana ?

_*Famerenana ny lesona ny sabata 17 Septembra._