---
title:  Matoky tena
date:   14/09/2022
---

Rehefa nanota tao amin'ny saha Edena Eva dia tsy hoe nisalasala fotsiny ny amin'ny tenin'Andriamanitra izy. Izao no fototry ny olana: nino izy fa nanam-pahendrena ampy hanapahany hevitra samirery momba izay tsara sy marina. Natoky ny tenany sy ny fahaizany mandanjalanja izy. Rehefa miankina amin'ny fahaizantsika isika fa tsy miantehitra amin'ny tenin'Andriamanitra, dia tandindomin-doza hahita olana maro isan-karazany.

Ny tantaran'i Saoly dia maneho ireo dingana nahatongavany tamin'ny fitokian-tena sy ireo zava-doza nitranga avy hatrany nanaraka izany. Nanosotra an' i Saoly ho mpanjaka avy amin'Andriamanitra i Samoela (1 Sam. 10:1). Nomeny toromarika manokana i Saoly avy eo (1 Sam. 10:8), saingy tsy nankatò izy.

`Vakio ny ampahany manaraka amin'ny tantara ao amin'ny 1 Sam. 13:1-14. Inona no nataon'i Saoly izay nitarika ho amin'ny fitotonganany?
`
Dingana telo no nirosoan'i Saoly mandra-pahatongany tamin'ny fitokian-tena, tsy ela akory taorian'ny nanosorana azy ho mpanjaka. Izao no olana: tsy ratsy ireo dingana ireo rehefa dinihana tsirairay, saingy nisy voa nitera-doza tao anatiny satria tsy niankina tamin'Andriamanitra no nanaovany izany.
1. Hoy i Saoly: "hitako" — hitany ny fielezan'ny olona nandao azy sady tsy tonga tamin'ny fotoana Samoela (and. 11). Rehefa nahatsiaro fahaporetana i Saoly dia araka ny fijeriny no nanombanany ny zava-mitranga. 

2. Taorian'ny nilazany hoe "hitako", dia izao indray no nolazain'i Saoly: "hoy izaho" — azony an-tsaina fa hidina amin'izao ny Filistina hamely azy (and. 12). Araka izay hitan'ny maso no nitenenany sy nanaovany vinavina momba ny toe-javatra.

3. Hoy indray i Saoly hoe: "dia sahy ihany aho" — sahy nanatitra fanatitra hodorana izy (and. 12). Izay noheverin'i Saoly tao an-tsainy indray izao nanamaritra ny fihetseham-pony. 

`Nahoana araka ny hevitrao no mora ho an'i Saoly tokoa ny nanaraka ny tombantombana nataon'ny sainy na dia mbola reny nanako tao an-tsofiny aza ny toromarika mazava avy amin'Andriamanitra? Raha fantatsika fa be fahalemena sy tsy tanteraka ny tenantsika, nahoana isika no mbola miezaka mitoky amin'ny tenantsika ihany? Inona no azontsika atao mba hahaizantsika mitoky amin'ny baikon'ny Tompo fa tsy amin'ny tenantsika? `