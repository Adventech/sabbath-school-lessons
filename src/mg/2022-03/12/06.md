---
title:  Mpisolo
date:   15/09/2022
---

Araka ny hitantsika omaly dia mety hahatonga antsika tsy hilefitra amin'ny sitrapon'Andriamanitra ny fiankinantsika amin'ny herin'ny tenantsika. Mety hiantehitra amin'izay asolontsika an'Andriamanitra koa isika. Rehefa mahatsiaro ho ketraka ny olona sasany dia mandeha miantsena mba hahita izay mety hamalifaly azy. Rehefa mahatsapa ny tenany ho tsy manam-pahaizana indray ny hafa dia manao izay hampalaza ny tenany. Misy koa ireo izay mitady olon-kafa hanaovana firaisana ara-nofo sy hamalifaly azy rehefa manana olana amin'ny vadiny izy.

Mety hanamaivana ny vesatra eo amintsika tokoa ny ankamaroan'ireny fomba ampiasaintsika ireny, saingy tsy voatery hamaha ny olana na hampianatra antsika hahay hiatrika izay hitranga amin'ny manaraka izany. Hery ambonin'ny antsika, dia ny herin'Andriamanitra irery ihany no mahavita izany. Matetika tokoa isika no miantehitra amin'ireo mpisolo an'Andriamanitra ireo fa tsy amin'Andriamanitra, ka izany no olana.

**Ireto misy fomba telo izay mety ataontsika ho mpisolo an'Andriamanitra:**

1. Ny lojikan'olombelona na ny fanandramana tamin'ny lasa no iankinantsika kanefa fanambarana vaovao avy amin'Andriamanitra no ilaintsika.

2. Ezahintsika izay hanadinoana ny olana kanefa mila vahaolana avy amin' Andriamanitra isika.

3. Tsy te hahalala ny marina isika ka mandositra an'Andriamanitra, kanefa ilaintsika ny mifandray Aminy mba handray hery avy Aminy.  

Manampy antsika hifantoka amin'izay tena zava-dehibe i Zakaria rehefa alaim-panahy hampiasa ireny mpisolo an'Andriamanitra ireny isika. Rehefa afaka taona maro dia tafaverina avy tany Babilona ihany ireo babo nony farany, ary avy hatrany dia nanomboka nanorina indray ny tempoly. Tsy mampino ny halehiben'ny fanoherana tamin'izany (ahitana santionany amin'ny tontolon-kevitra ny ao amin'ny Ezra 4--6). Koa tonga niaraka tamin'ny hafatra fampaherezana ho an' i Zerobabela, izay nitarika ny asa, i Zakaria.

`Vakio io hafatra io ao amin'ny Zak. 4. Inona no tian'Andriamanitra hambara ao amin'ny Zak. 4:6? Ahoana no mety hidiran'ny Fanahy Masina an-tsehatra amin'ny fanatanterahana tetik'asa fanorenana trano? Inona no ampianarin'izany antsika mikasika ny fifandraisan'ny Fanahy Masina amin'ny asa ataontsika andavanandro?`

Tsy nosakanan'Andriamanitra ny fanoherana ny fananganana ny tempoly, ary tsy narovany tsy ho azon'ny tebiteby teo am-panatanterahana izany i Zerobabela. Rehefa mitranga anefa ny fanoherana dia azon'Andriamanitra atao ny mampiasa izany toy ny memy, mba hampianarana antsika hiantehitra Aminy.

`Rehefa mitranga ny olana mampitebiteby, inona ny fihetsikao voalohany indrindra? Sakafo? Fahitalavitra? Vavaka? Fileferana amin'Andriamanitra? Inona no ambaran'ny valinteninao momba ireo zavatra tokony mbola hianaranao na hovanao? `