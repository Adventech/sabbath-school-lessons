---
title:  Fianarana fanampiny
date:   16/09/2022
---

**Vakio ny "I Ely sy ny zanany roa lahy", toko 56; sy "Nieboebo i Saoly", toko 60, ao amin'ny PM.**

Rehefa maty ny amin'ireo faniriana sy hambom-po ao anatintsika isika vao mety hilefitra amin'ny sitrapon'Andriamanitra. Tsy afaka ny hivelona ho an'Andriamanitra isika raha tsy tonga fanatitra sy manaiky hihaino mandrakariva ny feon'Andriamanitra eo amin'ny fiainantsika. Ilaintsika ny mahafantatra ny loza ateraky ny fianteherana amin'ny tena sy amin'ireo mpisolo an'Andriamanitra sy ny teniny ary ny heriny, mba hahatonga antsika hampilefitra marina ny sitrapontsika ho eo ambanin'ny sitrapon'ny Raintsika. Koa satria ny fileferana amin'ny sitrapon'Andriamanitra no ivon'ny fiainana manahaka ny an'i Kristy, dia azon'Andriamanitra atao ny mampandalo antsika ao amin'ny memin'ireo fitsapana mahamay  dia mba hampianarana antsika hiantehitra Aminy.

<em>"Aseho amim-pahatsorana eo anatrehan'ireo ray sy reny rehetra ny tsirambina nataon'i Ely. Vokatry ny fitiavany tsy voamasina sy ny tsy fahavononany hanatanteraka andraikitra, satria tsy mahafinaritra izany, dia nijinja ny vokatry ny faharatsiana tao amin'ireo zanany maditra izy. Samy meloka teo anatrehan'Andriamanitra na ilay ray namela ny faharatsiana hanjaka, na ny zanaka izay nanatanteraka izany, ary tsy nisy sorona na fanatitra azon'ny Tompo nekena ho an'ny fandikan-dalan'izy ireo."</em> — CG, t. 276.

### FANONTANIANA HIFANAKALOZAN-KEVITRA:

`1. Resaho ao amin'ny kilasy ny amin'ilay fanetren-tenan'ny Zanak'Andriamanitra tamin'ny nidinany teto an-tany sy ny nahatongavany ho olombelona mba ho faty noho ny helotsika. Inona no ampianaran'izany antsika  tsirairay momba ny atao hoe fahafoizan-tena sy fandavan-tena  hahasoa ny hafa? Na dia azo antoka aza fa tsy ho vitantsika ny hanao tahaka izay nataon'i Jesôsy, dia efa nomena antsika kosa ny foto-kevitra arahina, ary tsy tokony hohadinoina na oviana na oviana izany. Eo amin'izay toerana misy antsika ahoana no hananantsika fileferana sy fandavan-tena tahaka izay nasehon'i Kristy antsika teo amin'ny hazo fijaliana?`

`2. Ho an'ny olona maro dia mety hampihorohoro tokoa ny hoe milefitra tanteraka amin'izay asain'Andriamanitra atao kanefa tsy mahalala izay hitranga avy eo. lnona ny torohevitra homenao ireo olona izay mitoky amin'ny tenany fa tsy amin'Andriamanitra? lnona no azonao lazaina mba hanampiana azy ireo tsy hatahotra ny amin'ny tsy fahalalany ny hoavy na ny tsy fahafahany mifehy izany?`

`3. Manokana fotoana hivavahana miaraka amin'ny kilasy, ho an'ireo olom-pantatrareo izay manana olana amin'ny fanarahana ny sitrapon'Andriamanitra, mba hahitany fa ny fitokiana amin'ny sitrapon'Andriamanitra ihany no lalan-tokana mitondra ho amin'ny fiadanana maharitra. lnona koa no azonao atao eo amin'ny fiainan'izy ireo ho fanampiana azy hahatsapa fa afaka manaiky an'Andriamanitra izy ireo ka hahita fa ny lalany no tsara indrindra? Izany hoe, ahoana no hahazoan'Andriamanitra mampiasa anao hanampiana ny hafa hahalala ny fitiavany sy ny fahavononany hikarakara?`