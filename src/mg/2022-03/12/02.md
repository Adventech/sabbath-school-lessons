---
title:  "Milefitra ho amin'ny fanompoana"
date:   11/09/2022
---

`Vakio ny Fil. 2:5-9. Inona ny hafatra lehibe ho antsika ao amin'ireo andininy ireo?`

Ny kolontsaina ankehitriny dia mampirisika antsika hitaky ny zontsika sy hanao izay hanajan'ny rehetra izany. Tsara avokoa izany, ary izany no tokony ho izy ankapobeny. Saingy mety hitaky ny hamoizantsika an-tsitrapo ny zontsika ny sitrapon'Andriamanitra, toy izay nitranga tamin' i Jesôsy, mba hanompoantsika an'Andriamanitra Ray amin'ny fomba izay hisy akony mandrakizay eo amin'ny fanjakan'Andriamanitra. Mety ho sarotra sy mafy tokoa izany famoizana izany, toy ny mandalo ao amin'ny memy ihany.

Diniho ny fomba niatrehan'i Jesôsy  izany (Fil. 2:5-8). Voalaza eto fa misy dingana telo narahin'i Jesôsy tao anatin'ny fileferany tamin'ny sitrapon'Andriamanitra. Eny am-boalohany dia manaitra antsika i Paoly amin'ny fampahatsiahivana hoe: "Aoka ho ao aminareo izao saina izao, izay tao amin'i Kristy Jesôsy – Fil. 2:5.

Mba hahafahany mamonjy antsika dia nilaozan'i Jesôsy ny fitoviany tamin'ny Rainy ka tonga teto an-tany Izy, tonga olombelona voafetra toa antsika (Fil. 2:6,7).

Tsy tonga olo-malaza sy be voninahitra i Jesôsy rehefa tonga teto an-tany, fa tonga mpanompon'ny olombelona (Fil. 2:7).
Amin'ny maha-olombelona mpanompo Azy dia tsy mba nanana fiainana miadana sy maharitra Izy fa "nanaiky natramin'ny fahafatesana". Ary tsy mba maty tamim-boninahitra Izy fa tamin'ny fomba nahamenatra aza; "nanaiky hatramin'ny fahafatesana, dia ilay fahafatesana tamin'ny hazo fijaliana" Izy! (Fil. 2:8).

`Eo amin'ny lafiny inona amin'ny fiainantsika no maha-modely ho antsika io ohatra nasehon'i Jesôsy io? Raha tsara sy tokony harovana ny zo sy ny fitoviana, ahoana no hanazavanao fa indraindray dia ilaina ihany ny mahafoy azy ireny.`

`Vakio ny Fil. 2:9. Ahoana no anampian'io andininy io antsika hahatakatra fa fahendrena ny milefitra amin'ny sitrapon'Andriamanitra?`

`Mangataha fahendrena avy amin'ny Fanahy Masina ka apetraho izao fanontaniana izao: "Miady mafy ho an'ny zoko ve aho ankehitriny ka mety ho sakana tsy anaovako ny sitrapon'i Jesôsy mba hanompo ny fianakaviako, ny fiangonako, ary ny manodidina ahy izany? Hatraiza ny fahavononako hiaritra fahasahiranana mba hanompoana ny hafa amin'ny fomba mahomby kokoa?"`