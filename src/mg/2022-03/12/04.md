---
title:  "Fahavononana hihaino"
date:   13/09/2022
---

"Ary avy Jehôvah, dia nitsangana ka niantso toy ny teo ihany hoe: Ry Samoela, ry Samoela ô! Dia namaly Samoela hoe: Mitenena, fa mihaino ny mpanomponao." -1 Sam. 3:10.

Efa nandre ilay feo malefaky ny Fanahy Masina ve ianao saingy nodianao tsy heno izany? Vokatr'izany dia tsy nandeha tamin'ny laoniny ny zavatra rehetra, avy eo dia hoy ianao anakampo: Naninona loatra re aho no tsy mba nihaino e?

Voalohany indrindra, ny bokin' i Samoela dia milazalaza ny tantaran'ny lahiantitra iray sy ny zanany roa lahy ratsy fanahy izay tsy mba nihaino ny Tompo, ary koa ny amin'ny zazalahy kely iray izay nihaino Azy kosa. Tsy nety nanova ny fomba ratsiny ireo izay tena nila nanao izany, na teo aza ny fampitandremana mafy avy amin'Andriamanitra.

`Vakio ny tantaran'izy ireo ao amin'ny 1 Sam. 2:12--3:18. Inona ny fiavahana miharihary hita eo amin'ireo izay mihaino an'i Jehôvah sy ny tsy mihaino Azy?`

Zavatra hafa ankoatra ny momba an'Andriamanitra no nameno ny sain'ny zanak'i Ely. Ary na dia niresaka tamin'ny zanany aza i Ely rehefa avy nandre ny hafatra avy amin'i Jehôvah, dia toa tsy nanao na inona na inona ankoatra izany izy. Ary hita mazava fa tsy vonona ny hampilefitra ny tsipiriam-piainan'izy ireo amin'ny sitrapon'Andriamanitra ny zanany. Mifanohitra tanteraka amin'i Samoela kely tokoa izy ireo! 

Manazava ny mpitoriteny iray, Charles Stanley, fa tena ilaina tokoa ny fanekena hihaino ny feon'Andriamanitra, izay antsoiny hoe "mampangina ny feo hafa rehetra". Izao no voalazany: "Tsy hoe te hanome hafatra fotsiny ny Fanahy Masina rehefa miteny. (...) Miteny Izy mba hahazo valiny. Fantany rehefa mameno ny saintsika ny fikasana sy ny drafitsika, hany ka ho very foana ny fotoana hiresahany zavatra hafa amintsika. Rehefa izany no mitranga, dia matetika no mangina Izy. Miandry antsika hampangina ny feo hafa rehetra Izy hahafahantsika mandre sy mankatò Azy amin'ny farany." - Charles Stanley, The Wonderful Spirit-Filled Life, (Nashville, TN: Thomas Nelson Publishers, 1992), tt. 179, 180. 

`Inona araka ny hevitrao no tian'i Stanley ambara amin'ny hoe "mampangina ny feo hafa rehetra"? Rehefa mieritreritra ny amin'ny fanekenao hihaino an'Andriamanitra ianao, inona matetika ireo zavatra misakana anao tsy hampangina ny feo hafa rehetra ka handre sy hankatò an'Andriamanitra amin'ny farany? Inona no ilainao atao eo amin'ny fiainanao mba hahatonga anao halady hihaino ny feon'Andriamanitra ka hanapa-kevitra hankatò ny fitarihany? `