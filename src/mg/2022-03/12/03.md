---
title:  "Mandalo fahafatesana aloha vao mahalala ny sitrapon'Andriamanitra"
date:   12/09/2022
---

Kristianina maro no mikatsaka amin'ny fony marina ny hahafantatra ny sitrapon' Andriamanitra ho an'ny fiainany. " Raha mba fantatro mantsy ny sitrapon'Andriamanitra ho an'ny fiainako, dia hahafoy ny zavatra rehetra ho Azy aho." Na dia efa nanome toky toy izany an'Andriamanitra aza isika dia mety mbola hanjavozavo amintsika ihany ny sitrapony. Mety ho hitantsika ao amin'ny Rôm. 12:1,2 ny anton'izany. Hazavain' i Paoly ny fomba hahazoantsika mahafantatra ny sitrapon'Andriamanitra, ary asongadiny ity teboka manan-danja ity: raha te hahalala ny sitrapon'Andriamanitra ianao dia atolory ho fanatitra aloha ny tenanao!

**Vakio ny Rôm. 12:1,2. Nanoratra i Paoly fa ho afaka hamantatra ny sitrapon'Andriamanitra (Rôm. 12:2) isika rehefa :**

1. Takatsika marina ny "famindram-pon'Andriamanitra" amintsika (Rom. 12:1). 

2. Atolotsika ho fanatitra velona ho an'Andriamanitra ny tenantsika (Rom. 12:1). 

3. Havaozina ny saintsika (Rôm. 12:2). Ny saina nohavaozina ihany no mahatakatra marina ny sitrapon'Andriamanitra. Miankina amin'ny fahafatesan'ny tenantsika anefa io fanavaozana io voalohany indrindra. Tsy ampy raha nijaly ho antsika fotsiny i Kristy — tsy maintsy maty Izy.

`Angataho ny Fanahy Masina hampiseho aminao ireo lafiny izay tsy mbola "mahafaty" anao tanteraka. Inona no tian'ny Fanahy Masina hafoinao mba hahatonga anao ho "fanatitra velona" ho an'Andriamanitra? `

Rehefa tsy maty tanteraka ny "izaho" eo amin'ny lafim-piainantsika sasany, dia ampandalovin' Andriamanitra ao amin'ny memy isika hisarihana ny saintsika. Kanefa tsy manampy antsika hiatrika ny fahotantsika fotsiny ny fahoriana manjo antsika, fa manome topy maso antsika koa momba ny nanoloran'i Jesôsy  ny tenany ho antsika. Nanoratra toy izao i Elisabeth Elliot: _"Ny fahafoizantsika ny hetahetam-pontsika lalina indrindra angamba no ahatakarantsika tsara indrindra ny momba ny hazo fijaliana. (...) Na dia maivana lavitra noho ny an'ny Mpamonjintsika aza ny fanandramantsika izany atao hoe hazo fijaliana izany, dia manampy antsika kosa izany hahafantatra Azy bebe kokoa amin'ny fiombonana fahoriana Aminy. Amin'ny fahoriana rehetra manjo antsika, na inona na inona endrika isehoan'izany, dia miantso antsika ho amin'io firaisam-po io Izy."_ - Elisabeth Elliot, Quest for Love (Grand Rapids, MI: Fleming H. Revell, 1996), t. 182. 

`Vakio amim-pivavahana ny Rôm. 12:1,2. Saino ny amin'ireo zavatra izay tsy maintsy hafoinao mba hahatonga anao ho fanatitra. Ahoana no anampian'izany anao hahatakatra ny fahoriana natrehin'i Jesôsy teo amin'ny hazo fijaliana noho ny aminao? Ahoana no anampian'izany fahalalana izany anao hiray fo amin'i Jesôsy sy ny fahoriany? `