---
title:  FIANKOHOFANA MARINA
date:   16/10/2023
---

### Hazavao

Asongadin'ny Isa. 58 ireo lafiny momba ny Sabata izay hazavain'ny Apokalipsy any aoriana. Sady fitsaharana izany no fizahan-toetra ny fitiavantsika an'Andriamanitra. Ny fitandremantsika ny Sabata amim-pahatokiana, na misy zavatra maro hafa azontsika atao aza rehefa faran'ny herinandro, dia maneho fa manolo-tena hanao an'Andriamanitra ho ambonin'ny zavatra rehetra isika. Ny fitandremana ny Sabata andro fahafito, fa tsy andro hafa, dia maneho ny fanekentsika ny fiandrianan'ny tenin'Andriamanitra ho ambonin'izay rehetra mety ho lovantsofina na fahefan'olombelona.

Indrisy fa toa tsy takatry ny Isiraely marina izay nezahin'i Isaia nampianarina azy ireo momba ny tena hevitry ny Sabata. Naneho fihetsika feno hatezerana mantsy izy ireo rehefa nanasitrana tamin'ny andro Sabata i Jesosy taona maro taty aoriana (Lio. 14:1-6; Jao. 5:1-18). Mila miverina mianatra ireo fahalalana fototra momba ny fitandremana ny Sabata koa ny vahoakan'Andriamanitra amin'ny andro farany

Tian'Andriamanitra ho marina isika amin'izay rehetra ataontsika. Verin'ny Isiraelita io fahamarinana io, indrindra ny mahakasika ny Sabata (Isa. 58:1-3).

Manome vahaolana ny Isa. 58:6,7 hialan'izy ireo amin'ny fombafomba fivavahany tsy misy aina sady foana. Natao ho toeram-panasitranana ireo mijaly sy noana, ireo voallikilika sy mahantra ny tokantranon'izy ireo. Naverin'i Jesosy tamin'ny mpianany izany hevitra izany ao amin'ny Mat. 25, izay anasongadinany ny maha-zava-dehibe ny fomba fitondran'izy ireo ny "kely indrindra" - Mat. 25:40. Tsy misy dikany eo anatrehan'Andriamanitra ny fitandremantsika ny Sabata raha ataontsika rainazy ny fanamaivanana ny fijaliana sy ny fahoriana.

Misy fampiharana avy hatrany ao amin'ny and. 13 sy 14, ny amin'ny zavatra tsy tokony hatao amin'io andro masina io: tsy miteniteny foana, tsy manao izay tiana, tsy mandeha amin'ny lalan'ny tena. Fehiny. aza tia tena. Ny Sabata dia fanaovana fanompoam-pitiavana ho an'Andriamanitra sy ny hafa, mba ho tonga fahazarana izany. Izany mantsy no fomba fitandremana ny Sabata ankasitrahan'Andriamanitra, izay hanova ny fontsika sy hanongotra ny fahotana.4


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Nahoana ny fandehanana any am-piangonana rehefa Sabata, indraindray mandritra ny tontolo andro, sy ny mipetraka mihaino ny fanompoam-pivavahana, no tsy ampy hiantsoana izany hoe fiankohofana marina?`