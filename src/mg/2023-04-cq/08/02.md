---
title:  FOMBA FIAINA MAHALALA ONONY 10230
date:   19/11/2023
---

### FOMBA FIAINA MAHALALA ONONY 10230

### Saintsaino

Manasongadina hevitra manan-danja ny Rôm. 12:1, izay milaza fa tokony hoentina ho fanatitra velona sy masina ho an'Andriamanitra ny tenantsika - teboka izay nihatakatr'ireo Advantista voalohany miandalana am-polo taona vitsivitsy izany. Neken'ireo mpino ny hiala tamin'ny fisotroana zava-mahamamo sy ny fihinanana paraky tamin'ireo taona 1840 sy 1850- nandritra ireo taona voalohany teo amin'ny tantara ofisialin'ny fiangonana. Nisy antso vitsivitsy nataon'i Ellen White mikasika ny fahasalamana tamin'ny 1850, ary vondron'ny mpino vitsy an'isa no nanao fanavaozana ara-pahasalamana, saingy tsy mbola nanenika ny fihetsehana iray manontolo izany.

Taona nanan-danja ho an'ny Advantista mitandrina ny Sabata ny 1863. Nametraka ny tenany ho fiangonana tamin'ny fomba ofisialy izy ireo tamin'ny fiandohan'ny taona, ary tamin'ny volana Jona, dia nahazo fahitana naharitra 45 minitra mikasika ny fanavaozana ara-pahasalamana i Ellen White tany Otsego Michigan. Tahaka ireo fahitana teo aloha, dia tsy vaovao tanteraka ho an'ilay fihetsehana ny zavatra voarainy, satria efa nasongadin'ny hafa ireo teboka manan-danja. Hitan'i Ellen White fa ny fahalalana onony dia mivelatra kokoa noho ny fialana amin'ny toaka; voakasik'izany ny fampiasam-batana sy ny fihinanana sakafo ara-pahasalamana. Naseho azy ireo tombontsoan'ny fanaovana fampiasa-batana mitohy, ny fifohana rivotra madio, ny fialan-tsasatra, ny tanamasoandro, ary ny rano, ary hitany koa fa ny sakafo mifototra amin'ny zava-maniry no mahasoa indrindra.

Nanomboka nizara ampahibemaso ny fahitana naseho azy i Ellen White tany amin'ny lasy fivoriana samihafa, saingy herintaona taty aoriana vao nosoratany ilay fahitana, tao anatin'ny toko nampitondrainy ny lohateny hoe "Fahasalamana" tao amin'ny boky fahefatry ny "Spiritual gifts" (120-150). Rehefa nozaraina teo amin'ireo mpino ireny asasoratra ireny, dia nilaina ny nanavaka ny fahasamihafan'ny fomba fiaina tsara indrindra sy ny baiko avy amin'ny Baiboly. Koa satria maneran-tany ny fiangonantsika ary koa miantefa amin'ny rehetra ny Baiboly, dia niampita tany amin'ny kolontsaina sy ny toerana samihafa ny ivon'ny fomba fiaina mahasalama.

Ny fiovana eo amin'ny fomba fiaina no vokatra ara-dalanan'ny fifohazana ara-panahy. Ahitana fampianarana ara-teolojia sy torolalana azo ampiharina ao amin'ireo epistily rehetra nosoratan'i Paoly. Nanoratra ny Romanina ho an'ny fiangonana tany Rôma izy nandritra ny telo volana nitoerany tany an-tananan'i Korinto, tamin'ny dia misionera fahatelo nataony. Foto-pinoana mahataka-davitra toy ny fanamasinana sy ny fanamarinana ary fahamarinana amin'ny finoana io boky io. Ny toko faha-12 no manamarika ny fiampitana avy amin'ny fanazavana ny petra-kevitra ho amin'ny fampiharana eo amin'ny fiainan'ny mpino andavanandro. Resy lahatra i Paoly fa ny valiny ara-lojika, aorian'ny toko miisa 11 nianarana momba ny teolojian'ny fahamarinana amin'ny finoana, dia ny fanoloran'ny mpino ny fiainany ho fanatitra sy ho fanompoana.



**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mamplasà hampifandraisana ireo teny na fehezanteny mifandraika amin'ny teny na fehezanteny hafa.**

**Ianaro tslanjery ny andininy tianao indrindra. Soraty imbetsaka izany mba hahamora ny fitadidianao azy.** 

`Araka ny hevitrao, nahoana ny ankamaroan'ny Kristianina no miaina tahaka ny hoe tsy misy ifandraisany amin'ny maha Kristianina marina ny fahasalamana ara-batana? Inona no hevitr'izany hoe "fanatitra velona"?`