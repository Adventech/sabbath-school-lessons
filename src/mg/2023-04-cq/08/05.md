---
title:  NY FOTOTRY NY FIAINANA KRISTIANINA
date:   22/11/2023
---

### Ampifandraiso amin'i Jesosy

### NY FOTOTRY NY FIAINANA KRISTIANINA

Ny Rom. 12 dia milaza amintsika izay tokony hatao mba hamaliana ny fitiavan'Andriamanitra, amin'ny fanovana ny fomba fiainantsika. Ahitana tombontsoa eo no ho eo ny fomba fisakafoana mahasalama, kanefa raha ataontsika ho fitadiavam-pamonjena izany dia hihatsara ny fahasalamantsika ara-batana saingy ny fahasalamana ara-panahy kosa hihasimba. Mahaliana an'i Jesosy mandrakariva ny fototra, satria izany no ampahany manan-danja indrindra amin'ny foto-drafitrasa rehetra; ary ny fototry ny fiainana kristianina dia miverina mandrakariva amin'ilay teny hoe "nahoana?" Antony manosika antsika hanao zavatra izany.

Ny "nahoana" ao ambadiky ny fomba fiaina mahasalama dia voalaza mazava ao amin'ny and. 1: "ny famindrampon'Andriamanitra". Tsy misy mendrika ny fiainana isika na dia iray aza; ny sorona nataon'i Kristy irery ihany no ananantsika izany. Izany fahamarinana tsotra izany no tokony hitondra ny safidintsika.

Tokony haniry indrindra ny hiaina fiainam-panompoana ho an'i Jes√¥sy isika eo anatrehan'ny fiainam-panompoana niainany ho antsika. Misafidy ny hanana fiainana mahasalama isika mba hanompoantsika an'Andriamanitra bebe kokoa. Tsy tiantsika hafohezina ny drafitr Andriamanitra ho antsika noho ny tsy fahasalamantsika vokatry ny safidy tsy hendry sy ny fahazaran-dratsy maro. Misy ireo izay milaza fa mahatonga antsika hifantoka amin'ny tenantsika sy ho tia tena ny fananana fomba fiaina mahasalama, kanefa raha miaina tahaka izany isika dia ho tonga ozona ny fiainantsika fa tsy fitahiana. Raha manampy folo taona amin'ny fiainantsika ny fananana fomba fiaina mahasalama, dia aoka izany folo taona fanampiny izany hitondra fitahiana ho an'ny hafa sy ho fampandrosoana ny asan'Andriamanitra.

Tsy hoe manalava ny taona hanompoantsika fotsiny ny fomba fiaina mahasalama fa mampitombo ny hatsaran'ny fanompoana ataontsika ankehitriny koa izany. Matetika ireo olona mitana andraikitra lehibe eo amin'ny asa fanompoana no alaim-panahy hanao tsirambina ny fahasalamany noho ny fiantsorohany asa aman-draharaha mavesatra. Arakaraka ny habetsaky ny andraikitra entintsika anefa no maha-zava-dehibe ny fiahiantsika ny fahasalamantsika, mba hahafahantsika manome ny tsara indrindra eo amin'ny asa.

Ambaran'i Paoly fa "mety" ny asa fanompoana atao amin'ny fo manontolo (Rom. 12:1). Hoy ny Isa. 1:18:"Avia ary hifandahatra isika"; maneho izany fa maniry ny hanana fifandraisana ara-tsaina amintsika Andriamanitra, fifandraisana izay ahafahana mamaha ireo fanontaniana maro, ny fisalasalana ary ny tebiteby sy ny ahiahy. Tsy miandry fankatoavana an-jambany avy amintsika na oviana na oviana Izy, fa manome safidy antsika mandrakariva, ary mandrisika antsika mba hampiasa izany safidy izany hitiavana Azy amin'ny fontsika sy ny saintsika ary ny tenantsika.


**Saintsaino ny toko fototr'ity lesona ity, ary jereo izay miresaka an'i Jesosy ao amin'izany.**

`Ahoana no ahazoantsika antoka fa tsy vokatry ny fomba fisainana mandala ny lalana ho fitadiavam-pamonjena ny safidy ataontsika?`

`Toy ny mahazatra ve sa hafa ny fahitanao an'i Jesosy eto?`

`Valim-bavaka:`