---
title:  MANANA SOLIKA FITAIZA
date:   02/10/2023
---

### Hazavao

Fitambaran'ny finoana sy ny asa ny fiainan'ireo mpino advantista voalohany. Nony tsy tonga tamin'ny lohataonan'ny 1844 araka ny nantenainy i Jes√¥sy dia lalina sy mangidy ny fahadisoam- panantenan'izy ireo.

Manasongadina manokana ny maha-zava-dehibe ny fiomanan'ny isam-batan'olona ho amin'ny fiavian'i Kristy ny Mat. 25:1-13. Aseho ao amin'ny andininy faha-3 sy faha-4 ny fahasamihafana eo amin'ireo vehivavy karazany roa ireo: ny hendry nitondra solika fitaiza fa ny adala kosa tsy nitondra. Maneho ny Fanahy Masina ny solika na diloilo (Zak. 4:1-6), izay tsy nananan'ireo virijiny adala teo amin'ny fiainany. Nanana fahalalana ny fahamarinana ara-Baiboly tokoa izy ireo, ary nanana ny endriky ny toe-panahy araka an'Andriamanitra, saingy tamin'ny farany dia hita fa tsy ampy raha izany fotsiny

Faharoa amin'ny fanoharana efatra nataon'i Jesosy ao amin'ny Mat. 24:45-26:46 io fanoharana io. Samy maneho sokajin'olona roa ao amin'ny fiangonana izy efatra. Ny telo voalohany dia ahitana fihemoram-potoana lehibe izay misedra ny toetran'ireo izay miandry. Nahatonga ny maro hisalasala ny amin'ny teny fikasan'ny fiaviany izany. Maro no nandao ny finoana. Aseho amin'ireo fanoharana ireo fa izay mifikitra amim-pitokiana amin'ny teny fikasan'i Jesosy dia tsy mba ho diso fanantenana amin'ny farany.

Anisan'ny mahaliana ao amin'ity fanoharana ity koa ny mahita fa 'samy rendrehana avy" - and. 5, na ny virijina hendry na ny adala mandra-pahatonga ny mamatonalina. Ny haizina ara-panahy mameno izao tontolo izao amin'ny andro farany no hevitry ny "mamatonalina" - "ny fotoana maizina indrindra amin'ny tantaran'ity tany ity"- HF, t. 363. Maneho ny fiangonana matory amin'ny fotoana farany mialoha ny fiverenan'i Jesosy ireo virijina rendrehana ireo.

Rehefa nofohazin'ny antso mba hitsena ny mpampakatra izy ireo dia tonga saina fa mila manamboatra ny fanalany mba hirehitra tsara indray izany. Indrisy fa tsy azo natao ny nizara ny solika fitaiza tamin'io ora sarotra lo satria izay ampy ho an'ny tenany ihany no nananan'ireo hendry. Tara loatra ny fiomanana rehefa tonga ny tampoka. Ny fotoan-tsarotra dia nampiharihary fotsiny izay tsy nananan'izy ireo nandritra izay fotoana ela izay. Ny fiomanantsika ankehitriny no mamaritra izay hataontsika rehefa tonga ny fotoan-tsarotra.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?` 

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Nitondra solika fitaiza tao amin'ny fitoerany manokana ireo vehivavy. Ahoana no ahafahantsika mitahiry ny Fanahy Masina amin'ny fatrany ampy? Ahoana no hampiharantsika io foto-kevitra io eo amin'ny fiainantsika?`