---
title:  "NY FILAZANTSARA HITA SY IAINANA"
date:   11/10/2023
---

### Ampifandraiso amin'i Jesosy

Tsy nanoratra mikasika ny foto-kevitry ny famonjena sy ireo lohahevitra manodidina izany i Jesosy fa nanorina ny fitoerana masina mihitsy, môdely hita maso maneho ny famonjena, fanandramana izay azon'ny olony niainana mivantana.

Ny teny saro-takarina toy ny fanamarinana sy ny fanamasinana ary ireo teny manana hevi-dalina toy ny famindrampo, ny famelan-keloka ary ny fitiavana dia voaseho tamin'ny fomba kanto teo amin'ireo fanaka samihafa sy ny fanompoam-pivavahana tao amin'ny tabernakely. Hitantsika ny sorona nataon' Jesosy tamin'ny fahafatesana tsy maintsy niaretan'ny zanak'ondry tsy manan-tsiny, satria nafindra ara-tandindona teo aminy ny fahotan'ilay nitondra azy.

Tsy maneho fotsiny ireo lafiny samy hafa amin'ny asa fisoronan'i Jesosy ny fanaka tsirairay tao amin'ny fitoerana masina (Heb. 9:2), fa naneho koa ny fampiharana ireny teo amin'ny fiainantsika. Tamin'ireo fanaka telo tao amin'ny fitoerana masina, ohatra, (ny fanaovan-jiro, ny latabatra nisy ny mofo aseho, ary ny alitara fandoroana ditin-kazo manitra), dia ny alitara fandoroana ditin-kazo manitra no nanakaiky indrindra ny efitra masina indrindra, izay nitoeran'ny fanatrehan'Andriamanitra sy nahitana ny voninahiny. Ny fofo-manitra avy teo amin'ny alitara izay nihevaheva teo ambonin'ny efitra lamba ary nitoetra teo amin'ny fiaran'ny fanekena sy ny rako-panavotana, ny alitara fandoroana ditin-kazo manitra dia naneho tamin'ny fomba kanto ny fifandraisana azontsika ananana miaraka amin' Andriamanitra amin'ny alalan'ny vavaka (Sal. 141:2; Apôk. 8:3).

Hitantsika ao amin'ny kianja ny fitiavan'i Kristy sy ny sorona nataony, ary hitantsika ao amin'ny efitra masina indrindra tsy lavitra eo ny fitsaran'Andriamanitra. Mahita ny famindrampony isika rehefa voadio amin'ny fahotana rehetra ny tempoly.

Mihoatra noho ny fampianarana hafa izay inoantsika amin'ny maha-fiangonana antsika, ny fitoerana masina dia maneho ny fifandraisan'ny fahamarinana rehetra ho lamina iray, izay samy manasongadina ny lafin-toetran'i Kristy anankiray. Maneho amintsika izany fa misy lojika sy antony ny fitiavan' Andriamanitra tsy takatry ny saina izay manarona ny mpanota toa antsika. Rehefa aseho araka ny tokony ho izy izany, ao amin'ny tontolon-kevitry ny fitoerana masina, dia hahatratra ny olona rehetra tokoa ny filazantsara.



**Saintsaino ny toko fototr'ity lesona ity, ary jereo izay miresaka an'i Jesosy ao amin'izany.**

`Tokony hamolavola ny fomba fiainantsika andavanandro ny sarin'ny fitoerana masina, amin'ny fomba ahoana?`

`Toy ny mahazatra ve sa hafa ny fahitanao an'i Jesosy eto?`

`Valim-bavaka:`