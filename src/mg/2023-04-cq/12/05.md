---
title:  "NY ANTSO HO AMIN'NY FIANKOHOFANA AMIN'NY MPAMORONA"
date:   20/12/2023
---

### Ampifandraiso amin'i Jesosy

### NY ANTSO HO AMIN'NY FIANKOHOFANA AMIN'NY MPAMORONA

Misy adihevitra miverimberina eo amin'ny Kristianina mikasika ny fametrahana ny hafatry ny filazantsara sy ny fahamarinana ara-poto-pampianarana ho lohalaharana. Misy ireo milaza fa ilaintsika ny miray saina manohana ny filazantsara ka tsy mifantoka amin'ny foto-pinoana, kanefa anisan'ny iraka nampanaovina an'i Jesosy ny fampianarana ny foto-pinoana (Jao. 7:16). Ny Apok. 14:6-12 angamba no mahavaly indrindra izany adihevitra izany, io toko sy andaniny io izay miantomboka amin'ny anjely mitondra ny filazantsara mandrakizay ary arahin'ireo andalan-teny manazava ny filazantsara amin'ny alalan'ny fahamarinana ara-poto-pampianarana. Ahitana antso momba ny fametrahana an Andriamanitra ho lohalaharana ao amin'ireo andalan-teny ireo- antso mba hiankohofana Aminy amin'ny maha Mpamorona Azy, izay ivon'ny hafatry entin'ny filazantsara manontolo. Ny fahafantarana ny maha Mpamorona antsika an'Andriamanitra no fototry ny fiankohofana marina. Rehefa nanoratra tao amin'ny filazantsarany i Jaona fa nohariana tamin'ny alalan'i Jesôsy ny zavatra rehetra (Jao. 1:1-3) dia napetrany tamin'ny toerana tokony hisy Azy i Jesôsy, Ilay mendrika ny hiankohofantsika.

Ny anjely faharoa dia miantso antsika mba hisaraka amin'ny rafi-piankohofana sandoka rehetra (Apók. 14:8; 18:1-4). Midika ny hafatry ny anjely faharoa fa lavo ny fiangonana sasany, ary miantso ny olony Andriamanitra mba hisaraka amin'ireny. Ny hafatry ny anjely fahatelo dia antso ho amin'ny fahatokiana amin'Andriamanitra mihoatra noho ny zavatra hafa rehetra. Hatahotra an'Andriamanitra na hatahotra olombelona, izay no safidy atao.

Mifandray avokoa ny lafiny tsirairay amin'ny hafatry ny anjely telo, ary zava-dehibe amin'ny fahatakarana ny ankilany ny tsirairay amin'izany. Tsy azontsika atao ny mifidy izay ampahany hodinihina sy hampianarina ary izay tokony havela. Hita ao amin'ny hafatry anjely faharoa tahaka ny maha ao amin'ny hafatry anjely voalohany Azy i Jesôsy. Antsoina isika hilaza amin'izao tontolo izao ny momba an'i Jesôsy, ary manao izany amin'ny alalan'ireo fampianarana ao amin'ny Baiboly isika, satria ny tsirairay avy amin'ireny dia maneho ampahany amin'ny toetrany. Mba hahafahantsika maneho amin'ny fahafenoany ny momba Azy dia tsy tokony hataontsika an-tsirambina ireo lafiny izay heverintsika ho sarotra dinihina. Filazantsara mandrakizay izay tsy miharoharo amin'ny zavatra hafa na koa nasiam- panovana no ilain'izao tontolo izao.


**Saintsaino ny toko fototr'ity lesona ity, ary jereo izay miresaka an'i Jesôsy ao amin'izany.**

`Misy fiantraikany eo amin'ny fiainantsika andavanandro ny fifantohana amin'ny fitiavan'Andriamanitra fotsiny ihany ka anadinoantsika ny fahamarinany, amin'ny fomba ahoana?`

`Misy lafiny sasany amin'ny hafatry ny anjely telo ve izay heverinao fa tsy takatrao na ampianarinao araka ny tokony ho izy? Raha eny, inona ny lafiny heverinao fa ataonao an-tsirambina amin'izany?`

`Toy ny mahazatra ve sa hafa ny fahitanao an'i Jesosy eto?`

`Valim-bavaka:`