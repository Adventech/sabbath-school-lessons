---
title:  FILAZANTSARA MANDRAKIZAY
date:   18/12/2023
---

### Hazavao

Tsy miova ny filazantsara eo amin'ireo taranaka mifandimby na dia mety hihalalina aza ny fahatakarantsika izany rehefa mandeha ny fotoana. Koa satria milaza ny Apôk. 14:6 fa "mandrakizay ny filazantsara, dia azontsika tsoahina avy amin'izany fa raha mbola misy olona tokony hovonjena dia hotohizana ny fitoriana izany. Ny hafatry ny anjely telo dia filazantsara natao hotoriana amin'ireo olona miaina amin'ny andro farany. Ny and. 7 dia miantomboka amin'ny antso hoe: "Matahora an' Andriamanitra, ka omeo voninahitra Izy." Ny teny grika nadika hoe "fahatahorana" eto dia midika ho fanajana fatratra. Mampifandray ny teny hoe "matahora an'Andriamanitra" amin'ny fitandremana ny didiny ny Mpitt. 12:13, koa ny Apök. 14:7 izany dia antso ho amin'ny fanajana sy fankatoavana an' Andriamanitra. Ny ampahany faharoa hoe "omeo voninahitra Izy", dia manondro ny fanajana Azy amin'ny fomba fiainantsika.

Mitohy ny and. 7 ka milaza fa efa tonga ny andro fitsarana. Nanomboka notoriana izany ampahany amin'ny hafatra izany talohan'ny 1844 saingy tsy takatra tamin'ny fahafenoany raha tsy taorian'ilay fahadisoam-panantenana lehibe. Miantso antsika hiankohoka amin'llay Mpamorona ny lanitra sy ny tany ny ampahany manaraka amin'ny and. 7, ary saika teny nalaina tao amin'ny Eks. 20:11 izany, izay ampahany amin'ny didy fahefatra mikasika ny Sabata.

Ny and. 8 dia mampitandrina fa rava i Babilôna. Nampiharina tamin'ny fahavaratry ny taona 1844 izany fanambarana izany ary vao mainka nitombo ny fampiharana azy rehefa nandroso ny fotoana ka naseho niharihary ny fivavahana sandoka izay naneho ny toetran'Andriamanitra tsy araka ny tokony ho izy. Avy amin'ny teny hoe "Babela" ny anarana hoe Babilôna ary manondro fisavorovoroana. Nanjary mamon'ny divain'i Babilona ny mponina eto an-tany, midika izany fa niharatsy ny fitondran-tenany ary misy fisavorovoroana ara-panahy eo aminy vokatry ny fampianaran-dison'i Babilona. Koa satria tsy mifanaraka amin'ny Baiboly ny fampianaran'ireo fiangonana nihemotra dia tsy maintsy lavina izany.

Ny and. 9-11 dia mampitandrina an'izao tontolo izao tsy handray ny mariky ny bibidia mba tsy hanatrehany ny firehetan'ny fahatezeran'i Jehovah. Niharo tamin'ny famindram-po ny fahatezeran'Andriamanitra teo amin'ny fotoana nirotsahany tamin'ny taranak'olombelona, saingy tsy ho tahaka izany amin'io fotoana io. Ambaran'ny Apok. 15:1 fa amin'ny alalan'ny loza fito farany no hisehoan'izany firehetan'ny fahatezerany izany.

Ny and. 12 dia mifarana amin'ny fisintonana ny saina amin'ny "faharetan'ny olona masina". Na dia eo aza ny famelezana ataon'ilay fahefan'ny bibidia (jereo ny Apok. 13:11-18), dia mijoro tsara izany vondron'olona izany ary miaritra ny fanenjehana.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io?`

`Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Ahoana no hitoriantsika ireo lohahevitra toy ny Babilôna sy ny mariky ny bibidia kanefa tsy handroaka ny olona hihataka amintsika?`