---
title:  "NY SANDAN'NY FITIAVANA"
date:   01/11/2023
---

### Ampifandraiso amin'i Jesosy

Ny lohahevitra momba ny toetran'Andriamanitra no eo afovoan'ilay fifanandrinana lehibe. Toherin'i Satana ny fanjakan'Andriamanitra ka lazainy fa tsy hay tandremana ny lalàn'Andriamanitra. Nambarany fa tsy marina Andriamanitra ary manao ny tsy rariny satria nametraka lalàna izay tsy hain'iza na iza tandremana. Maro no manontany tena hoe: nahoana no tsy naringana avy hatrany i Satana raha vantany vao nikomy tany an-danitra? Moa ve tsy hain'Andriamanitra ny tsy nampisy ny fahoriana sy alahelo amin'ny famongorana ilay loharanon'ny olana mialoha ny niitaran'izany tamin'ny hafa koa?

Fitiavana sy fiankohofana no tadiavin'Andriamanitra fa tsy fahefana. Tsy misy azo terena ireo. Tsy azon Andriamanitra terena ho tia sy hiankohoka Aminy isika, ary tsy azony terena koa i Satana. Tsy maintsy ho safidy ny fitiavana marina, ary ny safidy dia tsy maintsy misy sandany. Misy olona sasany tsy mitady fitiavana satria matahotra ny holavina izy avy eo, kanefa maro no mahita fa ilaina ny fitiavana na inona na inona sandany. Fantatr'Andriamanitra fa ny hany fomba hahazoana mikolokolo sy mampiroborobo ny fitiavana ao anatin'ny tontolo iray dia ny fananan'ny voary ao fahalalahana hisafidy.

Tsy maintsy navela haneho ny heviny i Satana, ka ho hita ny vokatry ny fandavany an'Andriamanitra sy ny fitsipiny mba ho hitan'ny tontolo tsy lavo amin'ny fahafenoany ny tena ateraky ny fikomiana.

Tamin'ny nahatongavany ho olombelona sy nahafatesany teo amin'ny hazo fijaliana no nanambaran'i Jesosy ny tena fitiavan'Andriamanitra marina. Nahariharin'ny hazo fijaliana ho hitan'ny rehetra ny toetran'i Satana feno halozana sy fankahalana. Nanao sorona ny ainy i Jesôsy mba handoavana ny sandan'ny fandikan-dalana, mba hanaporofoana fa azo atao tsara ny mitandrina ny lalàna, ary Andriamanitra dia Mpanapaka feno fahamarinana sy fitiavana. Ankehitriny, raha mitoky amin'Andriamanitra isika dia afaka mandresy an'i Satana satria efa naharesy azy i Jesosy ka zarainy amintsika ny valisoan'ny fandreseny.


**Saintsaino izay voasoratra ao amin'ny andininy fototra, ary jereo izay miresaka an'i Jesosy ao.**

`Araka ny hevitrao, manao ahoana ny flatrehan'Andriamanitra ny fahoriana rehetra misy ankehitriny, izay vokatry ny nanomezany safidy antsika?`

`Toy ny mahazatra ve sa hafa ny fahitanao an'i Jesôsy eto?`

`Valim-bavaka:`