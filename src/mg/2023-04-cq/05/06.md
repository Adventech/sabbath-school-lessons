---
title:  "NY FITIAVAN'ANDRIAMANITRA TSY MIOVA"
date:   02/11/2023
---

### Takaro

### NY FITIAVAN'ANDRIAMANITRA TSY MIOVA

"Dia toy izany no toa nahombiazan'i Satana hatramin'ny voalohany. Tsy asa mivantana no nataony, fa ny anjely no notaominy hanaraka ny heviny ary izay rehetra tsy nomba azy dia nampangainy ho mpanao tsinontsinona ny soa ho an'ny lanitra manontolo. (...) Ny zavatra faran'izay tsotra dia toa nanjary saro-pantarina. Nampidirany fisalasalana tamin-kafetsena fatratra na dia ny teny tsotra indrindra nolazain'i Jehovah aza. Ny teny rehetra izay naloaky ny vavany dia toa nanan-kasina avokoa noho izy nanana toerana ambony teo amin'ny fanjakan'Andriamanitra.

"Famitahana sy fandroboana no samy nampiasain'i Satana hanovana ny tenin'Andriamanitra sy ny fomba amam-panao teo amin'ny fanjakan'Andriamanitra. Naeliny fa tsy rariny ny aneren'Andriamanitra ny anjely hitandrina ny lal√°ny, ary tsy misy afa-tsy voninahitra ho an'ny Tenany ihany no nokendreny ho azo avy amin'ny fanekena sy ny fankatoavan'ny zavaboariny Azy. Ny amin'ny tenany kosa, hoy izy, dia tsy misy zava-tadiaviny afa-tsy fahasambarana ho an'izao tontolo izao. Andriamanitra anefa dia tsy afaka hampiasa fomba izay tsy mifanaraka amin'ny rariny sy ny hitsiny. (...) Tsy maintsy aharihary eo anatrehan'izao rehetra ary izao ny ratsy nataon'ilay mpamitaka. (...)

Noho ny fahendrena lalina ananan'Andriamanitra dia noroahiny niala tany an-danitra i Losifera fa tsy naringany. (...) Ny fahatokiana dia tiany ho vokatry ny fahitana ny hatsaram-panahiny sy ny fahamarinany. Raha avy hatrany dia nolevonin'Andriamanitra i Satana raha vao nanota, dia tsy ho takatr'ireo mponina any an-danitra ny momba ny fahamarinan'Andriamanitra, satria tsy fantatr'izy ireo ny tena toetran'ny ota sy ny vokatra aterany. Raha nofongorana avy hatrany tsy ho isan'ny velona ilay anjely mpikomy, dia ho maro tamin'ireo mponina any an-danitra no nanompo an'Andriamanitra tamin-tahotra fotsiny fa tsy tamim-pitiavana. (...) Mba hisian'ny soa ho an'izao tontolo izao mandritra ny taonjato tsy manam-petra mifandimby, dia navela hanatanteraka an-tsakany sy an-davany ny foto- keviny ilay ratsy. Fa amin'izany no hahitan'ny zavaboary manontolo ny tena toetran'ny famelezany ny fanjakan'ny lanitra, ka hiseho miharihary amin'izay ny toetran'Andriamanitra feno fahamarinana sy famindrampo ary ny tsy fiovan'ny didin'i Jehovah dia tsy hampisalasala mihitsy intsony na oviana na oviana."- PM, tt. 21-22 (ed 1985).



`Rehefa avy nandalina io andalan-tSoratra Masina io ianao nandritra ny herinandro, inona ireo hevitra nandresy lahatra anao manokana ny hampihatra azy eo amin'ny fiainana?` 

`Inona avy ireo fampiharana tsy maintsy ataonao ao amin'ny sekoly misy anao, ny ankohonanao, ny toeram-piasanao, ary ny fiainam-pivavahanao?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`