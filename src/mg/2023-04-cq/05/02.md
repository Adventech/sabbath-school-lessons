---
title:  ARETINA TAMPOKA
date:   29/10/2023
---

### Saintsaino

Nomen'Andriamanitra fahitana momba ilay fifanandrinana lehibe, izay naharitra adiny roa, i Ellen White tao Lovett's Grove, Ohio, nandritra ny fandevenana ankizy iray. Ny ampitson'io, raha tao anaty fiaran-dalamby an-dalana hody niaraka tamin'ny vadiny izy, dia nahatsapa ny fanatrehan'ny mpandeha iray tsy hita maso teo anilan'izy ireo. Afaka nilaza i Ellen White fa tapa-kevitra io mpandeha io hanao ny fomba rehetra mba tsy ho voaseho ny marina momba azy. Tamin'io andro io dia niato tamin'ny diany izy mivady ka niantrano tao amin'i Jackson namany, tao Michigan. Fotoana fohy taorian'izay dia nahatsapa hatsiaka hafahafa i Ellen White tao amin'ny ilany havanana sy tao amin'ny fony ary avy hatrany dia tsy afa-nihetsika. Na 50 km aza sisa ny lalana tsy hahatongavany any an-tranony dia ninoany fa tsy hahita ireo zanany intsony izy. Nitolona tamim-bavaka mafy ho azy ireo izay nanatrika izany, ary dia afaka nanohy ny diany ho any Battle Creek, Michigan, izy ka nanoratra izay zavatra hitany. Tsy maintsy niala sasatra telo andro izy isaky ny nahavita pejy iray, kanefa vitany ihany ilay boky nony farany.

Ny volana Jona tamin'io taona io ihany dia nomena fanazavana ny amin'ilay aretina tampoka nanjo azy tao an-tranon'i Dan Palmer i Ellen. Izao no nosoratany: "Naseho ahy tamin'ny fahitana fa tamin'ilay aretina tampoka nanjo ahy tany an-tranon'i Jackson iny dia i Satana no nitady hamongotra ny aiko (...) saingy nisy anjelin'Andriamanitra nirahina hamonjy ahy" - LS, [1915], 163.

Manome antsika topy maso momba io fifanandrinana io ny Apôk. 12, manomboka amin'ilay ady tany an-danitra, avy eo ny fiezahana hamono an'i Jesôsy, dia ny fanenjehana ny fiangonana tamin'ny Vanim-potoana Antenantenany, ary ilay adin'ny andro farany amin'ny fiangonana sisa mialoha kelin'ny fiverenan'i Jesôsy. Mampiseho mazava izany fa nazera avy any an-danitra ho eto an-tany i Satana mbamin'ny anjely maro nanaraka azy. Tsy misy olona maniry ny hampisehoana miharihary ny fahotany, ary tsy hafa amin'izany i Satana. Tsy tiany ho fantatra ny fahamarinana momba ny fahalavoany sy ny voninahiny fahiny, ka izany no nitadiavany hamono an'i Ellen White mialoha ny nahafahany nanoratra izany.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao. Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**Ianaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Araka ny hevitrao, nahoana i Satana no niezaka hamono an'i Ellen White rehefa avy nahazo fahitana ny amin'ilay fifanandrinana lehibe izy? Nahoana no io fahitana io manokana no nahasarotiny azy fa tsy hafa?`

`Raha fantatsika fa lehibe lavitra noho ny tenantsika ilay fifanandrinana, ahoana no anovan'izany ny fomba fijerintsika ny olana sy ny fitsapana rehetra mety hiaretantsika?`