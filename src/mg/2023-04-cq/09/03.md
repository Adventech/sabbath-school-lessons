---
title:  NY TANJONA FARANY
date:   27/11/2023
---

### Hazavao

Feno faniriana tsara ny Kristianina. Te ho tsara fanahy kokoa amin'ny hafa isika ary te hanana fitondran-tena tsara tahaka ny an'i Kristy. Kanefa tsy ho tanteraka na ny faniriana tsara indrindra ao anatintsika aza rehefa tsy ataontsika laharam-pahamehana izany. Amin'ny zavatra rehetra dia ity no tanjona farany ho an'ny Kristianina: "Kristy ao anatinareo". Zava-miafina no niantsoana azy io ao amin'ny Kôl. 1:27 satria tsy mora ny mahatakatra izany. Manambara zava-misy ara-panahy ny hoe "Kristy ao anatintsika" fa tsy ara-batana tsy akory. Zava-miafina lehibe mamabo ny fahalianan'izao tontolo izao ny hoe: afaka mitoetra ao amin'ny olombelona mahantra sy mpanota toa antsika ny fanahy sy ny toetran'i Kristy.

Voaseho mazava ao amin'ny Kôl. 1:26-28 fa efa nambaran'Andriamanitra io zava-miafina momba ani "Kristy ao anatinareo"io, ary ny vokany dia ny olona rehetra voatolotra ho "tanteraka ao amin'i Kristy". Izany indrindra no atao hoe fanamarinana amin'ny finoana: fahatongavana ho marina amin'ny alalan'i Kristy mitoetra ao anaty. Ny mino dia ny matoky fa hanatanteraka izay rehetra nampanantenainy ao amin'ny teniny i Kristy. Misy hery mahaforona ao amin'ny Tenin'Andriamanitra; manan-kery mamorona zavatra avy amin'ny tsy misy ny feon'Andriamanitra ary mampisy hazavana ao amin'ny fo maizina indrindra (Sal. 33:6-9; 2 Kôr. 4:6). I Jesôsy no ilay Teny mahaforona, tonga nofo. "Kristy ao anatinareo", io no fanandramana manova ilaintsika rehetra. Olona manafoana ny izahony sy vonona handray an'i Kristy hiasa mahery ao anatiny no tadiavin'i Jesosy. Mampitandrina ny Kôl. 2 fa misy zavatra maro mety hahatonga antsika tsy hanana an'i Kristy ao anatintsika. Miverina manazava ny atao hoe "Kristy ao anatinareo" ny toko fahatelo: Voalohany, midika ho fifantohan'ny saina amin'ny zavatra any ambony fa tsy ny zavatra ety an-tany (Kôl. 3:1-3) izany; faharoa, fialana amin'ny asan'ny nofo izany, toy ny: "Fahatezerana, fahavinirana, faharatsiana, fanevatevana, ary resaka vetaveta" - and. 8 (DIEM), ka "famindrampo sy fiantrana, fahamoram-panahy, fanetren-tena, fahalemem-panahy, fandeferana" - and. 12, sy ireo toetra tsaran'i Jesosy hafa no asolo izany. "Ary aoka ho ambonin'izany rehetra izany ny fitiavana, fa fehin'ny fahatanterahana izany." - and. 14. Rehefa manaiky an'i Jesosy amin'ny finoana isika dia rakofany amin'ny akanjom-pahamarinany madio (jereo koa ny Apok. 19:8).



`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany? Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Inona avy no manakana antsika tsy hanana an'i Kristy mitoetra mandrakariva ao anatintsika?`