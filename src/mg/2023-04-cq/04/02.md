---
title:  "NY LALANA SY NY MPAMINANY"
date:   22/10/2023
---

### Saintsaino

Hitantsika manerana ny Baiboly ny fifandraisana mirindra eo amin'ny lalàna sy ny mpaminany. Fony nanara-dia an'Andriamanitra ny Isiraely, ary nanaraka ny toroheviny sy nankatò ny lalàny, dia niteny tamin'izy ireo tamin'ny alalan'ny mpaminany Izy. Rehefa niodina taminy kosa izy ireo, dia natsahany ny fanomezam-pahasoavan'ny faminaniana (Neh. 9:26; Ezek. 7:26). Miresaka ny amin'izany fifandraisan'ny antony sy ny vokatra izany i Sôlômôna ao amin'ny Ohab. 29:18: "Raha tsy misy fahitana, dia atondraka hanaram-po amin'izay tsy mety ny olona." Ny teny hoe "fahitana" eto dia maneho ireo fahitana omena ny mpaminany. Ny tapany faharoa amin'ilay andalan-teny dia mametraka ny fifandraisana ety eo amin'ny fitandremana ny lalàna sy ny fandraisana ny fahitana ara-paminaniana.

Hitantsika ara-tantara ny fisehoan'io fifandraisana io tao anatin'ny 300 hatramin'ny 400 taona tao amin'ny Testamenta Taloha, izay tsy nisian'ny mpaminany teo amin'ny Isiraely. Tsy nanao fikomiana mivantana tahaka izay nataony talohan'ny nambaboan'ny Babilônianina azy io firenena io fa nametraka fandalan-dalana henjana ho fisehosehoana. Naverina indray tamin'ny andron'i Jaona Mpanao batisa sy ireo apóstôly ny fanomezam-pahasoavan'ny faminaniana, kanefa fotoana fohy taorian'ny nahafatesan'ny apostoly Jaona dia maty indray izany fanomezana izany (satria nipaoka ny fiangonana ny fanompoan-tsampy) mandra-pahatonga ny fisasahan'ireo taona 1800. Tsy kisendrasendra tsy akory ny nahitana indray ny fahamarinana mikasika ny lalan'Andriamanitra (ao anatin'izany ny Sabata andro fahafito) sy ny famerenana indray ny fanomezam-pahasoavan'ny faminaniana tamin'ny fotoana iray, satria mifameno ireo zavatra roa ireo.

Niantso olona roa Andriamanitra taorian'ny fahadisoam-panantenana lehibe, saingy i Ellen White irery no nanoina. Noho ny fizarany ny fahazavana nomena azy sy ny nitoerany tao amin'ny fanetren- tena teo am-panaovana izany, dia nomen'Andriamanitra fahitana marobe fanampiny sy nametrahany andraikitra izy. Roa arivo isa mahery ny fahitana nomena azy nandritra ny fiainany, izay voarakitra ao anatin'ny boky miisa 40 mahery sy lahatsoratra dimy arivo isa mahery.

Irin'Andriamanitra koa ny hitarika ny fiangonany amin'izao taonjato faha-21 izao, tahaka izay nataony teo aloha. Aoka ny tsirairay amintsika hazoto amin'ny fanarahana ireo torolalana rehetra izay efa nomeny antsika mba hahatonga antsika ho vonona ho amin'izay hitarihany antsika lavitra kokoa.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina. Asio tsipika eny ambanin'ireo teny na fehezanteny manan-danja na manana heviny manokana ho anao. Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**Ianaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Inona ireo zavatra eo amin'ny fiainantsika izay manasarotra ny fifandraisan'Andriamanitra amintsika?`

`Ahoana no hahazoantsika fitarihana bebe kokoa avy Aminy? Inona ireo toetra mandrafitra ny sisa ao amin'ny Apok. 12:17, ary ahoana no iarahan'izany miasa?`