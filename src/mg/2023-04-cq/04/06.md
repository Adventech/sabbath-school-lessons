---
title:  IREO FAHITANA VOALOHANY
date:   26/10/2023
---

### Takaro

"Tsy ela akory, rehefa nandeha ny fotoana, tamin'ny 1844, no nomena ahy ny fahitana voalohany. Namangy rahavavy iray ao amin'i Kristy aho, izay nifandray am-po tamiko. Dimy izahay, vehivavy avokoa, no nandohalika tamim-pahanginana teo amin'ny alitaran'ny fianakaviana. Raha mbola nivavaka izahay, dia nahatsapa ny herin'Andriamanitra tao amiko tahaka izay tsy mbola niainako hatrizay aho. Toy ny nisy hazavana nanodidina ahy, ary nihaniakatra avo dia avo niala tamin'ny tany aho-TFC, b. 1, t. 58. Tamin'izay fotoana izay no naseho ahy ireo mpino advantista, ny fiavian'i Kristy ary ny valisoa homena ireo mahatoky.

"Tamin'ny fahitana faharoa, taoriana kelin'ilay fahitana voalohany, dia naseho ahy ireo fitsapana tsy maintsy holalovako, ary nambara tamiko fa adidiko ny mandeha sy manambara amin'ny hafa ny zavatra nambaran'Andriamanitra tamiko. Naseho ahy fa hisedra fanoherana lehibe ny asako, ary ho triatriatry ny tebiteby ny foko, kanefa ampy hanohana ahy eo am-pamakivakiana izany ny fahasoavan Andriamanitra. Nahavery hevitra ahy tokoa ny fampianarana tao amin'ny fahitana, satria nanondro ny adidiko amin'ny fandehanana any amin'ny olona sy ny fanehoana aminy ny fahamarinana izany.

"Zavatra iray tena nampatahotra ahy tokoa izao: raha mankat√≤ ny fiantsoana natao tamiko aho ka handeha hilaza ny tenako ho nofidin'ilay Avo Indrindra manokana ka nomeny fahitana sy fanambarana ho an'ny olona dia mety ho tonga amin'ny fanandratan-tena feno fahotana sy hasandratra ho ambonin'izay toerana tokony hisy ahy. Hampianjera ny fahatezeran'Andriamanitra amiko izany ary hamery ny fanahiko. (...)

"Nitalaho aho fa raha handeha hanambara ny zavatra nasehon'Andriamanitra tamiko dia aoka harovana amin'ny fanandratana tsy mendrika ahy. Hoy ilay anjely: 'efa heno ny fivavakao ary hovaliana. Raha mitady hamely anao izany faharatsiana atahoranao fatratra izany dia hitsotra hamonjy anao ny sandrin'Andriamanitra; ka hosintoniny hankeo Aminy amin'ny alalan'ny fahoriana ianao, ary hotehiriziny amin'izany ny fanetren-tenanao. Ambarao amim-pahatokiana ny hafatra. Mahareta hatramin'ny farany, dia hihinana ny voan'ny hazon'aina ianao ary hisotro amin'ny ranon'aina."- TFC, b. 5, tt. 654, 655.


`Rehefa tapitra ny herinandro andinihana ity toko ity dia inona ny fampiharana maharesy lahatra anao eo amin'ny fiainanao manokana?`

`Inona ny fampiharana azonao atao eo amin'ny fiainanao any an-tsekoly, any amin'ny fianakaviana, any amin'ny toeram-piasana ary ao am-piangonana?`

`Avereno jerena ilay andininy nianaranao tsianjery. Ahoana ny fomba hampiharanao izany eo amin'ny fiainanao mandritra ity herinandro ity?`