---
title:  "MARIKA HAMANTARANA NY FIHETSEHANA AVY AMIN' ANDRIAMANITRA"
date:   23/10/2023
---

### Hazavao

### MARIKA HAMANTARANA NY FIHETSEHANA AVY AMIN' ANDRIAMANITRA


Zava-pitranga eo amin'ny fiangonana ankehitriny ny fandavana ireo mpaminanin'ny andro môderina noho izay heverin'izy ireo ho fahatokiana amin'ny Baiboly. Mazava anefa ny fanambaran'ny Baiboly fa hanolotra ny fanomezam- pahasoavan'ny faminaniana indray Andriamanitra amin'ny andro farany, ka mba hahatonga antsika ho mahatoky tokoa amin'ny Baiboly dia tsy maintsy misokatra handray ny maha-mitombina ny fisian'ny mpaminany marina amin'ny andro môderina isika. Nampitandrina i Jesosy fa hisy koa anefa ny mpaminany sandoka amin'ny andro farany (Mat. 24:11,24). Zava-dehibe ho antsika ny manana fijery mivelatra (amim-pitandremana) eo anatrehan'ny fanomezam-pahasoavan'ny faminaniana ary koa ny mizaha toetra ny mpaminany araka ny fenitry ny Soratra Masina (1 Tes. 5:19-21).

Toko iray izay milaza mialoha mazava ny amin'ny hiverenan'ny fanomezam-pahasoavan'ny faminaniana amin'ny andro farany ny Apök. 12. Mialoha indrindra ny iresahana momba ny fanomezam-pahasoavan'ny faminaniana ao amin'ny and. 17 (izay antsoina hoe filazana an'i Jesosy), ny and. 14 dia miresaka ny amin'ny 1260 andro. Takatsika fa manondro ny fotoana nanjakan'ny fahefana romanina teo anelanelan'ny taona 538 Trk sy 1798 TrK io fe-potcana io. Nandritra izay fotoana izany no niatrehan'ny fiangonana fanenjehana nahamay. Novonoina tany amin'ireo nosy britanika ny Kristianina celte, nohazaina tany amin'ny faritra avaratr'i Italie ireo Vaudois, ary natao vono moka tany atsimon'i France ireo Albigeois. Narahin'ny fisehoan'ny fiangonana sisa izay voalaza ao amin'ny and. 17 ny fiafaran'ny 1260 taonan'ny fanenjehana.

Ambaran'ny and. 16 ny toerana isehoan'ny toe-javatra voaresaka ao amin'ny and. 17, satria izao no ambarany "nefa ny tany namonjy an-dravehivavy." Manerana ny Apokalipsy, ny rano na ny ranomasina dia maneho toerana be mponina sy firenena maro ary fiteny samihafa (Apôk. 17:15). Nanodidina ny 1798 dia azo heverina fa ny "tontolo tranainy" izany-i Eoropa, ny "Moyen-Orient" ary i Azia. Araka izany, ny tany ao amin'ny and. 16 dia maneho ny mifanohitra amin'io tontolo tranainy io, dia i Amerika tamin'ny 1798 izany. Tamin'izany vanim-potoana iray teo amin'ny tantara izany dia tonga fialofana ho an'ny fahalalahana ara-pivavahana i Etazonia. Firenena vaovao izy tamin'izany, zara raha nisy mponina, ary niaro tamin'ny fomba hentitra ny fisarahan'ny fiangonana sy ny fanjakana. Ny fitambaran'ireo teboka ireo no nahatonga azy ho fialofana ho an'ireo Kristianina an'arivony nenjehina izay nandositra an'i Eoropa.

Mandra-pahatonga eo amin'ny and. 17 dia efa nomena antsika ireo toetra roa mampiavaka ny vahoakan'Andriamanitra amin'ny andro farany: (1) aorian'ny 1798 no hipoirany, ary (2) any amin'ny toerana tsy dia misy mponina eto amin'izao tontolo izao. Manampy ireo teboka roa ireo ny Apok. 12:17, izay milaza fa hitandrina ny didin'Andriamanitra ireo sisa, ary hanana ny filazana an'i Jesôsy. Ambaran'ny Apok. 19:10 amintsika ny amin'izany filazana izany: (1) fantatra amin'ny hoe "fanahin'ny faminaniana" izany, ary (2) omena ireo "rahalahy" izany fanahin'ny faminaniana izany. Ny Apók. 22:9 dia milaza amintsika fa fantatra amin'ny hoe "mpaminany" koa ny "rahalahy". Araka izany, rehefa atambatra ireo andalan-teny ireo dia hitantsika fa ny filazana an'i Jesôsy no fanahin'ny faminaniana na koa fanomezam-pahasoavan'ny faminaniana nomena ireo mpaminany. Noho ny fahafantarana izany no hahazoantsika antoka avy amin'ny Apôk. 12:17 fa hanana vahoaka sisa eto an-tany Andriamanitra, izay hanana ny fanahin'ny faminaniana sy hitandrina ny didiny rehetra, ao anatin'izany ny Sabata.

Niseho tamin'ny alalan'ny asa fanompoan'i Ellen G. White nandritra ny 70 taona izany fanomezam-pahasoavan'ny faminaniana izany. Tsy misy ny porofo ahafahana milaza fa izy no mpaminany farany indrindra, kanefa tsy voalaza mazava raha toa isika hanana mpaminany izay hitondra torolalana maro sy manan-danja tahaka izay nomeny. Enga anie isika mba ho malina mandrakariva amin'ny fanavahana ny marina sy ny diso, ary hanetry tena eo amin'ny fanarahana ny fitarihan'Andriamanitra sy ny fanarahana ny toromariny.



`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Tokony hisalasala sa tsia ny amin'ireo mpaminany isika? Nahoana?`