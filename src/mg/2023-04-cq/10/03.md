---
title:  "NY MAHA-IRAY AN'ANDRIAMANITRA"
date:   04/12/2023
---

### Hazavao



Ambaran'ny Baiboly mazava ireo lafin-toetra manan-danja sy mazava momba an'Andriamanitra telo izay iray: voalohany, asongadina indray ny maha-tokana an'Andriamanitra, ao amin'ny TT sy TV (Deo. 6:4; Isa. 45:5; Zak. 14:9; Efes. 4:4-6). Ny maha-tokana an'Andriamanitra no mampiavaka ny fivavahana kristianina amin'ireo mpanompo sampy izay mino andriamanitra marobe. Faharoa, mazava ny ambaran'ny Baiboly momba ireo Persôna ao amin'Andriamanitra telo izay iray, amin'ny fampiasana ny mpisolo tena manambara fahamaroana "isika" imbetsaka ao amin'ny Soratra Masina (Gen. 1:26; 3:22; 11:7).

Ambaran'i Jesosy ao amin'ny Jao. 14:7-10 fa izay nahita Azy dia nahita ny Ray; midika izany fa mifanakaiky tokoa Izy sy ny Ray ka ny fahitana sy ny fandrenesana ny Andaniny dia toy ny fahitana sy ny fandrenesana ny Ankilany. Ny firaisana sy ny maha olon-droa ao anatin'ny fanambadiana no taratry ny firaisana sy ny maha-Persôna telo ao amin'Andriamanitra telo izay iray. Inefatra no namerenan'ny TV ny teny ao amin'ny Gen. 2:24 fa ao amin'ny fanambadiana dia "ho nofo iray ihany ireo."- Mat. 19:5; Mar. 10:8; 1 Kor. 6:16; Efes. 5:31. Ao amin'ny tokantrano sambatra dia tsy misy mamoy ny maha-izy azy ny lahy sy ny vavy, fa mikambana izy ireo mba hamorona singa iray vaovao.

Ny firaisana ety eo amin'i Jesosy sy ny Rainy izay voaresaka ao amin'ny Jao. 14:7-10 no fifandraisana tiany hisy eo Aminy sy amin'ireo mpanara-dia Azy ary eo amin'ireo mpanara-dia Azy sy ny Fanahy Masina (and. 17, 18). Nirahina mba hanohy ny asa natombok'i Jesosy ny Fanahy Masina. Tahaka an'Andriamanitra Ray sy Zanaka dia manana anarana betsaka lantsoana Azy ny Fanahy Masina ao amin'ny Baiboly. Antsoin'ny Jao. 14:17 hoe Fanahin'ny Fahamarinana Izy, anarana izay hita indray ao amin'ny Jao. 15:26 sy 16:13. Tahaka ny nahatongavan'i Jesosy hitondra ny fahamarinana (Jao. 1:14), ny Fanahy koa dia nampanantenaina fa hanohy ny asan'ny fahamarinana.

Tian'i Jesôsy koa raha manana firaisana ety amin'Andriamanitra Ray ireo mpanara-dia Azy. Ny Jao. 14:23 dia mampanantena ny fiheveran'ny Ray manokana ireo izay tia Azy. Iriny ny hiara-monina amintsika. Ilay Andriamanitra masina no maniry honina eo amin'ny mpanota mety maty tahaka antsika. Izany no lohahevitra hodinihina sy hoderaintsika mandritra ny mandrakizay!


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?` 

`Inona avy ireo fanontaniana mipetraka avy amin'ny fianarana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona avy ireo fomba hahafahantsika mifandray amin'ireo Persona tsirairay ao amin'Andriamanitra telo izay iray?`