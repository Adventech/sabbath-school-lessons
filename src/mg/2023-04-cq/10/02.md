---
title:  MANDALINA BEBE KOKOA
date:   03/12/2023
---

### Saintsaino

Ela kokoa vao takatsika ny momba an'Andriamanitra telo izay iray raha oharina amin'ireo foto-pinoana hafa ao amin'ny fiangonana advantista. Na dia manana fomba fijery mivelatra mahakasika ireo toko sy andininy samihafa ao amin'ny Baiboly izay miresaka ny amin'ny lohahevitra iray sy ny tontolon-keviny aza isika, ny momba an Andriamanitra kosa dia lohahevitra iray izay hodinihintsika lalina sy hosaintsainintsika mandritra ny mandrakizay (jereo ny Jöba 11:7).

Fanontaniana roa no nipetraka mikasika an'Andriamanitra telo izay iray tamin'ireo fotoana voalohany nijoroan'ny fiangonana advantista: (1) voary nohariana ve i Jesosy sa Andriamanitra? Nisy ireo nandika ny teny hoe "Zanani-lahy Tokana" (Jao. 3:16) tamin'ny hevitra tahaka izao: nanana fiandohana i Jesôsy ka tsy mandrakizay izany Izy. (2) Persona ao amin'Andriamanitra telo izay iray ve ny Fanahy Masina sa hery fotsiny ihany? Misy ny fomba fijery izay manondro ny Fanahy Masina ho herin'Andriamanitra - afaka manatrika amin'ny toerana rehetra saingy tsy Persona.

Ny mpamaky lay sasany, toa an'i James white sy Joseph Bates dia nihazona ny finoan'ny fiangonana nilaozan'izy ireo, noho izany dia tsy maintsy nianatra niala tamin'izay noheveriny ho fahamarinana izy ireo ka nianatra ny fanambaran'ny Baiboly

Ao amin'ny Gen. 1:26 no anambaran'ny Baiboly voalohany indrindra momba an'Andriamanitra telo izay iray: "Ary Andriamanitra nanao hoe: Andeha Isika hamorona olona tahaka ny endritsika." Ny teny hoe "isika" dia maneho fahamaroana, izay manondro fa iantsoana Persona mihoatra noho ny iray ny anarana hoe Andriamanitra. Ny Testamenta Vaovao dia milaza fa tamin'ny alalan'ny fiaraha-miasa ety teo amin'Andriamanitra Ray sy ny Zanaka no nanatontosana ny famoronana: "Andriamanitra, Izay nanao ny zavatra rehetra tamin'ny alalan'i Jesosy Kristy- Efes. 3:9, KJV. Ny tantara ao amin'ny Genesisy dia manamarika ny fanatrehan'ny Fanahin'Andriamanitra tamin'ny fiantombohan'ny Famoronana (Gen. 1:2). Hitantsika ao amin'ireo andalan-teny milazalaza momba ny Famoronana ny Ray sy ny Zanaka ary ny Fanahy Masina izay miara-miasa amim-pirindrana ho amin'ny tanjona iray.

Ambaran'ny Jao. 14 fa miray ho amin'ny famonjena ny taranak'olombelona very ireo Persona telo ao amin' Andriamanitra telo izay iray. Manana andraikitra samy hafa ireo Persona telo ireo, kanefa miasa ho amin'ny tanjona iray ihany. Mampifandray ny lanitra amin'ny tany i Jesosy amin'ny fanomanana toerana ho antsika any an-danitra (Jao. 14:1-3); mampahafantatra antsika ny Ray Izy ary amin'ny alalany no hankanesana any amin'ny Ray (and. 6-11). Nandefa Mpanampy anankiroa ho antsika ny Ray: i Jesosy sy ny Fanahy Masina (and. 16; 26). Tombontsoa lehibe kokoa ho an'ny mpianatra ny tsy maha-eo an'i Jesosy raha oharina tamin'ny fanatrehany teo anivon'izy ireo; izany dia noho ny fanatrehan'ny Fanahy Masina (Jao. 16:7). Resahin'ireo toko ao amin'ny Jaona matetika fa toerana roa mifanipaka hatrany no misy an'i Jesosy sy ny Fanahy Masina: niverina nankany an-danitra i Jesôsy fa ny Fanahy Masina kosa nirahina ho ety an-tany. Maneho mazava izany fa Persona hafa ankoatra an'i Jesosy mihitsy ny Fanahy Masina.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa. lanaro tslanjery ny andininy tianao indrindra. Soraty imbetsaka izany mba hahamora ny fitadidianao azy.**

`Ahoana no ataontsika mba hahazoana antoka fa mianatra ny Baiboly amin'ny lafiny rehetra isika fa tsy mifantina lohahevitra vitsy fotsiny? Inona no maha-samy hafa an'i Jesôsy sy ny Fanahy Masina? Inona no mampitovy Azy ireo?`