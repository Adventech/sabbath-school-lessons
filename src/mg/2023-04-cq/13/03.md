---
title:  "MANAISOTRA IREO FEFY MAMPISARAKA NY FIRENENA"
date:   25/12/2023
---

### MANAISOTRA IREO FEFY MAMPISARAKA NY FIRENENA

### Hazavao

llaina ny manamarika fa taorian'ny nitsanganany tamin'ny maty, dia tsy nanasitrana marary intsony i Jesosy na koa niresaka tamin'ny vondron'olona hafa indray. Tanteraka teo amin'ny fahafatesany ny asa manokana nataony teo amin'ny olona ka nanokana fotoana Izy hampaherezana sy hanomezana toromarika farany ho an'ireo mpanara-dia Azy akaiky indrindra mialoha ny hiakarany any an-danitra.

Ao amin'ny Mat. 28:18 i Jesosy dia nilaza fa efa nomena Azy "ny fahefana rehetra any an-danitra sy ety an-tany. Mariho fa tsy nomena ny mpianatra mivantana ny fahefana, fa nomena an'i Jesosy tamin'ny alalan'ny fandreseny ny fahafatesana izany. Nanome toky i Jesôsy fa tsy hamela ny mpianatra ho irery, homba azy ireo ny fanatrehany, na aiza na aiza alehan'izy ireo (and. 20), ary amin'ny alalan'ny fanatrehany, dia nomeny azy ireo ny heriny sy ny fahefany. Rehefa "handeha" ny mpianatra, dia tsy tokony hatahotra izy ireo. Na dia ho any amin'ny faritra farany masiaka indrindra aza izy ireo, dia ny Hery sy ny Fahefana ambony indrindra eto amin'izao tontolo rehetra izao no hanohana azy ireo.

Ao amin'ny famaranana ny bokiny i Matio dia milaza fa natao hozaraina amin'ny olona rehetra ny vaovao mahafaly momba an'i Jesôsy, ka tsy ho sakana amin'izany ny fototra niaviana na ny fanabeazana azo, na ny toy izany. Ny iraka dia ny handehanana any amin'ny "firenena rehetra" (28:19). antso izay efa voambara tao amin'ny Mat. 24:14. lo soatoavina fototra io, dia ny fanatrarana ny firenena rehetra amin'ny vaovao mahafaly momba an'i Jesosy, no nametraka amin'ny fomba mafy orina ny fivavahana Kristianina ho fihetsehana ara-pivavahana voalohany maneran-tany.

Na inona fiavian'ny Kristianina na inona ary na avy amin'ny foko iza izy na avy amin'ny foko iza, dia anatin'ny ankohonana iray ihany, izay mitovy fijery momba ny iraka ampanaovina azy ireo (Gal. 3:28). Rehefa niova fo marina isika, dia antso tsy azo hodian-tsy re sy voasakan'ny lafiny ara-piarahamonina ny faniriana hitory ny filazantsara.

Miresaka ny amin'ny lafiny manan-danja momba ilay Iraka lehibe ny Mat. 28:20. Tian'Andriamanitra ho tia Azy amin'ny fontsika sy ny saintsika isika (Mar. 12:30). Tiany hanana finoana tsy mandeha an- jambany isika. Miainga amin'ny maha-mpianatra aloha, dia mankamin'ny batisa ary manohy mianatra misimisy kokoa hatrany. Ny fanaovana mpianatra dia midika ho fampianarana tarihin'ny olona manana fanandramana ary koa fanantomorana ilay mpianatra. Mariho fa ny mpino vaovao dia mianatra mialoha ny batisa ary mitohy mianatra aorian'izay. Tsy misy fanandramana ara-pivavahana marina raha tsy misy fianarana ireo fahamarinana fototra ao amin'ny Baiboly.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana lo lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Raha ny hevitrao, nahoana i Jesosy no tsy niseho tamin'ny vahoaka be intsony taorian'ny fitsanganany tamin'ny maty?`