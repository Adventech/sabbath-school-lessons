---
title:  "MIVOAKA NY FARITRA MAHATAMANA ANTSIKA"
date:   27/12/2023
---

### Ampifandraiso amin'i Jesosy

### MIVOAKA NY FARITRA MAHATAMANA ANTSIKA

Ireo tenin'i Jesosy farany ao amin'ny Matio dia efa namakivaky taonjato maromaro, ary efa nanome faharisihana ireo taranaka kristianina tsy hita isa hiaina anatin'ny toe-javatra mampidi-doza, hamoy ny zavatra rehetra ka hitondra ny filazantsara any amin'ny sisin-tany vaovao. Tao anatin'ny faritra kelikely kokoa ireo dia nataon'i Jesôsy, izay vitantsika latsaky ny ora roa amin'ny fiara ny halaviran'ny lalana ao anatiny. Kanefa dia nanome baiko ny mpianany Izy mba handeha any amin'ny firenena rehetra eto amin'izao tontolo izao. Midika izany fa manantena ny mpianany Izy hanitatra ny asa any amin'ny faritra lavitra kokoa noho izay nalehany nandritra ny fiainany teto an-tany (jereo koa ny Jao. 14:12).

Matetika ny mpitarika dia tsaraina araka ny lova avelany, ka ny asa efa notanterahin'ny fiangonana hatramin'ny tsy naha-teto an-tany intsony an'i Jesôsy dia mampiseho ny hery maharitra nananany toy ny mbola ahatsapana izany hatramin'izao fotoana izao.

Nandany fotoana betsaka tamin'ny asa fanompoana teny amin'ny vahoaka i Jesosy, saingy mbola be lavitra ny fotoana natokany hiarahana amin'ny mpianany, nampianarana azy ireo sy nanomanana azy ho amin'ny asa fitoriana amin'izao tontolo izao. Tamin'ny alalan'ny asa fanaovana mpianatra no nanehoan'i Jesosy ny maha-zava-dehibe ny fifandimbiasana eo amin'ny asa atao. Izany hoe, toy ny manao hazakazaka ifanoloana ny fiangonana ka amin'izany ny mpihazakazaka tsirairay dia mila miomana hampita ny andraikitra amin'ny mpihazakazaka manaraka. Ny zava-dehibe indrindra azon'ny mpanorina fiangonana, ny misiônera, ny evanjelisitra, ny mpitantanasa sy ny mpitarika mahomby ny fiangonana eo an-toerana atao angamba, dia ny mizara ny andraikitra amin'ireo taranaka aoriany sy ny mitari-dalana azy ireo eo amin'ny asa.

Tsy tokony hohadinointsika na oviana na oviana fa tsy amin'ny herin'olombelona velively ny asa nankinina tamintsika. Asan'ny fo izany. Izao no ambaran'i Jesosy ao amin'ny Mat. 22:37 fa didy lehibe indrindra: "Tiava an'i Jehovah Andriamanitrao amin'ny fonao rehetra sy ny fanahinao rehetra ary ny sainao rehetra." Mila ny fanavaozana ny fo isan'andro isika mba hahazoantsika mizara amim- pahatokiana ny tenin'Andriamanitra. Izany batisan'ny Fanahy Masina isan'andro izany, dia vokatry fifandraisana ety dia ety amin'Andriamanitra. Rehefa mihalalina ny fitokiantsika amin'Andriamanitra, dia tsy faniriantsika intsony ny hanaraka ny fomban'ny fiarahamonina. Azo antoka fa hery sy fahasahiana lehibe no tao amin'ny mpianatra rehefa nandeha namakivaky ireo sisintany tany Eoropa sy Afrika ary Azia izy ireo. Maty maritiora avokoa izy rehetra afa-tsy anankiray ihany.

Inona avy ireo toe-javatra mety hampidi-doza ka iantsoan'Andriamanitra anao? Ahoana no fomba iantsoan'Andriamanitra anao hanatanteraka ny asany, na ao an-tokantrano io na any amin'ny toerana lavitra? Mampirisika anao aho tsy hangataka andro, na dia tsy maintsy hampiala anao amin'ny faritra mahatamana anao aza izany ka hanatanterahanao asa sarotra. Izy no hiahy anao, Andriamanitra dia mitady olona izay manolo-tena tanteraka ho Azy. Hivoaka ao amin'izany faritra izany ve ianao?



**Saintsaino indray ny andalan-teny fototra, ary jereo izay miresaka an'i Jesôsy ao amin'izany.**

`Inona avy ireo fomba sasantsasany izay azontsika hanombohana tsikelikely ny asa fitoriana ny filazantsara?`

`Inona avy ireo fialan-tsiny ataontsika matetika rehefa mamaky ny momba ilay Iraka lehibe isika? Inona fialan-tsiny ambaranao?`

`Inona avy ireo fomba sasantsasany hahitana tombontsoa fanararaotra ho an'ny asa misionera, na eo anivon'ny fiarahamonina misy anao izany, na any ivelan'ny firenena?`

`Toy ny mahazatra ve sa hafa ny fahitanao an'i Jesôsy eto?`

`Valim-bavaka:`