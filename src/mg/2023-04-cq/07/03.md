---
title:  "FIJOROANA AMIN'NY ALALAN'NY FAHAIZA-MITANTANA"
date:   13/11/2023
---

### Hazavao

### FIJOROANA AMIN'NY ALALAN'NY FAHAIZA-MITANTANA

Fanomezan'Andriamanitra ho antsika ny rafitra famerenana ny fahafolon-karena. Tsy vitan'ny mampitombo ny finoantsika izany fa manohana ny asan'Andriamanitra eto an-tany koa. Masina ny fahafolon-karena, ary an'Andriamanitra. Fandrobana an'Andriamanitra ny fihazonana izany, ary mahatsiravina ny vokany (Mal. 3:8).

Tsy ampamoahin'Andriamanitra isika raha tsy ny amin'ny fahamarinana izay fantatsika ihany (Asa. 17:30). Efa hatramin'ny andron'i Abrahama ny fahamarinana momba ny ampahafolony, ary azo antoka fa fantatry ny Isiraelita (izay iantefan'ny tenin'i Malakia) tsara fa tsy azo atao ny mamihina izany. Izany no antony nitenenan'Andriamanitra azy ireo manokana, satria nandroba an'Andriamanitra izy ireo. Ireo Advantista voalohany kosa dia tsy nahalala ny maha-zava-dehibe io fanao io, koa nomen Andriamanitra fotoana izy ireo hitomboan'ny fahalalany ny fahamarinana, mialoha ny hitanana azy ho tompon'andraikitra ny amin'ny fanatanterahana izany.

Voambara ao amin'ny Mal. 3:9 fa ozona no vokatry ny fandrobana an'Andriamanitra. Tsy fahavokarana no vokatr'izany teo amin'ny Isiraely (and. 11). Arahin'ny teny fikasana io fampitandremana io ao amin'ny and. 10: rehefa mitondra amim-pahatokiana ny fahafolon-karena rehetra ho ao an- tranon'Andriamanitra isika, dia fitahiana lehibe no arotsany, ka ny toerana asiana izany indray no tsy ampy.

Mitohy ny teny fikasana ao amin'ny and. 12: "hianareo hataon'ny firenena rehetra hoe sambatra". Tian'Andriamanitra ho vavolombelony amin'ny lafiny fitantanam-pananana ny vahoakany. Tsy mandoa ny ampahafolony isika mba hampitombo ny harenantsika, fa manao izany isika satria tia an'Andriamanitra ary manaiky fa Azy avokoa ny fananantsika rehetra. Izy no nanome antsika fahafahana miasa, ary mitahy antsika amin'ny fomba maro isan-karazany. Mitahy antsika Andriamanitra mba hahatonga antsika ho fitahiana ho an'ny hafa (Gen. 12:2). Ny fanolorantsika fahafolon-karena sy fanatitra ho fampandrosoana ny asan'Andriamanitra dia mampiseho fa mizara ny fitahiana nomen Andriamanitra antsika isika hahasoa ny hafa.

Mahaliana ny mahafantatra fa misy mpandraharaha fanta-daza eo amin'ny tantara ankehitriny, toa an'i John D. Rockefeller, H.J. Heinz, H.P. Crowell, J.L. Kraft, F.W. Woolworth, William Wrigley, sy William Colgate, niaiky fa noho ny fahatokiany tamin'ny famerenana ny ampahafolony no nampiroborobo ny hareny. Samy nametraka an'Andriamanitra ho lohalaharana teo amin'ny fitantanam-bolany izy ireo, ka nahita fa tsy nitondra fitahiana ho an'ny tenany fotsiny izany fa ho an'ny asa fandraharahana nataony koa.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no efa nitahian'Andriamanitra anao rehefa avy nanome lanao?`