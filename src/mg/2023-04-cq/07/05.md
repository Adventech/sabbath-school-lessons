---
title:  "LALANA AN'ARIVONY (...) HIKARAKARANA ANTSIKA"
date:   15/11/2023
---

### Ampifandraiso amin'i Jesosy

### "LALANA AN'ARIVONY (...) HIKARAKARANA ANTSIKA"

Nahafoy ny ainy ho antsika teo amin'ny hazo fijaliana Andriamanitra; ny famerenana ny ampahafolon'ny vola miditra amintsika no kely indrindra mba azontsika atao ho Azy. Raha takatsika tsara ny sorona nataon'i Jesosy dia hazava amintsika kokoa fa na toy inona na toy inona omentsika dia toy ny rano indray mitete izany raha oharina amin'ny ranomasin'ny fitiavan'Andriamanitra. Arakaraka ny higohantsika amin'ny fitiavan'Andriamanitra no aniriantsika hanome ho setrin'izany. Manome toky i Jesôsy ao amin'ny Mat. 6:33 fa raha Andriamanitra sy ny fahamarinany no katsahintsika voalohany dia hiahy antsika ny Raintsika any an-danitra.

Misy lafin-toetran'Andriamanitra manan-danja asehon'ny Malakia 3, izay matetika tsy dia heverintsika loatra. Mifantoka amin'ny fanetren-tenan'i Kristy isika, izay asongadina matetika ao amin'ny Soratra Masina; kanefa maniry haneho ny heriny amintsika koa Izy. Manohana izany hevitra izany ny 2 Tant. 16:9. Rehefa manolotra ny ampahafolony sy ny fanati-tsitrapo ho an'Andriamanitra isika dia mahatonga Azy ho afaka hanao zava-mahagaga eo amin'ny fiainantsika izany, izay hanatanjaka ny finoantsika sy ho vavolombelona mahery eo anatrehan'ny hafa. Rehefa hazonintsika ho antsika ny zavatra rehetra dia robaintsika amin'Andriamanitra ireto zavatra roa ireto: ny fananany, ary ny fahafahany maneho ny heriny amintsika. Mandroba ny tenantsika koa isika rehefa tsy mahatoky satria verintsika ny fanandramana manamafy orina ny finoantsika noho ny fitondran'Andriamanitra antsika rehefa ataontsika lohalaharana Izy.

Tsy fampianarana mampanantena harena vokatry ny fanarahana an'Andriamanitra tsy akory ity, satria tsy voafaritra mazava ny endriky ny fitahiana ho azontsika. Ny an'ny Isiraely dia fahavokaram- be, fa ankehitriny dia endrika maro no mety hisehoan'ireo fitahiana ireo, ary tsy voatery ho ara-bola hatrany izany.

Indrisy fa matetika ny fanirian'Andriamanitra hitahy antsika no lehibe lavitra noho ny faniriantsika hahatoky Aminy. Ireto antony roa ireto no tokony hanolorantsika ho an'Andriamanitra araka ny ao amin'ny Mal. 3: mba hasian-kanina ao an-tranon'Andriamanitra, ary mba hahitantsika ny fahalalahan- tanan'Andriamanitra amin'izay manome. Efa nizaha toetra ny fahatokian'Andriamanitra ve ianao? "Manana lalana an'arivony izay tsy fantatsika akory ny Raintsika any an-danitra hikarakarana antsika." -TMF, t. 321. Anisan'ny fomba fiasan'i Jesosy hanadiovana ny toetrantsika sy hanomanana antsika ho amin'ny fiaviany ny famerenana ny ampahafolony (Mal. 3:2,3).


`Saintsaino izay voasoratra ao amin'ny andininy fototra, ary jereo izay miresaka an'i Jesosy ao. Inona no ampianarin'ny sorona nataon'i Jesôsy antsika momba ny tena atao hoe "manome"?`

`Toy ny mahazatra ve sa hafa ny fahitanao an'i Jesosy eto?`

`Valim-bavaka:`