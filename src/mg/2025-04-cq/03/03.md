---
title:  "MIHAZONA NY TENY AO AM-PO"
date:   13/10/2025
---

### Hazavao - MIHAZONA NY TENY AO AM-PO

Loza goavana maro no natrehin'ireo Isiraelita tao amin'ny tany Kanana. Nytenin'Andriamanitra no antoka ho azy ireo; tsy nisy ankoatra izay! Niankina tamin'ny fahatokiany tamin'ireo torolalana nomen Andriamanitra tamin'ny alalan'i Mosesy ny fahombiazan'i Josoa sy ny hoavin'ilay firenena iray manontolo. "Aoka tsy hiala amin'ny vavanao ity bokin'ny lalana ity, fa saintsaino andro aman-alina, hitandremanao hanao araka izay rehetra voasoratra eo; ary amin'izany dia hahalavorary ny làlanao hianao sady hambinina." Jos. 1:8. Mba hahafahan'izy ireo miatrika ny adiny, dia tsy maintsy nanana fifandraisana mafy orina sy mitohy tamin'Andriamanitra sy ny Teniny izy ireo.

Raha nanambana ny sabany sy nanomana ireo kalesiny vy ireo tafik'i Kanana, Isiraely kosa niantehitra tamin'ny herin'Andriamanitra. Matetika ny fiomanan'ny tafika ho amin'ny ady no mitaky fanazaran-tena mba hananana fifehezan-tena sy hahazoana fahaiza-manao. Tsy ady ara-tafika toy ny mahazatra anefa no niomanan'ny Isiraely. Amin'ny finoana sy ny fianteherana amin'ny fidiran'Andriamanitra an-tsehatra amin'ny Fombany no hahazoan'izy ireo fandresena amin'ireo ady ireo. Na izany aza, dia azo antoka fa betsaka ny zavatra notakina mba hataon'i Josoa. Na dia efa antomotra aza ny fotoana tokony hirosoana amin'ny ady, dia ny fanavaozana ny fanoloran-tenan'ny vahoaka amin'Andriamanitra sy amin'ny Lalàny no laharam-pahamehana. Mihoatra noho ny zavatra hafa rehetra, dia fanoloran-tena feno sy fankatoavana no nandrasan'Andriamanitra tamin'ny vahoakany. Fahatokiana amin'Andriamanitra amin'ny zavatra rehetra no nilain'izy ireo indrindra. Amin'ny maha-mpitarika an'i Josoa, dia nilainy ny hihaino tsara ny feon'Andriamanitra sy hankatò izany ary hitarika ny vahoaka mba hanaraka izany.

Mitarika mandrakariva amin'ny fileferana tanteraka amin'ireo fitakian'Andriamanitra ny fitiavana Azy sy ny fitokisana Aminy. Ny finoana velona sy miasa dia miorina amin'ny fetezana hiantehitra amin'ny Tenin'Andriamanitra sy hizaha toetra ireo teny fikasany ary koa hiankina amin'ny Fahendreny. Raha manenika ny lafim-piainantsika rehetra ny Soratra Masina, dia hahazo fandresena isika fa tsy ho resy, Ny fiainana araka ny Tenin'Andriamanitra no manome tombony antsika hihoatra ireo goavambe eo amin'ny fiainantsika sy hahafahantsika mahita ny herin'Andriamanitra miasa ao anatintsika sy amin'ny alalantsika. Irin'Andriamanitra ny hanome antsika fandresena izay tsy takatry ny saina, anio, raha toa isika manokana fotoana hamakiana ny Teniny, amin'ny fo vonon-kandray ary koa misaintsaina tsara ny tiany hambara sy mazoto mampihatra izany.


`Rehefa avy namaky izay nosoratanao sy nomarihinao ianao, inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana lo toko sy andininy io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Moa ve ny fankatoavana an'Andriamanitra manan-danja kokoa sa latsa-danja kokoa ankehitriny raha miohatra amin'ny tamin'ny andron'i Josoa? Nahoana?`