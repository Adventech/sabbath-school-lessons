---
title:  "ILAY MPITARIKA VAOVAO"
date:   16/10/2025
---

### Takaro - ILAY MPITARIKA VAOVAO

"Maty i Mosesy, fa ny asany kosa tsy mba maty. Nitoetra mandrakizay ho fahatsiarovana teo amin'ireo iray firenena taminy izany. Tsy ho very tadidy ao an-tsaina ny fahamamian'izany fiainana masina sy be fitiavana izany, ary haharitra hanan-kery mahataona sy miasa mangina ao am-pon'ireo izay nety nanao an-tsirambina hanararaotra izany aza. (...)

Fanta-daza ho mpiady mahery sy mahari-po ary mailaka sy tsy tia kolikoly i Josoà, izay mpitarika vaovao lanim-bahoaka. Nanana ny fon'ny ray tamin'ireo olona niandraiketany izy ka fitiavam-bavaka velona no nanetsika azy. Nankafizin'ireo Hebreo velona tamin'izany vaninandro izany indrindra ireo toe-panahy sy talenta voalaza ireo. Nandritra ny fivezivezena tany an'efitra dia nanompo an'i Mosesy tamin'ny maha-filoha lefitra azy izy. Ny fahatsorana sy ny fanetren-tena, ny fahamatorana nananany raha nihozongozona ny hafa, ny herim-pony teo anatrehan'ny loza dia porofo fa manana ny toetra tsara nilaina hanatontosana izany izy, fotoana ela talohan'ny niantsoana azy hitana io andraikitra io. Lehilahy toy izany no nofidin'Andriamanitra hitarika ny vahoaka Isiraely ho any amin'ny tany nampanantenaina.

Na teo aza izany, dia nisy ihany ny ahiahy mafy sy ny tsy fahatokian-tena ny amin'ny handraisany ity adidy eo anoloany. Nisava anefa ireny tahony ireny teo am-pandrenesana ny teny fampaherezana nolazain Andriamanitra taminy: 'Tahaka ny nombako an'i Masesy no hombako anao koa; tsy handao anao na hahafoy anao Aho (...) fa hianao no hampandova ity firenena ity ny tany izay nianianako tamin'ny razany homena azy (...) ny tany rehetra izay hodiavin'ny faladianareo dia nomeko anareo. Dia ny tany rehetra manomboka eo amin'ny 'Ranomasina lehibe, Mediteranea, ka hatrany amin'ny tendrombohitr'i Libanona sy ny moron-dranon'i Eofrata.

Niampy ireto hafatrafatra manaraka ireto ireo teny fikasana voalaza ireo: 'Koa mahereza sy matanjaha tsara hianao, hitandremanao hanao araka ny lalana rehetra izay nandidian'i Mosesy mpanompoko anao (...). Aoka tsy hiala eo amin'ny vavanao ity bokin'ny lalana ity, fa saintsaino andro aman'alina, hitandremanao hanao araka izay rehetra voasoratra eo; ary amin'izany dia hahalavorary ny làlanao hianao sady hambinina.' - PM, tt. 480, 481.


`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao?`

`Ahoana no ahafahantsika mametraka lova na hery miasa mangina izay hitoetra na dia efa maty aza isika?`

`Avereno jerena ilay andininy nianaranao tsianjery. Ahoana ny fampiharana izany teo amin'ny fiainanao nandritra iny herinandro iny?`