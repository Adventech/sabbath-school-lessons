### FAMPIDIRANA

### Ny bokin'ny JOSOA

Ny tantaran'i Josoa sy ny taranany dia nanamarika famaranana sy fiandohan-javatra. Tafody tao amin'ny taniny ihany ny Isiraely rehefa avy nirenireny sy nisehatra zava-tsarotra tany an-tany efitra nandritra ny efapolo taona. Mendrika ankalazaina tokoa izany! Kanefa ny fahazoana ny tany Kanana dia fiandohan'ny fiainana vaovao koa, fandrosoana ho any amin'izay tsy fantatra, ary tao anatin'izany dia nofidin'Andriamanitra ho mpitondra fahazavana eo amin'izao tontolo izao izy ireo. Vonona handray izay nampanantenain'Andriamanitra azy an-taonany maro lasa izy ireo nony farany.

Ny fanontaniana voalohany mipetraka rehefa mamaky ny tantaran'ny Isiraely miatrika ity fiainana vaovao ity isika dia ny hoe: azo itokiana ve izy ireo fa hanatanteraka tokoa ny iraka nampanaovina azy? Sarotra ny nahazoana ny tany Kanana, indrindra raha jerena ny tantarany amin'ny maha andevo azy tany Egypta. Raha amin'ny fijerin'olombelona, dia tsy ho vitan'izy ireo velively ny niatrika ireo olona goavambe, ireo tanàna mimanda, ary ny tafika tsara omana tao Kanana. Tsy maintsy niantehitra tamin'Andriamanitra izy ireo tao anatin'ireo ady ireo. Nandroso tamim-pinoana izy ireo ary talanjona raha lavo tsirairay teo anoloany ny fahavalony mahery indrindra.

Boky feno fanantenana ny bokin'i Josoa. Toa mamirapiratra ny hoavin'ny Isiraely. Tsy nisy fihemorana lehibe na fiviliana ho amin'ny sampy. Rehefa nanao fahadisoana izy ireo, dia nalaky nibebaka, nianatra tamin'ny fahadisoany, ary nanao tsaratsara kokoa. Mahafa-po ny famakiana azy, indrindra taorian'ireo fikomiana nisesy tao amin'ny bokin'ny Eksodosy, Levitikosy, Nomery, ary Deoteronomia. Tantara maro mirakitra finoana sy herim-po lehibe no manomboka ny fanafihana ny tany Kanana. Na izany aza, any amin'ny faran'ny boky, dia tsy ampy fahatapahan-kevitra ny Isiraelita ary tsy nahatsapa ny fahamehan'ny asa nankinin'Andriamanitra taminy. Tsy hita tsara ny vokatry ny tsy firaihan'izy ireo raha tsy any amin'ny bokin'ny Mpitsara, rehefa niala lavitra an'Andriamanítra ny taranaka taty aoriana.

Azon'ny Isiraelita ny tany Kanana teo ambany fahaiza-mitarik'i Josoa, izay nanampy azy ireo hitoetra ho mahatoky amin'Andriamanitra. Ny herim-po, ny finoana, ary ny fankatoavana, no toetra tsara indrindra nampiavaka azy. Nanaiky ny lesona nampianarin'Andriamanitra azy i Josoa. Imbetsaka izy no nilefitra tamin'ny sitrapon Andriamanitra na inona na inona niseho teo anoloany. Nankatò tsy tamim-pihambahambana i Josoa rehefa nasain'Andriamanitra nitarika ny tafik'Isiraely hanodidina ny mandan'i Jeriko izay toa tsy hay resena, nandritra ny fito andro, tamin'ny fitsofana ny anjomara sy ny filanjana ny fiaran'ny fanekena. Rehefa resy tao Ay izy, dia niankohoka tamin'ny tany, nitaraina tamin'Andriamanitra mba hahazo valiny. Rehefa namitaka azy ny Gibeonita, dia vonona ny hanaiky ny fahadisoany sy handray lesona avy tamin'izany izy. Rehefa nasain Andriamanitra nitsahatra izy, dia vonona ny handao ny toerana nisy azy ary namela ny Isireely nanohy ny asa tsy misy azy. Vonon-kianatra isaky ny indray mandingana i Josoa. Tsy tonga lafatra izy tsy akory, saingy feno fanoloran-tena sy fahavononana hitoky amin'Andriamanitra, handray lesona avy amin'ny fahadisoany, ary hanompo an'Andriamanitra amin'ny fo tsy mizarazara.

Tsy ampy ity taridalana isan-telovolana ity hiresahana ny amin'ny tantara rehetra ao amin'ny bokin'i Josoa na hamaliana ny fanontaniana rehetra mipetraka momba izany, kanefa hodinihintsika ny ankamaroan'ireo tantara sy lohahevi-dehibe ao. Antso mba ho mahatoky amin'Andriamanitra sy ny asa omeny antsika no raketin'ny lesona tsirairay. Miantefa amintsika ankehitriny ny antso tsy tontan'ny ela avy ao amin'ny bokin'i Josoa manao hoe: "fidionareo anio ary izay hotompoinareo, na ny andriamanitra izay notompoin'ny razanareo tany an-dafin'ny Ony, na ny andriamanitry ny Amorita, izay mponina teto amin'ny tany onenanareo; fa raha izaho sy ny ankohonako kosa, dia hanompo an'i Jehovah izahay."-Jos. 24:15. Fanasana ny bokin'i Josoa raha ny tena marina. Mandrisika antsika hanana herim-po sy finoana hisafidy an'Andriamanitra io boky io, na dia sarotra aza ny toe-javatra, satria izay no hany fomba handresena ireo goavambentsika sy hamitana ny asa izay niantsoan'ny Tompo antsika.

I Sukeshinie (Suki) Goonatelleke dia mpanoratra, mpandaha-teny, manana ny bokiny manokana, ary mpanofana. Monina any Melbourne, Australie, izy sy ny vadiny, miaraka amin'ireo zanany anankiroa.


### FANAFOHEZAN-TENY AMPIASAINA MANDRITRA NY FIANARANA

**and.** andininy

**Ed.** edisiona

**HF** Henoinareo ny Fanoharana/Christ's Object Lessons, EGW

**пр** Nasiam-panitsiana

**PM** Patriarika sy Mpaminany/Patriarchs and Prophets, EGW

**RH** Review and Herald, EGW

**ST** The Signs of the Times, EGW

**tt.** takila roa farafahakeliny

**t.** takila