---
title:  "MANDRAY NY FAHAMARINANA"
date:   12/11/2025
---

### Ampifandraiso amin'i Jesosy - MANDRAY NY FAHAMARINANA


Ny lainga no hitan'ireo Gibeonita ho vahaolana rehefa tojo toe-javatra tsy voafehiny izy ireo. Paikady fahitantsika manerana ny tantara izany. Rehefa nikononkonona ny haka ny toeran Andriamanitra i Satana dia nampiasa lainga mba hanintonana ny ampahatelon'ny anjely tany an-danitra hiandany aminy. Nampiasa lainga koa izy mba hanapahana ny fifandraisan'i Adama sy i Eva tamin'Andriamanitra tao amin'ny sahan'i Edena. Nanomboka tamin'izay dia nanjary ampahany tamin'ny toetry ny olombelona ny famitahana - tsy ny filazana lainga amin'ny hafa ihany fa ny fandaingana amin'ny tenantsika koa. Hoy ny Baiboly: "Ny fo dia mamitaka mihoatra noho ny zavatra rehetra sady manana aretina tsy azo sitranina; Iza moa no mahafantatra ny aminy? - Jer. 17:9.


Nanokatra lalana tsara kokoa i Jesosy rehefa nahita ny famitahana atrehintsika zanak'olombelona sy ny loza aterak'izany. Hoy Izy ao amin'ny Jao. 14:6: "Izaho no lalana sy fahamarinana ary fiainana"; izany no vahaolana ho antsika eo anatrehan'ireo fitaka manodidina antsika. Azo heverina fa ny fomba fanehoan'i Jesosy ny fahamarinana no lafiny manaitra indrindra ao amin'io fanambarana io - tsy amin'ny maha hevitra izany fa amin'ny maha Olona Azy. Manana anarana ny fahamarinana; i Jesosy izany. Raha niresaka momba an'i Jesosy i Jaona, dia hoy izy: "Ary ny Teny dia tonga nofo ka nonina tamintsika; ary hitanay ny voninahiny, dia voninahitra miendrika ho an'ny Lahitokana avy tamin'ny Ray, sady feno fahasoavana sy fahamarinana." - Jao. 1:14. Ao amin'ny Soratra Masina no ahitantsika mivantana ny fahamarinan'i Jesosy. Hoy i Jesosy tamin'ireo Jiosy: "Dinihinareo ny Soratra Masina, satria ataonareo fa ao aminy no anananareo fiainana mandrakizay, ary ireny no manambara Ahy." - Jao, 5:39.


Inoan'ny olona fa samy manana ny marina aminy ny tsirairay, arakaraka izay tiany hamaritana izany. Lavin'izany fomba fiheverana izany ny fisian'ny fahamarinana tokana sy tsy azo lavina izay tokony heken'ny rehetra. Mazava anefa ny fanambaran'ny Soratra Masina fa tokana ihany ny loharanon'ny fahamarinana tsy miova ho an'ny rehetra: i Jesosy ilay Teny velona. I Jesosy mihitsy aza no nilaza hoe: "ho fantatrareo ny marina, ary ny marina hahafaka anareo tsy ho andevo." -Jao. 8:32. I Jesosy, ilay Fahamarinana, no manolotra antsika ny fahafahana amin'ny ota sy ny famitahana. Raha avelantsika Izy hanaisotra ireo lainga izay inoantsika mora foana momba ny tenantsika sy ny hafa, dia hahita fahafahana ao Aminy isika, fahafahana izay tsy hitantsika na aiza na aiza.

**Saintsaino indray ny Jos. 9, ary jereo izay miresaka an'i Jesosy ao amin'izany.**

`Inona ny sary hafa aseho na averina momba an'i Jesosy?`


`Ahoana no ahafahanao mandresy ireo lainga ninoanao hatrizay ka mandray ny fahamarinana?`


`Inona ny vavaka tokony hataonao eo anatrehan'izany?`