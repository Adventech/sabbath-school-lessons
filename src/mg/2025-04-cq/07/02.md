---
title:  "MANAJA NY TENY NOMENA NA DIA TSY VOAHEVITRA AZA IZANY"
date:   09/11/2025
---

### Saintsaino - MANAJA NY TENY NOMENA NA DIA TSY VOAHEVITRA AZA IZANY

Niteraka horohoro teo amin'ireo foko tany Kanana ny fandresen'ny Isiraely an'i Jeriko sy Ay. Valiny roa avy hatrany no nasetrin'izy ireo ny fanambanan'ny Isiraelita haka ny tany: niombona mba hiady tamin'ireo Isiraelita ny foko maro (anisan'izany ny Hitita, ny Amorita, ny Perizita ary ny Hivita), fa ireo Gibeonita kosa niroso tamin'ny famitahana.

Nisy solontena avy tany Gibeona nivoaka mba hihaona tamin'i Josoa, nisaina ny hamitaka azy mba hanao fifanekena amin'izy ireo. Mba hahafahan'izy ireo manao izany famitahana izany, dia namory fitaovana hoentína handresen-dahatra izy ireo mofo maina, kitapo efa rovidrovitra, fitafíana tonta ary kapa efa rovitra. Nony tonga tany Gilgala izy ireo dia nilaza fa "avy any an-tany lavitra" - Jos. 9:6. Izao anefa no olana, efa noraran'Andriamanitra ny Isiraely tsy hanao fanekena amin'ireo firenena kananita (Deo. 7:2). "Angamba mponina ato aminay ihany hianareo, ka hataonay ahoana no fanao fanekena aminareo?" - Jos. 9:7. Resy lahatry ny teny lava nataon'ireo Gibeonita i Josoa sy ny mpitarika ny Isiraely ka nanaiky ny fangatahan'izy ireo. Tsy nangataka torohevitra avy tamin'i Jehovah izy ireo fa "nanao fihavanana taminy ka nanao fanekena taminy mba tsy hamono azy" i Josoa (and. 15).

Telo andro taty aoriana anefa dia niharihary ilay famitahana: avy amin'ireo tanana efatra tao afovoan'ny tany Kanana nana ihany ireo Gibeonita. Nahatezitra ny Isiraelita ny fanapahan-kevitra maimaika noraisin'ny mpitarika azy ireo. Naniry hanafoana ny fanekena nataony tamin'ireo Gibeonita izy ireo, saingy nolavin'ireo mpitarika izany. Na dia nahazo fanekem-pihavanana tamin'ny alalan'ny hosoka aza ireo Gibeonita, dia tsy nanaiky hivadika tamin'ny teny nomeny ireo mpitarika ny Isiraely. Araka ny baikon'Andriamanitra, dia nataon'i Josoa mpanompon'izy ireo ny Gibeonita-mpikapa hazo sy mpaka rano hanaovana fanompoana ao amin'ny fitoerana masina - fa narovany kosa ny ain'izy ireo ary navelany hitoetra tao Kanana ihany izy.

Milaza zavatra betsaka momba ny fanaovana fampanantenana sy ny fihazonana ny teny nomena io toe-javatra io. Ny tsy fahalianana intsony, ny fiovan-kevitra, na koa ny fahitan-javatra tsara kokoa dia tsy manome lalana antsika handika ny teny nomena. Ny olan'ny Isiraely teto dia ny fahamaimaizany nanao fanekena nefa tsy nanontany an'i Jehovah -tsy naka fotoana kely akory izy ireo mba hisainana sy hivavahana momba ny zavatra ekeny sy ny ho vokatr'izany. Lesona nianarany tamin'ny fomba nampahory izany.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ao amin'ny Jos. 9, ary soraty imbetsaka izany mba hahamora ny fitadidianao azy.**

`Ahoana no ataonao rehefa tratry ny fanerena mba handray fanapahan-kevitra maika nefa tsy manam-potoana angatahana taridalana avy amin'Andriamanitra?`

`Matoky ny fampanantenana ataonao ve ny olona? Eny sa tsia, nahoana?`