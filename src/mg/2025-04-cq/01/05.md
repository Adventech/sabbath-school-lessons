---
title:  "ILAY ZANAKALAHY NAMPANANTENAINA"
date:   01/10/2025
---

### Ampifandraiso amin'i Jesosy - ILAY ZANAKALAHY NAMPANANTENAINA


Rehefa sivy amby sivifolo taona i Abrahama, dia niseho taminy indray Andriamanitra ka nilaza taminy hoe: "Izaho no Andriamanitra Tsitoha; mandehana eo anatrehako, ka aoka ho tsy misy tsiny hianao. Fa Izaho hanao ny fanekeko ho amiko sy ho aminao ary hahamaro anao indrindra -Gen. 17:1,2. Efa ho dimy amby roapolo taona izao no nitoerany tao Kanana, nefa mbola vahiny ihany izy. Soa ihany fa nanana mpandova izy, farafahakeliny, dia i Isimaela zanany lahy izany. Rehefa avy nanamafy ny fanekena sy nametraka ny famorana ho famantarana ny fanokanana azy ireo Andriamanitra, dia nilaza tamin'i Abrahama fa hiteraka zazalahy i Saraha vadiny na dia efa sivifolo taona aza (and. 15, 16). Niankohoka i Abrahama ary nitsiky; nampahatsiahiviny an'Andriamanitra avy eo fa efa manan-janaka lahy izy, Isimaela izany (and. 17,18). Tamim-paharetana sy tamim-pamindrampo no nampahafantaran'Andriamanitra azy fa tsy diso Izy tsy akory raha nanambara izany. Hahazo zazalahy tokoa i Saraha amin'izao fahanterany izao - zaza avy amin'ny fahagagana izany. Ny fahaterahan'i Isaka no maneho fa mitana ny teny fikasany Andriamanitra na inona na inona toe-javatra mitranga.


Nitombo i Isaka ary tonga zatovo; nitsapa ny finoan'i Abrahama indray Andriamanitra. Niseho taminy tamin'ny alalan'ny fahitana Izy ary nangataka taminy ny fanatitra faratampony: "Ento ny zanakao, ny lahitokanao izay tianao, dia Isaka ka mankanesa any amin'ny tany Moria; ary atero any izy ho fanatitra dorana ao amin'ny tendrombohitra anankiray izay holazaiko aminao." - Gen. 22:2. Niorina tamin'i Isaka, ilay zanakalahy nampanantenaina azy, ny fanantenan'i Abrahama rehetra. Andriamanitra mihitsy no nanondro an'i Isaka ho ampahany manan-danja ao amin'ny fahatanterahan'ny fanekena, nefa Izy ihany koa izao no mangataka amin'i Abrahama mba hahafoy izay tiany indrindra. Nankato i Abrahama; ninoany mantsy fa raha ilaina dia hatsangan Andriamanitra amin'ny maty i Isaka mba hihazonany ny Teny fikasany (Heb. 11:17-19). Namaly soa ny finoan'i Abrahama Andriamanitra. Tsy hoe niaro ny ain'i Isaka fotsiny Izy fa nanome ondrilahy hatao fanatitra ho solony, ondry izay hitan'i Abrahama tao anatin'ny kirihitrala tsy lavitra azy ireo.


lo ondrilahy avy tamin'Andriamanitra io no naneho ny fahatanterahan'ny fanekena. Ny tanjon'ny fanekena nataon'Andriamanitra tamin'i Abrahama dia ny hanomana ny olona sy ny tany ho amin'ny fotoana izay hampahafantarana ny Zanak'ondrin'Andriamanitra eto amin'izao tontolo izao (jereo ny Jao. 1:29). Ny hampahafantatra an'i Jesosy amin'izao tontolo izao no tanjon'ny faneken'Andriamanitra sy ny fiantsoany ny tsirairay avy amintsika. Raha toa isika tahaka an'i Abrahama ka matoky Azy sy mandray ny Teny fikasany, dia hanao zava-dehibe amin'ny alalantsika koa Izy.


**Saintsaino indray ny Gen. 15, ary jereo izay miresaka an'i Jesosy ao amin'izany.**

`Inona ny sary hafa aseho na averina momba an'i Jesosy?`


`Toy ny ahoana no nisedrana ny finoanao? Inona ny lesona nosintoninao.avy tamin'izany?`


`Inona ny vavaka tokony hataonao eo anatrehan'izany?`