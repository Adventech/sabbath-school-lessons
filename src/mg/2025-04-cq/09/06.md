---
title:  "MODELIN'NY FANANANA HERIM-PO"
date:   27/11/2025
---

### Takaro - MODELIN'NY FANANANA HERIM-PO


"Raha mbola tsy nanomboka ny fizarana, dia nanatona an'i Josoà niaraka tamin'ireo loham-pirenena i Kaleba. Izy no zokiolona teo amin'ny Isiraely, nanarakaraka ny zanak'i Nôna. Nampahatsiaro azy ny teny fikasana natao taminy izy, ho famalian-tsoa azy tamin'ny fahatokiany fony niaraka tamin'i Josoà, ka izy irery tamin'ireo mpisafo tany roa ambin'ny folo lahy no nilaza soa ny tany sy nampirisika ny olona handova ny tany amin'ny anaran'i Jehovah.


Ity ny teny fikasana natao tamin'i Kaleba: 'Ny tany izay nodiavin'ny tongotrao dia ho lovanao sy ny taranakao tokoa mandrakizay, satria tanteraka tamin'ny fanarahana an'i Jehovah Andriamanitrao hianao! Jos. 14:9. Ny tany Hebrôna no nangatahan'i Kaleba ho azy, izay fonenan'i Abrahama sy Isaka ary Jakoba nandritra ny taona maro. Teo amin'io toerana io no nisy ny zohin'i Makpela izay nandevenana azy ireo. Tao Hebrôna no nitoetra ny Anakita izay nahatahotra fatratra ka nampivarahontsana ny mpisafo tany ny fijery azy, ary ireo indray kosa no nampahaketraka ny Isiraely manontolo. Izany no toetry ny tany nofidin'i Kaleba ho lovany, noho ny fahatokiany ny herin'Andriamanitra. (...)


Nekena avy hatrany izany fangatahana izany rehefa notohanan'ireo namany. Tsy nisy tanana azo antoka mihoatra noho ny azy azo nametrahana ity tananan'ny olona vaventibe ity. (...) 'satria tanteraka tamin'ny fanarahana an'i Jehovah, Andriamanitry ny Isiraely izy.' Hatramin'ny andro nanoherany ny filazana tsy misy finoana nataon'ireo mpisafo tany, dia tsy niova mihitsy ny finoan'i Kaleba. Ninoany ny teny fikasana nataon'Andriamanitra ho an'ny olony mba hahazoany ny tany Kanana, ka narahiny maso miandalana ny fahatanterahan'izany. Niara-niaritra ny dia lavitri Isiraely iray firenena taminy izy; niara-nizaka fahadisoam-panantenana sy famaizana tamin'ny olo-meloka. Niombona fihafiana sy loza ary famaizana taminy izy, ary toraka izany koa ireo taona niadiana nanaraka taty aoriana. Lavitra azy anefa ny nimonomonona, fa nankalaza ny famindrampon'Andriamanitra izay nitahiry ny ainy no nataony, fa ireo rahalahiny kosa maty tany an'efitra. Na dia efa valopolo taona mahery aza izy, dia tsy nisy nihena ny heriny na dia kely aza. Noho izany, dia ny faritany izay voalazan'ny mpisafo fa sarotra alaina indrindra no nangatahiny, fa tsy tany efa azo rahateo. Nitetika haka teo an-tanan'ireo olona vaventibe izay nampihorohoro ny Isiraely ny tananany mimanda, miaraka amin'ny fanampian'Andriamanitra izy." - PM, tt. 511, 512.


`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao?`


`Iraka sarotra toy ny ahoana no iantsoan'Andriamanitra anao?`


`Avereno jerena ilay andininy nianaranao tsianjery. Ahoana ny fampiharana izany teo amin'ny fiainanao nandritra iny herinandro iny?`