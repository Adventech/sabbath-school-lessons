---
title:  "OMEO AHY IRY TENDROMBOHITRA IRY"
date:   24/11/2025
---

### Hazavao - OMEO AHY IRY TENDROMBOHITRA IRY



Anankiray tamin'ireo mpisafo tany 12 izay nirahina hanangona izay tsara ho fantatra mikasika ny tany i Kaleba, raha nitoby tao Kadesi-Barnea ny Isiraely. Tamin'ireo 12 ireo, dia i Josoa irery ihany no nomba azy ka nitondra tatitra tsara taorian'ny fisafoana ny tany. Samy hafa tanteraka amin'ny tatitra nentin'ireo iraka hafa ny azy ireo ka nivonona ny hamono azy izy ireo noho izany. Ny tsy fiombonan'i Kaleba hevitra tamin'ireo 10 lahy ireo dia niorina tamin'ny faharesen-dahatra tao aminy fa azon'Andriamanitra atao ny hanolotra ireo mpiady mahery indrindran'i Kanana ho eo an-tanan'ny Isiraely. Saron'ny fanoherana feno tabataba sy hatezerana anefa ny finoany ka nanjary nivenjivenjy tany an'efitra nandritra ny 40 taona indray ny Isiraely, dia lavitra izay tsy tokony ho nataon'izy ireo akory.


Rehefa avy niaraka tamin'ireo Isiraely sisa izay naka ny taniny i Kaleba, dia tonga mba hitaky ny anjara izay efa nangatahiny tany am-boalohany: "Ary ankehitriny omeo ahy iry tendrombohitra iry, izay nolazain'i Jehovah tamin'izany andro izany." Jos. 14:12. Ny tendrombohitra sarotra alaina indrindra teo amin'ilay faritra manontolo no nangatahin'i Kaleba. Tsy noho ny fiheveran-tenany ho mety na koa noho ny avonavona izany. Natoky an'Andriamanitra tamim-panetren-tena izy ary nametraka ny fahombiazan'ny iraka teo am-pelatanan'Andriamanitra. Niriny ny hahitan'izao tontolo izao ny finoany an'Andriamanitra sy ny fitokiany amin'ny Teny fikasany.


Rehefa mieritreritra momba ny iraka ho fitoriana ny filazantsara isika, dia toa mandeha ho azy amintsika ny fifidianana ny toerana mora iasana indrindra, izay misy fo mora mandray ny hafatry ny filazantsara. Tsy dia fahita loatra ny hafanam-po hiasa any amin'ny toerana sarotra, izay ahitana fanoherana mafy. Indraindray anefa isika dia antsoin'Andriamanitra handeha any amin'ny toerana izay mety hampidi-doza sy feno zava-tsarotra goavana. I Paoly dia nandeha tany amin'ny sasany amin'ireo tanana sarotra idirana indrindra teto amin'izao tontolo izao mba hitory ny vaovao mahafaly momba an'i Jesosy Atena, Korinto, Roma ary Efesosy, sy ireo hafa koa. Ireo toerana ireo no ivon'ny fanompoan-tsampy nivaivay sy nanolo-tena tanteraka ho an'ireo andriamaniny sy ny filozofia jentilisany. Niditra tany amin'ireo faritra ireo anefa i Paoly, ary nilaza tamim-pahasahiana fa "tsy menatra ny filazantsara (...) fal )fa herin'Andriamanitra ho famonjena izay rehetra mino izany - Rôm. 1:16. Na dia tsy nahita olona an'arivony natao batisa tao anatin'ny iray andro tahaka an'i Petera tamin'ny Pentekosta aza izy, ary matetika koa no noroahina tao an-tanana, ny asany feno fahatokiana tao amin'ireny saha sarotra iasana ireny kosa dia nampiorina ny fanorenana mafin'ny finoana izay nihanitombo hatrany. Amin'izao andro farany izao, dia maniraka antsika Andriamanitra mba hitory ny filazantsara mandrakizay any amin'ny firenena sy ny fokom-pirenena sy ny samy hafa fiteny ary ny olona rehetra (Apôk. 14:6), na manao ahoana na manao ahoana hasarotry ny sakana. Mitaky herim-po lehibe sy finoana tena izy ny fanekena izany antso izany.



`Rehefa avy namaky izay nosoratanao sy nomarihinao lanao, inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Tendrombohitra inona no asain'Andriamanitra angatahinao, na inona na inona taonanao na koa andrasan'ny fiarahamonina aminao?`