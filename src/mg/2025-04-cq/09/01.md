---
title:  "NY ANJARA LOVAN'I KALEBA"
date:   22/11/2025
---

### Fampidirana - NY ANJARA LOVAN'I KALEBA


**Vakio ny Jos. 13, 14**


`Tsianjery: Mifidy andininy 1`


### MPIANTAFIKA EFA ZOKIOLONA


Tsy mba fiantso hanao miaramila sy hiantafika ny zokiolona. Kanefa ao amin'ny bokin'i Josoa, dia 85 taona i Kaleba raha nanolo-tena hiady tamin'ireo olona goavambe tao Kanana, mba hahazoany ny tendrombohitra sarotra tafihina indrindra teo amin'ny faritri Kanana. Efa zokiolona koa i Josoa raha nitarika ny ady hakana ny tany Kanana (Jos. 13:1). Ny tantaran'i Kaleba sy i Josoa no mampahatsiahy antsika fa ankasitrahan'Andriamanitra ny asa ataon'ny olona eo amin'ny dingam-piainana rehetra misy azy.


Tsy misy olona tokony hanala tsiny ny tenany na ny hafa ka tsy hanao ny asan'ny Tompo noho ny fiheverany ny tenany ho tanora na antitra loatra. Haingam-pandeha ny tontolo misy antsika ankehitriny ary miovaova mandrakariva; indraindray izany dia mahatonga ny olona efa nahazo taona tsy haharaka ny fandrosoan'ny teknolojia hiaka farany sy ireo fironana maro hafa. Aoka anefa isika tsy hihevitra fa sakana ho an'ny fandrosoana ny olona efa antitra, tokony hoheverina ho mpitondra soa manan-danja indrindra ao amin'ny fiangonana aza izy ireny. Nefa ny tanora koa dia ilaina, miaraka amin'ny heriny sy ny fomba fijeriny ary ny heviny.


Nambaran'i Kaleba fa 40 taona izy raha nanao fanompoana amin'ny maha anankiray tamin'ireo mpisafo tany 12 azy, izay niditra voalohany tao Kanana (Jos. 14:7). Lehibe ny finoan'i Kaleba sy i Josoa fa homen'Andriamanitra azy ireo ny tany; fa ireo mpisafo tany folo hafa kosa dia nandresy lahatra ny tobin'ny Isiraely fa tsy ho vita ny haka ny tany Kanana. Noho ny tsy finoan'izy ireo, dia nahemotr Andriamanitra ny fidirana tao Kanana ka naveriny tany an'efitra indray ny Isiraelita. 45 taona taty aoriana i Kaleba vao nahazo ny zavatra izay ninoany nandritra izay fotoana izay. Tsy mba veriny ny finoana ireo teny fikasan'Andriamanitra tao anatin ireo taona maro nirenirenena tany an'efitra. Fantatsika fa nirenireny tany an'efitra ireo Isiraelita, 38 taona taorian'ny toe-javatra niseho tao Kadesi-Barnea (Deo. 2:14); koa rehefa analana 38 taona ny 45 taona, dia azontsika atao ny manao tsoa-kevitra fa 7 taona teo ho eo taorian'ny niampitan'ny Isiraely an'i Jordana hankany Kanana no nandovan'i Kaleba an'i Hebrona. Midika izany fa naharitra enina na fito taona ny ady resahin'ny bokin'i Josoa. Azon'i Josoa ny tany Kanana nony farany (Jos. 11:23). Na día vitany aza ny fakana ny tany día mbola nisy faritany tsy azon izy ireo ihany (Jos. 13:1, 7).


Efa nahazo ny anjara taniny tany andafy atsinanan'i Jordana ny Robenita sy ny Gadita ary ny antsasaky ny firenen'i Manase. Ireo foko hafa izay tsy mbola nahazo ny lovany kosa no hizarana ireo tany ambiny. Manomboka izao dia ho andraikitry ny foko tsirairay ny handroaka ireo Kananita sisa tavela eo amin'ny faritany notendrena ho azy tsirairay avy. I Kaleba no nahazo ny anjara lovany voalohany indrindra. Ny tendrombohitra nisy ireo Anakita, izay nonenan'ny foko nahitana olona goavambe nahatahotra no nangatahiny tamin'i Josoa.   


> <p>Soraty</p>
> Soraty araka ny dikan-teny tianao ny Jos. 14:6-14. Azonao soratana amin'ny fiteninao koa izany, ary azonao atao ny manao kisarisary na drafitra momba ny Jos. 13 sy 14 iray manontolo.