---
title:  "ADY ARA-PANAHY"
date:   22/12/2025
---

### Hazavao - ADY ARA-PANAHY

Ambaran'ny Eks. 12:12 fa fitsaran'i Jehovah an'ireo andriamanitr'i Egypta ny loza tany amin'io firenena io fa tsy natao hamelezana ireo vahoaka tsy akory. Nahatonga ny fiarahamonina ho feno fahalovana sy faharatsiam-pitondrantena ny fivavahan'i Egypta. Ny angano sy ny tantaran'ny andriamanitra marobe nivavahan'izy ireo dia feno herisetra sy faharatsiam-pitondrantena izay nanome vahana ny fanambadiana olom-pady, ny fanolanana, ny fandratrana, ny fanapahana ny rantsam-batana ary ny vonoan'olona. Nampirisihina be teo amin'ny fivavahana egyptianina koa ny filalaovana ody sy ny fankatovana ary ny firesahana amin'ny maty, izay nahatonga azy ireo hifandray akaiky tamin'ireo anjely ratsy.

Tahaka an'i Egypta, ny firenena kananita dia nanompo sampy koa, ary nampirisika ireo fomba fanao mampivarahontsana: ny fanolorana zazakely ho sorona, ny fijangajangana tao amin'ny tempoliny, ny habibiana ary ny fombafombam-pivavahana maharikoriko samihafa. Voafetra ihany ny ohatra omen'ny Baiboly mikasika ny "haratsiam-panahin'ireo firenena ireo" izay nitanan'Andriamanitra azy ireo ho tompon'andraikitra (Deo. 9:4).

Koa satria ady ara-panahy indrindra indrindra ny ady natao tamin'ireo andriamanitra tany Egypta, dia tsy nilaina ny hisian'ny fifandonan'ny tafika mba hanafahan'Andriamanitra ny vahoakany. Niady ho an'ny Isiraely tamin'ny alalan'ireo loza sy ny fiampitana ny Ranomasina Mena Andriamanitra. Tsy mba nanatsoaka sabatra hamelezana ireo Egyptianina ny Isiraelita. Izany no fitsipika napetrak'Andriamanitra ho an'ny olony. Raha nahatoky ny Isiraely dia tsy ho nitaky ady ny fakana ny tany Kanana. Nirin'Andriamanitra ny hanolotra ny tany Kanana ho eo an-tanan'izy ireo tamin'ny fomba mahagaga tahaka izay nanafahany azy ireo tany Egypta (Deo. 7:19). Ny handroaka ireo Kananita amin'ny alalan'ny herin'ny lanitra no fikasan'Andriamanitra tany am-boalohany (Eks. 23:28). Noho ny tsy finoan'ny Isiraely anefa, dia tsy afaka niasa ho an'ny olony araka izany fomba izay nokasainy izany Andriamanitra. Nasehon'ny tantara indray taty aoriana fa azon Andriamanitra vonjena ny vahoakany nefa tsy nilain'izy ireo akory ny hiady (2 Mpanj. 19:35).


`Rehefa avy namaky izay nosoratanao sy nomarihinao ianao, inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Manao ahoana ny fomba fijerinao ny fitsaran'Andriamanitra, anisan'izany ny nitsarany ireo Egyptianina sy ireo Kananita? Mety amin'ny fisainanao ve izany; nahoana?`