---
title:  "NY FITSARAN'ANDRIAMANITRA TSY MITANILA"
date:   21/12/2025
---

### Saintsaino - NY FITSARAN'ANDRIAMANITRA TSY MITANILA

I Ezekiela dia mpaminany tamin'ny fotoan'andro nandefasan'Andriamanitra sabatra sy mosary ary areti-mandringana teo amin'ny vahoakany noho ny nandikan'izy ireo ny fanekena nifanaovany Taminy; fahavetavetana maro no nataon'izy ireo niaraka tamin'ny sampiny (Ezek. 6:11,12). Ny fanompoan-tsampin'izy ireo dia mitovy amin'izay fanaon'ireo Kananita, anisan'izany ny faharatsiam-pitondrantena mifandraika amin'ny firaisana ara-nofo sy ny fanolorana ny zanany ho fanatitra teo amin'ny afo (Ezek. 23:37). Ratsy kokoa noho izany ny fanalam-baraka nataon'ny Isiraelita tamin'ny anaran'Andriamanitra raha nanao fiankohofana tao amin'ny fitoerana masina sy nitandrina ny Sabata izy ireo no sady nanao ny karazam-paharatsiana rehetra (and. 38, 39). Lasa lavitra loatra ny faharatsian'ny Isiraely ka tsy maintsy niditra an-tsehatra Andriamanitra, tahaka izay nataony tamin'ireo Kananita ao amin'ny bokin'i Josoa. Tahaka ny tao amin'ny tantaran'ny fakana ny tany Kanana anefa, dia nisy olona vitsivitsy novonjena tamin'ny fitsaran'Andriamanitra. Tsy ny vahoakan'Andriamanitra rehetra tsy akory no nanjary ratsy fitondrantena. Nanana vahoaka sisa Andriamanitra, izay nitoetra ho mahatoky, tao amin'ny fokon'i Joda. Anankiray tamin'ireo vahoaka narovana tsy ho tratry ny fandringanana ireo i Ezekiela tamin'ny fotoana nitondrana azy ho babo tany Babylona.

Tany Babylona i Ezekiela no nanoratra mikasika ny fitsaran'Andriamanitra sy ny famindrampony ary ny fanaovany fitsarana marina sy tsy mitanila. Voalazany ao fa hampamoahin'Andriamanitra noho ny fahotany ny marina, tahaka ny hamelany ny helok'ireo ratsy fanahy amin'ny fotoana hibebahan'izy ireo. Ambaran'ilay mpaminany ao amin'ny Ezek. 33:11 ny fijalian'ny fon'Andriamanitra: "Raha velona koa Aho, hoy Jehovah Tompo, dia tsy sitrako ny hahafatesan'ny ratsy fanahy, fa ny hialan'ny ratsy fanahy amin'ny lalany, mba ho velona izy. Mialà, mialà amin'ny lalan-dratsinareo, fa nahoana moa no te-ho faty hianareo, ry taranak Isiraely? Ahemotr'Andriamanitra araka izay azony atao ny fitsarana; mijery ny fomba rehetra azony anehoana indrafo Izy. Miangavy hatrany ny mpanota Izy mba hiala amin'ny lalan-dratsin'izy ireo hahafahany mamonjy azy.

Tsy maneho tsy firaharahana na oviana na oviana ny olona ny fitsaran'Andriamanitra. Mifanohitra amin'izany aza, noho ny fiheverany ny olona no tsy maintsy hidirany an-tsehatra rehefa tonga amin'ny fetra iray tsy azo ihoarana ny fitotonganan'ny fahotana. Na dia taorian'ny fanambaran Andriamanitra ny hitsarany ny ratsy fanahy aza dia mbola vonona Izy ny hanatsimbadika ny fitsarany amin'ny fotoana izay hibebahan'ny mpanota (Ezek. 33:14-16).

**Ivereno ny andalan-teny nosoratanao ary diniho izany.**

**Ataovy tsianjery ny andininy tianao indrindra ao amin'ny Ezek. 33, ary soraty imbetsaka izany mba hahamora ny fitadidianao azy.**

`Manao ahoana ny fihetsehampon'Andriamanitra rehefa ringana ny mpanota? Efa nahatsapa toy izany ve ianao?`