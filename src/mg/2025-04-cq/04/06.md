---
title:  "FANOMEZAN-TOKY"
date:   23/10/2025
---

### Takaro - FANOMEZAN-TOKY


"Tamin'ny fotoana voatondro dia niainga ny fiangonana ary nisy elanelana sahabo ho iray kilaometatra (Jos.3:4) teo aminy sy ny loha laharana ka ny fiara nolanjain'ny mpisorona no nitarika avy eo aloha. (...) Tamim-pitebitebena no nanarahan'ny maso rehetra ny mp√≠sorona sy ny fiaran'ny fanekena nizotra nankeny amin'ny moron'i Jordana sy nanatona miadana ity ranony misamboaravoara sy mampatahotra. Raha vantany vao lena nikasika ny rano anefa ny tongotry ny mpisorona, dia indro fa nisaraka roa avy hatrany ny onjan-drano, ny ilany iray nihorona niakatra, ny ilany iray kosa nizotra nanohy ny diany, ka maina tanteraka ny fanambanin'ny rano.


"Araka ny baiko nomen'Andriamanitra dia nandroso teo ampovoan'ny moron-drano roa ny mpisorona, fa ny vahoaka kosa nita nanaraka azy avy teo aoriana nankeny amin'ny morona ilany. Raha nita ny rano ny tsirairay, dia samy nahafantatra fa ny hery izay nampijanona ny ranon'i Jordana no ilay hery nampisava ny Ranomasina Mena teo anoloan'ireo razany, efapolo taona talohan'izao. Rehefa tafita avokoa ny olona, vao nolanjaina nankeny amin'ny morona andrefana koa ny fiara. Raha vantany vao tafapetraka tsara ny fiara, (...) dia nisasasasa tsy hay notohaina nankany amin'ny vavarano ny rano voatana nijanona, rehefa navela handeha tampoka.


"Tsy mety anefa raha tsy misy fahatsiarovana ho vavolombelon'io fahagagana lehibe io avela ho an'ny taranaka any aoriana. Raha mbola nijanona teo afovoan'i Jordana ny mpisorona nitondra ny fiara, dia nisy olona 12 lahy voatendry, iray isam-pirenena naka vato iray avy teo amin'io toerana io, ka nitondra azy teo amin'ny morona ilany. Natao hananganana tsangambato teo amin'ny toerana nitobiany voalohany teo amin'ny moron-drano andrefana ireny vato ireny. Nasaina nolazain'ny olona tamin'ny zanany sy ireo zafiafiny ny tantaran'ny zavatra niseho (...).


"Lalim-paka ny fientanam-po naterak'io fahagagana io, na teo amin'ny Hebreo na teo amin'ireo fahavalony. Nahazo toky tamin'izany ny Isiraely fa ho eo anivony Andriamanitra hiaro azy ary hanisy soa azy amin'ny alalan'i Josoa tahaka ny nanaovany izany tamin'i Mosesy. Nilaina izany fanomezan-toky izany tamin'ny fotoana hitanany ity asa mampatahotra ity izay nampihozongozona ny finoan'ny razany, efapolo taona talohan'izao."-PM, tt. 483,484, ed. 2014.


`Rehefa avy nandalina io andalan-tSoratra Masina io ianao nandritra ny herinandro, inona ny lesona naharesy lahatra anao ny hampihatra azy eo amin'ny fiainanao?`


`Inona ireo tantara teo amin'ny fiainanao, teo amin'ny fianakavianao, na teo amin'ny fiangonanao, ka nanome toky anao?`


`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`