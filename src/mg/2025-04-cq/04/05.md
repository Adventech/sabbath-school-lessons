---
title:  "MAMERINA MITANTARA"
date:   22/10/2025
---

### Ampifandraiso amin'i Jesosy - MAMERINA MITANTARA


Rehefa tafita soamantsara ny renirano avokoa ny olona, dia nasain'Andriamanitra nifidy lehilahy 12 i Josoa, iray isaky ny foko, mba hanao asa manokana. Nasaina naka vato 12 teo afovoan'ny ony Jordana izy ireo, dia teo amin'izay nijoroan'ireo mpisorona, Tamin'ny alalan'ireo vato ireo no nanorenany fahatsiarovana mba hanampiana ny olona tsy hanadino sy hanome voninahitra ny fahatokian Andriamanitra (Jos. 4:1-7).


Manamora ny fahazoana fahombiazana amin'ny ho avy ny fahatsiarovana ny lasa. Teo am-pizoran'ny Isiraely ho ao amin'ny tany Kanana, dia fanantenana lehibe kanefa tahotra lalina indrindra koa no nifandona tao anatin'izy ireo. Ny fahatsiarovana ny fitantanan'Andriamanitra tamin'ny lasa no nanosika azy ireo handroso rehefa mafy indrindra ny tolona natrehiny. Rehefa nalaim-panahy ho any amin'ny andriamani-kafa ny zanak'izy ireo, dia nanampy azy tsy ho latsaka tamin'ny fihemorana ireo tantara lasa.


Zava-dehibe ny tantara, indrindra izay milaza ny amin'ny fahatokian'Andriamanitra amin'ny vahoakany. Hoy ny apostoly Jaona: "Izay efa hitanay sy renay no ambaranay aminareo, mba hahazoanareo firaisana aminay koa; ary ny firaisanay dia amin'ny Ray sy amin'i Jesosy Kristy Zanany. Ary izao zavatra izao no soratanay, mba ho tanteraka ny fifaliantsika." - 1 Jao. 1:3.4.


Nandray fahitana koa i Jaona ao amin'ny bokin'ny Apokalipsy mba hanampiana ireo vahoakan Andriamanitra amin'ny andro farany hahatsiaro ny lasany. Mamerina ny tantaran'ny fiangonan Andriamanitra nenjehina ny Apôk. 12, amin'ny alalan'ny sary sy tandindona, nanomboka tamin'ny andron'ny apostoly ka hatramin'ny famelezana farany hataon'i Satana amin'ireo vahoakan Andriamanitra sisa. Izao no nataony ivony ao anatin'izany tantara ara-paminaniana izany: "Ary izy ireo naharesy azy noho ny amin'ny ran'ny Zanak'ondry sy ny teny filazana Azy." - Apôk. 12:11. 12: Ny famerenana ireo fijoroana ho vavolombelona na tantaran'ny vahoakan Andriamanitra dia manome hery handresena ny fahavalo amin'ny ady manaraka. Hahazo toky sy hery avy amin'ny fanambaran'ireo taranaka teo aloha ny vahoakan'ny andro farany, eo am-piatrehany ny ady farany atao amin'i Satana. Manome toky antsika ny fahalalantsika fa efa nandresy i Jesosy tamin'ny lasa, koa handresy koa Izy amin'ny hoavy.


Fantatrao ve ny tantaran'izay nataon'Andriamanitra ho an'ny fianakavianao ka nahatonga ny ankohonanao ho amin'ny finoana? Ary ny nahatongavan'ny fivavahana kristianina sy ny finoana advantista teo amin'ny taninao? Ary mandray anjara ao anatin'ny tantaram-pinoana manaraka ve ianao?


**Saintsaino izay voasoratra ao amin'ny Jos. 3,4, ary jereo izay miresaka an'i Jesosy ao.**


``Araka ny efa mahazatra anao ve sa hafa ny fahitanao an'i Jesosy eto?``


`Inona ireo fitaovana azonao ampiasaina, hahafahanao mahafantatra tantara hafa izay manatanjaka ny finoana (ohatra: boky, fandaharana, horonantsary, toriteny, tatitra, sns.)?`


`Inona ny vavaka tokony hataonao eo anatrehan'izany?`