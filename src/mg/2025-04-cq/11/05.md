---
title:  "MANAO FANGATAHANA HO AN'I JESOSY"
date:   10/12/2025
---

### Ampifandraiso amin'i Jesosy - MANAO FANGATAHANA HO AN'I JESOSY

Niantso ny vahoaka i Josoa mba handray fanapahan-kevitra ampahibemaso; hoy izy: "fidionareo anio ary izay hotompoinareo"-Jos. 24:15. Matotra tokoa ny fiheveran'i Josoa momba Izany fanapahan-kevitra izany ka namerimberin-dresaka tamin'izy ireo izy mba hanamafisana ny fanoloran-tenan'izy ireo, nanantitrantitra ny toe-javatra mandra-pahazoany antoka fa matotra ny valintenin'izy ireo.

Matetika i Jesosy no nanao antso ho an'ny olona koa, antso niantefa tamin'ny tsirairay izany na koa tamin'ny besinimaro. Tahaka an'i Josoa, dia namerimberina fanontaniana koa Izy mba hizahan-toetra ny fanoloran-tenan'ny olona. Fanontaniana intelo miantoana no napetrany tamin'i Petera: "Moa tia Ahy va hianao?" Intelo no namalian'i Petera hoe: "Hianao mahalala fa tia Anao aho." Jao. 21:15-17. Ny famerimberenana io fanontaniana io dia nanampy an'i Petera hifantoka tamin'izay zava-manan-danja indrindra: ny fitiavany an'i Jesosy. Tamin'ireo fanontaniana tsirairay no nanomezan'i Jesosy an'i Petera fotoana hanamafisany ny fitiavany sy hanolorany tena amin'ny fomba lalindalina kokoa. Fanehoana manaitra ny famelan'i Kristy heloka izany sy ny fetezany hamerina amin'ny laoniny ilay mpianatra izay nandà ny Tompony ampahibemaso sy tamin'ny fomba mahery vaika.

Rehefa niakatra ho any an-danitra i Jesosy, dia nanohy ny Asany ny mpianany ka nanasa ny olona handray fanapahan-kevitra. I Petera mihitsy no nanao antso teo anivon'ny vahoaka tany Jerosalema (Asa. 2:38). Fanirian'i Paoly ny hahatonga ny mpino tsirairay ao amin'ny fiangonana ho fantsona ampiasain'i Kristy hampitana ny Hafany (2 Kôr. 5:20). Rehefa manasa ny olona handray fanapahan-kevitra eo amin'ny lafiny ara-panahy isika, dia tsy ho antsika tsy akory izany fa ho an'i Kristy.

Amin'izao andro izao, día ilain'ny olona ny hanana namana mametraka aminy fanontaniana mampandini-tena sy manao antso handraisany fanapahan-kevitra amin'ny fotoana mahavonona azy. Rehefa misy olona mieritreritra ny handray fanapahan-kevitra manova fiainana toy ny batisa na ny fitandremana ny Sabata, dia manampy azy tokoa ny fananany namana miara-mandeha aminy izay manampy azy hahatakatra sy hanome toky azy fa homba azy Andriamanitra raha manaraka ny torolalan'ny Soratra Masina sy ny fitarihan'ny Fanahy Masina izy. Lafo tokoa ny sandan'ny fanapahan-kevitra toy ireny indraindray. Mety ho very asa ilay olona, mety hafoin'ireo namany na koa hihatahan'ny fianakaviany. Ao anatin'ireny fotoana andraisan'ny olona fanapahan-kevitra ireny, dia zava-dehibe ny hananan'izy ireo olona mampiorina ny finoany sy manampy azy hatoky an'Andriamanitra eo anatrehan'ireo zava-tsarotra.

**Saintsaino indray ny Jos. 23 sy 24, ary jereo izay miresaka an'i Jesosy ao amin'izany.**

`Inona ny sary hafa aseho na averina momba an'i Jesosy?`

`Misy olona tokony hanaovanao fanelanelanana amin'ny anaran'i Jesosy ve?`

`Inona ny vavaka tokony hataonao eo anatrehan'izany?`