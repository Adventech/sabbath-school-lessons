---
title:  FO MIZARAZARA
date:   08/12/2025
---

### Hazavao - FO MIZARAZARA


Somary manaitra ny nasetrin'i Josoa ny valinteny voalohan'ny vahoaka. Ny ampahany tamin'ny teny nataony mantsy dia toy ny mampitandrina ny vahoaka fa tokony hankato izy ireo satria Andriamanitra dia "tsy hamela ny fahadisoanareo sy ny fahotanareo." - Jos. 24:19. Raha nandeha irery io antsasaka fehezanteny io, dia toa hafatra manohitra ireo teny fikasana maro ao amin'ny Baiboly no ambarany, ireo izay milaza fa vonona hamela heloka Andriamanitra. Rehefa mamaky ilay fanambarana manontolo anefa isika dia miova ny heviny (and. 19, 20). Nohazavain'i Josoa tamin'izany fa tsy ankasitrahan'Andriamanitra ny fiankohofana na ny fanompoana tapatapany. Tsy misy famelan-keloka ho an'izay miseho ho manompo an'Andriamanitra nefa miankohoka miafina amin'ny sampy. Ny fo manontolo fa tsy mizarazara no takin'Andriamanitra. Tsy azon'ny Isiraely natao ny nisalasala ka nankeo afovoany fa tsy maintsy nisafidy izy ireo.


Hita manerana ny Baiboly izany foto-kevitra izany. Hoy i Jesosy tamin'ny fiangonan'i Laodikia: "Fantatro ny asanao, fa tsy mangatsiaka na mafana hianao (...) Fa satria matimaty hianao ka tsy mafana na mangatsiaka, dia efa haloan'ny vavako hianao." Ap√¥k. 3:15,16. Fananarana manoloana ny toe-panahy matimaty izany hafatra izany. Tahaka ny Isiraely taorian'ny fakan'izy ireo ny ankamaroan'ny tany tao Kanana, dia nahazo antoka ny amin'ny fahamboniany koa ireo Laodikianina: "fa hoy hianao: Manan-karena sy efa nihary fananana be aho ka tsy manan-java-mahory-and. 17. Tahaka ny Isiraely, dia nahatsapa ho niadana koa ireo Laodikianina noho ny fandreseny tamin'ny lasa. Efa resin'ny Isiraely tokoa ny sasany tamin'ireo foko masiaka indrindra tany Kanana nefa tsy tsapany ny tena toerana nisy azy ireo. Na dia nisy fandrosoana lehibe aza teo amin'ny fakan'izy ireo ny tany Kanana dia tsy tontosany hatramin'ny farany izany ka tandindomin-doza izy hanompo andriamani-tsy izy.


Tao anatin'ny olana tahaka izany koa ny fiangonan'i Laodikia, izay tandindon'ny fiangonan'Andriamanitra amin'ny andro farany. Na teo aza ny fiheveran'ireo Laodikianina, dia nambaran'i Jesosy tamin'izy ireo fa "ory sy mahantra sy malahelo sy jamba ary mitanjaka" izy ireo (and. 17). Antso ho amin'ny fibebahana ny hafatra ho an'i Laodikia. Tsy mora ny mahalala ny fahantrantsika ara-panahy satria matetika isika no tsy mahatsapa izany eo amin'ny fiainantsika. Izany no nahatonga an'i Jesosy nandefa io hafatra io ho an'i Laodikia, sy ho antsika koa izay fiangonany amin'ny andro farany.


`Rehefa avy namaky izay nosoratanao sy nomarihinao lanao, inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Manokana fotoana hivavahana sy hangatahana amin'Andriamanitra mba hampahafantatra anao ireo lafim-piainanao mila fanavaozana fanoloran-tena.`