---
title:  "FAHEFANA FENO AMIN'NY ZAVABOARY"
date:   19/11/2025
---

### Ampifandraiso amin'i Jesosy - FAHEFANA FENO AMIN'NY ZAVABOARY


Asehon'ny Baiboly ho manana fahefana feno amin'ny zavaboary Andriamanitra. Eo ambany fifehezan'ny Mpahary Azy ny zavaboary. Tsy voafehin'ny lalan'ny siansa araka ny fiheverana azy Andriamanitra. Ny masoandro, izay nohajain'ny kolontsaina maro fahiny ho toy ny andriamanitra, dia nankato ny Andriamanitry ny Isiraely. Nanozongozona ny fitokian'ireo mpanompo sampy tamin'ny andriamanitra masoandro ny fahagagana tamin'ny nanajanonana ny masoandro ho an'ny Isiraely; toy izany koa ireo fahagagana hafa ao amin'ny Baiboly, izay manohitra ny fomba fijery "naturaliste" (mitoky amin'ny zavaboary) inoan'ny maro ankehitriny.


Misy Kristianina aza mitady hanao tsinontsinona ireo fahagagana ao amin'ny Baiboly, ary izay manandrana manome fanazavana ara-tsiansa ho an'ny fahagagana tsirairay dia manala baraka an'i Jesosy, Izay tsy azo hazavaina ny asany raha tsy amin'ny alalan'ny hery mihoatra ny an'ny zavaboary. (Jao. 3:2; 6:36; 14:11). Ny fahagagana nataon'i Jesosy dia nampiely faingana sy lavitra ny lazany, ary nahatonga ny fampianarany ho mendrika itokiana.


Andriamanitra mandrakariva no notondroin'i Josoa ho hany loharanon'ny heriny, ary i Jesosy nanondro ny Tenany ho loharanon'ny hery. Hoy Izy: "Izaho no fananganana ny maty sy fiainana - Jao. 11:25. "Izaho no làlana sy fahamarinana ary fiainana" - Jao. 14:6. Nanao fanambarana tsy mbola nataon'ny mpaminany marina hafa hatrizay i Jesosy. «Ary izany no itiavan'ny Raiko Ahy, satria Izaho manolotra ny aiko mba handraisako azy indray. Tsy misy manaisotra ny aiko amiko, fa ny tenako ihany no manolotra azy. Manana fahefana hanolotra azy Aho, ary manana fahefana haka azy indray. Izany didy izany dia azoko tamin'ny Raiko." - Jao. 10:17,18. Hoy ny apostoly Jaona: "Izy no nisiam-piainana; ary ny fiainana no fanazavana ny olona" - Jao. 1:4. Ny fahagagana rehetra nataon'i Jesosy dia ho fanampiana ny olona hamaly ilay fanontaniana lehibe indrindra hoe: Iza moa Izy? Ho an'i Paoly, i Jesosy no Mpahary antsika: "fa tao aminy no nahariana ny zavatra rehetra any an-danitra sy ety ambonin'ny tany, dia ny hita sy ny tsy hita, (...) ary Izy no talohan'ny zavatra rehetra, sady ao aminy no aharetan'ny zavatra rehetra." - Köl. 1:16, 17. Izy no Mpamorona, Mpanasitrana, ary Mpanavotra antsika, Ilay tonga teto an-tany mba hanoro antsika ny lalana tsara lavitra sy hanatanteraka ny fahagagana lehibe indrindra, dia ny fanavaozana ny fontsika mpanota.


**Saintsaino izay voasoratra ao amin'ny Jos. 10,11, ary jereo izay miresaka an'i Jesosy ao.**


`Araka ny efa mahazatra anao ve sa hafa ny fahitanao an'i Jesosy eto?`


`Misy akony eo amin'ny fahatakarantsika ny filazantsara ny zavatra inoantsika momba ny herin'Andriamanitra; amin'ny fomba ahoana?`


`Inona ny vavaka tokony hataonao eo anatrehan'izany?`