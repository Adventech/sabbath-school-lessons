---
title:  "JEHOVAH NIADY HO AN'NY ISIRAELY"
date:   16/11/2025
---

### Saintsaino - JEHOVAH NIADY HO AN'NY ISIRAELY


Nanome tombony an'i Josoa sy ny tafiny ny famelezana tampoka, saingy ny fitahian Andriamanitra no nahazoany ny fandresena farany. Nampahery an'i Josoa ny Tompo nanao hoe: "Aza matahotra azy, fa efa natolotro eo an-tánanao izy, ka tsy hisy hahajanona eo anoloanao izy na dia iray akory aza." - Jos. 10:8. Niatrika mpanjaka Amorita dimy sy ny tafiny matanjaka izay nitambatra hamely azy i Josoa, saingy nifantoka tamin'ny herin'Andriamanitra izy, fa tsy tamin'ny herin'ny fahavalony.


Tratry ny fatiantoka goavana ny tafiky ny Amorita noho ny fanafihan'ny Zanak'lsiraely azy tampoka, kanefa nanampy trotraka ny fahavoazany ny havandra vaventy nilatsaka tamin'izany (and. 11). Niara-niasa ny herin'Andriamanitra sy ny ezaky ny olombelona. Matetika isika no alaim-panahy hihevitra fa ny finoana dia mamela antsika hipetrapetraka toy ny mpijery fotsiny fa Andriamanitra no manao ny asa rehetra. Saingy ny finoana dia mitaky asa (Jak. 2:18).


Raha nijery ny masoandro i Josoa, dia nahita fa mety ho lasa alohan'ny hifaranan'ny ady ny andro, ka mety ho tafandositra ao anatin'ny haizin'ny alina ny fahavalo. Nanao vavaka i Josoa, dia vavaka anisan'ny feno fahasahiana indrindra ao amin'ny Baiboly, mba hijanonan'ny masoandro eo afovoan'ny lanitra ka hananan'ny tafiky ny Isiraely fotoana ampy hahazoany fandresena (Jos. 10:12-14). Nanaiky ny fangatahana nataon'i Josoa Andriamanitra. Na teo aza anefa io fahagagana lehibe io, dia tsy nampihena ny ezaka nataon'ny Isiraely izany. Na tian'Andriamanitra hiankina Amíny aza isika mba hahazoana hery, fanohanana, fitarihana, ary toky, dia tsy tokony ho fialan-tsiny tsy hanaovantsika na inona na inona ny finoantsika ny fahaizany. Niady mafy sy naharitra ny Isiraely satria natoky izy ireo fa nomba azy Andriamanitra.


Hoy ny Baiboly: "Fa Jehovah niady ho an'ny Isiraely" and. 14. Efa nampanantena azy ireo fandresena Andriamanitra teto (and. 8). Ankehitriny koa, afaka mivavaka isika mba hiady ho antsika Andriamanitra eo amin'ny ady ataontsika amin'i Satana sy amin'ny tenantsika, satria efa nampanantena antsika fandresena amin'ny anarany Izy (Jak. 4:7). Amin'ny toe-javatra izay tsy nampanantenan Andriamanitra fandresena kosa, toy ny fifandirana eo amin'ny olona, día tsy maintsy manetry tena sy matoky an'Andriamanitra isika fa Izy no Mpitsara marina. Ireo izay heverintsika ho fahavalo dia día mety mety mivavaka koa mba hiady ho azy ireo Andriamanitra. Tsy azontsika atao ny manantena fa hiady ho antsika mandrakariva Andríamanitra amin'ny fomba izay antenaintsika indrindra. Aoka hapetratsika eo an-tanan'ny Tompo ny adintsika ary ny sitrapon Andriamanitra no hangatahintsika ho tanteraka.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**


**Asio tsipika eny ambanin'ireo teny na fehezanteny manan-danja na manana heviny manokana ho anao.**


**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**


**lanaro tsianjery ny andininy tianao indrindra, avy ao amin'ny Jos. 10, 11. Soraty imbetsaka izany mba hahamora ny fitadidianao azy.**


`Oviana no efa niadian Andriamanitra ho anao? Inona ireo lesona voarainao tamin'izany?`