---
title:  "NY TANJAKY NY SOAVALY"
date:   17/11/2025
---

### Hazavao - NY TANJAKY NY SOAVALY

Rehefa azon'i Josoa avokoa ny faritra atsimon'i Kanana, dia notarihiny nianavaratra ny tafiny. Tafika matanjaka kokoa aza no natrehiny tao. Nanangana tafika matanjaka sy ary fitaovana ary niray hina ny mponina tany amin'ny faritra avaratra. Ny miaramilany rehetra dia "maro be toy ny fasika eny amoron-dranomasina, ary ny soavaliny sy ny kalesiny dia maro indrindra." - Jos. 11:4. Rehefa niatrika ady sarotra vaovao i Josoa, dia nanome toky azy indray Andriamanitra: "Aza matahotra azy, fa rahampitso toy izao Izaho dia hanolotra azy rehetra ho faty eo anatrehan'ny Isiraely."-and. 6.

Niatrika fahavalo matanjaka lavitra noho ny hatramin'izay ny Isiraely. Ny tena loza lehibe ho azy ireo anefa dia tsy ny faharesena. Ny fakam-panahy lehibe indrindra ho azy ireo dia ny ho tonga miavonavona noho ny fandresena azony, sy ny hametraka ny fitokiany amin'ïreo soavaly sy kalesy vaovao azony babo. Mba hiarovana azy ireo tsy hiantehitra amin'ny herin'ny tenany no nanomezan Andriamanitra toromarika hentitra mba hanapaka ny hoza-tongotry ny soavaly rehetra sy handoro ny kalesy rehetra izay azon'izy ireo.

Ny tena olana dia tsy ny soavaly na ny kalesy; fa ny hoe iza no ataon'ny Isiraely ho toky sy heriny. Nametraka ny any finoany tamin'ny tanjaky ny tafiny avokoa mantsy ny firenena manodidina rehetra, ary ny Isiraely kosa dia natao haneho fa hafa ny finoany, Nanambara tsara izany ny mpanao Salamo: «Ny sasany mitoky amin'ny kalesy, ary ny sasany amin'ny soavaly, fa raha izahay kosa, dia ny anaran'i Jehovah Andriamanitray no hoderainay.» - Sal. 20:7.

Karazana fandresena hafa no tian'Andriamanitra homena ny vahoakany, día izay tsy ampoizina indrindra. Raha ny fijerin'olombelona dia fahadalana tokoa izany manatraingo ny soavaly sy mandoro ny kalesy izany. Raha mbola kômandin'ny miaramila salama saina koa dia tsy handà izany tombony lehibe ara-tafika izany. Tsy mba toy izany anefa ny fitsipika arahin'Andriamanitra. Zava-manaitra no mazana ataon'ny vahoakany, izay tsy hay hazavaina afa-tsy noho ny fitokiany amin'Andriamanitra sy ny drafiny.

Ankehitriny, manana ny heviny tokoa izao tontolo izao ny amin'izay ataony hoe fahombiazana sy ny fomba tokony hanatraran'ny olona ny tanjom-piainany. Tanora manana fisainana mifanipaka amin'izay andrasan'izao tontolo izao ve no tadiavin'Andriamanitra, ka hafa tanteraka tsy araka izay anampoizana azy ny fiainany?


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Oviana no efa niantsoan'Andriamanitra anao hanao zavatra izay tsy misy heviny loatra ho an'ny olon-kafa?`