---
title:  "NY FAHOTAN'NY FITSIRIRITANA"
date:   06/11/2025
---

### Takaro - NY FAHOTAN'NY FITSIRIRITANA

"Nankahatra ny fampitandremana faran'izay mazava sy miezinezina i Akana. 'Kanefa mitandrema kosa hianareo ny amin'ny zavatra voaozona, hoy ny filazana azon'ny olona; Tandrao manolotra zavatra voaozona hianareo, nefa maka amin'ny zavatra voaozona kosa, ka mahatonga ny tobin'ny Isiraely ho voaozona ary mampidi-doza aminy. Nomena avy hatrany taorian'ny fitana ny ony Jordana tamin'ny fomba mahagaga izany fitsipika izany, taorian'ny fanavaozana ny fanekena sy ny famorana sy ny Paska, ary taorian'ny nisehoan'ny Anjelin'ny Fanekena, Komandin'ny miaramilan'i Jehovah. Nodimbiasan'ny fandravana an'i Jeriko izany, izay tandindon'ny anjara tsy maintsy miandry ny mpandika ny didin'Andriamanitra. Vao mainka nanome lanja ny baikon'Andriamanitra tsy haka avy amin'ny babo ny fandresen'ny Isiraely tamin'ny nahazoany an'i Jeriko, izay tsy avy tamin'ny herin'ny tenany fa noho ny herin'Andriamanitra irery ihany. Ny herin'ny tenin'Andriamanitra no nandravana io manda io: Azy ny fandresena, mendrika hatokana ho Azy ny tanána sy izay rehetra ao anatiny. (...)

"Ny fitiavam-bola, ny fitsiriritana no niteraka ny fahotana nahafaty an'i Akana. Anisan'ireo fahotana manenika amin'izao androntsika izao, nefa tsy heverina firy ny fitiavam-bola. Tanarahina sy faizana ny fahadisoana hafa; fa mahalana kosa no mba safoina amin'ny fitenenana kely ny mpandika ny didy fahafolo. (...)

"Ny fitiavam-bola na ny fieremana, dia loza mitombo miandalana, nefa nokolokoloin'i Akana mandra-pahatongan'izany fironana izany ho toy ny rojo namatotra azy ka tsy azony notapahina intsony. Nampihorohoro azy anefa ny fieritreretana fa mety hampidi-doza ny Isiraely io fahotana ataony io; saingy nampandrin'ny fahotana ny fieritreretany ka nanjary mora resin'ny fakam-panahy izy. (...)

"Moa ve tsy misy olona manao fahotana mitovy amin'izany koa ankehitriny? Voarara mafy koa isika ny amin'ny fitsiriritana sy ny fitiavam-bola, tahaka ny fandrarana an'i Akana tsy haka ny babo tao Jeriko. Nambaran'Andriamanitra ho fanompoan-tsampy izany. Nomena fampitandremana isika: "Tsy mahay manompo an'Andriamanitra sy Mamôna hianareo' - Mat. 6:24. (...) Manana ireo ohatra mampalahelo nataon'i Akana sy Jodasy ary Ananiasy sy Safira isika eo anoloantsika. Talohan'ireo dia manana ilay ohatra nomen'i Losifera, 'ilay zanaky ny maraina' isika, izay nanary ho mandrakizay ny voninahitra sy fahasambaran'ny lanitra noho izy mitsiriritra toerana ambony kokoa."-PM, tt. 493,495, ed. 2014, пр.


`Rehefa avy nandalina io andalan-tSoratra Masina io ianao nandritra ny herinandro, inona ny lesona naharesy lahatra anao ny hampihatra azy eo amin'ny fiainanao?`

`Alaim-panahy hitsiriritra ve ianao? Amin'ny fomba ahoana? Ahoana no ahafahanao miady amin'izany fakam-panahy izany?`

`Avereno jerena ilay andininy nianaranao tslanjery. Ahoana no hampiharanao izany eo amin'ny fiainanao mandritra ity herinandro ity?`