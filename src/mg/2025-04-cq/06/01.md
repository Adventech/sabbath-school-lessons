---
title:  "TSY FAHOMBIAZANA MANGIDY"
date:   01/11/2025
---

### Fampidirana - TSY FAHOMBIAZANA MANGIDY


**Vakio ny Jos. 7,8**


`Tsianjery: Mifidy andininy 1`


### FAHARESENA TSY NAMPOIZINA


Taorian'ny fandresena lehibe azon'ny Isiraelita tao Jeriko dia feno toky izy ireo ny amin'ny adiny manaraka. Hadinon'izy ireo ny fahalemeny; nandroso tamim-pahasahiana izy, nanantena fandresena miezinezina toy ny teo. Tsy nitaredretra i Josoa naniraka mpisafo tany hijery ny lasibatra manaraka. Lala-miakatra 19 km miala an'i Jeriko no misy ny tanánan'i Ay. Rehefa avy nanombantombana an'i Ay ireo mpisafo tany, dia nahita fa vitsy ny mponina tao amin'ilay tanana ka ho azo resena mora foana. Rehefa niverina avy tany izy ireo dia nanolo-kevitra an'i Josoa tsy handefa afa-tsy lehilahy mpiady vitsy, tsy mihoatra ny 3000 isa, mba hanatanteraka io iraka toa tsotra io. Dia nanaiky i Josoa.


Vetivety foana dia voatosik'ireo mponina tao Ay ny Isiraelita ka voatery nilavo lefona, ary lehilahy 36 no maty tamin'izany. Toa vitsy ihany izany 36 izany raha mitaha amin'izay nitranga nandritra ny ady hafa, nefa aoka hotsaroantsika fa tsy nisy fatiantoka na kely aza nahavoa azy ireo tamin'ny adiny vao tsy ela tao Jeriko. Hita mazava fa tsy niady ho azy ireo tahaka ny nataony tao Jeriko Andriamanitra.


Nahakivy ny tobin'ny Isiraelita manontolo io faharesena tsy nampoizina io, ary nampitebiteby azy fatratra ny tohiny. (Vakio ny Jos. 7:7-9). Somary naneho fisalasalana mihitsy aza i Josoa tao anatin'ny vavaka mangina nataony: "Indrisy, Jehovah Tompo ô! Nahoana no nampita ity firenena ity foana teo Jordana Hianao (...)!"-and. 7. Fotoana mangidy tokoa io ho an'i Josoa, saingy tany amin'Andriamanitra izy no nitady fialofana.


Indraindray avelan'Andriamanitra hahita tsy fahombiazana mahaketraka isika mba hahatonga antsika handeha miadana kokoa, handinika ny fontsika, hametraka ny fanontaniana ilaina, ary hiandry ny valiny avy Aminy. Manasa antsika ity tantara ity mba hitoetra ao amin'ny fanetren-tena ka hiantehitra amin'Andriamanitra, na toy inona na toy inona fandresena efa azontsika. Efa handray ny valin'ny fanontaniana nahaketraka ny fony izao i Josoa, ary tsy hahafinaritra ny valin'izany.


> <p>Soraty</p>
> Soraty araka ny dikanteny izay tianao ny Jos. 7:1-13. Azonao soratana amin'ny fiteninao koa izany, ary azonao atao ny manao kisarísary na drafitra momba ny Jos. 7,8.