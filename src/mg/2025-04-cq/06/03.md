---
title:  "FANGINANA SY FIRAISANA TSIKOMBAKOMBA"
date:   03/11/2025
---

### Hazavao - FANGINANA SY FIRAISANA TSIKOMBAKOMBA

Anisan'ny ampahany sarotra amin'ny tantaran'i Akana ny hoe notoraham-bato mandra-pahafatiny niaraka taminy ny ankohonany manontolo. Zava-dehibe anefa ny manamarika fa tsy nosazina noho ny fahadisoan-drainy ny zanak'i Akana. Melohin'ny Soratra Masina ny tsy rariny toy izany. Azo antoka fa nahatsiaro ny fomba namonjen'Andriamanitra ny zanak'i Kora ireo izay namono an'i Akana sy ny ankohonany, rehefa tsy nety niombon-kevitra tamin'ny fikomian-drainy ny zanany (vakio ny Nom. 16:27 sy ny Nom. 26:11). Azo antoka fa mbola velona tamin'ny andron'i Akana ireo zanak'i Kora tsy maty ireo.

Napetrak Andriamanitra tamin'ny fomba hentitra, tamin'ny alalan'ny lalàn'i Mosesy, ny maha-tompon andraikitra ny tsirairay eo anatrehany: «Ny ray tsy hatao maty amin'ny ataon'ny zanany, ary ny zanaka tsy hatao maty amin'ny ataon'ny rainy; fa samy hatao maty amin'ny fahotany avy ihany ny olona.» - Deo. 24:16 (jereo koa ny 2 Mpanj. 14:6 sy ny Ezek. 18:20). Noho ny fahalalantsika izany toetran'Andriamanitra tsy hanasazy mihitsy ny zanaka noho ny fahadisoan-drainy izany, dia afaka milaza isika fa nanampy sy niray tsikombakomba tamin'ny tetika miafin'i Akana ny ankohonany. Nangina ireo zanany lahy sy vavy, koa tsy afa-keloka izy ireo noho ny fanarahany an-drainy tamin'ny fanaovan-dratsy.

Fironana eo amin'ny olombelona ny hoe manaraka ny ratsy ataon'ny ray aman-dreniny ny zanaka, na tanora na efa lehibe. Ny tantaran'ny zanak'i Kora dia maneho fa misy ny maningana amin'izany. Noho ny fahasoavan'Andriamanitra, na iza na iza anisan'ny ankohonana misy Akana na Kora, dia azony atao ny manaraka ny ohatra feno fahendren'ny zanak'i Kora. Rehefa misy fahotana na fikomiana an-karihary, ny zanaka izay efa lehibe ka efa manana ny maha-izy azy manokana dia tsy tokony hankato na hanampy ny ray aman-dreniny hanao ratsy. Amin'ny toe-javatra sarotra toy izany, ny zanaka dia tokony hitady fomba hijoroana ho mahatoky eo anatrehan'Andriamanitra. Amin'ny tranga sasany tafahoatra, izay anaovan'ny ray aman-dreny heloka bevava, ny zanaka dia tokony hitatitra ny heloka any amin'ny manam-pahefana, hitady fanampiana, ary hisaraka amin'ny ray aman-dreniny. Hoy i Paoly: "Anaka, maneke ny ray sy ny reninareo ao amin'ny Tompo, fa marina izany"-Efes. 6:1. Midika izany fa tokony hankatò ny ray aman-dreniny ao anatin'ny fanajana sy ny fanomezam-boninahitra ny Tompo ny zanaka. Rehefa mitarika ny zanany hanala baraka ny Tompo ny ray aman-dreny, dia tokony hasehon'ny zanaka fa ny fahatokiany amin'Andriamanitra no lohalaharana.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Amin'ny fomba ahoana no ahafahan'ny zanaka manaja ny ray aman-dreniny rehefa manao ratsy ireo ray aman-dreniny ireo?`