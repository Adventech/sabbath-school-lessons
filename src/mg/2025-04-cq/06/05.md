---
title:  "MAMERINA MITANTARA"
date:   05/11/2025
---

### Ampifandraiso amin'i Jesosy - MAMERINA MITANTARA


Rehefa avy nampiharina tamin'i Akana ny famaizana, dia nasain Andriamanitra niverina tany Ay ny Isiraely, ary nomeny toky ny amin'ny fitahiany. Azon'ny Isiraely ny fandresena tamin'ity indray mandeha ity; resy ny mponina tao Ay. Rehefa azo ny tanana roa voalohany tao Kanana, dia tonga ny fotoana niatoan'ny Isiraely tamin'ny ady sy nanavaozana ny fanekeny tamin'Andriamanitra. Fampahatsiahivana mampieritreritra ny maha zava-dehibe iankinan'aina ny fifandraisan'izy ireo tamin Andriamanitra ny nahafatesan'ny ankohonan'i Akana. Ny nampidirana ny fianakavian-dRahaba ho isan'ny vahoakan'ny fanekena kosa dia nampahatsiahy ny Isiraely ny famindram-pon Andriamanitra sy ny famonjeny.


Na voahodidin'ny fahavalo mahery aza ny Isiraelita, dia nilaozany ny tobiny tao Gilgala ary nandeha teo amin'ny 32 km nankany amin'ny faritanin'ny fahavalo izy ireo, nankany amin'ny lohasaha teo anelanelan'ny Tendrombohitra Gerizima sy ny Tendrombohitra Ebala, mba hanavao ny fanekeny tamin'Andriamanitra (Jos. 8:30-35). Nombam-bady aman-janaka izy ireo tamin'io dia lavitra io, niaraka tamin'ireo vahiny teo aminy. Indroa i Mosesy no nanome toromarika momba ity fanavaozana ny fanekena ity, izay tokony hataon'izy ireo rehefa tonga any amin'ny tany Kanana (Deo. 11:29; 27:1-26).


Foko enina no nijoro teo amin'ny tendrombohitra Gerizima mba hanamafy ireo fitahiana avy amin'ny fitandremana ny lalana. Ny fokom-pirenena enina sisa kosa teo amin'ny tendrombohitra Ebala, nanao «Amena!» rehefa nandre ny fanozonana rehetra natao tamin'ireo izay mandika ny lalan'Andriamanitra. Nitsangana teo amin'ny lohasaha teo anelanelan'ireo tendrombohitra roa i Josoa, namaky ny teny rehetra tamin'ny lalana teo anatrehan'ny firenena manontolo. Tsy vitan'ny novakina tamin'ny feo avo fotsiny ny lalàna fa nosoratana tamin'ny vato koa ho fahatsiarovana sy ho vavolombelona ho an'ny taranaka ho avy.


Namela toromarika ho an'ireo mpisorona i Mosesy mba hanao famakiana ny lalana ampahibemaso toy izany isaky ny fito taona, rehefa nivory tao amin'ny tempoly izy ireo hankalaza ny Fetin'ny Tabernakely (Deo. 31:9-13). Natao hanampy ny ankizy hianatra ny lalana sy hampahatsiahy ny fianakaviana manontolo ny amin'ny fifandraisany amin'Andriamanitra ao anatin'ny fanekena izany. Ny Tendrombohitra Ebala dia naneho ny ozon'ny lalana, saingy naneho koa ny tokim-pamonjena sy famelan-keloka avy amin'Andriamanitra. Teo amin'ny Tendrombohitra Ebala no nanorenan'i Josoa alitara ho an'i Jehovah, izay nanolorany fanatitra odorana sy fanati-pihavanana. Nanondro an'i Jesosy ny fanatitra tsirairay, Ilay nanavotra antsika tamin'ny ozon'ny lalana, rehefa tonga teto amin'izao tontolo izao Izy ka nanolotra ny tenany ho fanatitra (Gal. 3:13). Nanondro Ilay hany mahavonjy amin'ny ozon'ny fahotana ny alitara.

**Saintsaino izay voasoratra ao amin'ny Jos. 7,8, ary jereo izay miresaka an'l Jesosy ao.**


`Araka ny efa mahazatra anao ve sa hafa ny fahitanao an'i Jesosy eto?`

`Nentin'i Josoa niditra lalina tao amin'ny faritanin'ny fahavalo ny Isiraely mba hanavao ny fanekeny. Inona no zava-tsarotra efa nasain'Andriamanitra nataonao?`

`Inona no vavaka tokony hataonao eo anatrehan'izany?`