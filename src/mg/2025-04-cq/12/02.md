---
title:  "VOAFANDRIKA AO AMIN'NY FAHOTANA"
date:   14/12/2025
---

### Saintsaino - VOAFANDRIKA AO AMIN'NY FAHOTANA

Sarotra ialana ny fahazaran-dratsy. Amin'ny maha mpanota efa simban'ny fahotana antsika, dia mora voafandrika amin'ny fiankinan-doha sy ny fifandraisana manimba isika. Misy ny vahaolana, saingy mila takatsika aloha ny olana, ary vonona handray fepetra isika hanitsiana izany.

Nihitsoka tao anaty fandrika manimba izay nahatratra taranaka maro ny Isiraely. Miandalana no nahatongavany tamin'ny fihemorana (vakio ny Mpits. 3:5,6). Efa nampitandrina azy ireo ny amin'ny fanompoan-tsampy Andriamanitra, nefa nihanilentika lalina tao anatin'izany hatrany izy, araka ny fandroson'ny fotoana. Indraindray, miverina amin'ny Tompo izy ireo, kanefa avy eo dia nanao ratsy indray izy mihoatra noho ny nataon'ny razany, fa nanaraka andriamani-kafa sy nanompo azy ary niankohoka teo anatrehany izy» Mpits. 2:19. Izy ireo ihany no nanamboatra fandrika ho an'ny tenany. Ary nony farany dia veriny ny maha izy azy amin'ny maha vahoakan'Andriamanitra azy.

Mety ho nahaliana tokoa ny fomba fiainan'ny Kananita. Hafa tanteraka amin'ny fahazaran'ny Isiraelita izany, koa mety ho nanintona ny sainy. Angamba tafintohina ihany izy ireo teo am-panaovana ny marimaritra iraisana voalohany tamin'ireo kolontsaina manodidina azy, noho ny fahitany ny mety hiafaran'ny fitotonganany. Amin'ny lafiny iray, sarotra hazavaina izany tantara izany. Ahoana no mahatonga ny firenena iray izay efa nanatri-maso ny fanehoan'Andriamanitra ny heriny mahagaga, hiala amin'Andriamanitra ho any amin'ny andriamanitra tsy misy hery na aina, ka hanao sorona ny zanany naterany ho an'ireny zavatra ireny? Voafandriky ny fomba amam-panao ratsy sy mamohehatra indrindra izy ireo.

Lavo tamin'ny fahotana ny Isiraely, satria kely ny fitiavany an'Andriamanitra. «Nahafoy an'i Jehovah Andriamanitry ny razany» izy ireo - Mpits. 2:12. Fantany ny fahamarinana, saingy tsy ampy ny fitiavany izany mba hanekeny sy hanarahany azy. Mora voafitaka izy ireo satria tsy nahatahiry tsara ny fitiavany an'Andriamanitra sy ny fahamarinany. Mbola misy tokoa ny fakam-panahy ankehitriny. Tandindomin-doza hanala tsiny ny fahotantsika sy ny fandaozantsika an'Andriamanitra koa isika, tahaka ny Isiraely. Mampitandrina ny Baiboly andrao hisy họ voafitaka «satria tsy nandray ny fitiavana ny fahamarinana izay amonjena azy izy» - 2 Tes. 2:10. Manao ahoana ny tantarantsika? Tokony hampieritreritra lalina antsika ny tantaran'ny Isiraely. Voagejan'ny fatoram-pahotana ve isika? Te ho afaka ve isika? Tsy tara loatra tsy akory, fa azo atao mandrakariva ny mangata-bonjy amin'i Jesosy.


**Ivereno ny andalan-teny nosoratanao ary diniho izany.**

**Faritoireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao Indrindra, avy ao amin'ny Mpits. 1,2. Soraty imbetsaka izany mba hahamora ny fitadidianao azy.**

`Amin'ny fomba ahoana no hahafaka anao amin'ny fatoram-pahotana miverimberina?`