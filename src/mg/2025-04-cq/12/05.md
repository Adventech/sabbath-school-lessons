---
title:  "ILAY SEZA VOALOHANY"
date:   17/12/2025
---

### Ampifandraiso amin'i Jesosy - ILAY SEZA VOALOHANY


Tsy niharatsy avy hatrany tsy akory ny toe-javatra taorian'ny nahafatesan'i Josoa. Ireo loholona izay nahalala an'i Josoa dia mbola nanompo an'i Jehovah tamim-pahatokiana ihany satria tsaroany izay rehetra nataon'Andriamanitra ho azy (Mpits. 2:7). Na izany aza, nisy zavatra banga. Na tsy niankohoka tamin'ny sampy aza ireto loholona ireto, dia tsy nandray tsara ny iraka toa an'i Josoa. Nandroso hatrany i Josoa nitarika ny fanafihana ny tany Kanana, sady nankato antsakany sy andavany ny baikon'Andriamanitra, fa ireo loholona kosa namela ny asa tsy ho vita. Lehilahy nandray andraikitra i Josoa, fa ireo loholona taoriany kosa dia feno tsy firaihana, mora afa-po. Tsy nitaky fanoloran-tena tamin'ireo zanany tahaka ny nataon'i Josoa taminy izy ireo. Tsy nananany ilay fanoloran-tena lalina izay mety ho nitondra vokatra maharitra teo amin'ny taranany.


Ireo zanaky ny loholona no latsaka tamin'ny fanompoan-tsampy. Alao sary an-tsaina hoe maneho taranaka iray ny seza iray. Ny seza voalohany dia maneho an'i Josoa, izay nahalala manokana an'Andriamanitra sy ny heriny. Ny seza faharoa dia maneho ny loholona, izay nahafantatra ny momba an'Andriamanitra sy ny heriny. Ny seza fahatelo dia ny zanaky ny loholona, izay tsy nahafantatra an'Andriamanitra na ny heriny. Maneho mazava izany fa zava-dehibe ny fananan'ny taranaka tsirairay fifandraisana velona sy manokana amin'Andriamanitra. Rehefa tsy eo intsony ny mpitarika lehi lehibe iray, dia mora mihena ny finoan'ny taranaka manaraka, ary mety ho verin'ny taranaka fahatelo na fahefatra mihitsy ny maha-izy azy ara-panahy. Tsy afaka miantehitra amin'ny finoan'ny ray aman-drenintsika na ny an'ny razantsika isika.


Tsy tokony ho afa-po isika satria mipetraka eo amin'ny seza faharoa na fahatelo. Aoka samy haniry hipetraka eo amin'ilay seza voalohany isika - izay toerana misy fanoloran-tena feno sy marina amin'Andriamanitra, sady misy fifandraisana velona Aminy. Tsy ho tsangan-kevitra fotsiny ny finoantsika raha eo amin'io seza io, ary ho lalina sy maharitra ny hery miasa mangina avy amintsika eo amin'ireo taranaka manaraka.


Tonga teto amin'izao tontolo izao i Jesosy mba hahafahan'ny tsirairay mahafantatra manokana an'Andriamanitra (Jao. 17:3).


**Saintsaino izay voasoratra ao amin'ny Mpits. 1,2, ary jereo izay miresaka an'i Jesosy ao.**


`Araka ny efa mahazatra anao ve sa hafa ny fahitanao an'l Jesosy eto?`


`Eo amin'ny seza fahafiry no misy anao? Inona no tokony hataonao mba hifindranao ho eo amin'ilay seza voalohany?`


`Inona ny vavaka tokony hataonao eo anatrehan'izany?`