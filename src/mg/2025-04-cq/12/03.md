---
title:  "FITAOMAN-DRATSIN'NY FANOMPOAN-TSAMPY"
date:   15/12/2025
---

### Hazavao - FITAOMAN-DRATSIN'NY FANOMPOAN-TSAMPY


Asehon'ny tantaran'ny Isiraely fa hentitra Andriamanitra raha ny fanompoan-tsampy no resahina. «Nampahatezitra an'i Jehovah» manokana io fahotana io - Mpits. 2:12, ka nahatonga ny fitsarany ho amin'ny firenena Isiraely. Nahoana no maharikoriko an'Andriamanitra toy izany ny fanompoana sampy?


Rehefa avy nivoaka avy tany Egypta ny Isiraely ka nivavaka teo am-pototry ny tendrombohitra Sinay, ny teny voalohany nataon'Andriamanitra taminy dia momba ny fivavahana sy ny maha-Andriamanitra (Eks. 20:1-5). Mandrara mazava ny fanompoan-tsampy ny didy roa voalohany. «Aza miankohoka eo anatrehany, ary aza manompo azy; fa Izaho, Jehovah Andriamanitrao, dia Andriamanitra saro-piaro ka mamaly ny heloky ny ray amin'ny zanaka hatramin'ny zafiafy sy ny zafindohalika, dia amin'izay mankahala Ahy; nefa kosa mamindra fo amin'ny olona arivo mandimby izay tia Ahy ka mitandrina ny didiko» - Eks. 20:5,6, hoy Izy.


Ireto roa ireto no tian Andriamanitra ambara rehefa miresaka momba ny fahasaro-piaro sy ny fitsarana Izy. Voalohany, ny fontsika manontolo no irin'Andriamanitra. Tsy azo ekena ny fanoloran-tena tapany na tsy misy fitiavana, satria mampiseho izany fa tsy manaiky ny fahefany isika. Ankoatra izany, misy vidiny ny safidintsika. Izay ivavahantsika sy tompointsika dia misy vokany, tsy amin'ny tenantsika ihany, fa amin'ny zanaka sy ny zafintsika koa. Tsy milaza tsy akory Andriamanitra fa handringana tsy amin'antony izay sahy mandà Azy; tsy toetrany izany. Fa ambarany kosa ny zava-misy: raha mifidy andriamani-kafa ankoatra Azy isika, dia hisy voka-dratsy eo amin'ny ankohonantsika sy ny taranaka ho avy izany safidy izany.


Faharoa, halan'Andriamanitra ny fitotonganana ateraky ny fanompoan-tsampy. Mitaky ny fanaovana sorona ny zanakizay mivavaka aminy ireo andriamanitra kananita, fa llay Andriamanitry ny Baiboly kosa dia nanolotra ny Zanany ho faty noho ny fahotantsika. Izay ihany dia ampy hanazavana ny fahasamihafana tanteraka eo amin'Andriamanitra sy ny sampy. Andriamanitra dia fitiavana, fa ny hery ao ambadiky ny andriamani-tsy izy rehetra dia i Satana, izay asesiky ny avonavona sy ny fanandratan-tena.


Milaza ny Baiboly fa ovana hahazo ny endrik'izay banjinintsika isika (2 Kôr. 3:18). Tian'Andriamanitra hibanjina Azy mandrakariva ny Isiraely, mba hahazoan'izy ireo mandray ny toetrany be fitiavana. Saingy nivily nankany amin'ny sampy izy ireo, ary nifidy ny hanaraka ny toetrany. Ny vokatr'izany dia fitiavan-tena, famonoan'olona, ary herisetra. Ary isika? Misy sampy ve eo amin'ny fiainantsika?


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Miseho amin'ny endriny maro ny fanompoan-tsampy. Misy zavatra mora mivadika ho sampy eo amin'ny fiainantsika; inona avy izany?`