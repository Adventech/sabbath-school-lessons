---
title:  "FITIAVANA SY FAHAMARINANA"
date:   30/10/2025
---

### Takaro - FITIAVANA SY FAHAMARINANA

Tsy inona akory io fandravana tanteraka io fa fanatanterahana ny baiko nomena mialoha an'i Mosesy mikasika ny mponina tao Kanana: 'Dia aringano mihitsy izy.' 'Fa ny tananan'ireto firenena ireto kosa, dia aza asiana miangana izay olona rehetra ao. - Deo. 7:2; 20:16. Tamin'ny olona maro, dia toa mifanohitra amin'ny fanahim-pitiavana sy famindrampo anafatrafarana ao amin'ny andininy sasany ao amin'ny Baiboly izany baiko izany. Ny tena izy dia tamim-pahendrena sy famindrampo tsy manam-petra no nilazana izany. Tonga indrindra amin'ny fotoana hamponenany ny Isiraely tao Kanana Andriamanitra, mba hahatonga azy ho firenena sy fanjakana filamatry ny fanjakany eto an-tany. Tsy natao ho mpitahiry ny tena finoana marina fotsiny ihany i Isiraely: fa mpiandraikitra koa ny fampielezana ireo fitsipika raketiny eran'izao tontolo izao. Nanaram-po tamin'ny fanompoan-tsampy faran'izay maloto anefa ny Kananita. Noho izany, dia nilaina ny hanadiovana ny firenena tamin'ny faharatsiana izay azo inoana fa nety hanala baraka ny drafitry ny asan'ny famindrampon Andriamanitra.

Nanam-potoana malalaka nahazoany nibebaka ny mponina tao Kanana. Efapolo taona mialoha, dia nanamarina ny hery ambony ananan'ny Andriamanitry ny Isiraely ny fisarahan'ny ranomasina Mena sy ny loza tany Egipta. Vao haingana teo koa, dia nampiharihary ny fahambonian'i Jehovah ho ambony noho ny andriamanitra rehetra ny faharesen ireo mpanjakan'ny Midianina sy Gileada ary Basana. Ny fahamarinan'ny toetrany sy ny faharikorikoany ny fahalotoany, dia niseho tamin'ny famaizana izay nihatra tamin'ny Isiraely noho ny firaisany tamin'ny fombam-pivavahana fahavetavetana tao Bala-Peora. Fantatry ny mponina rehetra tao Jerikő íreny zava-nitranga rehetra ireny, ka maro taminy no nitovy toe-tsaina tamin'i Rahaba, nefa tsy mba nety nanaraka na nanaiky fa Andriamanitry ny lanitra sy ny tany anie ny Andriamanitry ny Isiraely. Velona hametaveta ny tany sy hiteny ratsy ny Lanitra tahaka ireo olona velona talohan'ny safo-drano ny Kananita. Noho izany dia samy mitaky ny famonoana haingana ireo olona mpikomy amin'Andriamanitra sy fahavalon'ny olombelona ireo ny fitiavan'Andriamanitra sy ny fahamarinany.

(...) Hanao zava-dehibe amin'izay miankina Aminy Andriamanitra. Ho avy tokoa hanampy ireo izay manolo-tena manontolo aminy sy mankató Azy Izy. Ny antony tsy maha-ampy ny herin'ny olona, dia noho izy matoky tena loatra, fa tsy mamela ny Tompo hampiseho ny heriny. - PM, tt. 489-491 (ed. 2014).


`Rehefa tapitra ny herinandro andinihana ity lesona ity, inona avy ireo fampiharana manokana maharesy lahatra anao?`

`Inona avy ireo fepetra mba hanaovan'Andriamanitra zava-dehibe ho antsika?`

`Avereno jerena ilay andininy nianaranao tsianjery. Ahoana no fampiharana izany teo amin'ny fiainanao nandritra iny herinandro iny?`