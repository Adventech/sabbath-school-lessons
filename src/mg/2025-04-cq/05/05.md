---
title:  "FAMORANA SY PASKA"
date:   29/10/2025
---

### Ampifandraiso amin'i Jesosy - FAMORANA SY PASKA


Nasehon'ny ady tao Jeriko fa hery tsy hita maso no niady ireo ady ireo. Tsy navelan'i Josoa hisaina ny vahoaka fa tamin'ny herin'ny tenany no nahazoan'izy ireo fandresena. Notsipihiny fa "efa nomen'i Jehovah anareo ny tan√°na." Jos. 6:16. Koa satria ara-panahy io ady io, dia tsy maintsy nanokan-tena ho an'Andriamanitra aloha ny Isiraelita ary nanaraka ireo fitakiany rehetra. Talohan'ny nanombohan'ny ady, dia nanao fiomanana ara-panahy tao an-toby i Josoa mba hiatrehana ny zava-kitranga. Tamin'ny alalan'ny fombafombam-pivavahana roa no nanaovany izany: ny famorana sy ny Paska.


Nomena an'i Abrahama ny famorana ho famantarana ny fanekena naorina teo aminy sy Andriamanitra (Gen. 17:10,11). Efa voafora ireo Isiraelita niala avy tany Egypta fa ny zanak'izy ireo izay teraka tany an'efitra kosa tsy mbola noforana (Jos. 5:5). Tsy nitaredretra i Josoa fa nanarina avy hatrany izany tsirambina izany, izay teboka iray nanan-danja ho an'ny fakan'izy ireo ny tany. "Dia hoy Jehovah tamin'i Josoa: Androany no nanakodiavako ny fandatsan'i Egypta ho afaka aminareo." - Jos. 5:9. Tandindona ara-Baibolin'ny fangejan'ny fahotana sy i Satana ny fijanonan'ny Isiraely tany Egypta. Zava-dehibe ny lesona nomena ny Isiraely tamin'io fotoana io. Talohan'ny niatrehan'izy ireo ny olona goavambe sy nandreseny ireny, dia tsy maintsy nodiovina tamin'ny fahotany aloha izy ireo, ary tsy tanteraka izany raha tsy tamin'ny alalan'ny finoana an'Andriamanitra irery ihany sy ny finoany ny Heriny mamonjy. Asam-pinoana ny famorana, izay midika ho fanokanan-tena sy ny fanoloran-tena tanteraka.


Ny fankalazana ny Paska indray dia nampahatsiahy an'ireo Isiraelita fa hihatra aminy ny fandringanan'ny anjely raha toa tsy voarakotry ny ran'ny zanak'ondry izy ireo (Eks. 12:13, 23). Tamin'ny finoana no nanisian'ny Isiraely ny ran'ny zanak'ondry nataony fanatitra teo amin'ny tolam-baravarany. Tamin'ny finoana no namonjena azy ireo tsy ho tratry ny fandravana. Ny ran'ny zanak'ondry ihany, izay tandindon'ny ran'i Jesosy, no afaka namonjy azy ireo tamin'ireo fahavalo izay natrehiny tao Kanana ary koa nampandresy azy.


Zava-dehibe ho antsika amin'izao andro izao koa ny fanokanan-tena. Amin'ny alalan'ny finoana an'i Jesosy irery ihany no ahafahana mandresy an'i Satana eo amin'ireo lafim-piainantsika. Hoy i Kristy. "Izaho no voaloboka, hianareo no sampany. Izay miray amiko, ary Izaho aminy, dia mamoa be izy; fa raha misaraka amiko kosa hianareo, dia tsy mahay manao na inona na inona." - Jao. 15:5. Amin'ny fitoerana ao amin'i Kristy ihany no handresentsika ireo tahotra sy ny tebiteby ary ny fiankinan-doha sy ny fahotana goavambe eo amin'ny fiainantsika.


**Saintsaino indray ny Jos. 5 sy 6, ary jereo izay miresaka an'i Jesosy ao amin'izany.**


`Inona ny sary hafa aseho na averina momba an'i Jesosy?`


`Toy ny ahoana izany hoe miaina fiainana voatokana tanteraka ho an'Andriamanitra?`


`Inona ny vavaka tokony hataonao eo anatrehan'izany?`