---
title:  FANDIDIANA
date:   27/10/2025
---

### Hazavao - FANDIDIANA

Misy mihevitra indraindray fa nitaky famonoana an-jambany ny mponina tao Kanana ny fakana io tany io. Kanefa ny fitsaran'Andriamanitra an'ireo firenena kananita dia fandidiana ataon'ny Manam-pahaizana iray izay nanaisotra tamim-pitandremana ny faharatsiana ka niaro ny ain'izay rehetra azo narovana tao. Tamin'ny ady voalohany tany Kanana dia efa hitantsika sahady ny fanirian'Andriamanitra hiaro ny ain'ireo rehetra azo narovana.

Tamin'ireo olona rehetra tao Jeriko izay azon'Andriamanitra narovana ny ainy, dia i Rahaba no toa tsy noheverin'ny olona indrindra. Izao mantsy ny zavatra voalohany indrindra ambaran'ny Baiboly momba azy: vehivavy janga izy (Jos. 2:1). Namonjy ny ain'ireo mpisafo tany isiraelita nandritra ny asa fisafoana tany tao amin'ilay tanana anefa izy. Ary na dia mety ho namoizany ny ainy aza dia nafeniny tao an-tranony ireo mpisafo tany ireo. Raha vao tonga ireo mpisafo tany ireo dia nolazain-dRahaba taminy ny finoany fa hahomby ny iraka ataon'izy ireo ary koa ambony indrindra ny Andriamaniny: "fa Jehovah Andriamanitrareo, Izy no Andriamanitra amin'ny lanitra ambony sy ety amin'ny tany ambany." Jos. 2:11. Nitalaho tamin'ireo lehilahy ireo i Rahaba mba hiarovana ny ainy sy ny ain'ny ankohonany rehefa horavana i Jeriko. Naho ny finoan-dravehivavy, dia nanome toky azy ireo mpisafo tany fa hiaro ny ainy raha manampy azy ireo handositra izy. Natsipiny avy teo am-baravarankeliny ny kofehy mena iray, ka tamin'izany no niarovany ny ain'ireo mpisafo tany izay nidina teo amin'ny mandan'ilay tanana sy nitady fialofana tany amin'ireo vohitra teo akaiky. Tsy niala teo anefa ireo mpisafo tany ireo raha tsy nilaza tamin-dRahaba tamin'ny fomba hentitra mba hanisy kofehy miloko mena mihantona eo am-baravarankeliny ho fiarovana ireo olona ao an-tranony tsy ho tratry ny fandringanana. To kofehy jaky io no famantarana ny fanekena miafina nifanaovan-dRahaba tamin'ny Isiraely sy tamin'ny Andriamanitr'izy ireo.

Ny tantaran-dRahaba dia fampahatsiahivana lehibe ho antsika fa mandray ny olona avy amin'ny firenen-drehetra Andriamanitra (Asa. 10:34,35). Na dia fitsarana ireo firenena ratsy fanahy aza ny baikon'Andriamanitra ny amin'ny hakana ny tany Kanana, dia nanome fotoana nanavotana izay rehetra naniry handray famonjena kosa Izy. Na dia teo aza ny fiainana feno fitondrantena ratsy niainan-dRa niainan-dRahaba teo aloha, dia nahita fonenana vaovao tao amin'ireo vahoaka nanaovan Andriamanitra fanekena izy. Ankoatra izany, dia tonga iray amin'ireo razan'i Jesosy izy, izay nanome toerana manan-danja azy ao amin'ny tantaran'ny filazantsara (Mat. 1:5).


`Rehefa avy namaky izay nosoratanao sy nomarihinao lanao, inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io toko sy andininy io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Oviana ianao no nahatsapa ho toy ny vahiny? Ahoana no anomezan'ny tantaran-dRahaba fanantenana ho anao?`