---
title:  NIRODANA IREO MANDA
date:   26/10/2025
---

### Saintsaino - NIRODANA IREO MANDA

Nomen'Andriamanitra hafatra tsotra nefa mampahery ny Isiraely rehefa niatrika ireo tafik'i Farao teo amin'ny Ranomasina Mena: "Jehovah hiady ho anareo, fa hianareo kosa hangina." -Eks. 14:14. Nihazona ny fampanantenany Andriamanitra tamin'ny nampisarahany ny Ranomasina Mena sy ny nandringanany ireo miaramilan'i Farao. Nirin'Andriamanitra ny hampianatra azy ireo lesona tahaka izany rehefa niatrika ny tanana mimandan'i Jeriko izy. Tsy hisy fahirano maharitra na koa ra mandriaka amin'izany. Ny paikadin'Andriamanitra no harahin'ny Isiraely. Mora tokoa ny mahazo sary an-tsaina ny tebitebin'ireo mponin'i Jeriko raha nijery ny fihodinkodinana tsy fahita natao manodidina ny tananany isan'andro. Nambaran-dRahaba fa efa nandre ny amin'ilay Andriamanitry ny Isiraely izy ireo (Jos. 2:11); fantany fa Andriamanitra izay nanana fomba fiasa samy hafa tamin'ny an'ireo andriamanitra tsy misy ainan'ny Kananita Izy. Tamin'ny andro fahafito, dia nanara-maso izy ireo no sady nihanitombo ny tebitebiny rehefa nanodidina ny tanana impito ireo vahoaka fa tsy indray mandeha tahaka ny teo aloha. Tao anatin'ny horohoro izay nihanitombo tao amin'ireo mponina ireo no nisehoan'ny toe-javatra tsy nampoizina: nitsoka ny anjomarany ireo mpisorona ary nanakora ny vahoaka Isiraely ka nirodana ilay mandan'i Jeriko sarotra anihina - nirodana avokoa izany afa-tsy ampahany kely monja izay nisy trano anankiray nahitana kofehy mena teo am-baravarankeliny.

Nirodana i Jeriko satria niady ho an'ny Isiraely Andriamanitra. Rehefa narodany ireo mandan'i Jeriko dia nibaiko ny Isiraelita Izy mba hiditra ao an-tanana ka hamono izay hitany rehetra afa-tsy i Rahaba sy ny ankohonany, satria niaro ireo Isiraelita roa mpisafo tany izy (Jos. 6:17). Izay manana aina rehetra, anisan'izany ny biby, dia naringana avokoa. Noraisina ho "voaozona" avokoa ny zava-drehetra tao Jeriko ka tsy azo nakana fandrao hitondra loza ao an-tobin'ny Isiraelita (and. 18). Natokana ho masina ho an'i Jehovah ny volamena sy ny volafotsy ary ny vy sy ny varahina ka nentina tao amin'ny trano firaketan'ny tabernakely; nodorana kosa ny ambiny rehetra ka lasa lavenona ilay tanana.

Koa satria izany no ady voalohany indrindra tao Kanana, dia notakin'Andriamanitra ho Azy ho voaloham-bokatry ny tany ny zavatra rehetra (Eks. 23:19). Tsy ady nikendrena voninahitra izany fa ady notarihin'Andriamanitra ary nahazoana fandresena tamin'ny alalan'ny fahagagana mivantana avy any an-danitra; fitsipika hentitra no nifehy azy, izay nandrara nandrara ireo mpandresy tsy haka tombony avy amin'izany ady izany.


**Ivereno ny andalan-teny nosoratanao ary diniho izany.**

**Faritoireo teny, na andian-teny, na fehezanteny, na hevitra miverimberina.**

**Asio tsipika eny ambanin ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ao amin'ny Jos. 5 sy 6, ary soraty imbetsaka izany mba hahamora ny fitadidianao azy.**

`Ahoana no hahalalantsika raha toa miady ny adin'i Jehovah na miady ny adintsika manokana isika? Inona no mahasamy hafa izany?`