---
title:  "MIANTEHITRA AMIN'NY HERIN'ANDRIAMANITRA"
date:   06/10/2025
---

### Hazavao - MIANTEHITRA AMIN'NY HERIN'ANDRIAMANITRA


Teo am-pitarihan'i Josoa ny ady tamin'ny Amalekita, dia niakatra teo amin'ny havoana iray akaiky kosa i Mosesy mba hivavaka. Nasandrany tany amin'ny lanitra ny tanany nitalaho fanampiana tamin'Andriamanitra ho an'ny vahoaka, izay efa reraka sy sasatry ny fandosirana avy tany Egypta. Maneho fianteherana tanteraka amin'Andriamanitra sy fifandraisana amin'ny lanitra amin'ny alalan'ny vavaka ny fanandratany ny tanany. Raha mbola nisandratra ny tanan'i Mosesy, dia nandroso ho amin'ny fandresena i Josoa sy ireo niara-niady taminy. Isaky ny nidina kosa ny tanany, dia nahery ny Amalekita (Eks. 17:9-11). Fantatr'i Josoa fa tsy hahazo fandresena velively amin'ny herin'ny tenany izy. Hitany fa misy lafiny ara-panahy amin'ilay ady, miaraka amin'ireo hery tsy hita maso miasa. Fantany fa zava-dehibe mitovy amin'ny firotsahany an'ady ny vavaka nataon'i Mosesy. Nahery i Josoa, ary natoky fa hanome ny fandresena Andriamanitra, satria fantany fa nanohana azy tamim-bavaka i Mosesy. Ohatra tsara maneho ny fiaraha-miasan'ny tanora sy ny zokiolona izany, izay ilaintsika ankehitriny. Mety hahavita zava-dehibe ny tanora, raha manetry tena sy tohanan ireo zokiny amin'ny alalan'ny vavaka sy ny fampaherezana.


Tsy ny fanofanana, na ny tetikady mahomby, na ny tsanganany, na ny heriny no nahatonga an'i Josoa ho mpitarika mahomby, fa ny finoany an'Andriamanitra sy ny heriny.


Taoriana kely, io finoan'i Josoa an'Andriamanitra tsy azo nohozongozonina io no nahatonga azy niara-nijoro tamin'i Kaleba ka tsy nanaiky ny fitakian'ny vahoaka rehefa niverina avy tany Kanana ireo mpisafo folo nanao tatitra mahakivy. Niara-nitalaho tamin'ny vahoaka i Josoa sy i Kaleba mba tsy hiodina amin'i Jehovah: «Raha sitrak'i Jehovah isika, dia hitondra antsika ho amin'izany tany izany Izy, ka homeny antsika» - Nom. 14:8. Fantany tsara ny fisian'ireo olona goavambe tao amin'ilay tany sy ny loza mety hitranga. Kanefa nampahery ny vahoaka izy ireo hoe: «Jehovah momba antsika; koa aza matahotra azy hianareo» and. 9. Nahatezitra ireo tsy nino ny finoana mafy orina nananan'izy ireo. Ary raha tsy noho ny fidiran'Andriamanitra an-tsehatra, dia nitora-bato an'i Josoa sy i Kaleba ho faty teo no ho eo ny vahoaka (and. 10). Asehon'ny fiainan'i Josoa fa tsy hankasitrahana na heken'ny olona mandrakariva ny mpitarika ara-panahy. Tena ilain'ny mpitarika ny mikolokolo fifandraisana amin'Andriamanitra, satria Izy no hany afaka hanohana azy ireo hatrany.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Raha misy toe-javatra maharesy lahatra anao, manao ahoana ny fihetsikao? Ahoana no iatrehanao ny faneren'ny vahoaka?`