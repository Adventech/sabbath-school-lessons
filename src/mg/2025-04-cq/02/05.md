---
title:  "ILAY KAPITENIN'NY FAMONJENA ANTSIKA"
date:   08/10/2025
---

### Ampilandraiso amin'i Jesosy - ILAY KAPITENIN'NY FAMONJENA ANTSIKA

Hosea no tena anaran'i Josoa fa i Mosesy no nanova azy ho Josoa (Nom. 13:16), anarana mitovitovy amin'ny anaran'i Jesosy. Naneho mialoha ara-tandindona ny fitarihan'i Jesosy ny fitarihan'i Josoa. Mitovy ny hevitr'ireo anarana ireo: "Andriamanitra no famonjena na "Andriamanitra no fanavotana." Samy niatrika fahavalo mahery na i Josoa na i Jesosy, izay tay hay resena raha tsy amin'ny fianteherana tanteraka amin'Andriamanitra. Samy nirahina hanavotra sy hanafaka ny vahoakan'Andriamanitra izy ireo.

Nandresy ny tafiky ny Kananita i Josoa, ary i Jesosy tonga teto an-tany mba «handrava ny asan'ny devoly»- 1 Jao. 3:8. Niatrika olona goavambe ara-batana i Josoa, ary i Jesosy kosa niatrika olana goavana ara-tsaina sy ara-pihetseham-po-izay inoana fa sarotra lavitra aza ny miatrika izany. Vakio ny Mat. 4. Tsotra ny valin-tenin'i Jesosy teo anatrehan'ireo fakam-panahy goavambe ireo: «Voasoratra hoe». Na inona na inona fakam-panahy nahatran'i Satana taminy, dia ny sabatry ny Soratra Masina sy ny ampingan'ny finoana no niarovan'i Jesosy tena. Tsy misy afa-tsy io tetikady io no nampandresy Azy.

Niari-tory nivavaka nandritra ny alina manontolo i Jesosy, Ilay Kapitenin'ny famonjena antsika (Lio. 6:12); izay maneho ny hamafin'ny adiny. Matetika i Jesosy no nivavaka tamin'ny "fitarainana mafy sy ny ranomaso be" - Heb. 5:7. Nanomboka teo amin'ny saha Getsemane ny adin'i Jesosy mafy indrindra tamin'ny herin'ny maizina, rehefa nilaza Izy hoe: «Fadiranovana loatra ny fanahiko, toy ny efa ho faty» Mat. 26:38. Reraka ny ain'i Jesosy noho ny vesatry ny fahotan'izao tontolo izao. Ho nanamaivana ny fahoriany tokoa ny fahafatesana, saingy nisy anjely iray tonga nampahery Azy hanohy ny asany tsy mbola vita (Lio, 22:43), «Nivavaka mafimafy kokoa» Izy, ary «Tahaka ny ra nipotrapotraka tamin'ny tany» ny hatsembohany (and. 44); topy maso kely monja ny amin'ny ady ara-panahy mahery vaika natrehiny izany, teo am-panavotany ny vahoakany tamin'ny herin'ny maizina. Voamariky ny ra avokoa ny tanim-piadiana rehetra, izay amantarana rana fa naratra sy maty ny miaramila niady teo. Tsy miavaka amin'izany ny saha Getsemane (Heb. 12:4).

Tandindona kelin'ilay ady lehibe lavitra natrehin'i Jesosy ny tantaran'i Josoa sy ny adiny. Ny fahafantarantsika ny maha mpiady mahery an'i Jesosy no ahatsapantsika fiarovana ao Aminy. Arakaraka ny anandramantsika fandresena miaraka amin'i Kristy no mainka hananantsika toky fa efa nandresy tamin'ny ady nifanaovany tamin'ny ratsy Izy.


**Saintsaino izay voasoratra ao amin'ny Eks. 17:8-16, ary Jereo Izay miresaka an'i Jesosy ao.**

`Araka ny efa mahazatra anao ve sa hafa ny fahitanao an'i Jesosy eto?`

`Hitanao ve i Jesosy amin'ny maha mpiady mahery Azy? Amin'ny fomba ahoana?`

`Inona ny vavaka tokony hataonao eo anatrehan'izany?`