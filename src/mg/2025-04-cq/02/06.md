---
title:  "NY HERIN'ANDRIAMANITRA SY NY EZAK'OLOMBELONA"
date:   09/10/2025
---

### Takaro - NY HERIN'ANDRIAMANITRA SY NY EZAK'OLOMBELONA

"Nisy loza hafa indray nananontanona ny Isiraely. Navelan'Andriamanitra hamely azy ny fahavalo noho ny fimonomononana nataony. Niriatra namely ireo olona malemy sy torovana izay tratra aoriana ny Amalekita, izay fokon'olon-dia sy tia ady nonina tamin'iny faritany iny. Satria tsy nahay nitam-piadiana akory ny ankamaroan'ny olona, dia naniraka an'i Josoa i Mosesy, hanangona mpiantafika nofidina tamin'ireo lehilahy isam-poko sy handeha hiady amin'ny fahavalo ny ampitso maraina. Ny tenany kosa; lasa niakatra ao an-tampon'ny havoana izay ahatazanana ny saha fiadiana ka nitana teny an-tanana ny tehin'Andriamanitra. Nivavaka mba handresen'ny olony, niaraka tamin'i Arona sy Hora i Mosesy, ny tanany nisandratra amin'ny lanitra mandra-pahatapitry ny ady. Raha nasandratry ny mpaminany tany amin'Andriamanitra ny tanany, dia nahery ny Isiraely; fa raha vizana izy ka nampidina ny tanany, dia nahery kosa ny fahavalo. Notohanan'i Arona sy Hora mandra-pahafatin'ny masoandro ny tanany noho izany, dia lasa nandositra ny fahavalo.

"Nanome fianarana ho an'ny olona i Arona sy Hora tamin'ny netezany hanohana an'i Mosesy. Nasehony an'ireo Hebreo tamin'izany fa izy ireo koa dia tokony hanohana ny mpitarika nasehon'i Mosesy. Miady ho azy sy mampandositra ny fahavalony i Jehovah, raha mitoky amin'Andriamanitry ny Isiraely. Resy an'ady kosa izy raha miankina amin'ny herin'ny tenany.

"Dia toy izany koa ankehitriny, tsy handresy ny Isiraelitan'Andriamanitra, raha tsy mifikitra amin'llay Mpanafaka azy be voninahitra, amin'ny alalan'ny finoana. Marina fa manampy ny ezaka ataon'ny olombelona ny herin'Andriamanitra. Fantatr'i Mosesy fa raha mamihin-tanana fotsiny ny Isiraely dia tsy handresy ny fahavalo; dia toy izany koa no tokony hampiasan'i Josoa ny faharisihany sy ny herim-pony rehetra any an-tafika ampian'ireo mpiady mahery fo niaraka taminy.-PM, tt. 282,283, ed 2014.


`Rehefa avy nandalina io andalan-tSoratra Masina io ianao nandritra ny herinandro, inona ny lesona naharesy lahatra anao ny hampihatra azy eo amin'ny fiainanao?`

`Inona ireo andraikitra nomen'Andriamanitra anao mba hizahan-toetra ny fahatokianao sy hampitomboana ny fahaizanao?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`