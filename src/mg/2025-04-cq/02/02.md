---
title:  "MPITARIKA MAHAY"
date:   05/10/2025
---

### Saintsaino - MPITARIKA MAHAY

Rehefa namely tampoka ny Isiraelita ny Amalekita, dia nandray fepetra haingana i Mosesy. Niantso an'i Josoa izy mba hanangona mpiantafika sy hitarika ny ady amin'ny fahavalo. Naharitra ela sady mafy ny ady, tao anatin'ny hafanan'ny andro. Nisy fotoana toa nahery ny Isiraely, ary nisy fotoana toa ho resin'ny fahavalo izy ireo.

Tamin'io ady tamin'ny Amalekita io no nanaporofoan'i Josoa voalohany fa mpiady mahay izy. Nasehony ireo toetra ilain'ny mpitarika ara-panahy mba hahombiazana. Tsy nitaredretra izy nankato faingana izay nolazain'Andriamanitra. Na teo aza ny loza, dia tsy natahotra niatrika ny fahavalo izy. Naneho ny finoany an'Andriamanitra ny fahavononany sy ny herim-pony.

Vao avy nafahana tamin'ny fanandevozana i Josoa, ary tsy mbola nitari-tafika velively. Kanefa, nankatoaviny ny baiko nomen'Andriamanitra, ka nitarika ny ady tamin'ny Amalekita izy satria ninoany fa Andriamanitra no hanome azy ny fandresena. Dia tsotra toy izany ilay izy. Natoky izy fa Andriamanitra, Izay efa niaro ny firenena Isiraely tamin'ireo loza tany Egypta, dia mbola manana drafitra ho azy ireo ary mbola hiaro azy ireo hatrany. Ninoany fa Ilay Andriamanitra izay nampisaraka ny Ranomasina Mena sy nandringana ny Egyptianina, dia handresy ny Amalekita koa. Natoky izy fa ilay Andriamanitra niantso azy ireo ho any an-tany efitra no mbola hitondra azy ireo ho tafavoaka soamantsara amin'izany.

Ankehitriny, mila tanora toa an'i Josoa Andriamanitra, izay mandray andraikitra faingana eo anatrehan'ny loza manambana, ary tsy mitakemotra na tojo fanoherana mafy aza. Matetika no kivy isika noho ny tsy fahampian-kery eo anatrehan'ireo olana goavana eo amin'ny fiainantsika. Fantatsika fa tsy ampy fitaovana isika hahazoana ny fandresena. Manasa antsika Andriamanitra hijery ny ankoatra ny tenantsika, ary hiantehitra amin'ny heriny. Manasa antsika Izy hitondra ny ady sy ny tolona ary ny enta-mavesatsika ho eo Aminy. Raha apetratsika eo an-tongony izany, dia Izy no hitondra izany ary hanome antsika ny fandresena.



**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra, avy ao amin'ny Eks. 17:8-16. Soraty imbetsaka izany mba hahamora ny fitadidianao azy.**

`Inona ireo ady atrehinao, izay ampiasain'Andriamanitra mba hizahan-toetra sy hanatanjahana anao?`

`Inona no nianaranao avy amin'ireo ady natrehinao tamin'ny lasa?`