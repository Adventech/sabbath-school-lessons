---
title:  "FIAROVANA AO ANATIN'NY FITSARANA"
date:   30/11/2025
---

### Saintsaino - FIAROVANA AO ANATIN'NY FITSARANA

Ny fahatongavana tao amin'ny tanana fandosirana fotsiny dia tsy nidika ho fahafahana amin'ny sazy. Tsy maintsy niaro tena teo anatrehan'ny mpitsara, teo am-bavahadin'ny tanana, ny olona tompon'andraikitra ny amin'ny fahafatesan'olona. Mandinika tsara ny raharaha ny mpitsara mba hahafantarany izay nitranga sy ny antony nahatonga ilay fihetsika (Nom. 35:23,24). Ny voampanga tsirairay dia samy tsaraina amin'ny fomba tsy miangatra izay ahafahan'ny roa tonta manome porofo.

Tsy nisy olona azo nohelohina noho ny tenin'ny vavolombelona iray monja; tsy maintsy maro ny vavolombelona (Nom. 35:30). Mpitsara maromaro no nanapa-kevitra ny amin'izay ho valin'ny fitsarana rehefa avy nentina teo anatrehan'ny fiangonana mba hotsaraina ilay voampanga (Jos. 20:6). Raha nanapa-kevitra ireo mpitsara fa tsy ninia namono olona ilay voampanga, dia nahazo famelan-keloka izy. Avy eo ny lalána dia namela ilay voampanga ho afaka hijanona ao anatin'ny mandan'ny tanana fandosirana, lavitry ny tanan'ny mpamaly ra. Toy izao no ilazan'ny Baiboly azy: "Ary raha manenjika azy ny mpamaly ra, dia tsy hanolotra ilay nahafaty olona ho eo an-tánany izy, satria nahafaty tsy nahy ny namany, fa tsy dia nankahala azy teo aloha." - and. 5. Mitaky fandinihana lalina mihoatra noho ny fanombanana ivelany fotsiny ny zava-nitranga ny fitsarana. Dinihina lalina amin'izany ny fikasan'ilay olona sy ny antony nanesika azy.

Ny fitsarana no vato fehizoron'ny sivilizasiona. Tsy misy firenena afaka miroborobo mandritra ny fotoana maharitra raha tsy manana rafi-pitsarana araka ny tokony ho izy. Mirakitra lalana maro izay natao hiarovana ny fahamarinan'ny fitsarana teo amin'ny Isiraely ny bokin'i Mosesy. Nampitandrina ireo mpitarika ny Isiraely i Mosesy fa tsy misy manimba haingana kokoa ny fitsarana noho ny fandraisana kolikoly (Deo. 16:19; 27:25). Nomena toromarika manokana izy ireo mba tsy hiangatra amin'ny manan-karena na ny mahantra (Deo. 1:17; 10:17), Ireo mpanao fanapahan-kevitra dia tsy tokony hino izay tatitra rehetra reny, ary ireo mpanendrikendrika sandoka kosa dia natao handray sazy mitovy amin'izay nokasainy ho an'ilay olona nandaingany (Deo. 19:15-21). Arakaraka ny nanorenan'ny Isiraely fonenana teo amin'ny tany Kanana no namolavolana rafi-pitsarana azo antoka izay sady nampihatra ny fahamarinana no naneho famindram-po koa.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anão.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra, avy ao amin'ny Jos. 20. Soraty imbetsaka izany mba hahamora ny fitadidianao azy.**

`Nahoana no zava-dehibe ny fitsarana?`