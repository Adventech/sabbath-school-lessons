---
title:  TANANA FANDOSIRANA
date:   29/11/2025
---

### Fampidirana - TANANA FANDOSIRANA

**Vakio ny Jos. 20**


`Tsianjery: Mifidy andininy 1`


### FITSARANA ARA-DRARINY


Ny tanana fandosirana dia toerana azon'ny olona ialofana rehefa tandindomin-doza ny ainy. Ireo izay monina any amin'ny tany miady dia mahalala fa zava-dehibe ny mitady fialofana haingana rehefa maneno ny fanairana milaza baomba hipoaka.


Araka ny toromarika nomen'Andriamanitra an'i Mosesy (Nom. 35:6), dia nanendry tanana fandosirana enina i Josoa, hahazuan izay rehetra voampanga ho namono olona fiarovana amin'ny mpanenjika azy, izay mety hanao valifaty. Toerana ahafahana manadihady ny antony nahafaty ilay olona sy manatanteraka ny rariny ny tanána fandosirana. Araka io fandaminana io dia narovan'ny fitsarana ilay namono mba tsy hiharan'ny fanararaotana ataon'ilay fianakaviana noho ny zon'izy ireo manokana hamaly faty. Rehefa tafiditra tao an-tanana fandosirana ny meloka, dia voaro amin'ny famaliana izy mandra-pahatongan'ny fitsarana ara-drariny eo anoloan ireo mpitsara. Raha tokony homelohina ho faty izay minia mamono olona. dia maivana kokoa kosa ny sazy omena ireo izay nahafaty olona tsy nahy.


Ny tanana fandosirana dia naneho fa zava-dehibe indrindra ho an'Andriamanitra ny ain'olombelona. Tsy maintsy nekena ny heloka bevava namongorana ain'olona raha ny famonoana olona iniana atao no resahina. Ny fahafatesana tsy ara-drariny dia nitaky fanamelohana ho faty (Gen. 9:6). Na izany aza, mba tsy hanasaziana tsy ara-drariny olona tsy manan-tsiny, dia nasiana dingana nahafahana nitsara ny voampanga tamim-pitandremana sy ara-drariny tao amin'ny tanana fandosirana. Ireo tanana ireo dia natsangana mba hamonjena ny ain'izay rehetra nahafaty olona tsy nahy.


Nasiana tanana fandosirana azon'ny rehetra naleha eran'ny faritanin'ny Isiraely, izay lalana indray andro. Telo no teo amin'ny ilany andrefan'i Jordana, ary telo kosa teo amin'ny ilany atsinanana. Voamboatratsarany lalana mankamin'ireo tanana ireo mba hiantohana ny fidirana ao tsy misy sakana. Nisy famantarana lehibe natsangana teny amoron-dalana, mba ho hita tsara ny lalana mankamin'ny fiarovana. Nisokatra ho an'ny rehetra izany tanána izany. Rehefa nisy olona voaroiroy ho namono olona, dia tsy maintsy nihazakazaka tsy nisy hataka andro nankany amin'ny tanana fandosirana akaiky indrindra izy. Tsy nisy fotoana nihinanana na nialana sasatra tamin'izany mandra-pahitany fiarovana tao anatin'ny mandan'ny tanana (vakio ny Nom. 35:25-28).


Tsy toerana andosirana valifaty fotsiny ny tanana fandosirana. Naneho ny drafi-panavotana ny tanána tsirairay, sy topy maso ny amin'ny fitiavan'Andriamanitra, Izay mizara ny fahasoavany amin'ny mpanota amin'ny alalan'i Jesosy.


> <p>Soraty</p>
> Soraty araka ny dikan-teny izay tianao ny Jos. 20:2-6. Azonao soratana amin'ny fiteninao koa izany, ary azonao atao ny manao kisarisary na drafitra momba ny Jos. 20 manontolo.