---
title:  "JESOSY, TANANA FANDOSIRANTSIKA"
date:   03/12/2025
---

### Ampifandraiso amin'i Jesosy - JESOSY, TANANA FANDOSIRANTSIKA


Manome lesona mazava momba ny famonjena ireo tanana fandosirana. Manasa ny rehetra hanatona Azy sy hahita fitsaharana ao Aminy toy ny tanana fandosirana i Jesosy (Mat. 11:28,29). Tsy manao fitsarana miangatra ny tanana fandosirana. Samy mahita fialofana ao na ny Isiraelita na ny vahiny (Jos. 20:9). Toy izany koa, mandray tsara izay rehetra manatona Azy i Jesosy. Hoy Izy manome toky: "Izay manatona Ahy dia tsy mba holaviko mihitsy" - Jao. 6:37. Natao teo amin'ny toerana azon'ny rehetra aleha mora foana ny tanana fandosirana. Toy izany koa, tsy mba lavitra i Jesosy. Afaka manatona Azy an-kalalahana isika isaky ny mila izany.


Fiarovana amin'ny mpamaly ra ny tanana fandosirana. Indraindray manao safidy ratsy isika ary avy eo milanja henatra sy manenina mafy. Misy fotoana koa amenoan'i Satana ny fieritreretantsika amin'ny fahatsapan-tena ho tsy misy ilana azy, amin'ny famoizam-po, ary ny tahotra. Na miatrika ny vokatry ny safidy nataontsika isika na ny famelezan'i Satana, ny hany fiarovana ho antsika dia ny miery ao amin'i Jesosy. Tsy vaovao amintsika mpanota sady miaina ao anatin'ny tontolo simban'ny fahotana ny ady ara-panahy. Kanefa hoy ny Soratra Masina: "Fa raha avy toy ny ony ny fahavalo, Ny Fanahin'i Jehovah hanangana faneva hisakanana azy"-Isa. 59:19 (naoty ery ambany). Tsy manan-kery eo anatrehan'ny fanafihan'ny fahavalo isika, fa raha ao amin'i Kristy kosa dia voaro.


Tsy afaka manampy izay manakaiky fotsiny kanefa avy eo manalavitra azy ny tanana fandosirana. Tsy mahasoa na amin'inona na amin'inona ny fandalovana ao amin'izany tanana izany. Izay mitoetra ao anatin'ny mandany ihany no voaro. Toy izany koa, tsy mitondra soa maharitra ny mihaona indray mandeha fotsiny amin'i Jesosy. Manasa antsika Izy hiray Aminy mandrakizay: "Izaho no voaloboka, hianareo no sampany. Izay miray amiko, ary Izaho aminy, dia mamoa be izy; fa raha misaraka amiko kosa hianareo, dia tsy mahay manao na inona na inona." - Jao. 15:5.


Ny matoky an'i Jesosy sy mahita fitsaharana ao Aminy, na dia eo aza ny loza manambana manodidina, no atao hoe miray Aminy. Anio, manasa antsika i Jesosy hanatona Azy; Izy no tanana fandosirantsika.


**Saintsaino izay voasoratra ao amin'ny Jos. 20, ary jereo izay miresaka an'i Jesosy ao.**


`Araka ny efa mahazatra anao ve sa hafa ny fahitanao an'i Jesosy eto?`


`Inona no manampy anao hitoetra ao amin'i Jesosy fa tsy hanalavitra Azy?`


`Inona ny vavaka tokony hataonao eo anatrehan'izany?`