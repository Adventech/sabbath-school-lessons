---
title:  "AFA-KELOKA"
date:   01/12/2025
---

### Hazavao - AFA-KELOKA

Tsy natao hanampiana ireo olona tonga lafatratsy akory ny tanana fandosirana. Ny mifanohitra amin'izany, natao hanampiana olona izay nanao ratsy izany. Na dia izay nahafaty olona tsy nahy aza dia tsy maintsy niaiky ny tsininy sy ny maha-tompon'andraikitra azy. Ny tanána fandosirana no toerana amonjena ireo olo-meloka amin'ny fanamelohana. Taorian'ny fitsarana azy, ny olona hita fa nahafaty olona tsy nahy dia azo novonjena tsy ho tratry ny mpamaly ra amin'ny fijanonana ao amin'ilay tanana fandosirana. Rehefa maty ny mpisoronabe, dia mahazo mody any amin'ny taniny izy, afaka madiodio.

Mirakitra ohatra maro izay manondro an'Andriamanitra ho fialofana tsy ho azon'ny fanamelohana noho ny ota ny Baiboly. Nahalala nandositra tany amin'ny tanana fandosirana i Davida noho ny fahotana sy ny fahamelohana. Izy dia mpamono olona sy mpaka vadin'olona rahateo, saingy nandositra tany amin'Andriamanitra izy nitady famelan-keloka. «Amoróny fo madio aho, Andriamanitra ô; ary havaozy hiorina marina ny fanahiko ato anatiko. Aza manary ahy hiala eo anatrehanao; ary aza manaisotra ny Fanahinao Masina amiko» - Sal. 51:10,11. Na dia fahotana mahatsiravina aza no vitany, dia nandositra nankany amin'Andriamanitra tamim-pibebahana izy, nitady fialofana tamin'ny tafio-drivotry ny fahamelohana, ny henatra, ary ny fanamelohana vokatry ny nataony. Nasehon'Andriamanitra ny famindrampony tamin'i Davida tamin'ny namelany ny helony. Niaiky ny fahamelohany i Davida rehefa nilaza tamin'ny mpaminany Natana hoe: «Efa nanota tamin'i Jehovah aho» ary Natana kosa namaly azy hoe: "Jehovah efa nanaisotra ny helokao, ka tsy ho faty ianao" - 2 Sam. 12:13. Ny fibebahan'i Davida no nahazoany famelan-keloka.

Ampahany manan-danja amin'ny fanandramana ny famonjena atolotr'i Jesosy antsika ny fibebahana. Taomin'Andriamanitra amin'ny alalan'ny fandresen-dahatry ny Fanahy Masina isika hahita ny tena toetry ny fahotantsika, ary rehefa miaiky isika, dia tarihiny ho amin'ny fanenenana sy hiala amin'ilay ota mihitsy. Miteraka alahelo ny fibebahana, noho ny nampitondrantsika fahoriana an'Andriamanitra sy ny hafa ary ny tenantsika, vokatry ny nataontsika. Tsy afaka manandrana ny herin'ny famonjen'i Jesosy isika raha tsy misy ny fibebahana.

Raha manatona an'i Jesosy isika, dia vonona hihaino ny fitarainantsika Izy, handinika ny momba antsika, hamela ny helotsika, ary hanafaka antsika. I Jesosy irery ihany no mahavonjy antsika amin'ny fanamelohana. Tsy hanery velively na iza na iza hanatona Azy Izy, fa manasa antsika kosa. Iriny fatratra ny hanatonantsika Azy hahazoantsika famonjena.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona no manakantsakana anao tsy hihazakazaka hitady fialofana any amin'Andriamanitra? Ahoana no ahafahanao mandresy ireo sakana ireo?`