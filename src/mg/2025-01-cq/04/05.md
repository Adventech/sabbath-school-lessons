---
title:  "KRISTY IZAY MAMPAHERY AHY"
date:   22/01/2025
---

### Ampifandraiso amin'i Jesosy - KRISTY IZAY MAMPAHERY AHY

Tsy haintsika ny handresy ireo lainga rehetra ambaran'ilay fahavalo raha tsy eo ny herin'i Kristy izay velona sy mitoetra ao anatintsika. "Mihoatra noho ny fahalalana rehetra" ny fiadanana avy amin'Andriamanitra (Fil. 4:7). Tsy misy mahazava izany. Izao no fampanantenan'ny Baiboly ho an'ireo alaim-panahy hahy hihevitra fa tsy mety ho azo izany fiadanana izany: "Mahay ny zavatra rehetra aho ao amin'llay mampahery ahy." - Fil. 4:13. Ny fananana finoana fa hain'i Kristy ary azony atao ny mampahery antsika, izany no tsiambaratelo.

Rehefa asaintsika ho ao an-tsaintsika i Kristy, dia miteny amin'ny feon'ny fieritreretana ary mamolavola antsika miandalana. Mianatra mihaino ny feony isika ary avy eo manao araka izay lazainy amintsika. Rehefa mangataka ny sain'i Kristy amin'ny alalan'ny vavaka isika, isan'andro, dia homeny antsika izany (Fil. 2:5). Mitaky fotoana ny fahazarana vaovao, ary mitaky asa ny tena fiovana marina eo amin'ny fahazarana rehetra.

Rehefa mipoitra ny fihetsehampo tsy irina, dia mariho izany ary omeo anarana. Avelao ny tenanao hiaina ny fahatsapana izany mandritra ny fotoana maharitraritra, rehefa izay dia mivavaha ka angataho Andriamanitra hanampy anao hanaisotra ireo eritreritra sy fihetsehampo miiba tsy ho ao an-tsainao. Ny fahakiviana, ny fangidiana, ny lolom-po, ny tahotra, ny tebiteby ary ny tsy fananana fanantenana no fihetsehampo matetika mangeja ny olona sy miteraka aretina mandoza. Ilaintsika ny mangataka hafahan Andriamanitra sy hampiany mba hahatsapantsika rehefa mihazakazaka ho any amin'ny lalan-dratsy ny eritreritsika. Tadiavo ny fanampiany ary tonony mihitsy ireny fihetsehampo ireny.

Raha nalain'i Satana fanahy tany an'efitra i Jesosy, dia novalian'i Jesosy tamin'ny fahamarinana izay nandroaka azy izany. Tahaka izany koa no tokony hataontsika (Mat. 4:4). Aoka isika hijery sy handiníka ireo toko sy andininy izay manambara fahamarinana mampahery sy mitondra fanafahana ho an'ny saintsika.

Mety ho sarotra ny lalana mankany amin'ny fahasitranana. Matetika, mora kokoa ny ho sitrana rehefa manana mpanampy manokana, na pasitora na koa mpitsabo ianao. Tokony hakambana amin'ny ezaka tsara indrindra azontsika atao ny vavaka; amin'izany no tokony hampiasana ireo fitaovana misy eo amin'ny fiangonantsika sy ny fiarahamonina mísy antsika.


**Saintsaino indray ny Fil. 4:6-13, ary jereo ny zavatra irin'i Jesosy hatao ao anatinao.**

`Nanao ahoana ny niainanao ny fanandraman'ny fiadanan Andriamanitra? Lafiny inona amin'ny fiainanao no tianao híainana izany amin'ny fahafenoany kokoa?`

`Inona ny sary hafa aseho na averina momba an'i Jesosy?`

`Valim-bavaka:`