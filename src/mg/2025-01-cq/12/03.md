---
title:  "MILA FANOHANANA AVY AMIN'OLOMBELONA"
date:   17/03/2025
---

### Hazavao - MILA FANOHANANA AVY AMIN'OLOMBELONA


Mety ho sahiran-tsaina ny Kristianina indraindray mahakasika ny fandraisana fanampiana. Moa ve mampiseho tsy finoana an'Andriamanitra ny fianteherana amin'ny fanohanan'ny namana? Ambaran'ny Filazantsara amintsika fa nitahy ireo izay niantehitra tamin'ny fanampian'ny namany i Jesosy. Jereo ohatra ny momba ilay lehilahy nalemy izay nentin'ny namany nankeo Aminy. Raha tsy teo ny naman'ity lehilahy ity dia tsy azo heverina ho nahalala an'i Jesosy na nankeo Aminy izy. Fantatr Andriamanitra fa tsy haintsika mandrakariva ny mankeo Aminy amin'ny herin'ny tenantsika. Manatona antsika eo amin'izay misy antsika Izy, ary maz√°na izany no miseho amin'ny alalan'ny fanirahany olona hitondra antsika mandra-pahatonga any amin'izay hitodiana. Tsy mahamenatra ny filana ny fanohanan'ny namana.


Nirin'i Paoly ny tsy hanadinoan'ireo mambran'ny fiangonana ny mifananatra isan'andro fa tsy indray mandeha isan-kerinandro rehefa Sabata ihany (Heb. 3:13). Ilaintsika izany karazana fanohanana ara-panahy avy amin'ny hafa izany. Tahaka izany koa, i Ellen White dia nanoro hevitra ny tovovavy iray mba hiantehitra amin'ny finoan ireo namany: "Raha tsy azonao atao ny miantehitra amin'ny finoanao dia miantehera amin'ny finoan'ny hafa. Mino sy manantena eo amin'ny toeranao izahay. Eken Andriamanitra ho finoanao ny finoanay." - TFC, b. 2 [1885], t. 219.


Mazava loatra fa mety mifanohitra amin'izany ny namantsika dia ireo izay mampanalavitra antsika amin'i Jesosy. Raha tena irintsika tokoa ny ho sitrana, dia tsy maintsy manapaka ny fifandraisana amin'ireo namana misakana ny fahazoana fahasitranana isika. Mampitandrina antsika ny Baiboly: "Ny marina dia mitari-dalana ny namany; fa ny alehan'ny ratsy fanahy kosa no mampivily azy. Ohab. 12:26. Misy hery mahagaga ao amin'ny fananana namana maharanitra antsika (Ohab. 27:17).


Lafiny iray hafa mampametra-panontaniana koa raha toa mampiseho tsy fitokiana an'Andriamanitra ny fitadiavana ny fanampian'ny manam-pahaizana manokana, indrindra mahakasika ny olan'ny fahasalamana ara-tsaina. Hadinon'ny Kristianina fa irin'Andriamanitra ny hampiasantsika ireo fitaovana napetrany eo am-pelatanantsika. Rehefa nitady famantarana i Mosesy, dia nanontany azy Andriamanitra hoe: "Inona moa iny an-tananao?" - Eks. 4:2. Raha latsaka tao anatin'ny trosa lalina ny mpitondratena iray, dia izao no nanontanian'i Elisa azy: "inona avy no anananao ao an-trano?" - 2 Mpanj. 4:2. Tsy fandavana ny finoana tsy akory ny fitadiavana manam-pahaizana manokana momba ny fanoroan-kevitra na mpitsabo momba ny aretina mahazo ny saina. Tahaka ny fanatonana mpitsabo nify mba hanadiovana ny nify na fanatonana mpitandrina ho amin'ny fanampiana ara-panahy ihany izany. Samy fikarakarana ny tenantsika izany, ary samy fampiasana ireo fitaovana sy olona nomen'Andriamanitra mba ho fanasitranana ho antsika sy ho voninahiny.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandalinana io toko sy andininy io? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Nahoana no sarotra ho an'ny Kristianina indraindray ny manatona manam-pahaizana manokana na mpitsabo momba ny aretin'ny saina rehefa ilainy izany?`