---
title:  Mampihatra ny lesona
date:   12/02/2025
---

### Ampifandraiso amin'i Jesosy - Mampihatra ny lesona


Ireto misy dingana 7 hanampy antsika amin'ny fampiharana ireo foto-kevitra ara-Baiboly efa nodinihintsika:


Fantaro ny tanjonao ka mifantoha amin'izany. Raha te hanana fifandraisam-pitiavana amin'ny fianakavianao sy ny namanao ianao, dia soraty sy jereo isan'andro izany tanjonao izany. Manontania tena mandritra ny tontolo andro hoe: "Mampiorina fifandraisana manome voninahitra an'Andriamanitra ve ny fihetsiko sy ny fitondran-tenako?" Raha eny ny valiny, derao Andriamanitra. Raha tsia ny valiny, mariho izay tokony hohatsaraina, mangataha famelan-keloka, ary mitadiava vahaolana ao amin'ny Tenin'Andriamanitra eo am-pelatananao (angamba miaraka amin'ny namana iray azo itokiana).


Mariho, inona ny fotoana mahatezitra anao. Fantaro ny toe-javatra manetsika ny fahatezeranao mba hisintonanao lesona avy amin'izany, sy ahafahanao misoroka izany, na miatrika izany amim- pahombiazana kokoa amin'ny hoavy. Ezaho tadiavina ny tena fototry ny fahatezeranao. Ohatra, ratram- po tsy sitrana, fahatezerana amin'Andriamanitra, ny ray aman-dreny, ny mpanao ratsy sns. Mety ho avy amin'ny avonavona koa ny fahatezerana, na fiheveran-tena ho tsara noho ny hafa ka manjary mitsara azy ireo.


Mifoha rivotra. Isaky ny manomboka mahatsapa fahatezerana na sosotra ianao, dia ataovy ara- dalána ny fisefoanao. Na tsy mbola tonga saina akory aza isika hoe tezitra, dia manomboka miefonefona, ka manjary tsy voafehintsika ny fihetsitsika. Manaova fisefoana lalina (mifoka rivotra amin'ny orona mandritra ny 5 segondra, tsy miaina 2 segondra, avy eo mamoaka rivotra moramora amin'ny vava mandritra ny 5 segondra). Avereno in-10 eo izany, dia ho ampy ösksizena tsara ny atidohanao, hahafahanao misaina tsara ny fanapahan-kevitra raisinao.


Manaova lisitra. Ataovy lisitra ireo zavatra folo azonao atao rehefa sosotra ianao, ary tehirizo ilay lisitra. Paikady tsara manampy anao hahafehy ny fahatezerana ny fivoahana maka rivotra kely. Anisan'ny fanao matetika ny mivoaka mandeha an-tongotra, ny manao fanatanjahan-tena, ny miantso namana, ny mivavaka, ny mitaky ireo teny fikasana tianao indrindra ao amin'ny Baiboly, ny manao sary, ny manoratra, na ny mamoron-javatra, ary ny manamboatra mofo na mikarakara sakafo. Mety hahasoa ireo rehetra ireo raha tsy ataonao fandosirana olana. Tsy maintsy iverenanao ilay olana mahatonga ny fahatezeranao mba ho voavaha.


Mieritrereta tsara. Anontanio ny tenanao hoe: "Raha hatezerana no asetriko ity toe-javatra ity, hanao ahoana ny fifandraisana? Ho tratrako ve ny tanjoko? Inona no ho fiantraikan izany amin'ny olon-tiako? Saino ny vokatra aterak'izany eo no ho eo sy any aoriana. Hery ananan'ny atidohan'ny olombelona ny misaintsaina lalina. Ampiasao ny fahalza-misaina nomen Andriamanitra anao hifehezana ny fahatezerana.


Mandraisa andraikitra. Miomána hiatrika ny fotoana mety hitrangan'ny fahatezerana, amin'ny alalan'ny fikolokoloana ny fahasalamana. Aoka ho ampy torimaso, manaova fanatanjahan-tena, misotroa rano ara-dalána, ary mihinana sakafo ara-pahasalamana. Mahasoa koa ny manao fialamboly mahasalama. Miaro antsika amin'ny fahatezeram-poana sy ny fihetseham-po ratsy hafa ireo.


Mangataha fanampiana rehefa ilalna. Raha sarotra aminao ny mifehy ny hatezeranao ka manjary olana lehibe eo amin'ny fifandraisanao na ny asanao izany, dia mety ho izao no fotoana tsara hangatahanao fanampiana amin'ny matihanina ary ara-dalána izany! Tsy natao hiady irery isika eo amin'ny fiainana.


**Saintsaino izay voasoratra ao amin'ny Jak. 1:19-21, ary jereo izay miresaka an'i Jesosy ao.**


`Ahoana no hiomananao mba hahazoanao mampihatra ireo foto-kevitra ara-Baiboly rehefa tonga ny fahatezeranao?`


`Mahafantatra olona tsy mahay mifehy ny hatezerany ve ianao? Ahoana no ahafahanao manampy azy, nefa tsy toa manabanty azy?`


`Antom-bavaka: Inona no asetrinao ny fahitana an'i Jesosy araka izany?`