---
title:  "FAHATEZERANA ARA-DRARINY"
date:   10/02/2025
---

### Hazavao - FAHATEZERANA ARA-DRARINY


"Fahotana ve ny fahatezerana?" Gaga ny maro mahita ny valin-teny omen'ny Baiboly. Hitantsika ao fa na Andriamanitra aza dia tezitra rehefa manota ny olona (Deo. 1:34,37; 3:26; 4:21; 9:8,19,20). Mampiseho amintsika izany fa tsy voatery ho ratsy ny fahatezerana; indraindray fihetsika ara-drariny manoloana ny faharatsiana izany. Rehefa tezitra noho ny zavatra ratsy isika, dia mety hanesika antsika handray andraikitra sy hanitsy ny tsy mety izany. Mazava loatra anefa fa raha tsy voafehy araka ny tokony ho izy ny fahatezerana dia hiteraka olana maro, toy ny herisetra sy ny fandravana.


"Tezera, fa aza manota" - Efes. 4:26, hoy ny Baiboly. Hevitra roa no ambaran izany amintsika: tsy fahotana ny fahatezerana, ary azo atao tsara ny maneho fahatezerana nefa tsy mamela azy hivadika ho fankahalana na valifaty. Hitantsika koa ao amin'ny Jakoba 1:19 fa tian Andriamanitra raha "malain-ko tezitra" isika, izay midika fa mila mieritreritra aloha isika vao maneho fihetsika ao anatin'ny hasosorana na hatezerana (jereo koa ny Ohab. 29:11). Midika izany fa manana fihetseham-po mahery vaika koa ny olona hendry, saingy amin'ny fomba sy fotoana mety no anehoany izany. Ny tanjona amin'ny fiezahana mifehy ny fahatezerana dia tsy hoe: mba tsy ho tezitra intsony mandrakizay, na hampitsahatra ny fahatezerana amin'ny fotoana iray, na hanafoana azy, fa mba hahaizana maneho izany kosa amin'ny fomba mahasoa, mba tsy handrava ny fifandraisana na handratra olona - anisan'izany ny tenantsika.


Raha miady amin'ny fahatezerana ianao, dia fantaro fa tsy ianao irery. Ny dingana voalohany dia ny miaiky fa manana olana ianao ary mila fanampiana. Avy eo, mangataha amin'Andriamanitra mba hanasitrana anao sy hanome anao hery. Farany, mitadiava namana afaka manampy anao hitoetra eo akaikin'Andriamanitra. Aza menatra ny mila fanampiana amin'ny namana mba hitondrany anao ho eo amin'i Kristy. Samy ho very aim-panahy avokoa isika izao raha miezaka samirery ny ho Kristianina tsy mila ny fiarahamonina na fanohanana. Ny olona manana toe-panahy tsara dia voahodidina namana Izay mifananatra aminy isan'andro (Heb. 3:13). Tsarovy anefa fa na mila namana aza ianao, ny fanasitranana sy ny herinao faratampony dia avy amin'Andriamanitra.


Matetika, mitaky fotoana ny fandresena ny fahatezerana. Raha tsy vitanao izany amin'ny voalohany, eny na amin'ny fanimpolony aza, dia aza kivy mandrosoa hatrany, matokia ny famindram-pon'Andriamanitra, ny fitiavany, ny famelan-kelony, ny fahasoavany, ary ny heriny. Aza omena hirika hanembantsembanana ny dianao ny fahavalo, na dia tafintohina aza ianao. Mahatoky Andriamanitra, ary nampanantena Izy fa hamela heloka raha sendra lavo isika. Tadidio ny teny fikasan'Andriamanitra, miresaha Aminy, ary miarena indray.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`


`Inona ny fomba sy ny fotoana mety hanehoana ny fahatezerana?`