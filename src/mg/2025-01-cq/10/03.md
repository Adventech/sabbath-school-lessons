---
title:  "MITONDRA NY ZIOGAN'I KRISTY"
date:   03/03/2025
---

### Hazavao - MITONDRA NY ZIOGAN'I KRISTY


Ny famakafakana malaza nataon'Ingahy Matthew Henry no maneho amin'ny fomba kanto ny fahatsapana ho maivana avy amin'ny fanekena hitondra ny ziogan'i Kristy: "Toy ny manampy trotraka ny fahorian'ireo mijaly ny fiantsoana izay miasa fatratra sy mavesatra entana hitondra zioga, kanefa ao amin'ny teny [mpisolo tena tampisaka] "...-ko" no ahitana ny hevitra tiany hambara: 'mitondra zioga izay manasatra anareo ianareo; esory izany ary ento ny ziogako, izay hanamaivana anareo." - Hendrickson, 1994, 1607. Mitondra antsika ho amin'ny fanandevozana lehibe ny fitondrana ny ziogan'ny fahotana; anankiray amin'ireo tanjon'i Satana izany. Rehefa mamaritra samirery ny lalana arahina isika, dia manjary voatarika ho amin'ny lalan-diso izay matetika miafara amin'ny korontana sy ny fahoriana ary ny loza. Safotry ny tahotra sy ny fahafaham-baraka ary ny fangidiana isika rehefa mandeha irery eo amin'ny fiainana. Irin'i Kristy ny hanafaka antsika amin'ireo enta- mavesatra mitondra fahakiviana ireo. Rehefa manaisotra ny ziogan'izao tontolo izao isika ary manaiky hitondra ny ziogan'i Kristy, dia mampiray ny tenantsika amin- javatra tsara kokoa. Midika ny fitondrana ny ziogan'i Kristy fa avelantsika Izy hiara- mandeha amintsika sy hiara-mitondra amintsika ny enta-mavesatra. Mazána aza, dia Izy no mitondra izany ho antsika!


Fampileferana ny amintsika eo anatrehan'ny Tompo sy fankatoavana ny filazantsarany ny fitondrana ny ziogan'i Kristy. Ny omby izay miara-mitondra zioga dia tsy manana fahafahana handeha araka izay tiany. Miara-mizioga ireo biby ireo ka zavatra iray ihany no mihazona azy handroso ho amin'ny lalana iray manokana. Tsy mamela ny mpanara-dia Azy hanao izay tian'izy ireo i Krist i Kristy. Manome torolalana Izy ary manantena ny hanarahantsika izany sy ny hanatanterahantsika ny asa iriny hovitaina. Na dia mitaky fahafoizan-tena sy fahazotoana ary fanarahana fitsipi- pifehezana aza ny asa ampanaovin'i Kristy, dia lehibe lavitra noho izany kosa ny valisoa. Noraisin'i Paoly ho toy ny zava-maivamaivana ny fahoriany lehibe indrindra rehefa nihevitra ireo zavatry ny lanitra ho azony izy: "Fa ny fahorianay maivana, izay vetivety foana, dia mainka miasa fatratra indrindra ka mahatanteraka voninahitra mavesatra maharitra mandrakariva ho anay." - 2 Kōr. 4:17. Mety ho mora ny fahitana ny lalan'izao tontolo izao kanefa mihamavesatra sy mihasarotra izany ary miafara amin'ny fahadisoam-panantenana mangidy aza. Ny lalan'i Jesosy koa dia mety ho sarotra indraindray, saingy mihamamy izany ary miafara amin'ny valisoa lehibe tokoa.



`Rehefa avy namaky izay nosoratanao sy nomarihinao ianao, dia inona ireo hevitra ankapobeny misongadina manokana avy amin'izany?`


`Inona avy ireo fanontaniana mipetraka avy amin'ny fandalinana io toko sy andininy lo? Ampahany inona no sarotra?`


`Inona avy ireo fitsipika sy fehin-kevitra hafa hitanao ao?`

`Inona no hita ho toy ny mora kokoa eo ambany ziogan'izao tontolo izao? Inona no mora kokoa eo ambany ziogan'i Kristy? Ny ziogan'iza no fidinao?`