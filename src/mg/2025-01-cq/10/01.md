---
title:  MIATRIKA NY RARINTSAINA
date:   01/03/2025
---

### Fampidirana - MIATRIKA NY RARINTSAINA

**Vakio ny: Mat. 11:25-30**

`Tsianjery: Mifidy andininy 1`

### BE LOATRA NY ZAVATRA MANERY!

Toerana feno rarintsaina tokoa ny tontolo iainantsika ankehitriny. Toa somebiseby avokoa ny olona rehetra. Manaitaitra ny atidohantsika mandrakariva ny haino vaky jery sy ny hafatra maro samihafa ary ny fanairana marobe. Ny tahana rarintsaina ambony, rehefa jerena ankapobeny, dia vokatry ny tsy fahampian- torimaso, izay mahatonga ny fatran'ny hetsikaina "cortisol" hiakatra ary koa miteraka ny fikorontanan'ireo hetsikaina hafa toy ny "oestrogène" sy ny "progestérone" ary ny "sérotonine". Ny fahakiviana dia miteraka fiasana tafahoatra ataon'ny faritra iray ao amin'ny atidoha antsoina hoe "amygdale", izay miantraika bebe kokoa amin'ny fihetsehampontsika ka miteraka tebiteby lalina sy fahaketrahana. Mety handreraka ireo "glande surrénale" (fihary ao amin'ny voa, izay mamorona ireo hetsikaina manan-danja ho an'ny vatantsika) koa ny rarintsaina, izay miteraka aretina raiki- tampisaka sy olan'ny fandevonan-kanina ary aretin'ny fo koa aza.

Mety hahasoa ny rarintsaina sasany, izay antsoina hoe "eustress". Ny fahaterahan'ny zaza, ny fifindra-monina, ny fahazoana asa vaovao na koa ny fiovana sekoly, ireo no anisan'ny toe-javatra miteraka rarintsaina mahasoa. Ny toe-javatra mampitaintaina dia mampianatra lesona antsika sy mandrisika antsika hanatsara zavatra, toy ny fampisaratsarahana ireo lafiny samihafa eo amin'ny fiainantsika na koa ny fanehoana fahendrena eo amin'ny fomba fiatrehana ny toe-javatra mety hampidi-doza na sarotra. Ny rarintsaina, na ny tsara izany na ny ratsy, dia mety ho fotoana iray azontsika hararaotina hahitana fitsaharana bebe kokoa ao amin'i Kristy. "Mankanesa aty amiko, hianareo rehetra izay miasa fatratra sy mavesatra entana, fa Izaho no hanome anareo fitsaharana." - Mat. 11:28. Ao anatin'ny fotoana rehetra mampitebiteby no iantsoan'ilay Mpamonjy mahay mampitony ny rarintsaina antsika mba hitady fitsaharana ao Aminy.

Mandritra ity herinandro ity no handinihantsika ny hevitry ny hoe: "mahita fitsaharana ao amin'i Kristy" ary hohalalinintsika amin'izany ireo dingana azontsika atao mba hanamaivanana ny rarintsaina eo amin'ny fiainantsika. Hain'Andriamanitra izany!


> <p>  Soraty</p>
> Soraty araka ny dikan-teny tianao ny Mat. 11:25-30. Raha tsy ampy ny fotoana eo am- pelatananao dia ny and. 28-30 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.