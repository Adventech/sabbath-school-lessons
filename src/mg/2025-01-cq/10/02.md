---
title:  "MAHITA FITSAHARANA AO AMIN'I KRISTY"
date:   02/03/2025
---

### Saintsaino - MAHITA FITSAHARANA AO AMIN'I KRISTY


Fantatry ny ankamaroan'ny olona tsara ny fanasan'i Jesosy ao amin'ny Mat. 11:28-30. Na izany aza, dia mbola fihaikana ho antsika ny fampiharana izany eo amin'ny fiainantsika andavanandro.


Rehefa manaiky ny fanasan'i Kristy hitsahatra ao Aminy isika, dia mandeha miadana kokoa ary tsy miatrika ny olana araka ny fihetsehampo fa amim-piheverana. Mba handrenesantsika Azy miteny hoe: "Mankanesa aty Amiko", dia tsy maintsy mampangina ny eritreritsika isika ka mihaino. Tsy miolakolaka ny filazan'i Jesosy fa mivantana: "Mankanesa aty Amiko". Fanasana manokana izay miandry valiny izany. Amin'ny alalan'io andininy io no iantsoan'i Kristy antsika ao anatin'ireo fotoana ilanjantsika ny enta-mavesatra indrindra. Efa eo ny fitsaharana, miandry antsika. Safidy tokony hataontsika izany. Rehefa miakatra ny tahan'ny rarintsaina, dia azontsika atao ny manatona an'Andriamanitra amin'ny alalan'ny famerenana io andalan- teny io sy mangataka an'i Kristy mba hanampy antsika hankeo Aminy sy hahita fitsaharana. Tsy manaisotra antsika tsy hiatrika ireo toe-javatra manafotra antsika i Kristy, saingy azony ataony kosa ny manome antsika fiadanam-po sy herin-tsaina manoloana ny toe-javatra izay manery antsika.


Nanome toky i Jesosy fa hanome antsika fitsaharana raha mitondra ny ziogany isika. Inona moa no hevitr'izany? Tamin'ny andron'i Jesosy, ny hoe mitondra ny ziogan'ny olona iray dia nidika fa raby na koa mpampianatra na mpiahy ara-panahy anao izany olona izany. Ny fitondrana ny ziogan'i Kristy dia midika ho fanekena Azy ho mpampianatra antsika; izany no anton'ny andalan-teny hoe: "mianara amiko" and. 29. Rehefa mitranga ny toe- java-tsarotra, dia amin'i Jesosy no tokony hianarantsika izay tokony hatao. Azontsika atao ny mandray torohevitra Aminy amin'ny alalan'ny fivavahana sy ny fandinihana ireo andalan- tSoratra Masina izay miresaka momba ny zavatra ilaintsika sy ny fihaikana atrehintsika. Afaka manampy antsika hamerina ny saintsika sy ny tenantsika ho amin'ny fitoniana ny firaketana ny Tenin'Andriamanitra ao am-po, satria amin'izany no ahatsiarovantsika ny fahatsaran Andriamanitra sy hitakiantsika ireo teny fikasany.


Manasa antsika i Jesosy mba hahita fitsaharana ao Aminy anio, tahaka ny nanasany ireo mpianatra fahizay. Arakaraka ny mahasarotra ny asantsika sy mampahavesatra ny entantsika no mahadodona Azy hanome fitsaharana ho antsika. Hainy tokoa ny mamaha ireo olana saro-bahana indrindra. Arakaraka ny ahatsapantsika fa toa tsy hahita fitsaharana mihitsy isika no hahabe ny voninahitra azon Andriamanitra rehefa omeny antsika ny fahagagan'ny fitsaharana.


**Ivereno ny andalan-teny nosoratanao ary diniho izany.**


**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**


**Mampiasa hampifandraisana Ireo teny na fehezanteny mifandraika amin'ny teny na fehezanteny hafa.**


**lanaro tsianjery ny andininy tianao Indrindra ao amin'ny Mat. 11:25-30. Soraty imbetsaka izany mba hahamora ny fitadidianao azy.**


`Inona no manasarotra ny fankanesana eo amin'i Kristy ao anatin'ny toe-javatra mahabe rarintsaina?`


`Inona avy ireo dingana azontsika atao mba hahitana fitsaharana ao amin'i Kristy na inona na inona setraintsika? Manokana fotoana fohy hifampidinihana amin'Andriamanitra.`