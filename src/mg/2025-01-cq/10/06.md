---
title:  "FIRAISANA TANTERAKA AMIN'I KRISTY"
date:   06/03/2025
---

### Takaro - FIRAISANA TANTERAKA AMIN'I KRISTY


"Rehefa manaiky hitondra ny ziogan'i Kristy ianao, ny fameperana sy ny fankatoavana, dia ho hitanao fa hitondra fanampiana lehibe ho anao izany. Mihazona anao eo anilan'i Kristy ny fitondrana izany zioga izany, ary Izy no mitondra ny entana mavesatra indrindra." -SDBC, b. 5, t. 1090.


"Tsy hanome antsika fiainam-piadanana sy fahalalahana ary fampanaranam-po ny tena anefa izany zioga izany. Fiainana feno fahafoizan-tena sy fandavan-tena isaky ny indray mandingana ny fiainan'i Kristy; ary amin'ny fitiavana sy ny fahamoram-panahy maharitra sy toy ny an'i Kristy no handehanan'izay tena mpanara-dia Azy Azy eo amin'izay nandehanan'ny Tompo. Ary arakaraka ny androsoany eo amin'izany fiainana izany no hahatonga azy mihamanana ny toe-tsain'i Kristy sy ny Fiainany." - SDABC, b. 5, t. 1092.


"Tokony hitondra ny ziogan'i Kristy isika mba hananantsika firaisana tanteraka Aminy. 'Ento ny ziogako' hoy Izy. (...) Mampiray ny olombelona mety maty amin'ilay Zanaka malalan Andriamanitra ny fitondrana ny ziogany. Manaisotra ny 'izaho' ao amin'ny fanahy ny fanandratana ny hazo fijaliana, ary mametraka ny olona eo amin'ny toerana hianarany mitondra ny enta-mavesatr'i Kristy. Tsy azontsika atao ny manara-dia an'i Kristy raha tsy mitondra ny ziogany sy manandratra ny hazo fijaliana ary milanja izany eo am- panarahana Azy isika. Raha tsy mifanaraka amin'ny fitakian'ny lanitra ny sitrapontsika, dia tokony hand√• ny fironantsika isika ary hamoy ireo faniriana mamintsika ka hanaraka ny dian-tongotr'i Kristy. (...)


Mametraka zioga izay hitany fa maivana sy mahafinaritra eo amin'ny vozony ny olona nefa mampahory ireny amin'ny farany. Hitan'i Kristy izany ary hoy Izy: 'Ento ny ziogako. Tsy antonona anao mihitsy ny zioga apetrakao eo amin'ny vozonao, izay heverinao fa sahaza. Ento ny ziogako ary ianaro Amiko ireo lesona manan-danja ho anao; fa malemy fanahy sy tsy miavona am-po Aho, dia hahita fitsaharana ho an'ny fanahinao ianao. Mora ny ziogako ary maivana ny entako.' Tsy mba diso ny Tompo eo amin'ny fanombanana ny lovany. Mamatra ny olona izay iarahany miasa Izy. Rehefa manaiky hitondra ny ziogany izy ireo, ary rehefa mahafoy ny ady tsy mahasoa ny tenany sy ny raharahan'Andriamanitra, dia hahita fiadanana sy fitsaharana. Rehefa tsapany ny fahalemeny sy ny tsy fahatanterahany, dia hifalifaly amin'ny sitrapon Andriamanitra izy. Hilefitra amin'ny ziogan'i Kristy izy. Rehefa izay, dia afaka hiasa ao anatiny Andriamanitra mba hahatanteraka ny Sitrapony, izay matetika mifanohitra tanteraka amin'ireo drafitra sainin'ny olombelona. Rehefa tonga ao anatintsika ny hosotry ny lanitra, dia hianatra ny leson'ny fahatsoram-po sy ny fahalemem-panahy isika, izay hitondra fitsaharana mandrakariva ho an'ny fanahy." - RH [1900], Oktobra 23.


`Rehefa tapitra ny herinandro andinihana lty toko ity, inona ny zavatra maharesy lahatra anao manokana fa tokony hampiharinao eo amin'ny fiainanao? Inona avy ireo dingana voalohany tokony harahinao ho fampiharana izany?`


`Inona ny fampiharana tokony hataonao any an-tsekoly, ao amin'ny fianakaviana, any amin'ny toeram-piasana na any am-piangonana (na any amin'ny toeran-kafa)?`


`Avereno jerena ilay andininy nianaranao tsianjery. Ahoana ny fomba hampiharanao izany eo amin'ny fiainanao mandritra ity herinandro ity?`