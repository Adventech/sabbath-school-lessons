---
title:  "NY FAHORIANA TEO AMIN'NY FIAINAN'I KRISTY"
date:   12/03/2025
---

### Ampifandraiso amin'i Jesosy - NY FAHORIANA TEO AMIN'NY FIAINAN'I KRISTY


Na i Jesosy Zanak'Andriamanitra aza, dia nila namana sy ny fanohanan'izy ireo tao anatin'ilay ora maizina izay nilazany hoe "Fadiranovana loatra ny fanahiko, toy ny efa ho faty; mitoera eto, ka miaraha miari-tory amiko" - Mat. 26:38. Tiany ho liana amin'ny zava-mitranga izy ireo ka ho vonona hanohana azy amim-bavaka.


Ny olona manana faharetana mba hitoetra sy hiari-tory miaraka amin'ny olona azom-pahoriana dia mahafantatra fa mety ho ela tokoa vao ho maivana ny fahoriany. Raha takatsika izany dia afaka miara-miaritra amin'izy ireo isika ary ho vonona, eo ambanin'ny fitarihan'Andriamanitra, hanome izay ilainy na hanampy azy. Ny hevitry ny hoe: "Eto ihany aho rehefa misy ilanao ahy" dia ny mandray ny antson'ilay olona na antoandro na alina mba hihaino azy fotsiny, na dia mety ho tantara iray ihany aza no averimberiny. Loharanom-panasitranana iray ny fitantarana ny tantaran'ny tena; ahafahan'ilay olona mahatakatra ny zava-nitranga sy ny fihetseham-pony izany. Mety hiantso anao hitondra mosara hamafana ny ranomasony fotsiny izy. Amin'izany fomba izany no anampianao azy hahita firaisam-po amin'ny hafa izay mety hampitsiry ny fanantenana ao am-pony, amin'ny alalan'ny asan'ny Fanahy Masina.


Mampianatra antsika ny tantaran'i Jesosy tao Getsemane fa tokony ho vonona handray fanampiana izay olona azom-pahoriana, izay anisan'ny dingana fanasitranana azy. Tsy niezaka nanadino ny fahoriany sy ny alahelony i Kristy. Nasehony izany ary nangataka fampaherezana sy fanohanana Izy mba hiatrehana izany. Aza matahotra mangataka fanampiana rehefa mila izany ianao. Ataovy lisitra ireo olona sy toerana izay hitanao fa manampy anao, ka tadiavo ireo, na angataho ny olona itokianao hanampy anao amin'izany. Ho nanorotoro an'i Jesosy ny vesatry ny alahelony raha tsy nisy anjely avy any an-danitra nirahina hampahery Azy (Lio. 22:43).


Farany, nampianatra antsika i Jesosy fa ny vavaka no tena ilaina ao anatin'ny fahoriana na alahelo. Nangataka ny hoentina amim-bavaka koa i Paoly, toa an'i Jesosy, tamin'ny faramparan'ny andro niainany (Fil. 1:19-21). Indraindray rehefa miara-mivavaka amin'ireo izay ory sy mivavaka ho azy ireo isika dia mety tsy hahafantatra izay tokony ho antom-bavaka akory, kanefa mahazo matoky isika eo am-panaovana izany, fa ny Fanahy Masina sy ireo anjelin'Andriamanitra dia hanampy antsika hanompo sy hitondra fiononana.


**Saintsaino izay voasoratra ao amin'ny 1 Tes. 4, ary jereo izay miresaka an'i Jesosy ao.**


`Ahoana ny fomba niatrehan'l Jesosy ny fahoriana? Inona no azontsika ianarana avy amin'ny oha-plainany?`


`Araka ny efa mahazatra anao ve sa hafa ny fahltanao an'i Jesosy eto?`


`Antom-bavaka: Inona no asetrinao ny fahitana an'l Jesosy araka izany?`