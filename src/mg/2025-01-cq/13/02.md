---
title:  "ILAY VAVOLOMBELONA VOALOHANY"
date:   23/03/2025
---

### Saintsaino - ILAY VAVOLOMBELONA VOALOHANY

Samy manantitrantitra ny Filazantsara efatra fa i Maria Magdalena no vavolombelona nahita maso voalohany ny nitsanganan'i Jesosy tamin'ny maty. Azo inoana fa ny antony dia satria izy no tsy nampoizina indrindra ho voafidy ho amin'izany, raha ny fisainan'ny olombelona. Tamin'izany andro izany mantsy dia tsy nanan-danja firy teo anatrehan'ny fitsarana ny fanambarana ataon'ny vehivavy amin'ny maha-vavolombelona maha-vavolombelo azy, ary tsy noraisina mihitsy aza. Koa tsy kisendrasendra ny itantarana manokana ao amin'ny Baiboly ny amin'ny vehivavy iray ho ilay vavolombelona voalohany! Ankoatra izany dia vehivavy nalaza ratsy i Maria (jereo ny Jao. 16:9).

Matetika no mafy indrindra ny fahoriana zakain'ny olona misy demonia, ary manahirana indrindra ny fiarahamonina ny ataony (jereo ohatra ny Mar. 5:1-5). Nanana hery mihoatra noho ny an'ny olombelona io lehilahy ao amin'ny Marka io, ka tsy nisy olona nahay nampitony na nahafehy azy. Ny ratsy indrindra aza dia very saina tanteraka ilay lehilahy (and. 15). (Jereo koa ohatra ny Mar. 9:17-27).

Tsy resahin'ny Baiboly ny amin'ny soritr'aretina hita teo amin'i Maria fony izy nanana demonia fito, nefa azontsika antoka fa tsy nahafinaritra izany. Angamba karazana olona misavoritaka andosiran'ny olona rehetra izy. Azo inoana fa tsapany ny fanilikilihan'ny olona azy, ary menatra izy. Toy ny tsy nanana na inona na inona hatolotra izy afa-tsy ny lasany mikorontana sy ny fiainany tsy hainy nofehezina.

Niara-noroahin'i Jesõsy indray mandeha ve ireo demonia fito sa noroahiny tsirairay miandalana? Tsy mazava ny voalaza, angamba satria hain'i Jesõsy na ny manasitrana olona indray mandeha na miandalana. Manana famelan-keloka be dia be homena ireo izay manao fahadisoana miverimberina i Jesõsy. Raisiny tsara avokoa ireo toa an'i Maria rehetra, izay miverina mandrakariva mitady famelan- keloka indray. "Fa potraka im-pito ny marina, nefa tafarina ihany" - Ohab. 24:16.

Maro amin'ireo izay toa an'i Maria no niharan'ny herisetra sy voadona mafy. Maro no nijaly noho ny heloka nataon'ny hafa taminy. Raha nifidy an'i Maria i Jesosy dia nifidy olona izay heverin'izao tontolo izao ho ambany indrindra, kanefa diso hevitra izy ireo. Tian'i Jesôsy haseho amin'izao tontolo izao fa tonga hamonjy karazan'olona toy izany Izy, tiany aseho ny fangoraham-pony sy ny fitiavany tsy misy fepetra.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mamplasa hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra, avy ao amin'ny Jao. 20. Soraty imbetsaka izany mba hahamora ny fitadidianao azy.**

`Iza no heverinao ho tena mpanota indrindra eto an-tany? Inona ny fanantenana hitanao ho azy ireny?`