---
title:  "FAMELAN-KELOKA BE SY MANANA AMBY AMPY"
date:   16/02/2025
---

### Saintsaino - FAMELAN-KELOKA BE SY MANANA AMBY AMPY



Azo antoka tokoa fa mitaky hery ivelan'ny tenantsika ny fanatanterahana ny tarigetran'ny famelan-keloka ambaran'i Jesosy ao amin'ny Mat. 18:21,22. Nampahatsiahy ireo mpanara-dia Azy i Jesosy fa tokony hamela ny heloky ny hafa mandrakariva izy ireo noho ny tsy mety nataony, ary nambarany fa tsy misy fepetra ny famelan-keloka. Noho ny fahasoavan Andriamanitra, ny Kristianina izay manana fo mamela heloka dia tsy mametra hoe impiry izy no tokony hamela heloka.

Tamin'ny andron'i Kristy no nampianaran'ireo raby jiosy fa tsy ilaina ny mamela ny heloky ny olona mihoatra ny intelo. Ny Amô. 1:3-13 no nentin'izy ireo nanamarina ny fiheverany, raha namela ny helok'ireo fahavalon'ny Isiraely intelo Andriamanitra ary nanafay azy ireo kosa tamin'ny faninefany. Azo inoana fa rehefa namela heloka impito i Petera dia nanantena an'i Jesosy hikapoka moramora ny lamosiny ary hiteny aminy hoe: "Mahafinaritra!" Talanjona anefa izy sy ireo izay nihaino raha nilaza tamin'izy ireo i Jesosy fa tokony hamela heloka mihoatra ny impito izy! Na dia nahita maso imbetsaka ny namelan'i Jesosy heloka ny olona aza izy ireo, dia mbola nanana fiheverana araka ny fetra napetraky ny lalana ihany fa tsy araka ny fenitra tsy manam-petran'ny Fahasoavana.

Ny fanoharana nataon'i Jesosy mikasika ilay mpanompo tsy nety namela heloka, izay nambarany avy hatrany taorian'ny resany momba ny "impito amby fitopolo", no maneho mazava fa raha mamela antsika noho ireo trosam-pahotana lehibe tokony honerantsika Aminy Andriamanitra, dia manao ahoana moa no tokony hamparisika antsika hamela ny helok ireo izay manota amintsika (Mat. 18:23-35)? Mifandrindra amin'io ohatra io ny Efes. 4:32, izay ananaran'i Paoly antsika mba hifamela heloka "tahaka ny namelan Andriamanitra ny helokareo ao amin'i Kristy." Voalaza mazava fa ny famelan-keloka dia tokony ho be dia be, manana amby ampy, ary omena ny rehetra, tahaka ny androtsahana amintsika ny fahasoavan Andriamanitra tsy hay faritana.

Efa nomanina ho antsika talohan'ny nahariana izao tontolo izao ny famelan-keloka (Gen. 3:15; Efes. 1:3-6; Apôk. 13:8), Raha tsy mbola nahary ahy sy anao akory Andriamanitra, dia efa nanomana izany tamin'ny alalan'ny fiainan'i Jesosy Kristy sy ny fahafatesany ary ny fitsanganany amin'ny maty, noho ny fahafantarany fa hikomy Aminy isika ka hila ny haverina indray ho isan'ny ankohonany. Tokony hiomana hamela ny heloky ny hafa araka ny fitiavana sy ny indrafo nasehon'Andriamanitra tamintsika koa isika. Mety ho sarotra ny manao izany ary mety ho fanaovan-tsinontsinona ny maha-isika antsika (izay mpanamarin-tena). Kanefa, tahaka ny namelan Andriamanitra ny fahotanao marobe no aniriany koa ny hanehoantsika famindrampo amin'ny hafa.



**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina**.

**Asio teipika eny ambanin Ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa**

**lanaro tsianjery ny andininy tianao indrindra ao amin'ny Mat. 18. Soraty imbetsaka izany mba hahamora ny fitadidianao azy.**

`Ahoana no mahasamy hafa ny tarigetran'Andriamanitra momba ny famelan-keloka amin'ny antsika?`

`Tokony hanova ny fomba famelantsika ny hafa ny famelan'Andriamanitra ny helotsika; amin'ny fomba ahoana?`