---
title:  "MIANATRA MAMELA HELOKA"
date:   19/02/2025
---

### Ampifandraiso amin'l Jesosy - MIANATRA MAMELA HELOKA


Tsy mora ny mianatra mamela heloka. Tahaka ny zaza miana-mandeha, isika koa dia afaka manao dingana tsikelikely mankamin'ny famelan-keloka. Mora tadidy ireo dingana manan-danja eo amin'ny lalana mankamin'ny famelan-keloka rehefa tadidinao ireto teny ireto: Mivavaka, Mitadidy, Mangoraka, Manombana, Manaiky ary Mifikitra).


Mivavaka. Ny vavaka no dingana voalohany ho fiezahana hamela ny heloka sy/ na handray ny fifonan'ny hafa. Tokony hivavaka isika mba hanalefahan'Andriamanitra ny fontsika sy hanampiany antsika hahita ny tenantsika sy ny toe-javatra araka ny Fomba fijeriny, ary mba hamoronany fo madio ao anatintsika sy toe-tsaina tsara (Sal. 51:10; 139:23,24).


Mitadidy. Ny dingana faharoa dia ny fitadidiana ilay ratsy natao taminao. Aza manilika na inona na inona, indrindra raha mahatezitra anao izany. Omeo anarana ny fihetsehamponao; soraty ary mariho ny anton-javatra mahatonga anao hahatsapa izany. Ento eo amin Andriamanitra izany fihetsehampo izany ary anontanio Azy ny fomba hifehezanao izany amin'ny maha-Kristianina anao.


Mangoraka. Ny fiezahana hahatakatra ny fomba fijerin'ny ankilany momba ny antony nandratrany anao no dingana manaraka. Tsy manamaivana ny ratsy vitany anefa izany. Ny ratsy ataon'ny olona iray, matetika, dia vokatry ny toe-javatra iainany, izany hoe, taratry ny faharatran'ny fony.


Manombana. Ny dingana manaraka dia ny fanombanana ireo kilemanao sy ny tsy fahatanterahanao. Tadidio ny fotoana iray namelan'ny hafa ny helokao. Inona no tsapanao tamin'izany? Ary indrindra, tadidio ny namelan Andriamanitra ny helokao.


Manaiky. Manaiky hamela heloka ny dingana manaraka. Lazao amin'ny namana iray na soraty ao anaty diary na taratasy iray izay hazoninao ho anao ihany ny famelanao ny helok'ilay olona. Averimbereno vakina izany ary alao sary an-tsaina ny fahamaivanana tsapanao rehefa avy mamela ny helony sy mametraka ny tohiny eo amin'Andriamanitra.


Mifikitra. Ny dingana farany dia ny fifikirana amin'Andriamanitra sy ny fihazonanao ny famelan-keloka. Rehefa miverina ny fahatsiarovana momba ilay ratsy natao taminao, dia ento eo amin'i Jesosy ilay ratra ary Izy no asaivo mitondra izany.


Tsarovy izao: Tsy midika ho fanadinoana na fanafoanana ny famelana heloka fa fametrahana ilay olona sy ilay toe-javatra eo amin'Andriamanitra, mba hahatonga izany tsy hamatotra anao.


**Saintsaino indray ny Mat. 18 mba hahitanao an'i Jesosy ao anatin'izany ary koa hahitanao ny fomba hampiharana ireo andalan-teny ireo eo amin'ny fiainanao andavanandro.**


`Inona ny sary hafa aseho na averina momba an'i Jesosy?`


`Inona no mitranga rehefa tsy mamela heloka isika?`


`Valim-bavaka:`