---
title:  "NY HEVITRY NY FAMELAN-KELOKA"
date:   17/02/2025
---

### Hazavao - NY HEVITRY NY FAMELAN-KELOKA

Miresaka momba ny ratram-po na ny alahelo vokatry ny zavatra nataon'ny olona akaiky antsika ny Mat. 18 (and. 15, 21). Misy fotoana iezahantsika manadino tsotra izao ary manohy ny fiainana, saingy rehefa mitoetra ny ratra ara-pihetsehampo ary mihalalina, dia manjary feno tebiteby sy fahatezerana ary fangidiana isika. Arakaraka ny iezahantsika handevina izany no angejan'ny fahatsiarovana momba izany antsika, na tsapantsika izany na tsia.

Iray amin'ireo lafin-javatra sarotra sy tsy takatry ny olona araka ny tokony ho izy mahakasika ny fanavaozana ny saina ny famelan-keloka. Ny famelan-keloka dia tsy midika fa heverintsika ho toy ny tsy nisy na inona na inona nitranga. Mifanohitra amin'izany, ny tena famelan-keloka dia mitaky fandraisana andraikitra. Raha azo atao, dia tokony hovahan'izay nanao ny heloka sy ny olona noratrainy irery ny olana (Mat. 18:15). Raha tsy mahomby ny fihavanana atao any amin'ny toerana mitokana, dia misy olona iray na roa hafa ampidirina ao anatin'ny fifampiresahana (and. 16). Raha tsy mahavaha ny olana ireo vondron'olona ireo, dia tokony hiditra an-tsehatra ny fiangonana (and. 17).

Eo amin'ireo dingana tsirairay ireo, ny famelan-keloka dia midika fa mamoy nyу fahafahany mamaly İlay nanao ratsy azy ilay olona noratraina (1 Sam. 24:12; Rôm. 12:19). Tokony havela ho an'Andriamanitra sy ny tompon'andraikitra voatendriny (ny fitondram-panjakana, Rôm. 13:1-4) ary ny fiangonana (Mat. 18:17) ny zo ho amin'ny famaliana. Andriamanitra fa tsy isika no mpitsara. Izy irery no mahalala ny fon'ny olona ary koa mitsara ara-drariny. Mazava ny fampianaran'i Kristy momba ny famelan-keloka sy ny fitsipi-pifehezana ary ny fihavanana; raha toa mpanao heloka bevava na koa mpampijaly ilay nanao ratsy dia tsy midika ho fanamaivanana sy fanadinoana ary fanarontsaronana ny ratsy nataony tsy akory ny famelan-keloka. Rehefa misy heloka bevava natao, dia matetika ny tranomaizina no toerana tsara indrindra ho an'ilay olona voavela heloka mba hitadiavany fanasitranana sy fahafaha- miarina indray.

Malaina hamela heloka ny olona indraindray noho ny fahatsapany fa toy ny fanekeny ny maha ara-dalána ny zava-misy izany toy ny hoe tsy manan-danja loatra ilay olana! Kanefa, ny olona meloka ihany no mila famelan-keloka.

Sakana iray tsy hamelan'ny olona heloka koa ny momba ny fitokisana sy ny fihavanana. Ny famelana ny olona iray anefa dia tsy midika fa hatoky azy ianao na koa hiverina amin'ny laoniny ny fifandraisana. Mety ho sitrana matetika ny fifandraisana ary azo itokiana indray ilay olona navela heloka, izany no tena fanirian Andriamanitra. Amin'ny fotoana sasany anefa, dia mila ametrahana fetra vaovao ilay olona navela heloka. Ny tantaran'ny fifandraisan'i Davida tamin'ilay nanao ratsy taminy (i Saoly mpanjaka) no maneho mazava tsara ny fahasamihafan'ny fitokisana (fihavanana) sy ny famelan-keloka (1 Sam. 24:22; 26:13, 22).


`Rehefa avy namaky izay nosoratanao sy nomarihinao ianao, dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandalinana io toko sy andininy lo? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona no sarotra indrindra momba ny famelan-keloka, ary ahoana no handresenao izany?`