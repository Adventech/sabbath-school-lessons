---
title:  "NY ANJARAN'NY FANAHY MASINA"
date:   29/01/2025
---

### Ampifandraiso amin'i Jesosy - NY ANJARAN'NY FANAHY MASINA


Fanandramana tsy efan'ny herin'olombelona ny fananana ny sain'i Kristy. Ny herin'ny Fanahy Masina irery ihany no ahavitana izany. Mitranga io fanavaozana ny saina io rehefa mitafy "ny toetra vaovao, izay noforonina araka an'Andriamanitra" isika-Efes. 4:24. Ny endrik Andriamanitra tafaverina eo amintsika no atao hoe toetra vaovao. Mety ho tonga olom-baovao isika amin'ny fanekena isan'andro ny fiainan'i Kristy, ny fahafatesany, ary ny fitsanganany am amin'ny maty (2 Kôr. 5:17). Mitaky ny fialana amin'ny toetra taloha ny fitafiana ny "toetra vaovao" (Efes. 4:22,24). Midika izany fa tsy maintsy ahitsy na soloantsika ny eritreritra rehetra izay mifanohitra amin Andriamanitra sy ny Teniny. Ny fahamarinana no manafaka antsika, ary eo no tokony hitoerantsika. Manandevo antsika ny lainga, koa aoka hotoherintsika hatrany ny laingan'ilay fahavalon'ny fahamarinan'Andriamanitra.


Raha mbola mifandray tsy tapaka amin'Andriamanitra amin'ny alalan'ny vavaka tsy mitsahatra isika dia ho vaovao hatrany ny saintsika. Tsy maintsy manaiky hatao batisa isan'andro amin'ny Fanahy Masina isika. Azontsika atao ny mivavaka isa- maraina vao mifoha, mba handrotsahana amintsika ny Fanahy Masina, ka asaintsika mitoetra ao an-tsaintsika mandritra ny tontolo andro Izy amin'izany. Hoy ny Baiboly: "Mifalia mandrakariva. Mivavaha, ka aza mitsahatra."-1 Tes. 5:16, 17. Ny fanapahan- kevitra tsy maintsy raisintsika sy ny olana isan-karazany atrehintsika mandritra ny andro dia mampahatsiahy antsika ny hivavaka mangina mba hitarihan'Andriamanitra antsika amin'izay rehetra ataontsika; ary ny fitahiana mirotsaka amintsika amin'ny fomba mahagaga, na kely aza, dia fotoana azontsika hararaotina hisaorana sy hiderana Azy.


Ankoatra ny vavaka, ny fitadidiana ireo teny fikasana ao amin'ny Soratra Masina koa dia azo andresena an'í Satana ao anatin'ny fotoan-tsarotra. Manadio ny saintsika ny Tenin'Andriamanitra ary manamafy orina ny fahatapahan-kevitsika hanao izay marina sy mahitsy (Sal. 119:9-16; 119:9-16; Jao. 17:17; Efes. 5:26)Fitaovam-piadiana mahery vaika koa ny hiram-pivavahana ho an'izay tia mihira! Tokony hiezaka hiasa araka ny fahamarinana isika fa tsy araka izay anentanan'ny fihetsehampo antsika. Afaka "handrava fiarovana mafy (...) mandrava ny fisainana sy ny zavatra avo rehetra izay atsangana hanohitra ny fahalalana an'Andriamanitra" isika "ka mamabo ny hevitra rehetra hanaiky an'i Kristy", miaraka amin'ny fanampian'ny Fanahy Masina - 2 Kôr. 10:4,5.


**Saintsalno izay voasoratra ao amin'ny 2 Kôr. 10:3-5, ary jereo izay miresaka an'i Jesosy**


**Araka ny efa mahazatra anao ve sa hafa ny fahitanao an'i Jesosy eto?**


**Fisainana manao ahoana no manahirana anao indrindra ny miady aminy? Maka fotoana hangatahana fanampiana amin'Andriamanitra, mba hanoloana izany amin'ny fisainana tsy manimba.**


`Ahoana no ahafahanao manome toerana lehibe kokoa an'Andriamanitra mba hahazoany miasa eo amin'ny fiainanao?`


`Antom-bavaka: Inona no asetrinao ny fahitana an'i Jesosy araka izany?`