---
title:  FANTARO ARY RESEO
date:   26/01/2025
---

### Saintsaino


Rehefa nanoratra ny epistiliny faharoa ho an'ny fiangonana tao Kõrinto i Paoly, dia nahatsapa tokoa ny fiezahan'i Satana hifehy ny sain'izy ireo sy hanodina ny eritreriny (2 Kôr. 2:11; 11:3). Nanahy i Paoly andrao hahomby ny fahavalo amin'ny famenoana ny sain'izy ireo amin'ny "fifandirana, fialonana, fiafonafonana, fifampiandaniana, fanaratsiana, fibitsibitsihana, fieboeboana, fikotranana, (...)" 2 Kôr. 12:20. Ny eritreritra voafitaka sy ny toe-tsaina feno fankahalana dia efa nahatonga ny Kõrintianina hiahiahy ny amin'i Paoly sy ny asany (11:5; 13:3,6). Na teo aza izany olana izany, dia natoky hatrany i Paoly fa hain'Andriamanitra ny mandrodana na dia ny manda mafy indrindra ao amin'ny saina aza. Tsy azon'ny Kristianina atao ny mamela ny eritreriny hiriorio tsy misy lalan-kombana marina. Te hanafaka antsika amin'ny eritreritra izay mihazona antsika ho andevo i Jesosy. Tsy midika izany fa tsy hiatrika ady intsony isika. Hisy hatrany ny ady ao an-tsaina raha mbola misy ny fifanandrinana eo amin'ny tsara sy ny ratsy, saingy afaka manampy antsika handresy i Jesosy isaky ny misy olana vaovao mitranga.


Manao izay rehetra azony atao ny fahavalo mba hamafy eritreritra manimba sy hahatonga antsika ho voahidy ao anatin'ny fisainan-dratsy mandrakariva. Tsy misy amintsika manan-kery handresena amin'ity ady ity. Potika noho ny fahotana ny saintsika, koa mihoatra noho ny fifehezan-tena no ilaintsika mba hahazoana mibaiko ny eritreritra tsirairay. Mila hery avy any ambony isika mba handravana ny manda mafy aorin'ny fahavalo. Toy ny ahoana moa no namoronan'Andriamanitra antsika? Ho hitantsika izany raha avelantsika hanjaka sy hanamboatra indray ny saintsika i Kristy.


Rehefa mieritreritra aho ka manomboka misaintsaina zavatra tsy dia mahasoa ny fiainako na ny diako miaraka amin'i Jesosy, dia miato aho ary manontany tena hoe: "Avy amin'Andriamanitra sa avy amin'i Satana izany eritreritro izany?" Avy eo dia mamantatra ireo eritreritra manokana izay tsy mifanaraka amin'ny sain'i Kristy sy mifanohitra amin'ny Teniny aho. Rehefa voadiniko tsara sy mazava amiko izany, indraindray soratako ilay izy, dia manjary mora kokoa ny mifehy ireo eritreritro ireo. Afaka mitady vahaolana ao amin'i Kristy sy ny Teniny aho. Araka ny fitarihan'ny Soratra Masina, dia azoko soloana fahamarinana ny lainga, ny eritreri-dratsy soloana eritreritra tsara, ary ny fitarainana soloana fisaorana (Fil. 4:8). Tsy fotoana tokony hahakivy na hifantohana amin'ny tsy fahombiazantsika izao, fa fitokiana amin'ny famelan-keloka omen'Andriamanitra sy fananam-paharetana. Toy ny zavamaniry, tsy mora mandrakariva ny mandrefy ny fitombony isan'andro, kanefa hita izany rehefa mandeha eny ny fotoana.


**Ivereno ny andalan-teny nosoratanao ary diniho izany.**


**Farito ireo teny, na andian-teny, na fehezanteny, na hevitra miverimberina.**


**Asio tsipika eny ambaninlreo teny na fehezanteny manan-danja na manana heviny manokana ho anao.**


**Mamplasa hampifandraisana ireo teny na fehezanteny mifandraika amin'ny teny na fehezanteny hafa.**


**lanaro tsianjery ny andininy tianao Indrindra, avy ao amin'ny 2 Kôr. 10:3-5. Soraty Imbetsaka izany mba hahamora ny fitadidianao azy.**


`Inona ireo manda tianao harodana ao an-tsainao?`


`Inona ireo fandresena efa nomen'Andriamanitra anao tamin'ny lasa ka nanome anao fanantenana ny amin'ny hoavy?`