---
title:  MANDRODANA NY MANDA
date:   25/01/2025
---

### Fampidirana


**Vakio ny: 2 Kor. 10:3-5**


`Tsianjery: Mifidy andininy 1`


### BE ERITRERITRA


Indraindray, taitra aho amin'ny alina ary tsy mahita tory intsony. Tsy mahatombina ny eritreritro, tsy mety tony. Misaintsaina ny toriteny hataoko aho, ny faktiora izay mila aloa, ny tsy fifanarahan-kevitro tamin'ny mpifanolo-bodirindrina, izay hohaniko amin'ny sakafo maraina, ary mitohy hatrany ny lisitra... AOKA IZAY! Inona no manjo ahy? Nahoana no tsy haiko atsahatra ireo eritreritra mibosesika ireo? Mila matory aho! Indraindray koa, na manao asa mahazatra toy ny mitondra fiara aza aho, na rehefa misy olona milaza zavatra izay mamohafoha ny fahatsiarovako ny lasa, dia mieritreritra ireo zavatra ireo tsy misy fitsaharana koa ny saiko.


Izay mifehy ny saina dia mifehy antsika, ary izay mifehy antsika no mamaritra ny fitondran-tenantsika sy ny fiainantsika. Mitarika ho amin'ny asa ny eritreritra, ny asa kosa mitarika ho amin'ny fahazarana, ary ny fahazarana no manjary toetra. Araka ny tenin'ilay lehilahy hendry, dia Sôlômôna, hoe: "Fa tahaka ny heviny ao am-pony ihany no toetrany." Ohab. 23:7. Miasa mafy ny devoly mba hampisavorovoro ny eritreritsika ka hanakorontana ny fiainantsika. Mety ho voakorontan'ny ratram-piainana ny saintsika, na noho ny finoantsika lainga izay ahatsapantsika tena ho tsy misy vidiny. Tonga i Jesosy mba hampiseho amintsika ny hasarobidintsika sy hitondra antsika ho amin'ny amin'ny fahamarinana izay hanafaka antsika (Jao. 8:32). Raha mino sy manaraka ny fahamarinana isika na inona na inona fihetseham-pontsika, dia hahita fahafahana.


Hodinihintsika amin'ity herinandro ity ny famelezan'i Satana ny saintsika sy ny drafitr Andriamanitra ho fanafahana antsika. Tsy misy eritreritra manjaka loatra ka tsy hain'Andriamanitra ny manampy antsika hifehy azy. Azo resena ao amin'i Kristy ny sain-dratsy rehetra.


> <p>  Soraty</p>
> Soraty araka ny dikanteny izay tianao ny 2 Kôr. 10:3-5. Manokána fotoana hisaintsainana ireo teny ireo, hanamarihana izay manaitra anao, ary hamintinana izay voalaza ao.