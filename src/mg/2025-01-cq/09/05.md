---
title:  "MAMETRAKA AMIN'I JESOSY NY FANAHIANTSIKA"
date:   26/02/2025
---

### Ampifandraiso amin'i Jesosy - MAMETRAKA AMIN'I JESOSY NY FANAHIANTSIKA

Toa tsy nety ho azoko ny fiadanana avy amin'Andriamanitra nandritra ny fiainako. Na niriko aza ny fiadanan'Andriamanitra, dia tsy hitako. Tsapako, rehefa nandinika aho, fa ny safidiko tamin'ny lasa no tsy nahitako ilay fladanana notadiaviko. Tamin'izany fotoana izany dia ny tenako sy ny olako no nifantohako. Tsy faly ny foko, ary nimonomonona noho ny toe-javatra niainako aho. Niezaka namaha ny olana sy nampitony ny fahorian-tsaiko tamin'ny herin'ny tenako aho. Toa hadinoko avokoa izay fantatro momba ny fitiavan'Andriamanitra, ny fikarakarany, ny fiahiany, ary ny fahefany. Teo mandrakariva anefa Andriamanitra. Teo anilako Izy ary nanolotra ahy ny fiadanany nandritra izay fotoana rehetra izay. Azoko natao ny nisafidy hifikitra tamin'ny fiadanany. Zavatra hafa tsotra izao no nofidiko fa tsy Izy. Nanomboka teo, deraina ny Tompo, nitombo tao amin'i Kristy aho, ary ankehitriny dia tsy toy ny taloha intsony ny fiatrehako ny zava-tsarotra.

Mila mitondra ny olantsika eo amin'Andriamanitra amim-bavaka isika raha te ho afaka amin'ny fitaintainana. Mety tokoa ny fiantsoana ny anaran'i Jesosy mba hampitsaharana ny eritreri-dratsy mifanesika ao an-tsaintsika, ary hampifantohana azy amin'ny Fahamarinana, dia i Jesosy! Izany no lazaina amintsika ao amin'ny Fil. 4:6: "Aza manahy na inona na inona; fa aoka ny fivavahana sy ny fifonana mbamin'ny fisaorana no ho entinareo manambara ny fangatahanareo amin'Andriamanitra amin'ny zavatra rehetra." Rehefa apetrakao Aminy ny fanahianao, dia omeny anao ny fiadanany. Ankoatra ny fametrahantsika ny fanahiantsika sy ny fangatahana ataontsika amin'Andriamanitra, dia aoka hoentintsika amin'ny toe-tsaina feno fankasitrahana izany, na eo aza ny zava-tsarotra. Afaka mitondra fiadanana ao anatin'ny fotoan-tsarotra ny fankasitrahana. Ny fanazarana ny atidohantsika hiaiky ny fitahian'Andriamanitra sy hisaotra Azy dia manampy antsika hanaiky ny fanatrehan Andriamanitra ary mampihena ny ahiahy.

Ny Tenin'Andriamanitra no teny tsara indrindra manala ny ahiahy rehetra (jereo ny Fil. 4:8,9; Jao. 8:32; Ohab. 12:25; RÃ´m. 15:3). Rehefa mandray am-po ny teny fikasan Andriamanitra isika, dia mino sy matoky Azy ny amin'izay ho vokany.

Aoka tsy hoferana koa ny fangatahana fanampiana amin'ny matihanina raha ilaina, ho an'ireo Kristianina manana aretin-tsaina. Toy ny mpino rehetra manana aretina ara-batana ihany mantsy izany, koa samy ilaina na ny vavaka na ny fankanesana any amin'ny dokotera.



**Saintsaino izay voasoratra ao amin'ny Jao. 14, ary jereo izay miresaka an'i Jesosy ao.**

`Araka ny efa mahazatra anao ve sa hafa ny fahitanao an'i Jesosy eto?`

`Inona Ireo fiovana izay inoanno fa asain'i Jesosy ataonao mba hahafahanao mahazo llay fiadanana iriny omena anao?`

`Antom-bavaka: Inona no asetrinao ny fahitana an'i Jesosy araka izany?`
