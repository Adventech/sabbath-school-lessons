---
title:  "NY RAY, NY ZANAKA, ARY NY FANAHY"
date:   07/12/2024
---

> Velomin'ny Teniny :  Rom. 13 (6h18)

### Fampidirana - NY RAY, NY ZANAKA, ARY NY FANAHY

### Hodinihina mandritra ny herinandro: 
Jao. 14:10,24; Gen. 3:7-9; Jao. 16:27,28; Jao. 16:7-11; Jao. 17:1-26.

> <p>  Tsianjery:</p> 
> "Fa ny Mpananatra, dia ny Fanahy Masina, Izay hirahin'ny Ray amin'ny anarako, Izy no hampianatra anareo ny zavatra rehetra sy hampahatsiaro anareo ny zavatra rehetra izay nolazaiko taminareo." Jao. 14:26

Lohahevitra maro samihafa no hita ao amin'ny filazantsaran'i Jaona. Nisafidy hitantara ireo famantarana (fahagagana) i Jaona mba hanehoana fa i Jesosy no ilay Mesia izay nampanantenain'ny mpaminany. Niantso vavolombelona maro izy mba hanambara ny maha-Kristy an'i Jesôsy. Nampiasainy koa ny fanambarana "IZAHO, IZAY IZY" mba hanondroana ny maha-Andriamanitra an'i Jesôsy.

Samy voatonona ao amin'ny Jao. 1 ireo Persona telo ao amin'Andriamanitra telo izay iray (Jao. 1:1-4, 14, 18, 32-34). Nandritra ny taonjato maro no niezahan'ny olombelona nanakatra amin'ny fahafenoany ny toetran'Andriamanitra telo izay iray. Maro anefa no mandà izany hevitra izany, noho ny tsy fahafahantsika mahatakatra izany amin'ny fahafenoany. Endrey, fahadalana tokoa ny fandavana ny zavatra iray noho tsy fahatakarana izany amin'ny fahafenoany, na koa noho ny tsy fifanarahan'izany amin'ny fisainana voafetra ananan'ny olombelona!

Ambaran'i Jaona fa raha tian'ny olona iray ny hahatakatra ny momba an'Andriamanitra dia tsy maintsy mijery an'i Jesôsy sy izay voalaza ao amin'ny Teny izy. Manokatra ho antsika tontolom-pifandraisana iray vaovao izany - ny fifandraisana eo amin'ireo Persõna telo ao amin'Andriamanitra telo izay iray, ny fifandraisana eo amin'Andriamanitra telo izay iray sy ny olombelona ary ny fifandraisan'ny samy olona. Mijery ny fomba anehoan'ny filazantsaran'i Jaona ny Ray sy ny Zanaka ary ny Fanahy Masina ity lesona mandritra ny herinandro ity. Ao anatin'ny tontolon-kevitry ny lahateny ho fanaovan'i Jesôsy veloma anefa no hijerentsika izany izao (Jao. 13-17).

_*Famerenana ny lesona ny sabata 14 Desambra._