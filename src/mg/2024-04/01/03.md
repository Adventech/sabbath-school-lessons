---
title:  "NY FAMANTARANA FAHAROA TANY GALILIA"
date:   30/09/2024
---

> Velomin'ny Teniny : Lio. 18

### NY FAMANTARANA FAHAROA TANY GALILIA

Nanao fahagagana mba hanampiana ny olona hino Azy i Jesôsy nandritra ny asa fanompoana rehetra nataony teto an-tany. Nirakitra an-tsoratra ireny fahagagana ireny i Jaona mba hinoan'ny hafa koa an'i Jesõsy.

`Vakio ny Jao. 4:46-54. Nahoana llay mpanoratra ny filazantsara no nampifandray io fahagagana io amin'llay fanasana fampakaram-bady?`

Namerina niresaka momba ny famantarana voalohany nataon'i Jesõsy tao Kana i Jaona raha nitantara ny famantarana faharoa nataon'i Jesõsy tany Galilia. Toa te hilaza izy hoe: "hanampy anao hahita ny maha-Andriamanitra an'i Jesõsy ireo famantarana nataony." Rehefa izay, dia nanampy izy hoe: "Izany no famantarana faharoa nataon'i Jesosy, fony izy tonga tany Galilia avy tany Jodia. Jao. 4:54.

Tamin'ny voalohany, dia toa henjana ny valin-tenin'i Jesôsy manoloana ny fangatahan'ilay tandapa. Nataon'io manam-boninahitra io ho mason-tsivana hinoana an'i Jesôsy anefa ny fahasitranan'ny zanany lahy. Hitan'i Jesôsy ny tao am-pony ary notendreny ny aretim-panahy tao anatiny izay lalina kokoa noho ny aretina saika nahafaty ny zanany lahy. Tahaka ny tselatra namakivaky ny lanitra manga no nahatsapan'ity lehilahy ity tampoka fa mety hamoizany ny ain'ny zanany ny fahantrany ara-panahy.

Zava-dehibe tokoa ny fanekena fa tsy ny fahagagana amin'ny maha-fahagagana azy no manaporofo ny maha-Mesía an'i Jesôsy. Misy olona hafa manao fahagagana mantsy: misy amin'ireny no mpaminany marina fa misy kosa ny sandoka. Ny fahagagana dia maneho fotsiny ny fisian'ny hery ambonin'ny an'olombelona saingy tsy midika izany fa Andriamanitra no manatanteraka azy. (Afaka manao "fahagagana" i Satana, raha toa ka "fahagagana" no iantsoantsika ny asa maneho ny hery ambonin'ny an'olombelona).

Niantoraka nitalaho ny famindrampon'i Jesôsy ilay tandapa resin-tebiteby, nangataka ny hanasitranana ny zanany. Feno toky ny valin-tenin'i Jesôsy. Hoy Izy: "Andeha mody; velona ny zanakao" Jao. 4:50. Amin'ny filazam-potoana ankehitriny ny matoanteny "velona" amin'ny teny grika (filazam-potoana hoavy amin'ny ankehitriny izany, izay iresahana momba ny toe-javatra iray amim- pahazoana antoka, toy ny hoe efa mitranga ilay toe-javatra). Tsy nihazakazaka nody ilay lehilahy, na dia nino an'i Jesôsy aza, fa ny ampitson'io izy vao nody - hitany tamin'izay fa tamin'ny fotoana nilazan'i Jesôsy ireo teny ireo indrindra no nialan'ny tazo tamin'ilay zanany lahy.

Antony iray goavana tokoa izany mba hinoana an'i Jesôsy!

`Na dia mahita fahagagana aza isika, Inona ny fepetra hafa tokony hojerentsika alohan'ny hilazana fa avy amin'Andriamanitra Izany?`