---
title:  "FAHASOAVANA MAHATALANJONA"
date:   04/10/2025
---

> Velomin'ny Teniny : Deo. 18 (5h48)


### FAHASOAVANA MAHATALANJONA

### Hodinihina mandritra ny herinandro: Jos. 2:1-21; Nom. 14:1-12; Heb. 11:31; Eks. 12:13; Jos. 9; Neh. 7:25.


> <p>Tsianjery:</p> 
> "Finoana no tsy nahafaty an-dRahaba janga niaraka tamin'ny tsy nino, satria nandray ny mpisafo-tany tamin'ny fihavanana izy." - Heb. 11:31.

Nahoana re aho no nanao izany indray e?" Angamba samy efa niteny toy izany avokoa isika rehetra. Ny tantara rahateo miverina, ary tsy vitan'izany fa ny olombelona koa, ary isika manokana, dia mamerin-javatra. Impiry moa isika no mamerina fahadisoana iray!


Namindrana fo indray ny isiraely mba ho tafiditra ao amin'ny Tany Nampanantenaina, ary raisin'i Josoa am-po izany iraka izany. Voalohany, andeha hotakarintsika mazava ny momba izay natrehin'izy ireo. Naniraka mpisafo tany roa i Josoa mba hahalalany izay tokony ho fantatra momba ny tany: ny rafi-piarovana azy, ny fahavononany ara-miaramila, ny famatsian-dranon'ny tanana, ary ny toetran'ny mponina manoloana ny fanafihana.


Mety hihevitra isika fa tsy nitaky ezaka avy tamin'ny Isiraely ilay teny fikasan'Andriamanitra hanome azy ireo ny tany. Kanefa na manana antoka ny fanohanana avy amin'Andriamanitra aza izy ireo dia tsy manafoana ny andraikitry ny olombelona izany. Nijoro fanindroany teo amin'ny sisin-tanin'i Kanana ny Isiraely. Namelovelo ny fanantenany: nefa tamin'ilay fotoana farany nijoroan'izy ireo teo amin'io sisin-tany io, sy nampanaovana azy io asa io, dia tsy fahombiazana nampivalaketraka no vokany.


Ho hitantsika amin'ity herinandro ity ny roa amin'ireo tantara mahaliana indrindra ao amin'ny bokin'i Josoa, ary ho tsapantsika ny lanjan'izany ho an'ny finoantsika ankehitriny. Mahatalanjona antsika hatrany ny fahasoavan' Andriamanitra, amin'ny fomba tsy misy fetra.

_*Famerenana ny lesona ny sabata  11 Oktobra._