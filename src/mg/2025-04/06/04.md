---
title:  "SAFIDY MAMPIDI-DOZA"
date:   04/11/2025
---
> Velomin'ny Teniny : Jos. 15

### SAFIDY MAMPIDI-DOZA

`Vakio ny Jos. 7:19-21. Inona no asain'i Josoa hataon'i Akana? Inona no hevitr'izany fangatahana izany? Manao ahoana ny fiaikeny ny helony, araka ny fahazoantsika azy?`


Zavatra roa no nangatahin'i Josoa hataon'i Akana: voalohany, ny hanome voninahitra an'Andriamanitra sy hanaja Azy. Faharoa, ny hiaiky tanteraka ka tsy hanafina izay rehetra nataony. Tokony ho nanome voninahitra an'Andriamanitra ny fitsoran'i Akana ny nataony. Ny teny ampiasaina eto (todah, nadika hoe "mitsora") dia azo ilazana fisaorana sy fiderana (Sal. 26:7; Isa. 51:3; Jer. 17:26), nefa manambara fiaiken-keloka koa (Ezra 10:11).


Indrisy fa tsy misy filazana ao amin'ny Soratra Masina ny amin'ny fibebahana marina nasehon'i Akana. Nantenainy hatramin'ny farany fa tsy ho tratra izy. Nanjary noraisina ho toy ny mpanao heloka bevava i Akana noho ny toe-tsainy feno fikomiana, izay tsy nisy fanavotana araka ny lalàn'i Mosesy (ampitahao amin'ny Nom. 15:27-31).


Mampahatsiahy ny fahalavoan'i Adama sy i Eva ny tenin'i Akana ao amin'ny Jos. 7:21. Hitan'i (ra'ah) Eva fa mahatsiriritra (khamad) ilay hazo, ary farany dia nanotazany (laqakh) ny voany (Gen. 3:6). Niaiky i Akana fa nahita (ra'ah) kapôty tsara tarehy avy any Sinara, sekely volafotsy roanjato ary anjam-bolamena tamin'ny babo. Avy eo dia nitsiriritra (khamad) izy ka naka (laqakh) izany. Toy ny tamin'i Adama sy i Eva, ny safidin'i Akana dia mampiseho fa ny fahotan'ny fitsiriritana no fahotan'ny tsy finoana. oana. Mampiseho fiahiahiana an'Andriamanitra izany, dia fiheverana fa tsy maniry ny tsara indrindra ho an'ny zavaboariny Andriamanitra ary manafina zava-tsoa azy ireo, izay tsy natao afa-tsy ho an'Andriamanitra irery ihany.


Ankoatra izany, manasongadina fifanoherana lehibe eo amin'ny toe-tsain'i Rahaba (ampitahao amin'ny Jos. 2:1-13) sy ny an'i Akana koa io andininy io. Ny iray nitondra ireo mpisafo tany teo an-tampon-trano ary nanafina azy ireo tamin'ny miaramila; ny iray kosa naka tamin'ny zavatra voaozona ary nanafina izany tamin'i Josoa. Ny iray naneho hatsaram-panahy tamin'ireo mpisafo tany Isiraelita sy nanampy azy ireo hahazo fandresena; ny iray kosa nitondra olana ho an'ny Isiraely tamin'ny fitsiriritany ka nahatonga faharesena. Ny iray nanao fanekena tamin'ny Isiraelita; ny iray kosa nandika ny fanekena nifanaovany tamin'i Jehovah. Namonjy ny tenany sy ny fianakaviany i Rahaba, ary tonga olom-pirenena nohajaina teo amin'ny Isiraely izy ireo; i Akana kosa nitondra fanamelohana ho faty ho an'ny tenany sy ny fianakaviany ary tonga ohatra ratsy.


`Saino ny amin'ny fahotan'ny fitsiriritana. Inona no azontsika atao tsy hahalatsaka antsika amin'izany, na manam-be isika na tsy manana? (Ampitahao amin'ny Lio. 12:15.)`