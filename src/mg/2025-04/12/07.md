---
title:  Fianarana fanampiny
date:   19/12/2025
---

### Fianarana fanampiny

> Velomin'ny Teniny : 1 Sam. 11 


**Vakio ny PM, tt. 522-524, "Teny farany nataon'i Josoa".**

"Maro ny olona voafitaka amin'ny fiheverana mahafinaritra atsipin'i Satana, fa lehibe loatra ny-fitiavan'Andriamanitra ny olony, ka mahatonga Azy tsy hijery ny fahadisoany; ary ny loza lazainy dia tsy ho tanteraka ara-bakiteny akory, fa nisy zavatra hafa nikendreny azy eo amin'ny fanjakany ara-panahy. Tsy marina izany fa diso: tsy misy fitsipi-pahamarinana na dia iray aza lavin'Andriamanitra, jereny amin'ny tena endriny ny fahotana; ary milaza marimarina Izy fa fijaliana sy fahafatesana no vokatra tsy maintsy aterany. Tsy mbola nanome ary tsy hanome na oviana na oviana famelan-keloka tsy misy fepetra ho an'ny mpanota Andriamanitra. Aminy, izany karazam-pamelan-keloka izany, dia fialana amin'ny fitsipi-pahamarinana izay fototra iorenan'ny fanjakany, ka mety hanaketraka ny fon'ireo voary tsy mbola lavo. Raha tahiny ka tsy marina ny vokatry ny fahotana hita porofo mazava, dia hatao ahoana ny hino ny soa mety ho azo avy amin'ny fahadiovam-pitondrantena? Ny hatsaram-panahy tsy misy fahamarinana, dia fahalemena fa tsy fahatsaram-panahy.

"Tompon'ny aina Andriamanitra. Ny lalana rehetra nomena dia natao mba hampaharitra mandrakizay izany aina izany. Teo amin'izay nalamin Andriamanitra anefa no nampidiran'ny fahotana fikorontanana. Koa raha mbola maharitra koa ny fahotana, dia tsy azo sakanana ny fijaliana sy ny fahafatesana. Soa ihany fa noho ny nataon'ny Mpanavotra, Izay nisolo antsika nitondra ny habokam-pahotana, no ahazoantsika manantena ho afaka isan'olona amin'ny voka-dratsiny mahatsiravina." - PM, tt. 523,524 (пр).

### FANONTANIANA hifanakalozan-kevitra

`1. Avereno dinihina ny porofon'ny fahatokian'Andriamanitra eo amin'ny fiainanao. Inona no azonao lazaina? Etsy andaniny anefa, ahoana no fihetsikao rehefa tsy araka izay nantenainao na nangatahinao tamim-bavaka ny toe-javatra miseho, na rehefa toa tsy mivaly ny fitakianao ireo teny fikasana?`

`2. Ifanakalozy hevitra ny voalazan'ny Baiboly momba ny fahatezeran'Andriamanitra. Ahoana no hanehoanao ny fahatezeran'i Jehovah ho ampahany amin'ny vaovao mahafaly?`

`3. Inona avy ireo lesona voarainao avy amin'ny fianarantsika tamin'ity herinandro ity mikasika ny fikambanana amin'ny tsy mpino? Ahoana no ahaizantsika mandanjalanja ny hoe: mila mametraka faritra mazava isika mba hampiavaka antsika amin'ny foto-kevitra sy ny fomba amam-panao, kanefa koa mila mifandray sy mifangaro amin'ny olona isika mba hanompo sy hikarakara azy ireo?`

`4. Inona avy no manakana anao tsy hifikitra amin'i Jehovah amin'ny fonao manontolo?`