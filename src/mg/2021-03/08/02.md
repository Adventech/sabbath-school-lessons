---
title:  "Fitsaharana avy aminâ€™ny fanasitranana"
date:   15/08/2021
---

Rehefa marary isika no tena mila fitsaharana. Mila mitsahatra ara-batana isika mba hahazoan'ny tenantsika manamafy ny hery fiarovana.

Matetika koa no mila mitsahatra ny saintsika. Indraindray tsy hoe zavatra mampidi-doza ny aintsika no miseho fa sery na aretina an-doha. Mitsotra isika, miezaka ny tsy hieritreritra ireo zavatra rehetra tokony hataontsika, kanefa tsy vitantsika tsotra izao izany.

Indraindray, rehefa zavatra mety hahafaty izany dia tsy mahita tory isika, mitaintaina ny amin'izay mety holazain'ny mpitsabo. Ary eo matetika no manomboka manontany tena isika hoe: nahoana? Vokatry ny fomba fiaina tsy mahasalama ve izao mahazo antsika izao? Ilay fanafody nohanintsika efa roapolo taona lasa ve no nahatonga izany? Nihoatra ve ny lanjantsika tao anatin'ny taona vitsivitsy izay, ka izany no antony? Sazin'Andriamanitra ve isika noho ny fahotana miafina tsy misy mpahalala ataontsika?

`Vakio ny Mar. 2:1-4. lnona no mitranga eto?`

Mazava ny momba ilay mararin'ny paralysisa eto amin'ity tantara ity. Azontsika jerena ao amin'ny boky "Ilay fitiavana mandresy", tt. 273-278 izany. Nisy zavatra mahamenatra nataon'ity marary ity. Ny fiainam-pahotany no nahatonga ny aretiny, ary tsy nisalasala nanambara izany ireo manam-pahaizana amin'ny ara-panahy. Izy ihany no nahatonga aretina tamin'ny tenany noho ny fahotany, ary tsy misy fanafana izany.

Mety hiseho matetika izany toe-javatra izany. "Iza no nahatonga izany?" Io no toa mahaliana antsika indrindra. Raha misy heloka vita, tsy maintsy misy olona mandoa ny sazin'izany. Raha misy loza mitranga, tsy maintsy misy olona tokony hotorina any amin'ny fitsarana noho izany. Fanomezan-tsiny na fanamelohana hatrany. Tsy mitondra fanasitranana na fiadanana ho an'ilay marary anefa izany.

Tsy tao anatin'ny drafitr'Andriamanitra tany am-boalohany ny fijaliana sy ny aretina ary ny fahoriana. Ny fahotana ihany no nitondra aretina teto amin'ity tany ity. Izany no antony nanomezan'Andriamanitra antsika tari-dalana mikasika ny fahasalamana, mba hananantsika fiainana tsara kokoa ankehitriny. Kanefa raha mbola eto amin'ity tontolo mararim-pahotana ity isika, dia tsy ho azo antoka velively ny fahasalamantsika, na toy inona na toy inona fanarahantsika tsara ny fitsipika ara-pahasalamana.

Ity no vaovao mahafaly: afaka manome fitsaharana antsika Andriamanitra na marary isika na salama; na avy amin'ny nataontsika ny aretintsika na noho ny tsy fitandreman'ny hafa, na manaranaka izany na vokatry ny maha-eto amin'ny tontolo feno fahotana antsika. Hain'Andriamanitra ny manome fitsaharana antsika.

`Rehefa misy olona tratry ny aretina dia tsy tsara ny manomboka manome tsiny. Kanefa koa, amin'ny toe-javatra sasany, nahoana no manampy tokoa mba hahatongavana amin'ny fahasitranana ny fahafantarana ny antony nampisy ilay aretina?`