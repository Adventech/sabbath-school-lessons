---
title:  "Reraka tsy mihazakazaka"
date:   18/08/2021
---

Tsy nahavita nihazakazaka intsony i Elia, koa nivavaka indray izy. Hafa tanteraka amin'ilay vavaka feno finoana nataony teo an-tendrombohitra Karmela (1 Mpanj. 18:36,37), izay novalian'Andriamanitra teo imason'ireo mpisorona sy mpaminanin'i Bala, ireo tandapa, ary ireo olon-tsotra, ity vavaka anankiray ity. Vavaka tsotra sy fohy natao tamim-pamoizam-po izany. 

`"Tsy tsara noho ny razako aho", hoy i Elia ao amin'ny 1 Mpanj. 19:4. Inona no tiany hambara?`

Nony afaka nitokana irery i Elia dia nanjary nanamelo-tena. Tsapany fa fotoana mety indrindra ho an'ny fanavaozana lehibe teo amin'ny Isiraely no voasakany noho ny nandosirany. Tsapany fa nandiso fanantenana ireo izay nila azy izy. Ary tsy manan-kery hanao na inona na inona eo anatrehan'izany izy. Koa teo am-pandinihan-tena tao anatin'ny fahorian-tsaina, sady fantany tsara ny tantaran'ny fireneny, dia hitany ny toerana tena misy azy marina.

Na iza isika na iza, tsy mampahory tokoa ve ny mahita ny tenantsika amin'izay tena toetsika marina? Tokony ho velom-pankasitrahana tokoa isika noho ilay teny fikasana fa, na toy inona aza ny fahotantsika, raha ao amin'i Kristy isika dia i Jesôsy no ho hitan'Andriamanitra rehefa mijery antsika Izy. Azontsika atao izany ny mitaky ny fahamarinan'i Kristy ho antsika! Aiza indray no misy fanantenana lehibe mihoatra noho izany? (Jereo Fil. 3:9).

Rikoriko tanteraka ny amin'ny tenantsika isika rehefa tratry ny fahaketrahana. Indraindray aza manomboka mihevitra isika fa ny fahafatesana no hany vahaolana.

Inoana fa izany no nahazo an'i Elia. Tsy nahazaka intsony izy ka nanao hoe: "Aoka izay! Alao ny aiko ankehitriny, Jehôvah ô, fa tsy tsara noho ny razako aho." - 1 Mpanj. 19:4.

Ny vaovao mahafaly anefa dia izao: tsy mba nanameloka azy Ilay Mpanasitrana lehibe. Andriamanitra no mahalala tsara kokoa ny tena manjo antsika rehefa tratry ny fahaketrahana isika.

"Eo amin'ny fotoana ivavahantsika, dia mety tsy hahita porofo manokana isika momba ny iondrehan'ny tavan'ny Mpanavotra eo ambonintsika amin'ny famindrampo sy ny fitiavana; nefa tena izany tokoa no izy. Mety tsy hotsaroantsika ny fikasihany antsika hita maso, nefa ny tanany dia eo ambonintsika amim-pitiavana sy amim-pangorahana fatratra." - DHK, t. 111. 

Fantatr'Andriamanitra fa "lavitra loatra ny alehantsika" (1 Mpanj. 19:7), kanefa indraindray tsy maintsy miandry antsika tsy hihazakazaka intsony Izy aloha, vao afaka miditra an-tsehatra. 

Indraindray, noho ny fahaverezan-kevitra tanteraka mahazo ny olona eo am-pitolomana mba tsy ho faty an-drano, dia ilay mpamonjy ny ainy indray no asiany mafy, hany ka tsy maintsy miala kely aloha ny mpamonjy voina, miandry azy tsy hahatsiaro tena intsony, vao afaka manatanteraka ny fanavotana azy.

`Inona ny fanantenana sy fampaherezana azonao raisina avy amin'ireto andininy ireto? Sal. 34:18, Mat. 5:1-3, Sal. 73:26, lsa. 53:4-6.`