---
title:  "Mihoatra lavitra noho ny fitsaharana"
date:   19/08/2021
---

Fantatr'Andriamanitra fa nahatrotraka an'i Elia ny hazakazaka nataony. Fantany fa mihoatra noho ny harerahana ara-batana ny harerahan-tsainy, ary nitambesatra mafy taminy ny fahatsiarovan-tena ho meloka. Tahaka izay nataon'i Jesôsy amin'ilay mararin'ny paralysisa taona maro taorian'izany, dia navelan'Andriamanitra ny helok'i Elia, ary nomeny fitsaharana izy. Afaka natory tsara ihany izy nony farany ary nahazo hery.

Sao diso hevitra isika fa tsy mifarana hatreo tsy akory ny tantara. Tsy tranga miseho indray mandeha ny fitsaharana avy amin'Andriamanitra. Mifandraika amin'ny fahasitranana ny fitsaharana, dia amin'ny fianarana tsikelikely miala amin'ny toe-tsaina miiba sy ireo fahazarana manimba. Tsy mba ataon'Andriamanitra maimaika ny fanasitranana.

`Vakio ny 1 Mpanj. 19:5-8. Ho aiza indray i Elia izao? Nahoana?`

Rehefa avy niala sasatra i Elia dia niverina nihazakazaka indray. Tamin'ity indray mandeha ity dia nitari-dalana azy tao anatin'ny fihazakazahany Andriamanitra. Fantatr'Andriamanitra fa mahatonga fahaketrahana eo amin'ny olona ny fiainana eto amin'ity tontolo feno ota ity. Fantany fa manesika antsika hihazakazaka izany, kanefa tiany handeha amin'ny làlana tokony ho izy isika. Tiany hihazakazaka ho any Aminy isika fa tsy hiezaka hiarina samirery ka hanimba ny tenantsika. Ary raha vao manomboka mihazakazaka ho any Aminy isika dia tiany hampianarina hihaino ilay "feo nitsoka malemy" izay hanome antsika fitsaharana (1 Mpanj. 19:12).

Tsy nanan-kery hiarenana sy handehanana hihaona amin'Andriamanitra i Elia. Andriamanitra no manome hery azy ho amin'izany ka mampanantena hoavy mamiratra kokoa. 

Rehefa nipetraka teo ambanin'ny anjavidy mantsy i Elia ka naniry ho faty, dia nihevitra fa tsy hisy andro mihiratra ho azy intsony.

`Vakio 1 Mpanj. 19:15,16 sy 2 Mpanj. 2:11. Inona no niandry an'i Elia?`

Fantatr'Andriamanitra fa tsara ny hoavy miandry an'i Elia. Ny fahasitranan'ity mpaminany ity dia ho tonga eo am-panarahany an'Andriamanitra amin'izay itondrany azy sy rehefa manaiky ny fitsaharana omeny izy. Mbola nisy mpanjaka tokony hohosorany, ary mpandimby azy tokony hotendreny. Efa fantatr'Andriamanitra ny momba an i Elisa, izay ho tonga akaiky indrindra an'i Elia toy ny zanany. Fantany fa hampidina afo avy any an-danitra koa i Elisa noho ny finoany (2 Mpanj. 1:10). Tsy fahafatesana feno famoizam-po teo ambanin'ny anjavidy tsy akory no niandry an'i Elia, fa kalesy afo izay nitondra azy niakatra ho any amin'ilay fitsaharan'ny lanitra.

`Inona ny lesona azontsika raisina avy amin'ny tantaran'i Elia mikasika ny antony tsy tokony hampilavo lefona antsika na ratsy toy inona aza ny fahatsapantsika ny tenantsika? `