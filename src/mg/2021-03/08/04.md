---
title:  "Mandositra"
date:   17/08/2021
---

Araka ny ambaran'ny Fikambanana Iraisam-pirenena Momba ny Fahasalamana (OMS), ny aretina mpahazo indrindra ny olona maneran-tany, izay mahavoa mihoatra ny telonjato tapitrisa amin'izy ireo isan-taona, dia tsy voatery ahitana soritr'aretina mazava mandrakariva. Ny fahaketrahana dia mahatonga fahasembanana ary anisan'ny manana anjara lehibe amin'ny fampitomboana ny taham-pafahatesana eran'izao tontolo izao. 

Indrisy fa tsy dia resahina loatra ny amin'io fahaketrahana io eo anivon'ny Kristianina; azo heverina ho manambara tsy fahampiam-pinoana mantsy izany. Moa ve tsy tokony ho feno fifaliana mandrakariva sy fiadanana sy ny toy izany rahateo ny Kristianina? Tsy midika ve izany fa misy zavatra tsy milamina eo amin'ny fifandraisantsika amin'Andriamanitra?
Maro no mahalala fa tsy izany no izy. Mety handalo fahaketrahana tokoa ny Kristianina, eny, na ny Kristianina mahatoky aza, indrindra aorian'ny toe-javatra mampivarahontsana. Tsy manambara tsy fananan-toky na tsy fahampiam-pinoana an'Andriamanitra izany tsy akory. Azontsika vakina koa ny Salamo, dia ho hitantsika ny fijaliana sy ny fahoriana ary ny alahelo manjo ny olon'Andriamanitra mahatoky.

Misoko mangina ny fahaketrahana indraindray; ary tsy tsapantsika ny fangejany raha tsy efa manery mafy izany. Indraindray koa mamely tampoka izany aorian'ny tranga-javatra mampihetsi-po loatra na faharerahana ara-batana be loatra. I Elia mpaminanin'Andriamanitra ohatra dia ketraka tanteraka, ara-pihetseham-po sy ara-batana, rehefa avy teo an-tendrombohitra Karmela.

`Vao avy nanatri-maso ny fahagagana nataon'Andriamanitra tamin'ny nampidinany afo avy any an-danitra i Elia araka ny no amin'ny 1 Mpanj. 18. Ho valin'ny vavaka nataony dia nilatsaka ny orana rehefa avy nisy hain-tany nandritra ny telo taona. Nahoana anefa no nandositra i Elia rehefa norahonan'i Jezebela? Vakio ny 1 Mpanj. 19:1-5. `

Efatra amby roapolo ora mahasasatra tokoa no nandalovan'i Elia. Niampy fahatairana tampoka sy fandrahonana ho faty izany ka teo no nanomboka ny fahaketrahany. Nanatrika teo koa moa i Elia rehefa novonoina ireo mpaminanin'i Bala miisa 850 eo ho eo, ary ny tenany aza mety ho nandray anjara tamin'izany (1 Mpanj. 18:40). Ny tranga toy izany, na ara-drariny aza, dia mety hitondra rarin-tsaina tokoa ho an'ireo izay nanatri-maso izany, mainka moa fa ho an'ireo nandray anjara tamin'izany!

Koa nanomboka nihazakazaka i Elia, niezaka nandositra. Indraindray isika mihazakazaka any amin'ny fitoeran-tsakafontsika ka miezaka mampifaly ny tenantsika amin'ny fihinanana. Indraindray odiantsika tsy hita ny harerahantsika ara-pihetseham-po. Indraindray mitady namana, na asa, na toerana vaovao isika eo am-pandosirana. Ary indraindray isika mamono tena amin'ny fampitomboana ny asa aman-draharaha sy ny tanjona hotratrarintsika, eo piezahana mafy handositra ilay zavatra izay mandrava ny fifaliantsika sy ny fiadanantsika. Mazava loatra fa maro koa ireo mampiasa "fanafody" isan-karazany. Izany rehetra izany no atao dia ho fampihenana ny fijaliana. Amin'ny farany anefa, na dia voasarontsaron'ireny aza ny soritr'aretina, dia tsy voavaha ny olana, ary matetika aza mihombo. 