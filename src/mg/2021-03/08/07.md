---
title:  "Fianarana fanampiny"
date:   20/08/2021
---

"Noho ny fiovaovana tsy mitsahatra eo amin'ny toe-java-mitranga, dia miova koa ny fiainantsika; ary mitarika ho amin'ny fahasambarana na ho amin'ny fahaketrahana izany. Tsy manam-pahefana hanova ny fifandraisan'Andriamanitra amintsika kosa anefa izy ireny. Tsy miova Izy omaly sy anio ary mandrakizay; ary manasa antsika Izy hatoky tanteraka ny fitiavany." - HP, t. 120.

<em>"Afantohy amin'i Jesôsy ny masonao, manandrata vavaka mangina, mamikira amin'ny heriny, na tsapanao mazava izany na tsia. Mandrosoa hatrany, toy ny hoe tonga eo amin'ny seza fiandrianan'Andriamanitra ny vavaka tsirairay ataonao ka valian'Ilay mitana ny teny fikasany. Mandehana ka mihirà mandrakariva ao am-ponao ho an'Andriamanitra, na dia rehefa ketraka aza ianao noho ny fahatsapana vesatra sy alahelo. Zava-marina no ambarako anao: ho tonga ny fahazavana, hifaly isika, hisava ny zavona sy ny rahona, ary hiala amin'ny haizina mampijaly isika ho amin'ilay hazavan'ny masoandron'ny fanatrehany."</em> - SIM, b. 2, tt. 242,243.

**FANONTANIANA HIFANAKALOZAN-KEVITRA:**

`1. Matetika no manahirana tokoa ny manampy olona mikorotan-tsaina na tratry ny fahaketrahana. lnona ny drafitr'asa tsara ataon'ny fiangonana misy anao mba hahaizanareo mikarakara amim-pahombiazana ireny olona tratry ny fahaketrahana ireny?`

`2. Miezaka mandrakariva isika mamboraka ny ao am-pontsika amin'Andriamanitra sy ho mahatoky eo anatrehany. Vakio ankapobeny ny sasany amin'ireo salamo ao amin'ny Baiboly. Hatraiza ny famborahan'ireo mpanoratra ny Baiboly ny ao am-pony sy ny fahatokiany amin'Andriamanitra? Ahoana ny fomba ahafahantsika mampivelatra ireo toetra ireo bebe kokoa ao amin'ny fiangonana misy antsika?`

`3. Matetika no sarotra amintsika ny mivavaka rehefa tratry ny fahaketrahana isika. Ifanakalozy hevitra ny amin'ny herin'ny vavaka fanelanelanana ho an'ireo izay tsy mahay mivavaka ho an'ny tenany.`

`4. Nahoana no zava-dehibe ny tsy hanadinoantsika fa ny finoana dia tsy fihetseham-po? Ny fahaketrahana, ny hakiviana, ny tahotra, ny tebitebintsika dia tsy midika ho tsy fahampiam-pinoana na tsy fitokiana amin'Andriamanitra tsy akory. Tsotra ihany, samy mandalo amin'izany avokoa ny olona rehetra amin'ny fotoana samy hafa eo amin'ny fiainany. Ahoana no ianarantsika fa amin'ny fotoana toy izany, ny fandehanana amim-pinoana dia iankinan'aina tokoa, na dia mety ho sarotra aza izany?`

`5. Inona ny fanantenana lehibe azonao raisina avy amin'ny tantaran'ilay mararin'ny paralysisa, indrindra raha nahatonga aretina taminao ny fomba fiainanao feno fahotana?`