---
title:  "Fanasitranana hatrany amin’ny fotony"
date:   16/08/2021
---

Nampidinina ho eo anatrehan'i Jesôsy ilay nararin'ny paralysisa, ary nifantoka tany amin'i Jesôsy avokoa ny maso rehetra. Hanasitrana ity lehilahy miharihary fa mpanota ity ve Izy? Hanome tsiny ve Izy noho ilay aretina?

`Ahoana ny fomba nanasitranan'i Jesôsy ilay mararin'ny paralysisa? Inona ny zavatra voalohany nataony ho azy? Vakio Mar. 2:5-12`

Satria matetika isika no tsy mahatsapa ny fisian'ny aretina raha tsy mipoitra ny soritr'aretina, dia matetika isika no mihevitra ny soritr'aretina ho ilay aretina. Mihevitra isika fa sitrana rehefa tsy miseho intsony ny soritr'aretina. Tsy mba toy izany i Jesôsy. Fantany ny fototry ny fahoriana sy ny aretina rehetra, ary io no tiany tsaboina voalohany indrindra.

Raha ho an'ity lehilahy nararin'ny paralysisa ity, dia tsy ny vokatr'ilay aretina izay nivandravandra no nositraniny voalohany, fa avy hatrany dia tany amin'ny fototra izay nampitebiteby indrindra ilay marary no nohitsiny. Ny fahatsiarovan-tena ho meloka sy ny fisarahany tamin'Andriamanitra no tena namesatra ny fon'ity mararin'ny paralysisa ity, mihoatra noho ny aretiny aza. Mahay miaritra ny karazam-pijaliana rehetra mihatra amin'ny vatany mantsy ny olona manam-pitsaharana ao amin'Andriamanitra eto amin'ity tontolo mararim-pahotana ity. Ary izany no nahatonga an'i Jesôsy nivantana tany amin'ny fototr'ilay aretina ka nanome azy famela-keloka aloha voalohany indrindra.

Tohina ireo mpitondra fivavahana raha nandre an'i  Jesôsy  nanonona famelan-keloka. Nametraka fanontaniana tamin'izy ireo i Jesôsy  ho valin'ny fiampangana nataony mangina tao am-pony.

`Vakio ny Mar. 2:8,9. Inona ny fampieritreretana nomen'i Jesôsy  ny mpanora-dalàna eto? Inona ilay olana tena tiany ho tsapan'izy ireo?`

Raha ny ankapobeny dia mora ny miteny; tsy izany anefa rehefa Andriamanitra no miteny. Ny fahefan'ny tenin'Andriamanitra no nampisy ny zavatra rehetra (Gen. 1). Na dia zavatra tsy hitan'ny masontsika aza ny famelan-keloka, dia lafo vidy kosa izany. Ny fahafatesan'ilay Zanak'Andriamanitra teo amin'ny hazo fijaliana no vidiny tsy maintsy naloa mba hahazoantsika famelan-keloka. Tsy misy manan-danja mihoatra noho izany ny zavatra hafa rehetra. Ary mba hanehoana ny herin'ny famelan-keloka sy ny maha-zava-misy izany dia nifidy ny hanasitrana ilay mararain'ny paralysisa i Jesôsy .

Ny ati-fanahintsika no tian'Andriamanitra hositranina voalohany indrindra. Indraindray Izy manasitrana ny aretintsika ara-batana avy hatrany, ary indraindray koa tsy maintsy miandry ilay marainan'ny fitsanganana amin'ny maty isika vao hanandrana ny fahasitranana ara-batana. Na ahoana na ahoana anefa dia tian'ny Mpamonjy isika hanam-pitsaharanana avy amin'ny fitiavany sy ny fahasoavany ary ny famelan-keloka azo antoka ho antsika, na izao ankehitriny izao aza, na ao anatin'ny fahoriana aza isika.

`Ahoana no hahitantsika fitsaharana sy fiadanana, na dieny izao aza, na tsy mivaly aza ny fangatahantsika fahasitranana avy amin'Andriamanitra?`