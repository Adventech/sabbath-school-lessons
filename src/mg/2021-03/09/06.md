---
title:  "Ny fitandremana ny Sabata"
date:   26/08/2021
---

Nandidy ireo vahoakany mba hitandrina ny andro Sabata Andriamanitra. Nomena niaraka tamin'ny didy mandrara ny famonoana olona sy ny halatra ny fahatsiarovana ny Sabata, na dia tsy nomarihin'ny Baiboly manokana aza ny fomba tokony hitandremantsika izany.

`Rivo-piainana manao ahoana no tokony hamenoantsika ny Sabata? Jereo ny Sal. 92 sy ny lsa. 58:13.`

Koa satria midika ho fankalazana ny Famoronana sy ny Fanavotana ny fitandremana ny Sabata, dia tokony ho fifaliana sy firavoravoana ao amin'i Jehtivah no iainantsika fa tsy fanjombonjombonana.

Tsy rehefa andro fahafito vao natao hotsaroana ny Sabata. Koa satria ny Sabata no namaranana ny herinandron'ny Famoronana, dia tokony "hahatsiaro ny andro Sabata" isika mandritra ny henemana ary hanomana izany sahady mba hahafahantsika manajanona ny asa fanaontsika ka "hanamasina" izany rehefa tonga ny Sabata. Zava-dehibe ny fanomanana izany, indrindra amin'ny andro fiomanana (Mar. 15:42) na ny zorna, mitondra fifaliana amin'ny fisainana sahady io andro manokana io izany.

`Inona ny lafiny manan-danja amin'ny fitandremana ny Sabata asongadin'ny Lev. 19:3?`

Midika ho fanolokoloana ny fifandraisantsika amin'ny fianakaviantsika sy ny namantsika koa ny fitandremana ny Sabata. Manome fotoana ho an'ny firaisan'ny mpianakavy Andriamanitra, voafaokan'izany fitsaharana izany ihany koa ny mpanompo sy ny biby ompian'ny fianakaviana (jereo ny Eks. 20:8-11). Tsy afa-misaraka ny Sabata sy ny fianakaviana.

Fitsipika manan-danja ny fotoana itsaharana sy iarahana amin'ny fianakaviana, kanefa ny Sabata dia midika ihany koa ho fandraisana anjara amin'ny fiankohofana amin'Andriamanitra miaraka amin'ireo mpianakavin'ny finoana. Nanatrika sy nitarika fanompoam-pivavahana i JesÃ´sy fony tety an-tany (jereo ny Lev. 23:3; Lio. 4:16 ary ny Heb. 10:25).

Mety hirotoroto isika eo amin'ny raharaha fanao isan-kerinandro, kanefa ao am-pontsika lalina dia maniry fatratra ny fitsaharan'ny Sabata, ilay firaisana marina amin'ilay Mpanao antsika. Rehefa mahatsiaro hampitsahatra ny raharaha rehetra isika ka miomana hiaraka amin'Andriamanitra sy hanolokolo ny fifandraisantsika amin'ny hafa, dia miditra ao amin'ny fitsaharan'ny Sabata.

`Inona ny fanandramana niainanao mikasika ny Sabata sy ny fitahiana mety ho azo avy amin'ny fitandremana izany? Fomba ahoana no hahafahanao manao izany ho fotoana masina araka izay tokony ho izy?`