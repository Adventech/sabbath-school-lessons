---
title:  "Ny didy mikasika ny fitsaharana"
date:   23/08/2021
---

Nambara fa "tsara indrindra" ireo zavaboary nohariana, saingy tsy mbola feno izany. Nifarana tamin'ny fitsaharan'Andriamanitra sy ny fitahiana manokana ny andro fahafito (ny Sabata) ny famoronana. "Ary Andriamanitra nitahy ny andro fahafito sy nanamasina azy, satria tamin'izany no nitsaharan'Andriamanitra tamin'ny asany rehetra izay noforoniny tamin'ny nanaovany azy."- Gen. 2:3.

Ampahany lehibe ao amin'ny famoronana nataon'Andriamanitra ny Sabata, izany no fara-tampon'ny Famoronana. Namorona fitsaharana Andriamanitra ary nomeny "toerana" hitsaharany amin'ny asa aman-draharaha fanaony isan'andro ny olombelona (ny ankohonan'i Adama sy i Eva tamin'izany andro izany), ary koa hiarahany mitsahatra teo akaikin'ny Mpamorona Azy.

Indrisy anefa fa tafiditra teto amin'izao tontolo izao ny fahotana ka nanova ny zavatra rehetra. Tsy nisy intsony ny fifandraisana mivantana amin'Andriamanitra. Fiterahana maharary, asa mafy, fifandraisana mora tapaka sy mikorontana, ary fahoriana mitohy sesilany izay antsointsika hoe fiainana no manjary misy eto amin'ity tontolo lavo ity. Kanefa na dia eo anivon'izany aza dia mitoetra hatrany ny Sabatan'i JehÃ´vah, izay tandindona maharitry ny namoronana antsika ary koa fanantenana sy teny fikasana ny amin'ny hamoronana indray antsika. Raha nila ny fitsaharan'ny Sabata izy ireo talohan'ny fahotana, moa ve tsy lehibe lavitra noho izany ny ilantsika izany taorian'ny nidiran'ny ota?

Taona maro taty aoriana, rehefa nanafaka ireo zanany tamin'ny fanandevozana tany Egipta Andriamanitra, dia nampahatsiahy azy ireo indray ny amin'io andro manokana io.

`Vakio ny Eks. 20:8-11. Inona no ampianarin'izany mikasika ny maha-zava-dehibe ny Sabata izay mifandraika amin'ny Famoronana?`

Miantso antsika hahatsiaro ny niandohantsika Andriamanitra amin'ny alalan'io didy io. Mifanohitra amin'izay inoan'ny olona maro, tsy kisendrasendra vokatry ny hery tsy misy aina sy tsy mihevitra antsika ary tsy mahita tsy akory no nampisy antsika. Tsy izany, fa zavaboary nohariana araka ny endrik'Andriamanitra isika. Nohariana mba hanana firaisana Aminy isika. Na dia nandevozina aza ireo Isiraelita ka natao toy ny tsy nanana tombambidy, dia nantsoina isa-tSabata tamin'ny fomba manokana izy ireo mba hahatsiaro ny maha-izy azy, voary nohariana araka ny endrik'Andriamanitra.

<em>"Koa satria tsangambato fahatsiarovana ny asa famoronana ny Sabata, dia io koa no antoky ny fitiavan'i Kristy sy ny heriny."</em>- IFM, t. 291.

`Saino ny maha-zava-dehibe ny fampianarana mikasika ny famoronana nandritra ny henemana. Inona ihany koa ny fampianarana manan-danja tian'Andriamanitra hanokanantsika ny fiainantsika, isan-kerinandro, hahatsiarovantsika izany? Inona no ampianarin'izany antsika momba ny maha-zava-dehibe ny hahatsiarovantsika ny niaviantsika, araka izay voalazan'ny Genesisy?`