---
title:  "Toe-javatra vaovao"
date:   24/08/2021
---

Rehefa avy nirenireny tany an'efitra nandritra ny 40 taona ny zanak'Isiraely, dia taranaka vaovao izay zara raha nanana fahatsiarovana ny zava-nisy tany Egipta no nitombo tamin'izany. Fanandramam-piainana hafa tanteraka tamin'ny an'ny ray aman-drenin'izy ireo no nananany. Nahita maso ny tsy fahampiam-pinoana ombieny ombieny teo amin'ny ray aman-dreniny ity taranaka vaovao ity, vokatr'izany dia tsy maintsy nirenireny tany an'efitra koa izy ireo, tany amin'izay nahafatesan'ireo ray aman-dreniny.

Nanana tombontsoa izy ireo satria teo anivon'ny lainy ny fitoerana masina, ary hitany ny rahona nihevaheva teo ambonin'ny tabernakely, izay naneho ny fanatrehan'Andriamanitra. Rehefa nifindra toerana izany dia fantatr'izy ireo fa tokony hanamboatra ny entany izy ka hanaraka izany. Fampahatsiahivana mandrakariva ny fitiavan'Andriamanitra sy ny fiahiany azy ny andri-rahona nandritra ny andro, sy ny andri-afo izay nitondra hazavana sy hafanana ho azy nony alina.

`Inona ny fampahatsiahivana manokana momba ny fitsaharan'ny Sabata nomena azy ireo? Vakio ny Eks. 16:14-31.`

Asehon'ireo andalan-teny ireo, izay mifanohitra amin'ny fampianarana izay vohizin'ny maro, fa efa nisy talohan'ny nanomezana ny lalàna tao Sinay ny Sabata andro fahafito.

Inona no niseho tamin'izany fotoana izany?

Nomen'Andriamanitra hanina izy ireo, izay nampahatsiahy azy isan'andro fa mamelona ny voary noforonony Ilay Mpamorona. Nanome izay ireo tamin'ny fomba azo tsapain-tanana Izy. Fahagagana ny andro tsirairay izay nahitana ny mana isa-maraina ary levon'ny masoandro nony nafana ny andro. Raha vao namela izany ho tra-maraina ny olona dia lo izany ka maimbo; kanefa rehefa zoma dia nasaina naka avo roa heny amin'izay anjarany isan'andro ny olona, tamim-pahagagana no nitoeran'ireo mana navela hohanina mandritra ny Sabata ho azo hanina tsara.

Hita teo amin'ny Isiraely izao ny fanompoam-pivavahana tao amin'ny fitoerana masina, nomena azy ireo koa ny lalàna sy ny fitsipika izay voarakitra ao amin'ny Levitikosy sy Nomery. Mbola nampiantso ny vahoaka anefa i Mosesy na dia efa antitra aza, ka namerina taminy ny tantaran'izy ireo sy nitanisa indray ireo lalana nomen'Andriamanitra azy (jereo ny Deo. 5:6-22).

Efa hiditra ao amin'ny Tany Nampanantenaina ity taranaka vaovao ity ankehitriny. Fiovana lehibe eo amin'ny fitarihana no hatrehin'ny Isiraely ka tian'i Mosesy izay efa antitra anketrihiny ny hahazo antoka fa hahatsiaro ny maha-izy azy sy ny iraka nampanaovina azy ity taranaka vaovao ity. Tsy tiany ny hamerenan'izy ireo ny fahadisoana nataon'ireo ray aman-dreniny. Koa naveriny nambara taminy ny lalàn'Andriamanitra (ny Didy folo) mba tsy hanadinoan'ity taranaka ity izany raha miditra ny tany Kanana izy ireo.

`Ho an'ny tsirairay, ny fiavian'i Jesôsy fanindroany dia toy ny indray mipi-maso aorian'ny fahafatesantsika. Akaiky mandrakariva ny fiaviany, eny, mety antomotra noho izay heverintsika aza. Fomba ahoana no ampahatsiahivan'ny fitandremana ny Sabata amintsika izay nataon'Andriamanitra ho antsika sy izay hataony ho antsika amin'ny fiaviany fanindroany? `