---
title:  "Fianarana fanampiny"
date:   02/07/2021
---

"Araka ny fanombanan'ny raby, dia fara-tampon'ny fivavahana ny misomadodoka lava manao zavatra. Niankina tamin'ny zava-bita ety ivelany izy, mba hanehoana ny fahambonian'ny fitiavam-bavaka betsaka teo aminy. Tamin'izany dia nampisaraka ny fanahiny tamin'Andriamanitra izy, ka nampiorina ny tenany teo amin'ny fiheveran-tena ho ampy. Mbola misy ankehitriny io loza io. Raha mitombo ny zavatra atao, ka mahita fahombiazana ny olona izay eo amin'ny fanaovana ny asa ho an'Andriamanitra na inona na inona, dia misy loza amin'ny fitokisana ny tetik'asan'ny olombelona sy ny fomba fiasany. Misy fironana hampihena ny fivavahana, ka manjary mihena koa ny finoana. Tahaka ny mpianatra, dia tandindomin-doza tsy hitady fiankinana amin'Andriamanitra koa isika, fa hiantehitra amin'ny asantsika mba hahazoam-pamonjena, ilaintsika ny hibanjina mandrakariva an'i Jesôsy, ka hahatsapa fa ny heriny ihany no hahavitana ny asa. Raha miasa amin-kafanam-po ho amin'ny famonjena ny very isika, dia tsy maintsy manokana fotoana koa handinihan-tena, hivavahana, sy hianarana ny tenin'Andriamanitra. Ny asa atao amim-pivavahana betsaka ihany, sy nohamasinin'ny fahamendrehan'i Kristy, no hita amin'ny farany fa nahomby sy nahavokatra indrindra."- IFM, tt. 382, 383, ed. 1983. 

**Fanontaniana hifanakalozan-kevitra**

`1. Ny tsindry manery ny olona iray ho lohany hatrany amin'ny zava-drehetra sy hahavita zavatra (ara-batana na ara-tsaina) amin'ny fotoana rehetra, sy ny fiezahana hanatratra tanjona maro (izay tsy mitombina ary tsy avy amin'Andriamanitra) dia mahatonga antsika harary ara-batana sy ara-pihetsehampo ary ara-panahy. Ahoana no hahatonga ny fiangonanao ho toeram-pandraisana ireo olona sasatra izay maniry fitsaharana?` 

`2. Azo heverina ve ny maha-sahirana loatra antsika ka tsy afaka hanao asa soa ho an'Andriamanitra? Eritrereto ny tantaran'i Jesôsy  sy ny mpianany ao amin'ny Mar. 6:30-32, ifanakalozy hevitra ny fampiharana izany ao amin'ny tarika misy anao ao amin'ny Sekoly Sabata. `

`3. Voamontsana ny hafainganam-pandeha malaky indrindra tamin'ny 1899. Nisy olona nitondra fiara tamin'ny hafainganam-pandeha 62 km mahery kely isan'ora, ary velona soa aman-tsara izy taorian'izany! Mazava tsara fa mandeha haingana lavitra noho izany ny fiara ankehitriny, ary ny hafainganam-piasan'ny mpikajy-mitohitohy ("processeur") ao anatin'ny finday ampiasaintsika dia malaky kokoa noho ny solosaina haingam-piasa indrindra tany aloha tany. Mihamitombo koa ny hafainganam-pandehan'ny fiaramanidina mihoatra noho ny taloha. Raha ny marina dia miha-haingana noho ny tamin'ny lasa izay rehetra ataontsika ankehitriny, kanefa inona hoy ianao? Mbola mahatsiaro ho maika hatrany isika, ary tsy ampy fitsaharana. Inona no ambaran'izany momba ny toetry ny olombelona, ary nahoana Andriamanitra no nanome lanja lehibe ny fitsaharana ka nanao izany ho isan'ny didy folo?`

`4. Eritrereto bebe kokoa ny amin'ny nanorenana ny fitsaharana amin'ny Sabata tany Edena, na dia tsy mbola nisy aza ny fahotana. Ankoatra ireo hevitra ara-teolojia fonosin'izany fahamarinana izany. Inona no tokony hasehon'izany amintsika ny amin'ny nilana ny fitsaharana na dia tao anatin'ny tontolo tonga lafatra, tsy nisy fahotana aza? `