---
title:  Mpirenireny
date:   01/07/2021
---

`Vakio ny Gen. 4:1-12. lnona no nahatonga an'i Kaina ho "mpirenireny" tety ambonin'ny tany?`

Tsy milaza mivantana ny Baiboly ny amin'ny antony nankasitrahan'Andriamanitra an'i Abela sy ny fanatitra nentiny, sy ny tsy nankasitrahany an'i Kaina sy ny fanatitra nateriny (Gen. 4:4, 5). Fantatsika anefa ny anton'izany. "Raha nanatona an'Andriamanitra i Kaina, dia fimonomononana sy tsy fahatokiana no tao am-pony mikasika ilay sorona nampanantenaina sy ny tsy maintsy hanaovany fanatitra. Tsy nisy mariky ny fiaiken-keloka ny fanatitra nentiny. Nanao toy ny ankamaroan'ny olona amin'izao androntsika izao izy ka nihevitra fa mariky ny fahalemena ny manaraka fatratra ny torohevitr'Andriamanitra sy ny manantena hahazo famonjena avy amin'Ilay Mpamonjy izay ho avy. Naleony nisafidy ny lalan'ny fiheveran-tena ho ampy, ka nanatona araka ny fahamendrehan'ny tenany izy."- PP, t. 72. 

Niteny Andriamanitra fa ho "mpirenireny" eny ambonin'ny tany i Kaina, kanefa tsy izany no naharian'Andriamanitra azy tsy akory; vokatry ny fahotany sy ny tsy fankatoavany izany. Tsy nahita fitsaharana tao amin'Andriamanitra i Kaina, tsy nahita fitsaharana na taiza na taiza izy, dia ilay fitsaharana marina.

Ny teny hebreo izay nadika hoe "nankasitraka"(Gen. 4:4) dia azo adika ihany koa hoe: "nijery akaiky, nihevitra amim-pahalianana". Tsy ny fanatitra loatra no nifantohan'ny mason'Andriamanitra akaiky fa ny toe-tsaina nentin'ilay mpitondra fanatitra nanolotra izany. Tsy valinteny jadona nataon'ny Andriamanitra be sitrapo tsy akory ny tsy fankasitrahana ny vokatry ny tany nentin'i Kaina, fa maneho ny fiheverana tsara sy fandanjalanjana ny toetra, ny fomba fisaina ary ny antony manosika ny olona hitondra ny fanatitra. Ohatra maneho tsara ny fitsarana famotopotorana izany.

`Vakio ny Gen. 4:13-17 ary lazalazao ny fihetsik'i Kaina teo anatrehan'ny fitsaran'Andriamanitra. `

Tonga tsy manam-pitsaharana isika rehefa manao izay handosirana ny fanatrehan'Andriamanitra. Manjary fenointsika amin'ny ara-materialy sy ny fifandraisana amin'olona ary ny fiainana feno rotoroto ny banga avelan'ny faniriana ny fahasoavan'Andriamanitra. Nanomboka nanorina fanjakana sy tanana i Kaina; fanorenana izay samy maneho fahavononana sy tanjaka, saingy fanjakana tsy araka an'Andriamanitra izany ary tanana feno fikomiana ka tsinontsinona ihany no hiafarany.

`Na dia mizaka ny vokatry ny otantsika aza isika, ahoana no hianarantsika mandray ny famelana atolotra antsika amin'ny alalan'ny hazo fijaliana?` 