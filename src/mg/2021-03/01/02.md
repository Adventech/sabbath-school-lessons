---
title:  "Reraka sy ana"
date:   27/06/2021
---

`Vakio ny Gen. 2:1-3. Nahoana Andriamanitra no namorona andro fitsaharana na dia tsy mbola nisy olona reraka akory aza?`

Talohan’ny niainan’ny olombelona amin’ny fiainana feno rarintsaina araka ny safidintsika ihany, dia efa nametraka tsangambato Andriamanitra, fomba velona iray hampahatsiahivana antsika. Andro iray hitsaharana eo amin’ny fiainana izany; andro iray izay tsy iasana fa ankalazana ny fanomezan’Andriamanitra, dia ny ahi-maitso, ny rivotra, ny zavaboaiy, ny rano, ny olona ary indrindra indrindra Ilay Mpahary ireo fanomezan-tsoa rehetra ireo.

Nanan-kery hatrany izany fanasana izany na dia voaroaka avy tao Edena aza ny olona. Nataon’Andriamanitra izay hampaharitra azy na dia nandeha aza ny fotoana, ary toy ny tany am-piandohana, dia tsy nosarahiny tamin’ny fotoana ny fitsarahana amin’ny Sabata. Hisy hatrany ny fanasana ny olona hankalaza ny Famoronana amin’ny alalan’ny fitsaharana isaky ny andro fahafito.

Mety hieritreritra isika fa mihena kokoa noho ny tamin’ny 200 taona lasa  ny farerahantsika ankehitriny, noho ny fisian’ireo fitaovana manamora ny raharahantsika; kanefa hita fa mbola tsy ampy ihany ny fitsaharana amin’izao andro izao. Na ireo fotoana tsy iasantsika aza mantsy dia lany amin’ny zavatra rnandrera-tsaina. Mahatsapa isika fa misy hatrany ny tsy vita na dia maro aza ny zavatra efa natao.

Asehon’ny fikarohana fa mihamihena ny torimasontsika, ary olona maro no miankin-doha tanteraka amin’ny kafeina vao mahavita ny asany. Manana finday, solosaina haingam-piasa isika, mailaka kokoa ny hafainganam-pandehan’ny internety ampiasaintsika kanefa toa tsy ampy ihany ny fotoana eo anoloantsika.

`Inona no ampianarin’ireto andalan-teny ireto mikasika ny maha-zava-dehibe ny itsaharantsika? Mar. 6:31; Sal. 4:8; Eks. 23:12; Deo. 5:14 ary ny Mat. 11:28.`

Fantatr’ilay Andriamanitra izay nahary antsika ny filàn’ny tenantsika fialan-tsasatra. Nataony nifandimby ny alina sy ny andro, ary nomeny ny Sabata mba hitsaharan’ny tenantsika. Ny fanekena an’i Jesôsy ho Tompon’ny fiainantsika dia mitaky ny fandraisantsika andraikitra hanokana fotoana hitsaharana. Tsy soso-kevitra rahateo ny didy mikasika ny Sabata fa baiko!

`Ahoana ny amin’ny fiainantsika feno tebiteby? Inona no azonao atao mba hanandramana amin’ny fomba tsara kokoa, ara-batana sy ara-panahy, ny fitsaharana tian'Andriamanitra hananantsika?`