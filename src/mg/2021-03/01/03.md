---
title:  "Miasa nefa efa lany hery"
date:   28/06/2021
---

Olana lehibe tokoa ny tsy fahampian-tory sy ny harerahana vokatry ny fampiasam-batana tafahoatra. Ratsy kokoa noho izany anefa ny mahatsapa fahabangana ao anaty kanefa manohy ny fiainana ihany. Ary mazava loatra fa rehefa tsy ampy torimaso no sady miatrika zava- tsarotra ara-pihetsehampo dia ketraka tanteraka.

Azo inoana fa toy izany no nanjo an’i Baroka, mpitantsoratr’i Jeremia, nandritra ireo taona maro feno fisafotofotoana tao Jerosalema, nialoha ny korontana sy ny fahoriana aiy ny faharavana izay nisy rehefa noravan’ny Babilônianina ny tanàna.

`Vakio ny Jer. 45:1-5. Soraty amin’ny teny vitsivitsy ny tombantombana mikasika ny fahasalamana ara-pihetsehampon'i Baroka.`

Ahoana no mety ho fihetsehamponao raha toa Andriamanitra mandefa hafatra manokana ho anao? Naharay hafatra mivantana avy tamin’ny efitra misy ny seza fiandrianan’Andriamanitra i Baroka (Jer. 45:2). Voalaza fa “tamin’ny taona fahefatra nanjakan’i Joiakima, zanak’i Josia, mpanjakan’ny Joda”no nitrangan’izany, tamin’ny 605 na 604 TlK tany ho any. Mahafintina tsara ny fihetsehampon’ny olona rehefa manohy manao ny asany ihany na dia ao anatin’ny alahelo aza ny Jer. 45:3.

Raha ny fitantaran’ny Soratra Masina ny zava-nitranga tamin’izany vanim-potoana izany no jerentsika, dia hita fa tsy fitarainana ivelambelany fotsiny no nataon’i Baroka. Nanana antony lehibe izay nahakivy sy ketraka azy izy. Toe-javatra ratsy maro no nitranga ary betsaka koa no tsinjony ho avy.

`Inona no navalin'Andriamanitra ny fanaintainana sy ny alahelon'i Baroka? Vakio ny Jer. 45:4,5.`

Ny valinteny nasetrin’Andriamanitra ny alahelon’i Baroka dia mampahatsiahy antsika fa azo antoka ho lehibe lavitra noho izay tsapan’i Baroka ny alahelony. Izy no nanorina an’i Jerosalema kanefa indro Izy efa handrodana izany tanàna izany. Namboly an’i Isiraely tahaka ny voaloboka Izy (Isa. 5:1-7) nefa hanongotra ny fakany ankehitriny ary handevona azy. Tsy izany no fikasan’ny Tompo ho an’ny vahoakany saingy tsy maintsy ataony izany noho ny fiodinan’izy ireo taminy.

Nisy hazavana anefa teny amin’ny faran’ny tonelina nizoran’i Baroka. Hiaro ny ainy Andriamanitra, na dia tao anatin’ny fandravana sy ny sesitany ary ny famoizana aza.

`Avereno vakina ny teny nataon’i Jehôvah tamin’i Baroka. Inona ny hafatra ankapobeny azontsika raisina ho an’ny tenantsika ao amin’izany? Inona no ambaran’izany momba ny maha-eo an'Andriamanitra na inona na inona toe-java-mitranga?`