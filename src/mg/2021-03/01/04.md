---
title:  "Famaritana ny fitsaharana ao amin’ny TT"
date:   29/06/2021
---

Ilaintsika tokoa ny mitsahatra, izany no antony ahitana izany lohahevitra izany manerana ny Baiboly. Na dia noharian’Andriamanitra hiasa aza isika dia tokony helanelanin’ny fitsaharana izany. 

Ny TT ohatra dia ahitana teny maro izay milaza ny amin’ny fitsaharana. Mampiasa ny teny hoe Sabbat ny filazalazana ny nitsaharan’Andriamanitra tamin’ilay andro fahafito vao nohariany, tao amin’ny Gen. 2:2, 3. "Mampiato ny asa, mitsahatra, miala sasatra" , izany no matoantenin’ny hoe "Sabata". Ampiasaina ao amin’ny Eks. 5:5 koa izany matoanteny izany, saingy amin’ny heviny hoe "mampitsahatra" ny olona amin’ny asany. Tezitra tamin’i Mosesy i Farao noho ny "nampitsaharany" azy ireo tamin’ny fanompoana. 

Ny matoanteny hebreo nuakh no nilazana ny fitsaharan’Andriamanitra amin’ny andro fahafito ao amin’ny didy fahefatra (Eks. 20:11; Deo. 5:14). Nadika hoe "mandry" izany ao amin’ny Joba 3:13, na koa "mijanona", araka izay voalaza mikasika ny fiaran’ny fanekena ao amin’ny Nom. 10:36. Ny 2 Mpanj. 2:15 indray dia milaza fa "nipetraka" tamin’i Elisa ny fanahin’i Elia. 

Matoanteny iray manan-danja ihany koa ny shaqat, "mandry, mitsahatra, mitony". Ampiasaina ao amin’ny Jos. 11:23 izany hoenti-milaza ny fitsaharan’ny ady rehefa lasan’i Josoa avokoa ny tany rehetra. Hita matetika izany teny izany rehefa miresaka momba ny "fandriampahalemana" ao amin’ny bokin’i Josoa sy Mpitsara. 

Ampiasaina koa ny matoanteny hoe raga hoentina milaza ny fitsaharana. Raha nampitandrina ny Zanak'isiraely tamin’ny tsy fankatoavany Andriamanitra ao amin’ny bokin’ny Deoteronomia, dia nilaza tamin’izy ireo fa tsy hahita fitsaharana izy any amin’ny firenena handehanany (Deo. 28:65). Hita ao amin’ny Jer. 50:34 koa izany matoanteny izany, hoenti-milaza ny tsy fisian’ny fitsaharana ho an‘ireo mponin’i Babilona. 

`Vakio ny Deo. 31:16 sy ny 2 Sam. 7:12. Inona ny karazam-pitsaharana resahina eto?`

Samy mampiasa fomba fiteny ahitana ny matoanteny shaqab ireo andalan-teny ireo, izay azo adika ara-bakiteny hoe "mandry, matory". Raha nanao fanekena tamin’i Davida Andriamanitra dia nampanantena an’ity lehilahy ho tonga mpanjakan’i Isiraely ity Izy fa "rehefa tapitra ny andronao, ka hodi-mandry any amin’ny razanao hianao, dia hatsangako handimby anao ny zanakao izay haterakao." 2 Sam. 7:12. 

Ny lisitra lava misy ireo, matoanteny hebreo izay manondro ny fitsaharana dia manampy antsika hahatakatra fa tsy teny iray na roa manokana no mifandraika amin’ny tontolon-kevitra ara-Baibolin’ny fitsaharana. Mitsahatra ny isam-batan’olona amintsika, ary miara-mitsahatra amin’ny hafa koa isika. Mahakasika antsika ara-batana, ara-piarahamonina ary ara-pihetsehampo ny fitsaharana, ary tsy voafetra eo amin’ny Sabata irery ihany. 

`Fahavalo ny fahafatesana, ary hofoanana izany indray andro any. Na dia lehibe tokoa aza ny alahelo sy ny fisaonantsika ny havantsika nodimandry, nahoana no mampahely, fara-fahakeliny amin‘izao fotoana izao, ny fahalalana fa mitsahatra izy ireo?`