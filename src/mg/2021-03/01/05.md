---
title:  "Ny fitsaharana ao amin’ny TV"
date:   30/06/2021
--- 

Ny teny hoe anapauō, izay midika hoe "mitsahatra, maka aina, mamelombelona" no matoanteny ilazana ny fitsaharana ao amin’ny TV. Hita ao amin’ny teny nataon’ Jesosy mikasika ny fitsaharana, izay maro mpahalala indrindra, izany: " Mankanesa aty amiko, hianareo rehetra izay miasa fatratra sy mavesatra entana, fa Izaho no hanome anareo fitsaharana."- Mat. 11:28. Azo raisina ho fitsaharana ara-batana izany (Mat. 26:45). Ny teny hoe anapauō no nosoratan’i Paoly raha naneho ny hafaliany tamin’ny nahitany ireo sakaizany izy, nambarany fa namelombelona ny fanahiny izany (1 Kor. 16:18). 

Matoanteny iray hafa ilazana ny fitsaharana koa ny hësychazō. Milazalaza ny amin’ny nitsaharan'ireo mpianatra tamin’ny Sabata izany, raha tao am-pasana i Jesôsy (Lio. 23:56). Ampiasaina koa anefa izany mba hilazana ny hoe "miaina fiainana milamina"(1 Tes. 4:11), ary koa enti-milaza fa tsy manana hevitra mifanohitra ny olona iray ka mangina (Asa. 11:18). 

Ambaran’ny Heb. 4:4 fa nitsahatra tamin’ny andro fahafito Andriamanitra rehefa vitany ny lanitra sy ny tany. Ny teny nadika hoe fitsaharana ao amin ‘io andalan-teny io dia avy amin’ny matoanteny grika hoe: "katapauō", izay midika hoe “nampitsahatra, nanome fitsaharana, nitsahatra”, izay mifandray amin’ny dikanteny grikan’ny TT. Mahaliana fa ao amin’ny Heb. 4 no ahitana ny ankamaroan’ny fampiasana io matoanteny io ao amin’ny TV. 

`Vakio ny Mar. 6:30-32. Nahoana i Jesôsy no nilaza tamin’ny mpianany mba hitokana ka hiala sasatra kanefa nisy asa tokony ho natao teo anoloan’izy ireo? Jereo ny tontolon-kevitra lehibe kokoan'ny Mar. 6 raha mieritreritra ny amin’izany fanontaniana izany ianao.`

Ny hoe " Avia hianareo hitokana any an-tany foana, ka mialà sasatra kelikely " Mar. 6:31 dia tsy raisina ho fanasana fa filaza mandidy. Miahy ny fahasalamana ara-batana sy ara-pihetsehampon' ireo mpianany i Jesôsy. Vao avy nanao dia lavitra mantsy izy ireo, izay nanirahana azy tsiroaroa (Mar. 6:7). Mitantara ny fiverenan’izy ireo tamim-pientanentanana ny Mar. 6:30. Azo antoka fa feno tokoa ny fon’izy ireo, niriny ny hizara ny fandreseny sy ny tsy fahombiazana hitany, kanefa notapahin’i Jesôsy tamin’ny fiantsoana azy ireo hiala sasatra aloha izany. Manampy naoty kely manazava izany i Marka: " fa maro no nifamoivoy, ka tsy nisy hihinanana aza " - Mar. 6. 31. Fihaikana lehibe ho an'ireto mpianatra ireto ny fisahanana ny raharahan’Andriamanitra. Ampahatsiahivin’i Jesôsy  fa ilaintsika ny mitandrina ny fahasalamantsika ara-batana sy ara-pihetsehampo amin’ny alalan’ny fanokanana fotoana hialana sasatra. 

`Ahoana ny fomba hanampiana sy hanamaivanana ny pasitora na loholona ao amin'ny fiangonanao, na ny olona rehetra fantatrao izay mety tratry ny harerahana noho ny fanaovana ny asan’Andriamanitra? Inona no azonao atao mba hanehoana ny fankasitrahanao sy ny fanampianao azy hiala sasatra?`