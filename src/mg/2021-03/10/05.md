---
title:  "Fanomezan-kaja ny Sabata ny fanompoana ny hafa"
date:   01/09/2021
---

Niangaly fatratra ny fitandremana ny Sabata ireo mpitondra fivavahana tamin'ny andron'ny TT. Fandrarana sy fitsipika am-polony maro no napetrany mba hanampiana amin'ny fitandremana ny Sabata ho masina.

Anisan'izany ny fandrarana ny famatorana na ny famahana zavatra na inona na inona, ny fanasarahana kofehy roa, ny famonoana afo, ny fitondrana zavatra an'ny tena manokana ho any amin'ny toerana iraisan'ny besinimaro, na koa ny fitondrana zavatra any amin'ny toerana iraisan'ny besinimaro mihoatra ny halaviran-dalana efa voafaritra. 

`Inona no nanamelohana an'i Jesôsy ao amin'ny Jao. 5:7-16?`

Nodian'ireo mpitondra fivavahana tsy hita ilay fahagagana mahafinaritra nataon'i Jesôsy  tamin'ny nanasitranany ilay lehilahy. Ny tena nanahiran-tsaina azy ireo fatratra kosa dia ny nitondran'ilay lehilahy ny fandriany teo imasom-bahoaka tamin'ny andro Sabata. Tsy mba hitan'izy ireo ny fomba nampiasan'Ilay "Tompon'ny Sabata" - Mar. 2:28, io andro manokana io; ny fitsipika aman-dalana nataon'ny tenany ihany no masaka tao an-tsainy. Mila mitandrina isika mba tsy hanao fahadisoana toy izany amin'ny fombantsika manokana sy ao anatin'ny tontolon-kevitra misy antsika.

`Inona ny drafitr'Andriamanitra mikasika ny fitandremana ny Sabata araka ny ao amin'ny lsa. 58:2,3?`

Tsy sitrak'Andriamanitra ny fanompoam-pivavahana tsy misy aina na feno fahanginana. Tiany hifandray amin'ny hafa sy hihevitra ny momba azy ireny isika indrinda ireo mijaly sy ailikiliky ny fiarahamonina. Manambara izany mazava ny Isa. 58:13,14: <em>"Raha miaro ny tongotrao amin'ny Sabata hianao ka tsy manao izay tianao amin'ny androko masina, ary manao ny Sabata hoe Fahafinaretana, ary ny nohamasinin'i Jehôvah hoe mendrika hohajaina, ka manome voninahitra azy ary tsy mandeha amin'ny lalanao, na manao izay tianao, na miteniteny foana, dia hiravoravo amin'i Jehôvah hianao, ary hasandratro ao amin'ny havoana amin'ny tany hianao, sy hofahanako amin'ny lovan'i Jakôba rainao; fa ny vavan'i Jehôvah no efa niteny." </em>- Isa. 58:13,14.

Ny fanaovantsika "izay tiantsika" araka ny ao amin'ny Isa. 58:13 dia mitovy amin'ny "manitsakitsaka ny Sabata" (Baiboly katôlika). Tsy mba fihevitr'Andriamanitra ny drafitr'olombelona momba ny Sabata. Manasa antsika Izy hanampy ny sahirana, hitsinjo ireo babo, ireo noana, ireo mitanjaka, ireo mandeha ao anatin'ny haizina sy ireo izay toa tsy misy mpahatsiaro ny anarany. Mihoatra noho ny amin'ny andro hafa rehetra dia tokony hanadino ny tenantsika sy ny momba azy isika, hiala amin'ny fitiavan-tena ka hihevitra ny hafa sy izay ilainy misimisy kokoa, fa tsy ny momba antsika sy izay ilaintsika fotsiny.