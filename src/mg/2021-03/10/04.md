---
title:  "Ny vahininao izay tafiditra eo am-bavahadinao"
date:   31/08/2021
---

`Vakio Eks. 19:6. Inona no ambaran'io andininy io amintsika mikasika ny toerana misy ny Isiraely fahiny? (Jereo koa 1 Pet. 2:9).`

Nantsoina hiala tao Egipta ny Isiraely mba ho vahoaky ny faneken'Andriamanitra, dia firenena izay ho nanapariaka ny filazantsara eran'izao tontolo izao raha nitoetra ho mahatoky. Tsy isalasalana fa notsinjovin'Andriamanitra sy nahiany manokana izy ireo, nomeny tombontsoa ary koa andraikitra manokana.

`Vakio Eks. 23:12. Inona koa no mitranga eto? Inona no ampianarin'io andininy io antsika momba ny fandraisan'Andriamanitra ireo olon-kafa ankoatra ny Isiraelita?`

Olona maro no manadino fa ny Sabata dia mahafaoka izao tontolo izao. Ny fahadisoana mateti-piseho dia ny fiheverana fa an'ny Jiosy ihany ny Sabata. Miharihary izany rehefa vakina ny toko roa voalohany ao amin'ny bokin'ny Genesisy. Andriamanitra rahateo no namorona ny olona rehetra; koa tokony hahatsiaro ny andro Sabata izany ny olona rehetra.

Na dia tsy tokony hohadinontsika aza hoe: midika inona ho antsika ny Sabata, dia tokony hotsaroantsika koa ny hoe: Inona no ambaran'izany amintsika momba ny hafa. Azo lazaina izany fa ny fifandraisantsika amin'ilay Mpamorona sady Mpanavotra antsika, sy ny fitsaharantsika ao Aminy, dia mitarika antsika hijery ny hafa amin'ny fomba fijery vaovao, hijery azy ireo amin'ny maha-voary noforonin'Andriamanitra azy tahaka antsika koa, izay tian'Andriamanitra toa antsika koa, ary maty ho azy ireo koa Izy toy ny nahafatesany ho antsika. Araka ny efa hitantsika (Eks. 20:10, Deo. 5:14), dia tokony homena ny fitsaharan'ny Sabata koa ny mpanompo, ny vahiny, ary na ny biby koa aza.

Midika zavatra maro ny hoe: na ny vahiny tafiditra eo am-bavahadiny aza - izany hoe ireo izay (mbola) tsy manana anjara amin'ireo teny fikasan'ny fanekena natao tamin'ny Isiraely - dia tokony hisitraka ny fitsaharan'ny Sabata koa. Tsy tokony hanamparam-pahefana, na zimbazimbaina, na hararaotina, na oviana na oviana, ny olombelona, ary na ny biby koa aza. Isan-kerinandro ny Hebreo (isika koa) dia ampahatsiahivina amin'ny fomba mahery vaika fa zavatra maro no iraisany (iraisantsika) amin'ny hafa; ary na dia mandray fitahiana sy tombontsoa miavaka amin'ny hafa aza isika dia tsy azontsika hadinoina fa samy ao anatin'ny fianakaviamben'ny olomelona isika, ary noho izany dia tokony ho feno fanajana sy fiheverana ny hafa.

`Mety ho tonga fitahiana ho an'ny hafa izay tsy mitandrina ny Sabata ny fitandremanao manokana ny Sabata; amin'ny fomba ahoana? Izany hoe ahoana no ahazoanao mampiasa ny Sabata ho fijoroana ho vavolombelona amin'ny hafa?`