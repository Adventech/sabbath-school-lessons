---
title:  "Famantarana fa an’Andriamanitra isika"
date:   02/09/2021
---

Nandritra ny Ady Lehibe faharoa dia niomana ho amin'ny fanafihana izay noheveriny fa hataon'ny Alema i Angletera. Nametraka fiarovana mafy araka izay azony natao ho an'ilay nosy izy ireo ho fiatrehana izany. Nohamafisina ny manda nanaraka ny morontsiraka. Mazava loatra fa hanampy ny fahavalo hanatratra faingana ny tanjony ny làlana misokatra, koa napetraka teny amin'ny toerana rehetra nampety izany ny sakana. Nesorina avokoa ny takelaka fanoroan-dalana na teny amin'ny lalam-by na teny amin'ny arabe, mba hampihisatra ny fahatongavan'ny fahavalo sy hampikorontana ny diany. Ireo marika rehetra voasokitra tamin'ny vato na teny amin'ny tranobe moa dia norakofana simenitra avokoa satria tsy hita hesorina.

Manan-danja tokoa ny famantarana. Natao ho marika sy mpanoro làlana izy ireny. Inoana fa efa samy nampiasa sarin-tany na nijery takelaka fanoroan-dalana avokoa isika rehetra tamin'ny fotoana mbola tsy nisian'irony fitaovana elektronika fikarohana toerana irony (GPS).

`Famantarana momba ny inona moa ny Sabata. Vakio Eks. 31:13,16,17. Ho antsika izay mino ny maha-mandrakizay ny lalàn'Andriamanitra, natao ho antsika ankehitriny koa izay voalaza eto, amin'ny fomba ahoana? `

Na dia nambara manokana ho an'ny Isiraely fahiny aza ireo teny ireo, isika izay an'i Kristy dia "taranak'i Abrahama sy mpandova araka ny teny fikasana." - Gal. 3 :29, ary ny Sabata dia mitoetra ho famantarana amin'Andriamanitra sy ny olony ankehitriny. Manazava ny Eks. 31 fa ny Sabata dia famantarana ny fanekena mandrakizain'Andriamanitra (Eks. 31 :16,17). Famantarana manampy antsika "hahalala" ilay Mpamorona, Mpanavotra, sy Mpanamasina antsika izany. Toy ny faneva asandratra isaky ny fito andro izany, izay manampy ny saintsika hahatsiaro satria mora manadino mantsy isika.

Mampahatsiaro antsika mandrakariva ny fototra niaviantsika, ny fanafahana antsika, ny antom-pisiantsika, sy ny andraikitsika manoloana ireo ory sy voailikiliky ny fiarahamonina ny Sabatan'Andriamanitra. Raha ny marina dia zava-dehibe tokoa ny Sabata, hany ka tsy isika no tonga amin'ny Sabata fa ny Sabata no tonga amintsika tsy an-kanavaka isan-kerinandro, mampahatsiaro antsika hatrany hoe: iza moa isika? Iza no nahary antsika? Inona no ataony ho antsika ary inona no mbola hataony ho antsika amin'ny farany rehefa hanamboatra lanitra vaovao sy tany vaovao Izy?

Manasa ny olombelona izay mpiara-miombona fanekena Aminy Andriamanitra mba hisaintsaina ny amin'ilay hany tena manan-danja indrindra, dia ny fifandraisana mahavonjy eo amin'ny Mpamorona sady Mpanavotra sy ny voariny mpaniasia. Ny fahefana avy amin'Andriamanitra no mibaiko antsika isan-kerinandro mba hiditra amin'ilay fitsaharana izay efa nomena antsika maimaimpoana tao amin'i Kristy Jesôsy, Ilay "Tompon'ny finoantsika sy Mpanefa azy, Izay naharitra ny hazo fijaliana, fa tsy nitandro henatra, mba hahazoany ny fifaliana napetraka teo anoloany." Heb. 12:2. 

`Ahoana no ahafahanao miaina fanandramana lalina kokoa miaraka amin'Andriamanitra mandritra ny Sabata? `