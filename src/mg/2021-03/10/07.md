---
title:  Fianarana fanampiny
date:   03/09/2021
---

"Mandritra ny herinandro isika dia tokony hisaintsaina ny amin'ny Sabata sy hiomana mba hitandrina izany araka izay voalazan'ny didy. Tsy tokony amin'ny maha-lalana azy fotsiny no hitandremantsika ny Sabata." - TFC, b. 6, t. 353.

"Mitandrina ny Sabata ny lanitra manontolo, saingy tsy amin'ny fidonanam-poana na amin'ny hakamoana. Amin'io andro io dia tokony hofohazina ny herim-panahy rehetra; fa tsy hihaona amin'Andriamanitra sy Kristy Mpamonjy antsika va isika? Tokony hibanjina Azy am-pinoana isika. Maniry ny hamelombelona sy handrotsaka fitahiana ho an'ny fanahy tsirairay Izy." - t. 362.

<em>"Ny fangatahana atao amin'Andriamanitra dia lehibe lavitra amin'ny andro Sabata noho ny amin'ny andro hafa. Ajanon'ny olona amin'izay ny fanaony andavanandro ka mandany ny fotoanany amin'ny fandinihana ny Soratra Masina sy ny fanompoam-pivavahana izy. Betsaka noho ny amin'ny andro hafa ny fahasoavana angatahiny amin'ny andro Sabata. Mitaky fikarakarana manokana izy. Miangavy ireo fitahiana tsara indrindra izy: Tsy handrasan'Andriamanitra ho lasa ny Sabata vao mamaly ireo fangatahana ireo Izy. Tsy mitsahatra na oviana na oviana ny asan'ny lanitra, ary ny olona koa tsy tokony hitsahatra na oviana na oviana hanao soa. Tsy notendrena ho fotoana tsy iasana sy tsy ahavitana zavatra mahasoa ny Sabata. Raran'ny lalàna ny asa ara-nofo amin'ny andro fialan-tsasatry ny Tompo; ny asa ahazoam-pivelomana dia tsy maintsy ajanona; tsy misy asa itadiavana fahafinaretana araka izao tontolo izao na tombon-tsoa araka ny lalàna azo atao amin'io andro io; fa tahaka ny nijanonan'Andriamanitra tamin'ny asam-pamoronany, ka nitsahatra Izy tamin'ny andro Sabata sy nitahy izany andro izany, dia toy izany koa, ny olona dia tokony hamela ny asany andavanandro, ka hanokana ireo ora masina ireo ho amin'ny fialan-tsasatra mahasoa, hanompoana an'Andriamanitra sy hanaovana asa fanasoavana. — Ny asan'i Kristy tamin'ny fanasitranana ny marary dia mifanaraka tanteraka amin'ny lalàna. Manome voninahitra ny Sabata Izy."</em> - IFM, t. 207. 

**FANONTANIANA HIFANAKALOZAN-KEVITRA:**

`1. Manjary adihevitra politika mafana ny resaka fiarovana ny tontolo iainana any amin'ny firenena maro. Amin'ny maha-Advantista antsika, ahoana no mety hahatonga antsika ho mpikolokolo ny zavaboary na tsy manao politika aza?`

`2. Manomboka ao an-tsaina ny fanompoana. Ahoana ny fomba mety handrisihantsika ny saintsika mba hanompo ny manodidina antsika (ny ankohonantsika, ny fiangonana sy ny fiarahamonina misy antsika) amim-pitiavana kokoa? Manome antsika fahafahana manao izany indrindra ny Sabata, amin'ny fomba ahoana?`

`3. Ampahatsiarovina antsika isan-tSabata fa Andriamanitra no namorona ny taranak'olombelona manontolo. Manampy antsika hijery ny olona amin'ny fomba fljerin'Andriamanitra izany. Ahoana no tokony hanampian'ny Sabata antsika hahatsiaro fa tsy tokony hisy ny fanavakavaham-bolon-koditra, na foko, na saranga, na lahy sy vavy, rehefa samy noforonina araka ny endrik'Andriamanitra ary samy tiany ny olona rehetra? `