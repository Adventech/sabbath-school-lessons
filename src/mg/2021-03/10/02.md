---
title:  "Ny Sabata sy ny famoronana"
date:   29/08/2021
---

Ao amin'ny didy folo, ny didy fahefatra irery no manomboka amin'ny hoe "Mahatsiarova". Tsy misy hoe: "Mahatsiarova, aza mangalatra", na "Mahatsiarova, aza mitsiriritra", fa izao ihany: "Mahatsiarova ny andro Sabata (...)"

Ny hoe "mahatsiarova" dia manambara ny fisian'ny tantara nitranga tamin'ny lasa ka tokony hotsaroana tsara. Rehefa mahatsiaro isika dia manjary mifandray amin'ny lasa, ka ny hoe "Mahatsiarova ny andro Sabata hanamasina azy" dia mitondra antsika miverina hatrany amin'ny Famoronana mihitsy.

`Vakio ny Gen. 1:26,27 sy ny Gen. 9:6. lnona no ambaran'ireo andininy ireo momba ny maha-manokana antsika amin'ny maha-olombelona antsika? Ahoana no maha-samy hafa tanteraka antsika amin'ny voary hafa rehetra eto ambonin'ny tany? Ary nahoana no zava-dehibe tokoa ny fahatakarantsika izany fahasamihafana izany?`

Rehefa mahatsiaro ny Famoronana isika dia mahatsiaro fa voary noforonin'Andriamanitra araka ny endriny isika; tsy misy zavatra hafa nofaritan'Andriamanitra toy izany teo amin'ny tantaran'ny Famoronana. Miharihary fa tena hafa amin'ny voary rehetra eto ambonin'ny tany isika olombelona, na dia misy singa maro aza ao amin'ny rantsika izay itoviantsika amin'ny biby sasany. Mifanohitra amin'ny finoan'ny maro, tsy rajako marani-tsaina fotsiny isika tsy akory, na rajako nivoatra miandalana ho olona. Voary natao araka ny endrik'Andriamanitra isika, tsy manampaharoa ny olombelona eo anivon'izay rehetra noforonin'Andriamanitra eto amin'izao tontolo izao.

`Mampahatsiaro antsika ny fifandraisantsika amin'ny voary ny tantaran'ny Famoronana, amin'ny fomba ahoana? Vakio Gen. 2:15, 19.`

Ny fahafantarantsika fa namorona ity tontolo misy antsika ity koa Andriamanitra dia mampahatsiahy antsika ny andraikitsika manoloana ny zavaboarin'Andriamanitra. Natao "hanjaka" amin'ny zavaboary isika. Ny fanjakana amin'ny zavaboary dia tsy midika ho fanaparam-pahefana aminy tsy akory. Natao hifehy izany toy ny mpitantana ny fananan'Andriamanitra isika. Natao hifandray amin'ny tontolon'ny zavaboary toa an'Andriamanitra isika.

Eny tokoa, nosimban'ny fahotana ny zavatra rehetra; na izany aza anefa dia mbola voarin'Andriamanitra ihany ity tany ity, ary tsy manan-jo velively hanimba izany isika, indrindra moa fa ny olombelona; mateti-pitranga mantsy izany.

`Ankoatra ny maha-tsangambato fahatsiarovana an'Andriamanitra Mpamorona ny Sabata, ahoana no anampian'ny fitandremana ny Sabata antsika hahatsapa kokoa ny tokony hikolokoloantsika tsara ny tontolo iainana?`