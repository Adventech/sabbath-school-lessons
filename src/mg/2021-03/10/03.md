---
title:  "Mankalaza ny fahafahana"
date:   30/08/2021
---

Araka ny efa hitantsika, mihoatra lavitra noho ireo andro namoronana izao rehetra izao no ambaran'ny Sabata. Ao amin'ny fitantaran'i Mosesy ny amin'ireo 40 taona naha-tany an'efitra ny Isiraely no ahitantsika fanindroany ny filazana ny Didy folo. Tamin'io fotoana io dia tsy ny Famoronana no nambarany ho antony tokony hitandremana ny Sabata fa ny fanafahana tamin'ny fahandevozana tany Egipta (Deo. 5:12-15). Tsy andevo any Egipta intsony isika ankehitriny saingy karazana fahandevozana hafa kosa no samy atrehintsika, ary fampijaliana tahaka izany koa no entiny.

`Inona ilay endrika fahandevozana atrehintsika ankehitriny? Vakio Gen. 4:7, Heb. 12:1, ary 2 Pet. 2:19.`

Ny Sabata dia fankalazana ny fanahafana antsika amin'izay rehetra mety manandevo antsika. Ampahatsiarovina antsika rehefa Sabata fa misy ny fanafahana amin'ny fahotana, tsy amin'ny herin'ny tenantsika fa amin'ny herin'Andriamanitra, izay omena antsika amin'ny alalan'ny finoana. Ampahatsiahivina koa isika amin'izany fa tsy azontsika vidina tsy akory io fahafahana io. Voavonjy ny ain'ny lahimatoan'ny Isiraelita noho ny ran'ilay zanak'ondry natentina tamin'ny tolam-baravarana roa sy amin'ny tataom-baravaran'ny trano, tamin'ilay alina mialoha ny hialany tao Egipta (Eks. 12). Ny ran'Ilay Zanak'ondry koa no namonjy antsika, ary tokony handeha amin'ny maha-olona afaka antsika isika; antsika ao amin'i Kristy Jesôsy izany fahafahana izany.

`Vakio Rôm. 6:1-7. Inona no lazain'i Paoly eto izay mifandraika amin'io fanomezana efa raisintsika ao anatin'ny Sabata io?`

"Ary tsarovy fa andevo tany amin'ny tany Egypta hianao, ka tanana mahery sy sandry nahinjitra no nitondran'i Jehôvah Andriamanitrao anao nivoaka avy tany; izany no nandidian'i Jehôvah Andriamanitrao anao hitandrina ny andro Sabata." - Deo. 5:15. Ampahatsiahivina indray ny vahoaka eto fa ny herin'i Jehôvah sy ny asany ho azy ireo no namonjy azy. Amin'ny maha-Kristianina antsika, tsy tokony ho tsapantsika be lavitra ve fa ny herin'i Kristy sy ny asa nataony ho antsika irery ihany no namonjy antsika ho afaka amin'ny fahotana?

Manasa antsika hanam-pitsaharana ao amin'ny famonjen'Andriamanitra io didy io, dia famonjena novidiny ho antsika tamin'ny tànana mahery sy sandry nahinjitra. Rehefa mahatsiaro isika fa Andriamanitra no Mpamorona, ary matoky isika fa mahay mamorona antsika indray Izy, sy manafaka antsika amin'ny fanandevozan'ny fahotana dieny izao aza raha vonona ny hamela Azy hiasa ato anatintsika isika, dia tsy hiezaka hahazo ny fanamarinana amin'ny herin'ny tenantsika intsony isika fa afaka amin'izany.

`Ahoana no efa nanandramanao ny fanandevozan'ny ota? Ahoana no fomba andraisantsika ho an'ny tenantsika ireo teny fikasana nomena tao amin'i Jesôsy, izay mampanantena fanafahana amin'i fanandevozana io?`