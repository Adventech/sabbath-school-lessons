---
title:  "Nitsahatra hateloana"
date:   13/09/2021
---

Tsy nizotra nilamina tsy akory ny dian'i Jônà rehefa nandositra an'Andriamanitra izy. Voaelingelina ilay "fitsaharana" keliny rehefa niditra an-tsehatra tamin'ny fomba mahagaga Andriamanitra tamin'ny alalan'ny tafiotra. Nandidy hazandrano hamonjy azy i Jehôvah  rehefa saika maty an-drano izy. 

Na izany aza, voatery nitsahatra hateloana tao an-kibon'ilay trondro be i Jônà, vao nahatsapa ny filany ny miankina tanteraka amin'Andriamanitra. 

Indraindray isika tsy maintsy entina any amin'ny toerana izay tsy misy na inona na inona azon'izao tontolo izao atolotra mba hamikirantsika, mba hahatsapantsika fa i Jesôsy  no tena ilaintsika.

`Vakio ny vavaka nataon'i Jônà tao an-kibon'ilay hazandrano (jereo Jônà 2:1-9). Inona no antom-bavany?`

Na dia tany amin'ny lalina aza i Jônà ary teo amin'ny toerana izay mampidi-doza tokoa, dia milaza ny amin'ny fitoerana masina ny vavaka nataony.

Hoy izy: "Voaroaka tsy ho eo anatrehanao aho, nefa mbola nanatrika ny tempolinao masina ihany."

Inona no mitranga eto?

Zava-dehibe ifantohan'io vavaka io ny tempoly, ary tokony ho ivo ifantohan'ny vavaka ankapobeny izany. Toerana tokana ihany mantsy no mety hahitana an'Andriamanitra ao amin'ny TT, dia ao amin'ny fitoerany masina izany (jereo Eks. 15:17, Eks. 25:8).

Tsy ny tempolin'i Jerosalema anefa no resahin'i Jônà eto fa ilay fitoerana masina any an-danitra (and 2:8). Eo no toerana misy ny fanantenana satria eo indrindra no misy an'Andriamanitra sy iavian'ny famonjena atolony antsika.

Takatr'i Jônà ihany izany fahamarinana izany nony farany. Nanandrana ny fahasoavan'Andriamanitra izy. Novonjena izy. Ny zavatra takany voalohany indrindra rehefa naloan'ilay hazandrano izy, dia ny fitiavan'Andriamanitra azy, ilay mpaminany nandositra. Inoana fa nandray lesona izy (na dia tsy lavorary aza ny diany indraindray) ka fantany izao fa ny hany làlana azo antoka ho an'ny mpino dia ny mikatsaka ny hanao ny sitrapon'Andriamanitra.

Koa nanapa-kevitra hanao ny adidiny sy hanatanteraka ny baikon'Andriamanitra izy, ary nizotra ho any Ninive. Tsy isalasalana fa nandeha tamim-pinoana izy satria tanàna feno haratsiam-panahy indrindra no halehany, ary mety tsy hankasitraka izay lazain'ity mpaminany vahiny manome tsiny ny haratsian-toetrany ity i Ninive.

`Indraindray isika mila misintaka miala amin'izao rehetra hita izao mba hanana fomba fijery vaovao momba ny zavatra iray. Mety ho tsy manam-paharoa sy sarotra inoana ity tantaran'i Jônà ity, izay avotra tamin'ny fomba mahagaga tao an-kibon'ny hazandrano. Mety hanampy anao handray izany amin'ny fomba fijery vaovao anefa ny fisintahanao miala amin'ny tontolo mahazatra anao (ary mety hilaina indrindra aza izany fomba fijery vaovao izany); amin'ny fomba ahoana? `