---
title:  Tontosa ny iraka
date:   14/09/2021
---

Tanàna miezinzeina tokoa i Ninive raha ampitahaina amin'ny tanàna sy vohitra ao Isiraely. "Tanàna lehibe (...), dia lalana hateloana" izany (and 3:3).

`Vakio Jôna 3:10. Inona ny fihetsika nasetrin'ity tanàna ratsy fanahy ity ny hafatra nentin'i Jônà. Inona ny lesona azontsika raisina ho an'ny tenantsika avy amin'io tantara io, rehefa miezaka mitory ny hafatr'Andriamanitra amin'ny hafa isika?`

Nanambara ny hafatr'Andriamanitra i Jônà rehefa nandeha tao an-tananan'i Ninive: "Rehefa afaka efa polo andro, dia horavana Ninive." Mivantana tokoa ilay hafatra. Na dia tsy misy tsipiriany voalaza aza dia miha-mazava fa nihaino tsara tokoa ny mponin'i Ninive (izy rehetra!) ka nino ny fampitandremana avy amin'i Jônà.

Namoaka didy ny mpanjakan'i Ninive, araka ny fomba fanao manokana tany Proche-Orient, mba hanehoana ilay fiovam-po nitranga. Nasaina nifady hanina sy nitafy lamba fisaonana avokoa ny olona rehetra sy ny biby (tsy voalaza ny amin'ny fomba nitafian'ny biby lamba fisaonana). Nidina niala tamin'ny seza fiandrianany ny mpanjaka ka nipetraka tamin'ny lavenona. Misy heviny manan-danja lehibe tokoa izany fihetsiny izany.

`Vakio Jôna 3:6-9. Ampitahao amin'ny Jer. 25:5, Ezek. 14:6, sy ny Apôk. 2:5. Inona ao amin'ny lahatenin'ny mpanjaka no maneho fa azony tsara ny atao hoe fibebahana marina? `

Fohy ilay toriteny sady mivantana kanefa feno fahamarinana mikasika ny tena fibebahana. Inoana fa niasa mahery tao am-pon'ireo Ninivita tokoa ny Fanahy Masina rehefa nitory teny i Jônà.

Tsy mba nanana tombontsoa tahaka ny Isiraelita izay nahalala ny tantara rehetra momba ny fitarihan'Andriamanitra azy tamim-pitiavana ny Ninivita, kanefa namaly tsara ny antson'Andriamanitra ho amin'ny fibebahana izy ireo. Toy izao mantsy no nolazainy: "Andeha isika hiantoraka amin'ny famindrampon'Andriamanitra fa tsy amin'izay zava-bitantsika! Aoka hiantehitra tanteraka amin'ny fahatsarany sy ny fahasoavany isika."

Mahavariana anefa fa i Jônà, izay efa nanandrana mivantana ny fahasoavan'Andriamanitra tamin'ny fomba manokana, dia toa nihevitra fa tsy natao ho an'ny rehetra izany fahasoavan'Andriamanitra izany, ary ny olona sasantsasany ihany no afaka hisitraka ny fitsaharana avy amin'izany.

`Nahoana no ampahany iankinan'aina tokoa eo amin'ny fiainan'ny Kristianina ny fibebahana? Inona ny tena hevitry ny hoe: mibebaka amin'ny fahotantsika isika, indrindra fa amin'ireo fahotana izay iverimberenantsika?`