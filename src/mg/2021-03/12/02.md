---
title:  "Nandositra"
date:   12/09/2021
---

Mahagaga fa mpitory teny mahomby tokoa i  Jônà. Anisan'izay tsy mazoto indrindra koa anefa izy, farafahakeliny tamin'ny voalohany. Na inona na inona asa nataon'i Jônà tamin'io fotoana io dia nampiato izany tamin'ny fomba mahery vaika ny antson'Andriamanitra. Raha tokony ho nandray ny ziogan'Andriamanitra teo aminy izy, ary nahatsapa fa mora ny ziogany sady maivana ny entany (Mat. 11:30), dia naleony nanapa-kevitra hahita "fitsaharana" amin'ny herin'ny tenany, ka nandositra nizotra tamin'ny làlana nifanipaka tanteraka amin'ilay toerana niantsoan'Andriamanitra azy halehany izy.

`Aiza ilay toerana nantenain'i Jônà fa hahafahany miala amin'ny antson'Andriamanitra ka hahitany fiadanana sy fitsaharana? Nahomby ve ny kajikajiny? Vakio Jônà 1.`

Tsy mba niato hifandahatra tamin'i Jehôvah akory i Jônà fa avy hatrany dia lasa nandositra. Maro ireo mpaminany ao amin'ny Baiboly no nanao toy izany koa rehefa nirahin'Andriamanitra (jereo ohatra Eks.4:13).

Mahaliana tokoa fa tsy vao izao tsy akory no niantsoan'Andriamanitra an'i Jônà hitondra ny hafany, araka ny hita ao amin'ny 2 Mpanj. 14:25. Tamin'io fotoana io anefa dia toa nahatanteraka tsara izay nangatahin'i Jehôvah taminy i Jônà.
Nahoana?

Ireo boky mirakitra tantara sy momba ny arkeôlôjia dia milaza ny amin'ny halozan'ireo mpanapaka neo-asirianina izay nanjaka tao Proche-Orient fahiny nandritra ny taonjato fahavalo TlK, dia tamin'ny fotoana niasan'i Jônà tao Isiraely. Nanafika an'i Joda ilay mpanjaka neo-asirianina, 75 taona taorian'izany. Efa resy roapolo taona teo ho eo talohan'izany ny Isiraely sy Samaria, ary araka ny fantatra dia niditra tao amina fikambanana manohitra ny Asirianina ny mpanjaka Hezekia.

Tonga ankehitriny ny fotoana tsy maintsy hamaliana ny Asirianina. Milaza ny tantara mampalahelon'ny faharavan'i Lakisy, ilay tanàna mimanda lehibe sy mafy orina indrindra izay fiarovan'i Hezekia avy any atsimo, ny Baiboly sy ireo boky mirakitra ny tantara asirianina, ary koa ireo sary voasokitra teo amin'ny rindrin'ny lapa tao Ninive. Nisy soratra nataon'i Sankeriba milaza fa babo miisa roa hetsy mahery no efa azony tao amin'ny tanàna mimanda 46 izay noravany. Rehefa naka an'i Lakisy ny mpanjaka asirianina dia babo aman-jatony sy an'arivony no novonoiny tamin'ny tsato-kazo, ary nendahiny velona ny hoditr'ireo mpomba ny mpanjaka Hezekia mafana fo. Ny sisa kosa nalefany ho babo tany Asiria, nanao asa an-terivozona.

Tsy mampino tokoa ny halozan'ny Asirianina fa mihoatra noho ny fahita tamin'ny androny aza. Koa eo anivon'izany fanjakana izany ve no anirahan'Andriamanitra an'i Jônà ? 

Tsy mahagaga raha tsy nety nandeha i Jônà.

`Nandositra an'Andriamanitra? Efa nanao izany ve ianao? Raha eny, nitondra fahombiazana ho anao ve izany? lnona ny lesona tokony hotsoahinao avy amin'izany fahadisoana izany?`