---
title:  "Ilay mpaminany feno ahiahy"
date:   11/09/2021
---

### Hodinihina mandritra ny herinandro: 
Jôna 1,2,3,4, Jer. 25:5, Ezek. 14:6, Apôk. 2:5, Lio. 9:51-56, Joda 1-25.

><p> Tsianjery:</p> 
> "Ka moa Izaho tsy mba halahelo an'i Ninive, ilay tanàna lehibe va, izay misy olona tsy omby roa alina sy iray hetsy, izay tsy mahafantatra ny havanany sy ny haviany, sady be biby fiompy koa?" - Jônà 4:11.

### Fampidirana

Anisan'ny tantara mahaliana indrindra ao amin'ny Soratra Masina ny tantaran'i Jônà. Mpaminanin'Andriamanitra izy, olona nantsoin'Andriamanitra, kanefa dia nandositra ny antson'Andriamanitra! Tamin'ny fomba henjana no nandresen-dahatra an'i Jônà hanova ny fisainany sy hankato ny Tompo. Rehefa izany dia nanaiky izy, kanefa inona no nataony avy eo? Velon-taraina indray izy noho ny amin'ireo vahoaka izay nanaovany asa fitoriana noho ny antson'Andriamanitra, izay nibebaka marina ka tsy nanjo azy ny fandringanana izay tokony ho nahatra taminy raha tsy nibebaka izy ireo!

Izany ka olona be ahiahy! Tsy nanam-piadanana izy, hany ka hoy mihitsy izy hoe: "Koa mifona aminao aho ankehitriny, Jehôvah ô, esory ny aiko; fa aleoko ho faty toy izay ho velona." - Jônà 4:3.

Na i Jesôsy aza nilaza ny tantaran'i Jônà nanao hoe: "Ny olona tany Ninive hiara-mitsangana amin'ity taranaka ity amin'ny andro fitsarana ka hanameloka azy; fa nibebaka izy tamin'ny nitorian'i Jônà teny; nefa, indro, misy lehibe noho Jônà eto." - Mat. 12:41. Lehibe noho i Jônà tokoa i Jesôsy! Tsy afaka ny ho Mpamonjy antsika Izy raha tsy izany.

Handinika an'i Jônà isika amin'ity herinandro ity ary hijery izay lesona azontsika raisina avy amin'ny ahiahiny sy ny tsy fananany fiadanana.

_*Famerenana ny lesona ny sabata 18 Septambra._