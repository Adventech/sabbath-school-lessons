---
title:  "Voatahiry ao amin’ny fitiavan’Andriamanitra"
date:   16/09/2021
---

Toa nanana olana lavitra tsy araka ny anampoizana azy i Jônà. Toerana nampidi-doza tokoa i Ninive, kanefa toa tsy ireo Ninivita no olana ao amin'ny tantaran'i Jônà. Voarainy tsara ny hafatra ary nibebaka avy hatrany izy ireo. I Jônà, ilay misiônera, no hita ho olana teo amin'io asa fitoriana io. 

Nilain'ireo Ninivita ny nandre ilay hafatra avy amin'Andriamanitra, kanefa mihoatra lavitra noho izany ny nilan'i Jônà nanao io dia misiônera nankany Ninive io, ka izany no antony tsy namelan'Andriamanitra azy tamin'izao. 

`Vakio ny bokin'i Joda. Amin'ny fomba ahoana no "hitehirizantsika ny tenantsika ao amin'ny fitiavan'Andriamanitra" (Joda 21). Inona ny hevitr'izany?`

Hoy i Joda ao amin'ilay bokiny fohy ao amin'ny TV: "Ary tehirizo ny tenanareo ao amin'ny fitiavan'Andriamanitra, miandry ny famindrampon'i Jesôsy Kristy Tompontsika ho fiainana mandrakizay. " - Joda 21.

Tsy tranga indray mandeha eo amin'ny fiainana tsy akory ny fanandramana manokana ny fitiavan'Andriamanitra sy ny fahasoavany. Anisan'ny fomba azo antoka "hitehirizantsika ny tenantsika ao amin'ny fitiavan'Andriamanitra" ny fanampiantsika ny hafa. Ao amin'ny andininy manaraka dia manasa antsika i Joda "hamindra fo" sy "hamonjy" ny hafa tsy ho main'ny afo.

`Vakio Joda 20-23. Inona no voalaza eto izay mifandraika amin'ny tantaran'i Jona? Ary inona koa no ambaran'izany amintsika?`

Niantso an'i Jônà ho any Ninive Andriamanitra satria inoana fa tsy dia nihevitra loatra ny amin'ny fifandraisany amin'ireo Asirianina izy talohan'io antso io. Azo lazaina fa tsy tia azy ireo izy; kanefa tsy azony an-tsaina velively ny tena fankahalany azy ka nahatonga azy handositra mihitsy mba tsy hifanerasera amin'izy ireo, na dia efa reny aza ny antson'Andriamanitra. Tsy vonona ny hiray monina amin'ny Ninivita any an-danitra i Jônà. Tsy nahay nitia tahaka an'Andriamanitra izy. Niantso an'i Jona ho any Ninive Andriamanitra satria tiany ny Ninivita, ary faniriany ny hitondra azy ireo ho any amin'ny fanjakany. Kanefa tia an'i Jônà koa Andriamanitra matoa niantso azy. Tiany hitombo amin'ny fanahafana Azy i Jônà eo am-piarahany miasa Aminy. Te hanome fitsaharana marina azy Izy, izay tsy azo raha tsy amin'ny alalan'ny fifandraisana mahavonjy Aminy sy ny fanaovana ny sitrapony. Ary sitrapon'Andriamanitra ny hanampiantsika ny hafa sy hanehoantsika amin'izy ireny ny finoana sy ny fanantenana ananantsika. 

`Toy inona ny fotoana laninao hiasana ho famonjena ny hafa? Amin'ny lafiny ara-panahy, amin'ny fomba ahoana no itondran'io asa io fitsaharana marina ao amin'i Jesôsy ho antsika? `