---
title:  "Reraka sy ana"
date:   18/07/2021
---

Indray folakandro, lohataona tamin'izay, tsy nahatombina ny mpanjaka Davida nandehandeha teo an-tampon'ny lapany. Tokony ho niaraka tamin'ny tafiny teny an-dafin'i Jordana izy tamin'io fotoana io. Tokony ho nitarika ny vahoakan'Andriamanitra handresy ny Amanita sy hitondra fiadanana teo amin'ny fanjakana izy.

`Tsy nandeha tany amin'ny toerana tokony ho nisy azy i Davida, ka nanokatra lalana hidiran'ny fakam-panahy ho azy izany. Vakio ny tantara ao amin'ny 2 Sam. 11:1-5. Inona no nitranga? Inona ilay fahotana lehibe nataon'i Davida?`

Nahatazana vehivavy mandro "tsara tarehy maha-te hijery" izy. Tsy nahatohitra ny filana feno ota tao anatiny izy tamin'io fotoana io ka nandry tamin'i Batseba, izay vadin'ny mpitari-tafika iray mahatoky tokoa. Toy ny mpanjaka rehetra tamin'ny andro fahiny dia nanana ny fahefana faratampony i Davida. Tsy nanaraka ny lalàna izay mifehy ny olona hafa rehetra izy amin'ny maha-mpanjaka azy. Ny tantara mampalahelon'ny ankohonan'i Davida, izay nanova ny fizotry ny tantara taorian'io fotoana io anefa dia mampahatsiahy antsika fa na dia mpanjaka aza izy dia tsy ambonin'ny lalàn'Andriamanitra tsy akory.

Fiarovana tokoa mantsy no antom-pisian'ny lalàna ; mamefy izany, ary ny fihoaran'i Davida azy, na dia mpanjaka aza izy, dia nitera-boka-dratsy tokoa teo aminy. Vantany vao nandika ny lalàn'Andriamanitra i Davida dia nanomboka nahatsapa ny fiantraikany teo amin'ny lafim-piainany rehetra. Nihevitra izy fa tsy nisy nahatsikaritra ilay hadalana vitany; kanjo bevohoka izao i Batseba, ary ny vadiny lasa lavitra.

`Vakio 2 Sam. 11:6-27. Tamin'ny fomba ahoana no niezahan'i Davida nanafina ny fahotany?`

Na ny tetika faran'izay tsara voatra nataon'i Davida mba hodian'i Oria ao amin'ny vadiny aza dia tsy nahomby. Lehilahy tsara laza tokoa i Oria; izao no navaliny ny tolo-kevitra nataon'i Davida: "Ny fiara sy ny Isiraely ary ny Joda mitoetra amin'ny trano rantsan-kazo; ary Joaba tompoko sy ny mpanompon'ny tompoko mitoby any an-tsaha, ka izaho kosa va hody any an-tranoko hihinana sy hisotro ary handry amin'ny vadiko? Raha velona koa hianao, ary raha velona koa ny ainao, tsy hanao izany aho." - 2 Sam. 11:11. Nanjary tonga tamin'ny famonoana (fampamonoana) olona i Davida rehefa tsy hitany intsony izay hanaronana ny fahotany.

`Tsy mampino hoe i Davida, izay efa notahian'Andriamanitra fatratra, no latsaka ambany toy izao. Na iza isika na iza, Inona ny fampitandremana tokony horaisintsika avy amin'io tantara io?`