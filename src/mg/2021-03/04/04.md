---
title:  "Voavela heloka?"
date:   20/07/2021
---

Rehefa avy nanonona ilay fanamelohana ho faty i Davida (2 Sam. 12:5,6), dia nahariharin'i Natana teo anatrehany ny halehiben'ny fahotany. Vakin'alahelo ny fon'i Davida, ary niaiky ny helony izy. Nanome toky azy avy hatrany i Natana fa "Jeh么vah efa nanaisotra ny helony", ka voavela ny fahotany. Azo eo no ho eo tsy misy hataka andro ny famelan-keloka avy amin'Andriamanitra. Tsy nilain'i Davida ny hanaporofo ny fahatokiany vao ho navela ny helony.

`Efa nambaran'i Natana mialoha izay ho vokatry ny fahotan'i Davida ao amin'ny 2 Sam. 12:10-12, kanefa mbola nampiany hoe "ho faty tokoa ny zaza izay haterakao."`

"Efa nanaisotra ny helok'i Davida i Jeh么vah ", inona ny hevitr'izany? Voafafa tsotra izao ve ilay fahotana ka hadinon'ny olon-drehetra? Vakio ny 2 Sam. 12:10-23 eo am-pisaintsainanao izany fanontaniana izany.

Mety ho nametraka izany fanontaniana izany tamin'ny tenany koa i Davida teo am-pahitana fa tsy misy mandeha amin'ny laoniny ny fiainany - maty ilay zaza, tao anaty savorovoro tanteraka ny fianakaviany (ohatra maneho indrindra ny fikorontanan'ny tokantrano ny tantaran'i Amnona sy Absal么ma), ary nampisalasala ny hoaviny. Na teo aza anefa ny vokatry ny fahotany, izay nahatratra ilay zaza vao teraka sy i Oria, dia nanomboka takatr'i Davida ihany koa fa hanarona izany ny fahasoavan'Andriamanitra ary indray andro any dia ho voafafa tanteraka izany. Mandra-pahatonga izany fotoana izany anefa dia afaka mahita fitsaharana ao amin'ny fahasoavan'Andriamanitra ny eritreriny tsy mandry.

`Inona no tsapan'i Davida fa tena ilainy marina? lnona no iriny fatratra? Vakio Sal. 51:1-6.`

Mandoatra ny ao am-pony sy miaiky ny helony ampahibemaso i Davida ao amin'ny Sal. 51. Mitalaho famindrampo amin'Andriamanitra izy, miangavy Azy noho ny fitiavany azo antoka sy ny haben'ny fiantrany. Niriny fatratra ny hohavaozina.

Eo am-pisainantsika ny vidin'ny fitsaharana ao amin'i Jes么sy, dia ilaintsika aloha ny manaiky fa mila fanampiana ivelan'ny tenantsika isika; mpanota isika ary mila Mpamonjy; miaiky ny fahotantsika isika ary mitalaho amin'Ilay hany afaka manadio sy manavao antsika. Afaka mahazo hery isika eo am-panaovana izany; olona sady mpijangajanga, mpamolaka sain'olona, no mpamono olona, ary farafahakeliny nandika ny dimy amin'ny didy folon'Andriamanitra, no miantso vonjy eto - ary mitaky ny hamelan'Andriamanitra ny helony araka ny teny fikasana.

`Koa raha i Davida aza navelan'Andriamanitra ny helony, inona ny fanantenana ho anao eto? `