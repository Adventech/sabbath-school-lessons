---
title:  Vaovao
date:   21/07/2021
---

`Rehefa avy niaiky ny fahotany i Davida, ary tsy niezaka nanamarina na nanafina izany, dia naneho ny fangatahany tamin'Andriamanitra. Inona no nangatahiny Taminy? Vakio Sal. 51:7-12.`

Ny fanadiovana hysopa resahin'i Davida eto dia fomba fiteny fantatry ny Isiraelita rehetra izay efa nandalo tao amin'ny fitoerana masina. Fombafomba fanadiovana voalaza ao amin'ny lalàn'i Mosesy (Lev. 14:4) izy io, ary ny firesahan'i Davida izany dia maneho ny fanekeny ny herin'ny sorona - dia ilay Sorona - izay hanaisotra ny fahotan'izao tontolo izao.

`Nangataka "fifaliana sy faharavoravoana" koa i Davida. Tsy fahasahisahiana ihany ve izany raha heverina ny halehiben'ny fahotany?`

Mety hanampy kokoa angamba raha toy izao no ilazana azy: "Ambarao amiko fa voavela ny heloko mba hahafahako miditra ao amin'ny fitoerana masina indray ka handrenesako ny fifaliana sy ny faharavoravoan'ireo izay mivavaka Aminao."

Rehefa nanota i Adama sy Eva dia niafina ny fanatrehan'Andriamanitra (Gen. 3:8). Araka ny hevitrao, nahoana ny vavaka nataon'i Davida, na taorian'ny nanotany aza, no hafa tanteraka amin'izany? Vakio Sal. 51:11,12.

Tsy tian'i Davida ho very ny fahatsapany ny fanatrehan'Andriamanitra eo amin'ny fiainany. Hitany fa raha tsy eo ny Fanahy Masina dia tsy hahefa na inona na inona izy. Fantany fa raha lavo mora foana toy izany izy tamin'ny nanotany tamin'i Batseba, dia mety ho solafaka toy izany indray. Tsy matoky ny tenany intsony izy.
Takatr'i Davida fa ny fandresena izay ho avy dia tsy ho noho ny aminy; ho avy amin'Andriamanitra irery ihany izany raha miankina tanteraka Aminy izy.

Ny fiainana kristianina feno fandresena dia tsy avy amintsika sy ny momba antsika tsy akory. I Jesôsy no anton'izany rehetra izany. Maniry ny fanatrehany isika; mangetaheta ny Fanahiny; mila ny fifaliana amin'ny famonjeny isika. Tsapantsika ny filantsika fanavaozana sy fanamboarana. Ny fitsaharany no ilaintsika - dia famoronana ataon'Andriamanitra indray. Io fitsaharana io dia tsy lavitry ny famelan-keloka. Voambolana fampiasa momba ny Famoronana no hita ao amin'ny hoe: "Amorony fo madio aho, Andriamanitra ô; ary havaozy hiorina marina ny fanahiko ato anatiko." - Sal. 51:10. Andriamanitra irery no afaka "mamorona" (bara'), araka ny TT'; ary rehefa voaforona indray isika dia afaka ny hanam-pitsaharana.

`Raha mbola tsy nanandrana ny fifaliana sy ny faharavoravoana vokatry ny fahafahana amin'ny fahatsiarovan-tena ho meloka ianao, inona no manakana anao? Inona no lesona mahasoa azonao tsoahina avy amin'ity tantara ity?`