---
title:  "Mifoha ny fieritreretana"
date:   19/07/2021
---

"Tao anatin'ny fotoana tena nampanjombona indrindra ny fiainan'i Davida dia nisy vaovao mahafaly: naniraka ny mpaminaniny Andriamanitra. Nifankafantatra tsara i Natana sy Davida. Efa nanoro hevitra an'i Davida i Natana tany aloha, rehefa nikasa hanorina tempoly i Davida (2 Sam. 7). Hanatanteraka asa hafa ho an'ny mpanjakany anefa izao no anton-diany.

`Araka ny hevitrao, nahoana i Natana no nifidy hilaza tantara fa tsy avy hatrany dia nanameloka sy nanala baraka an'i Davida? Vakio 2 Sam. 12:1-14.`

Fantatr'i Natana ny tokony holazainy, ary tamin'ny fomba mety hahatakaran'i Davida azy no nanambarany izany. Tantara izay mifanaraka indrindra amin'ny fiainan'i Davida amin'ny maha-mpiandry ondry azy fahiny no nolazainy. Fantany fa sarotiny tokoa i Davida raha ny momba ny rariny sy ny fahatokiana no resahina. Izany hoe, azo lazaina ho namelatra fandrika i Natana, ary latsaka tao amin'izany tokoa i Davida.

Rehefa nanonona ilay fanamelohana ho faty izay ho an'ny tenany ihany i Davida, saingy tsy fantany, dia hoy i Natana: "Hianao no izy." - 2 Sam. 12:7. Misy fomba maro azo ilazana ny hoe: "Hianao no izy." Azo atao ny mivazavaza izany, na ny manameloka ka manondro manitsy ny tavan'ilay olona, na azo atao koa ny maneho fiheverana sy fangorahana ilay olona. Inoana fa feno halemem-panahy ny tenin'i Natana. Teo no tsy maintsy ho nahatsapan'i Davida ny alahelo mety ho tsapan'Andriamanitra rehefa minia miala amin'ny sitrapony ny zanany. Tonga saina tampoka i Davida. Toa nisy nitriatra tao am-pony.

`Nahoana i Davida no namaly hoe: "Efa nanota tamin'i Jehôvah aho", fa tsy hoe: "efa nanota tamin'i Batseba aho" na koa "mpamono olona aho" (2 Sam. 12:13; jereo koa Sal. 51:4)?`

Niaiky i Davida fa ny fahotana, izay mahatonga ny fontsika ho feno ahiahy, dia voalohany indrindra, fanoherana mivantana an'Andriamanitra, Ilay Mpamorona sy Mpanavotra. Mamely tena isika ary mahavoa ny hafa koa rehefa manota. Mampitondra henatra ny fianakaviantsika sy ny fiangonantsika isika. Kanefa raha ny marina, Andriamanitra no nasiantsika, ka mamantsika Azy indray eo amin'ny hazo fijalian'i Golgota isika.

<em>"Tohina ny fon'i Davida. Nifoha ny fieritreretany; niseho teo imasony tamin'ny halehibiazany rehetra ny heloka bevava vitany, ary nilefitra teo anatrehan'Andriamanitra ny fanahiny manetry tena. Tamin'ny feo nipararetra no nitenenany moramora hoe: 'efa nanota tamin'i Jehovah aho!'. Nanao ratsy tsy azo onerana tamin'i Batseba sy tamin'i Oria i Davida, ary tsapany dia tsapany izany. Lehibe lavitra noho izany anefa ny fahotana nataony tamin'Andriamanitra; azo lazaina marina fa ny ratsy atao amin'ny namana, dia i Jehôvah no anaovana azy."</em> - PM, t. 723.