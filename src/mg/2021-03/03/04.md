---
title:  "Hambom-po"
date:   13/07/2021
---

Mampahery sy mamelombelona hatrany ny fandinihana ny herinandro farany niasan'i Jesôsy teto an-tany, nialoha ny nanomboana Azy tamin'ny hazo fijaliana. Asehon'izany ihany koa ny fanaovan'ny olona zavatra iray na fitenenany tsy amim-piheverana, vokatry ny hambom-po sy ny tsy fananam-pitsaharana.

`Vakio ny Lio. 22:14-30 ka saino ny fihetsehampon'i Jesôsy raha nandre ireo mpianany niady hevitra, nandritra ny fiaraha-misakafo farany, ny amin'izay hatao lehibe amin'izy ireo (Lio. 22:24). Nahoana ireo mpianatra no tsy nifantoka tamin'ity fotoan-dehibe ity fa nifantoka kosa tamin'ny fahalehibeazana araka ny olombelona? `

Mahalana no hifanakalozantsika hevitra amin'ny hafa ny amin'izay lehibe indrindra ao amin'ny fiangonana, ny fianakaviana, na ny toeram-piasana misy antsika. Mety mieritreritra ny amin'izany imbetsaka tokoa isika, iza anefa no miresaka ny amin'izany mivantana? 

Tsy vao izao no niresahan'ireto mpianatr'i Jesôsy ireto ny amin'izany. Milaza ny Mat. 18:1 fa efa nametraka fanontaniana mikasika izany tamin'i Jesôsy  izy ireo, saingy tsy nataony mivantana izany: "Iza moa no lehibe indrindra ao amin'ny fanjakan'ny lanitra?" Lesona lehibe iray no tao anatin'ny valintenin'i Jesôsy tamin'izay. Niantso zazakely iray Izy ary nametraka azy ho eo afovoan'izy ireo. Nihiratra tamim-pahagagana ny mason'ireo mpianatra. Nilana fanazavana ny fihetsika nataon'i Jesôsy, ao amin'ny Mat. 18:3 no ahitana izany: "Lazaiko aminareo marina tokoa: Raha tsy miova hianareo ka ho tonga tahaka ny zazakely, dia tsy hiditra amin'ny fanjakan' ny lanitra mihitsy hianareo."

Manan-danja lehibe ny fiovam-po raha tiana ny hahita fitsaharana marina ao amin'i Jesôsy. Miaiky isika fa mila fanampiana, ary mahatsapa fa tsy afaka miankina amin'ny tenantsika fa mila miantehitra amin'i Jesôsy. Miaina fanandramana iray isika, izay mampiova ny zavatra irintsika fatratra sy izay heverintsika ho manana tombambidy. Hoy i Jesôsy tamin'ny mpianany: Matokia Ahy ary miankina Amiko tahaka ity zaza ity. Ny tena fahalehibeazana marina dia ny famoizana ny zonareo ka handraisanareo ny zava-dehiben'ny fanjakan'Andriamanitra.

Indrisy anefa fa toy ny tsy mbola nianatra izany lesona izany ihany ireto mpianatra, na dia tamin'ny fotoana niarahan'i Jesôsy nisakafo taminy farany aza. Simban'ny fifandirany ilay fotoan'ny firaisana tonga lafatra izay tsy hiverina intsony.

Mbola izany ihany ve no niseho na dia teo aza ireo taona niarahany tamin'i Jesôsy, niarahany niasa taminy sy nihainoany Azy ary nianarany teo an-tongony? Ohatra iray mahonena maneho ny faharatsian'ny fon'olombelona izany! Raha jerena amin'ny lafiny iray tsara kokoa anefa, eritrereto ny fahasoavan'Andriamanitra izay eo mandrakariva, ka na dia teo aza ny resaka mampalahelo nifandiran'ireo mpianatra dia tsy namela azy amin'izao i Jesôsy.

`Ny fibanjinana an'i Jesôsy teo amin'ny hazo fijaliana no fanafody lehibe itsaboana ny faniriana ny fanandratan-tena izay mora mahazo ny olombelona lavo rehetra, nahoana? `