---
title:  "Mitondra fampisarahana Jesôsy"
date:   11/07/2021
---

Vitsy ihany no tia fifandirana; maniry fatratra filaminana sy fiadanana isika. Mampianatra momba ny fampihavanana sy famahana fifandirana aza isika any amin'ny fiangonana sy ireo sahan'asa iadidintsika.

`Vakio ny Mat. 10:34-39. Inona ny hevitry ny tenin'i Jesôsy raha nanambara Izy fa tsy tonga hitondra fiadanana fa sabatra? Inona ny hevitr'izany, raha jerena ny maha -"Andrian'ny fiadanana" Azy (Isa. 9:5)?`

Mahatalanjona ny teny nambaran'i Jesôsy ao amin'ny Mat. 10:34-39. Ilay Mpamonjy, izay tonga tety naka ny endriky ny zaza iray tsy maharo tena fa tsy mba toy ny mpanjaka mahery nohodidinin'ny mpiambina sangany, dia ilay nitory ny hitiavana ny namana sy ny fahavalo, no indro ankehitriny milaza amin'ireo mpanara-dia Azy fa mitondra fampisarahana sy fifandirana. Azo heverina fa nanontany tena ireo mpianany sy ny mpihaino Azy, tahaka antsika ihany koa, manao hoe: Ahoana no mampitombina izany?

Ny fahatokiana sy fanoloran-tena no lohahevi-dehiben'ny Mat. 10:35-39. Mampirisika ny mpihaino azy hanao safidy ho an'ny mandrakizay i Jesôsy  raha namerina ny voalazan'ny Mika 7:6. Tokony ho tia sy hanaja ny ray aman-dreniny ny zanaka, fitakian'ny lalàna izay noraisin'i Mosesy teo an-tendrombohitra izany. Anisan'ny zavatra takin'Andriamanitra izany, kanefa raha manembantsembana ny fanoloran-tenan'ny mpihaino ho an'i Jesôsy izany dia mitaky fanapahan-kevitra hentitra. Tokony ho tia sy hikarakara ny zanany ny ray sy reny, kanefa mitaky fanapahan-kevitra hentitra izany raha toa apetraka eo alohan'ny fitiavana an'Andriamanitra. Ampahatsiahivin'i Jesôsy  antsika ao amin'io andininy io ny tokony hametrahana ny lohalaharana ho lohalaharana. Fehezanteny telo izay samy ahitana ny teny hoe "miendrika" no nanehoan'i Jesôsy izany safidy izany. Tsy miorina amin'ny fitandramena ambony na koa ny fandresena ny ota ny fahamendrehana, fa miorina amin'ny fifandraisana amin'i Jesôsy. Mendrika isika rehefa mifidy Azy ambonin'ny zavatra rehetra - ao anatin'izany ny ray sy renintsika, na koa ny zanatsika. Mifidy ny fahorian'ny hazo fijaliana isika ka manara-dia Azy.

"Faniriako lalina indrindra ny hahita ireo tanorantsika hanana ny toe-tsain'ny fivavahana marina, izay hitarika azy hitondra ny hazo fijaliana ka hanaraka an'i Jesôsy . Mandrosoa, ry tanora mpianatr'i Kristy, izay fehezin'ny fitsipika sy mitaky fahadiovana sy fahamarinana. Hitari-dalana anao ny Mpamonjinao ho amin'ny toerana izay mifanaraka indrindra amin'ny talentanao sy hahafahanao manompo Azy indrindra."- TFC, b. 5, t. 87.

`Misy fotoana izay tsy maintsy itondrantsika hazo fijaliana tsy miankina amin'ny safidintsika, vokatry ny safidintsika koa anefa izany indraindray. Na amin'itsy voalohany na ity farany. Inona ny fanalahidy hahafahana mitondra ny hazo fijaliana amim-pahatokiana? `