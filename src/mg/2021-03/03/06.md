---
title:  "Mamongotra ny tsy fitoniana"
date:   15/07/2021
---

`Vakio ny Jao. 14:1-6. Inona no azontsika atao, eo anivon'ny tsy fananantsika fitsaharana, mba tsy hahatonga ny fontsika halahelo? Inona ny fomba hihoarana ny fizarazarana, ny fitiavan-tena, ny hambom-po, ny fihatsarambelatsihy, ka hahitana fitsaharana marina? `

Ao amin'i Jesôsy mandrakariva no hahafahana mandresy ny tsy fananam-pitsaharana, Izy no lalàna  sy fahamarinana ary fiainana. Fantany ny lalàna tokony hizorana raha mivenjivenjy eto an'efitry ny tontolo rakotra haino aman-jery isika; satria Ilay Andriamanitra nanome ny lalàna  no fahamarinana naseho vatana, ary ny Fanahiny no hitarika antsika ho amin'ny marina rehetra (Jao. 16:13). Raha malahelo, reraka, ana, marary sy kivy isika, Izy no fiainana, kanefa tsy fe fiainana fotsiny. Fiainana be dia be no nampanantenainy antsika (Jao. 10:10). Voafaokan'izany ny fonenantsika sy ny fiainana mandrakizay, kanefa koa mahasahana ny fahatsaran'ny fiainana eto izany. Azon'ny Mpamorona atao ny manome be dia be ary mihoatra noho izany aza, na dia amin'izao andro izao aza.

"Aza malahelo ny fonareo", fanasana ho antsika izany, mba hiaina anaty fanantenana fa hainy ny manandratra antsika ho amin'ny havoana raha mahatsiaro ho kivy isika. Rehefa mitolona amin'ny fahamaizinana sy ny ota isika dia Izy no hanatanteraka ny asa tsara ao anatintsika sady efa nanomboka izany rahateo (Fil. 1:6).

Na toy ny ahoana fisehon'ny toe-javatra (mety ho ratsy tokoa izany), banjino ny teny fikasana izay nomena tao amin'i Jesôsy . Manomana "toerana" ho antsika Izy, toerana izay hahafoana mandrakizay ny alahelontsika sy ny tsy fananana fitsaharana ary ny fahoriana. Izany no fanantenana nomena antsika ao amin'i Jesôsy Kristy, omena ny tsirairay avy amintsika izany, na iza isika na iza, na avy aiza ny fiaviantsika, na ratsy toy ny ahoana aza ny fiainantsika teo aloha na koa ankehitriny.

Ny zava-dehibe dia ny fanatonantsika an'Andriamanitra ao amin'ny fahalementsika, ao amin'ny alahelontsika, ao amin'ny faharavantsika, ao amin'ny fahalavoantsika, satria fantatsika fa mandray antsika Izy na dia eo aza izany rehetra izany. Izany no atao hoe fahasoavana. Izany no tokony hinoantsika fa efa nomena antsika izany satria nokatsahintsika tamim-pinoana. 

`Vakio ny Jer. 3:22. Inona no asain'Andriamanitra ataontsika, ary inona no hataony amintsika ho setrin'izany? Saino ny teny nataon'i Jesôsy : "ho avy indray [Aho] ka handray anareo ho any amiko, ka izay itoerako no hitoeranareo koa." - Jao. 14:3.`

Inona no ambaran'izany momba ny maha-zava-dehibe ny teny fikasana ny amin'ny fiavian'i Kristy fanindroany? Ho antsika manokana, amin'ny maha-Advantista antsika (izay mahatakatra momba ny fahafatesana), nahoana no sarobidy tokoa ny teny fikasana ny amin'ny fiavin'i Kristy fanindroany? 