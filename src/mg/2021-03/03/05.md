---
title:  "Ny fihatsarambelatsihy"
date:   14/07/2021
---

Ny mpihatsaravelatsihy dia olona izay miafina ao ambadiky ny toetra iray tsy maha-izy azy akory. Impito no amerenana io teny io ao amin'ny Mat. 23, tao amin'ny teny nataon'i Jesôsy izay nitenenany ampahibemaso ireo mpanora-dalana sy Fariseo, dia ireo lohan'ny mpitari-pivavahana jiosy (Mat. 23:13, 14, 15, 23, 25, 27, 29). Ny filazantsara dia maneho an'i Jesôsy manome famelan-keloka ho an'ireo mpijangajanga sy mpamory hetra, ireo vehivavy janga, eny na ireo mpamono olona koa aza, saingy tsy naneho famindrampo loatra tamin'ireo mpihatsaravelatsihy Izy (jereo ny Mat. 6:2, 5, 16; Mat. 7:5; Mat. 15:7-9; Mat. 22:18). 

`Vakio ny Mat. 23:1-13 ary mitanisà toetran'ny mpihatsaravelatsihy efatra nambaran'i Jesôsy.`

Toetra efatra no nambaran'i Jesôsy ho toetran'ny mpanora-dalàna sy ny Fariseo. Teo amin'ny fivavahana jodaisma tamin'ny taonjato voalohany, dia ny Fariseo no ankolafy mpihazona ireo fombafombam-pivavahana rehetra. Liana tamin'ny fanarahana ny lalàna an-tsoratra sy am-bava izy ireo, ary naha-sarotiny azy ny fombafomba mikasika ny fahadiovana. Ny Sadoseo kosa no ankilany, vondrona mpitarika ahitana mpanan-karena maro izy ireo, ary matetika izy ireo no mpisorona. Niteny grika izy ireo ary havanana tamin'ny filôzôfia grika ihany koa; tsy nino ny fitsarana na ny fiainana aorian'ny fahafatesana ny Sadoseo. Azo antsoina hoe tia fahalalahana ireo sokajin'olona ireo. Samy nantsoin'i Jesôsy hoe mpihatsaravelatsihy ireo vondrona roa ireo.

Araka ny fihevitr'i Jesôsy, mpihetsaravelatsihy isika rehefa tsy manao araka izay lazaintsika, rehefa mametraka ny fivavahana ho enta-mavesatra ho an'ny hafa kanefa tsy mampihatra izany ho an'ny tenantsika, rehefa mitady sitraka amin'ny hafa noho ny hafanam-pontsika eo amin'ny fivavahana, ary rehefa mitaky voninahitra sy fankasitrahana izay an'ny Raintsika any an-danitra irery ihany.

Na manindrona sy mivantana toy ny ahoana aza anefa ny teny nataon'i Jesôsy tamin'ireo izay nantsoiny hoe mpihatsaravelatsihy dia feno fitiavana sy fiheverana azy ireo izany, eny-na dia nihatsaravelatsihy aza izy ireo.

"Ny fangorahan'Andriamanitra no hita taratra teo amin'ny endriky ny Zanak'Andriamanitra raha nampitaredretra ny fijeriny teo amin'ny tempoly sy teo amin'ny mpihaino Azy Izy. Niloa-bava Izy tamin'ny feo kendan'ny tebiteby lalina tao am-pony sy ny ngidin'ny ranomaso ka nanao hoe: `Ry Jerosalema, ry Jerosalema, izay mpamono ny mpaminany, sy nitora-bato izay irahina ho aminao, impiry Aho no ta-hanangona ny zanakao, tahaka ny fanomban'ny akoho ny zanany eo ambanin'ny elany, fa tsy nety hianareo!'"- IFM, tt. 662, 663. 

`Tsy voatery ho mpitarika ara-pivavahana vao manana ny toetra ratsin'ny fihatsarambelatsihy izay nomelohin'i Jesôsy  eto, nahoana? Ahoana no hianarantsika mijery ny fihatsarambelatsihy tahaka izany eo amin'ny tenantsika sy hialantsika amin'izany? `