---
title:  "Ny fitiavan-tena"
date:   12/07/2021
---

Tahaka ny fakan'ilay hazo aravaha izay misandrahaka any ambanin'ny tany, ny fitiavan-tena dia anisan'ny faka iray lehibe antsoina hoe "fahotana", izay manakana antsika tsy hahita fitsaharana marina ao amin'i Jesôsy. Ny fitiavan-tena no fahotana toa mora miseho indrindra eo amin'ny fiainantsika, sa tsy izany? Toa mandeha ho azy tahaka ny fifohana rivotra ny fitiavan-tena ho an'ny ankamaroan'ny olona. 

`Vakio ny Lio. 12:13-21. Lazalazao ny amin'ny olana asongadina ao amin'io fanoharana nataon'i Jesôsy io. Moa ve tia tena ny olona ary manamaivana ny fanjakan'Andriamanitra raha toa mitsinjo sy manomana ny hoaviny? Raha tsy izany, na koa tsy voatery ho izany, nahoana ary i Jesôsy no nampitandrina antsika mikasika izany?`

Ao amin'ny filazantsaran'i Lioka ihany no ahitana an'io fanoharana io, ho valin'ny fanontaniana napetraky ny olona iray tsy voatonona anarana izay nihaino an'i Jesôsy. Nametrahan'ity lehilahy ity fanontaniana mikasika ny lova i Jesôsy , namaly azy Izy ka nanda tsy ho mpitsara eo aminy sy ny rahalahiny. Nifidy ny hiresaka momba ny olana lehibe kokoa tao ambadik'izany Izy, tsy Inona izany fa ny fitiavan-tena. Nihady lalindalina kokoa Izy mba hanehoany ny faka lehibe iorenan'ny asa ataon'ny tsirairay....

`Eritrereto ny fisehoan'ny fitiavan-tena eo amin'ny fiainanao. Inona ny fiantraikan'ny fitiavan-tena eo amin'ny fifandraisanao amin'Andriamanitra, amin'ny vady aman-janakao, amin'ny mpianakavin'ny finoana, amin'ny mpiara-monina sy ny mpiara-miasa? Inona ny hevi-dehibe ambaran'ny Fil. 2:5-8?`

Tsy nifantoka afa-tsy tamin'izay nilainy sy ny hambom-pony ilay lehilahy mpanankarena tao amin'ny fanoharan'i Jesôsy, hany ka hadinony ny nihevitra ny zavatry ny lanitra. Tsy ny hahazoana bebe kokoa na izay tsara kokoa hatrany no fototry ny fanjakan.'Andriamanitra. Natsidik'i Paoly tamintsika ny antony nanosika an'i-Jesôsy hisolo antsika.

Maneho ny ohatry ny tsy fitiavan-tena sy ny fanetren-tena ary ny fitiavana ny Fil. 2:5-8. Raha tsy ny fitiavana an'Andriamanitra sy ny hafa no mitondra ny safidintsika sy izay ataontsika lahararn-pahamehana, dia hanitatra hatrany ny trano fitehirizantsika ety isika ka tsy hihary harena any an-danitra (Mat. 6:20).

`Nahoana no mora tokoa ny hahalavo antsika ao anatin'ny faniriana harena sy fananana be dia be? Mila vola isika mba hivelomana, kanefa na toy ny ahoana izay ananantsika dia toy ny mila fanampin'izany hatrany isika, nahoana? `