---
title:  "Miatrika ny lasa"
date:   08/08/2021
---

Tsara ny fiafaran'ny tantaran'i Josefa taorian'ireo toe-javatra rehetra niainany. Tsy hoe nivoaka ny tranomaizina fotsiny izy fa tonga praiminisitr'i Egipta rehefa avy nanazava ny nofin'i Farao (Gen. 41). Nanambady izy ary nanan-janaka roa (Gen. 4 I : 50-52). Feno ny trano fitehirizam-bokatra tao Egipta, nanomboka ilay mosary efa nambarany mialoha. Ary indray andro dia tonga tany Egipta ireo rahalahin'i Josefa.

`Vakio ny tantaran'ny nihaonan'i Josefa sy ireo rahalahiny voalohany ao amin'ny Gen. 42:7-20. Inona ny anton'ny fihetsika nataon'i Josefa? Inona ny tanjona nokendreny tamin'izany fihaonana voalohany izany?`

Nanam-pahefana i Josefa ary azony natao tokoa ny namaly faty ireo rahalahiny, tsy mila manamarin-tena ny amin'izany akory izy. Tsy namaly faty anefa izy fa nitebiteby ny amin'ireo fianakaviany tao an-tranon-drainy aza. Sahirana ny sainy noho ny amin-drainy. Moa ve izy mbola velona any, sa tonga kamboty ray ilay fianakaviana mikorontana? Ahoana ny amin'i Benjamina rahalahiny, izay fifaliana sy fahasambaran-drainy tahaka azy fahiny? Moa ve nafindran'ireo rahalahiny tamin'i Benjamina ny fialonan'izy ireo mampidi-doza? Afaka manara-maso ireo olona osa tao amin'ny fianakaviany ireo izy ankehitriny, ary izany indrindra no ataony izao.

Ny fampiharana ireo fitsipika ara-Baiboly eo amin'ny fifandraisantsika dia tsy midika fa azontsika atao ny manaiky na tokony hekentsika ny tsy rariny atao amintsika. Sarobidy eo imason'Andriamanitra mantsy ny tsirairay avy amintsika satria efa nandoavan'i Jesôsy ny sanda ambony indrindra teo amin'ny hazo fijaliana.

`Nahoana no mahakasika an'i Jesôsy manokana ny herisetra na ny fanaovana tsinontsinona ny hafa? Vakio ny Mat. 25:41-46.`

Novidina tamin'ny ran'i Jesôsy avokoa isika, ary Azy ara-dalana. Izay manao ny tsy rariny amin'ny Azy dia toy ny mamely Azy. Tsy tokony ho hita eo anivon'ny ankohonana mihitsy ny fanararaotana ara-nofo sy ny herisetra ara-batana na ara-pihetsehampo. Tsy raharaha mahakasika ny ankohonana irery, izay tokony hovahana ao amin'ny tokantrano ihany izany, fa mila ny fanampiana sy fidirana an-tsehatry ny olon-kafa aty ivelany. Aoka ianao na ny olona ao amin'ny fianakavianao izay hiharan'ny herisetra hitady fanampiana amin'ny manam-pahaizana manokana azo itokiana.

`Mety ho sarotra ny fifandraisan'ny mpianakavy lalovanao amin'izao fotoana izao, inona ny fitsipika ara-Baiboly tokony hampiharinao eo anatrehan'izany?`