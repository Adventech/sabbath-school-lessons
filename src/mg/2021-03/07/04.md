---
title:  "Mamela heloka sy manadino hoe?"
date:   10/08/2021
---

Toy izao no namaritana ny famelan-keloka: fanekena hamoy ny zo hanao otripo sy hanameloka ary hamaly faty ny olona na vondron'olona nanao ny tsy rariny tamin'ny tena. Mpitsabo ny olana ara-psikolojian'ny fianakaviana ny dokotera Marilyn Armour, niasa teo amin'ireo sisa velona taorian'ny fampahorian'ny "nazis" ny Jiosy tamin'ny Ady lehibe II izy mba hahalalany izay nataon'ireo sisa velona sy hahatakarany izay nanjo azy ireo. Izao no nosoratany: "Ny famelan-keloka dia ataon'ilay niharam-pahavoazana an-tsitrapo fa tsy zavatra mitranga ho azy tsy akory."

Ny hoe mamela heloka dia tsy midika fa tsy hisy vokany ny tsy rariny. Tsy midika ho famelana ilay nanao herisetra hanohy ny toetra ratsiny izany. Ny famelan-keloka dia midika fa avelantsika ho an'Andriamanitra ny fahatezarana sy ny famaliana, raha tsy izany dia ho ratsy kokoa noho izay efa nataon'ilay olona tamintsika no hateraky ny fahatezerana sy ny fangidiana ary ny otripo sy ny fankahalana.

`Inona no entin'ny famelana ny heloky ny hafa ho antsika? Saino ny voalazan'ny Mat. 18:21-35.`

Tsy isalasalana fa tsiambaratelo iray hahaizana mamela heloka ny fahatakarana ny namelan'i Kristy ny helotsika. Samy efa nanota isika rehetra, tsy tamin'ny hafa ihany fa tamin'Andriamanitra ihany koa.

Ny fahotana rehetra dia natao tamin'llay Tompo sy Mpanao antsika kanefa azontsika atao ny mangataka famelana ho an'ireny rehetra ireny ao amin'i Jesôsy; tsy noho ny maha-mendrika izany antsika (tsy mendrika izany isika), fa noho ny fahasoavan'Andriamanitra amintsika. Raha vao takatsika izany fahamarinana masina izany, raha vao raisintsika izany famelan-keloka izany, raha vao raisintsika ho zava-misy ny famelan'Andriamanitra ny helotsika dia manomboka haintsika ny mamalona ny lasa sy mamela ny heloky ny hafa. Tsy hoe mendrika ny havela heloka ny hafa, fa mamela heloka isika satria efa nomen'Andriamanitra izany ary koa mila izany. Impiry tokoa moa isika no mendrika havela heloka?

Hitantsika ihany koa fa mbola namindra fo hanavotana ny fifandraisan'ny fianakaviany i Josefa. Tsy nitahiry lolompo izy ary tsy namerimberina ny zava-niseho tamin'ny lasa.

Toa tsy azo heverina ny hisian'ny filaminana indray ao amin'ny fianakaviana izay lasa za-draharaha amin'ny fitadiavana ny fomba handratrana ny hafa. Tsy tahaka izany anefa ny fomba fisainan'i Josefa. Hita fa niriny ny hamalonan'izy ireo ny lasa sy handrosoany amim-pitiavana sy amim-panekena ny lasa. Raha hafa noho izany ny fomba fisainan'i Josefa dia tsy ho tsara tahaka izany ny fiafaran'ny tantara.

`"Sambatra izay voavela ny helony sy voasarona ny fahotany. Sambatra izay olona tsy hisain'i Jehôvah  heloka."- Rom. 4:7, 8. lnona no ambaran'i Paoly amintsika ny amin'izay nomena antsika ao amin'i Jesôsy ? Ahoana no tokony ho fiantraikan'izany teny fikasana mahafinaritra izany eo amin'ny fihetsika ataontsika amin'ireo nandratra antsika?`