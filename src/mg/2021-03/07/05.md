---
title:  "Manao fampiharana"
date:   11/08/2021
---

Tokony hiaiky ny olona iray fa naratra mba hahafahany mamela heloka. Mety ho sarotra ny manao izany satria misy fotoana ananantsika fironana hanototra ny fihetsehampontsika raha tokony hamaha ny olana misy isika. Mety ny miaiky eo anatrehan'Andriamanitra fa nihazona lolompo na koa hatezerana ianao; hitantsika matetika ao amin'ny Salamo ny toy izany. Azon'ny olona iray atao ny milaza amin'Andriamanitra fa tsy tiany ny toe-javatra nitranga, na izay nataon'ny hafa taminy mampalahelo na/sy mahatezitra azy.

Hitantsika ao amin'ny tantaran'i Josefa fa nitomany izy raha nahita ireo rahalahiny indray sy niaina ny sasany tamin'ireo fihetsehampony tamin'ny lasa.

`Inona no asehon'ny teny nataon'i Jesôsy teo amin'ny hazo fijaliana mikasika ny fotoana tokony hamelana heloka? Vakio ny Lio. 23:34.`

Tsy niandry antsika hangata-pamelana i Jesosy. Tsy voatery hiandry izay nanao ratsy tamintsika hangata-pamelana koa isika, fa azontsika atao ny mamela ny heloky ny hafa kanefa tsy manery azy handray izany famelan-keloka izany.

`Inona no ampianarin'ny Lio. 6:28 sy ny Mat. 5:44 momba ny tokony hataontsika amin'ireo nandratra antsika?`

Manomboka amin'ny safidy ny famelan-keloka, toy ny fitiavana ihany, fa tsy amin'ny fihetsehampo. Azontsika atao ny misafidy hamela heloka na dia tsy miombon-kevitra amin'izany aza ny fihetsehampontsika. Fantatr'Andriamanitra fa tsy vitantsika amin'ny herintsika irery izany safidy izany, fa "ny zavatra rehetra dia hain'Andriamanitra"- Mar. 10:27. Izany no andrisihana antsika hivavaka ho an'ireo izay nandratra antsika. Mety efa nisy nodimandry ireny olona ireny, kanefa azontsika atao hatrany ny mivavaka mba hahay hamela ny helony.

Tsy isalasalana ny tsy maha-mora mandrakariva ny mamela heloka. Mety nanimba antsika, namela ratra tao am-pontsika sy nampahalemy ary nanorotoro antsika mihitsy ny alahelo sy ny zavatra ratsy nataon'ny hafa antsika. Ho tonga amintsika anefa ny fahasitranana raha manaiky izany isika; manasarotra ny fanasitranana kosa ny fangidiana sy ny hatezerana ary ny otripo, mety hanakana izany mihitsy aza.

Ny hazo fijaliana no fanehoana tsara indrindra ny sandan'ny famelan'Andriamanitra ny helotsika. Raha zava-dehibe tahaka izany no nataon'Andriamanitra ho antsika, na dia fantany aza fa maro no handà Azy, dia azontsika atao ihany koa ny mianatra mamela heloka.

`Iza no tokony havelanao heloka - raha tsy noho ny amin'io olona io aza izany fa noho ny aminao?`