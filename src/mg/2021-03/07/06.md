---
title:  "Mahatsapa fiadanana rehefa mamela heloka"
date:   12/08/2021
---

Tonga tany Egipta ny fianakavian'i Josefa nony farany. Tsy nisy tsiambaratelo niafinafina intsony teo amin'izy ireo. Azo antoka fa niaiky ireo rahalahiny fa nivarotra azy, rehefa nanazava tamin-drainy fa ilay zanany izay noheveriny fa maty dia tonga praiministra any Egipta ankehitriny.

Mety tsy azo atao mandrakariva na koa fanapahan-kevitra tsy hendry ny hamerina amin'ny laoniny ny fifandraisana, saingy tsy midika izany fa tsy azo atao ny mamela heloka. Mety tsy hamihina ilay olona nanisy ratsy antsika isika ary hiara-mitomany aminy, kanefa mety irintsika ny hanonona famelana ho azy na hanao izany an-taratasy. Rehefa izay dia tokony havalontsika araka izay azontsika atao indrindra ny alahelo mifandraika amin'izany. Mety hisy ratram-po hitoetra mandrakariva, kanefa fara-fahakeliny dia eo an-dalam-pahasitranana amin'izany isika.

`Vakio ny Gen. 50:15-21. Inona no nampitebiteby ireo rahalahin'i Josefa, ary nahoana izy ireo no natahotra ny amin'izany zavatra izany? Inona ny hevitra asehon'izany tahotra izany?`

Nonina tao Egipta nandritra ny 17 taona ireo rahalahin'i Josefa (Gen. 47:28), kanefa nony nodimandry i JakÃ´ba dia natahotra izy ireo andrao hamaly faty azy i Josefa. Nitamberina tao an-tsain'izy ireo indray ny ratsy lehibe nataony taminy. Nanome toky azy ny amin'ny namelany ny helok'izy ireo indray anefa i Josefa, na dia taorian'ny nahafatesan-drainy aza. Azo heverina fa nitondra soa ho an'i Josefa sy ho an'ireto rahalahiny ireto izany.

Arakaraka ny halalin'ny ratra no tsy maintsy hamelantsika heloka imbetsaka. Rehefa mitamberina ao an-tsaina ny tsiaro ny toe-javatra ratsy niseho dia ilaintsika ny mankeo amin'Andriamanitra haingana amin'ny alalan'ny vavaka ka misafidy ny hamela heloka indray.

`Vakio ny Gen. 50:20. Ahoana no anazavan'io andalan-teny io, na dia amin'ny ampahany aza, ny fahavononan'i Josefa hamela ny helok'ireo rahalahiny?`

Ninoan'i Josefa tokoa fa tao anatin'ny drafitra lehiben'Andriamanitra ny toe-javatra teo amin'ny fiainany, mba hanampiana ny tany tsy ho tratry ny mosary, ary avy eo mba hanampiana ny fianakaviany hanatanteraka ny teny fikasan'Andriamanitra ny amin'ny hahatonga azy ho firenena lehibe. Nanampy azy hamela ny heloky ny rahalahiny ny fahalalana fa nofoanan'Andriamanitra ireo drafitra feno haratsiam-panahin'ireo rahalahiny.

`Tsara fiafara ny tantaran'i Josefa. Ahoana ny fihetsehampontsika rehefa tsy dia tsara loatra ny fiafaran'ny tantara iray? Sa azontsika ambara fa rehefa tsy hisy intsony ny fahotana ary hifarana ny fifanandrinana lehibe, rehefa ho voavaha ny olana rehetra, dia hisy ny fiafarana tsara? Ahoana no hanampian'izany fanantenana izany antsika hiatrika ireo fiafaran-javatra tsy dia tsara loatra?`