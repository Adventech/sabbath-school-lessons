---
title:  "Fizahan-toetra"
date:   09/08/2021
---

Namela ny heloky ny rahalahiny i Josefa. Tsy fantatsika mazava tsara ny fotoana nanaovany izany saingy azo antoka fa efa nataony talohan'ny nahatongavan'ireo rahalahiny tany Egipta izany. Azo heverina fa tsy ho nambinina izy tany Egipta raha tsy namela heloka, satria ho nikiky ny fanahiny ka nanimba ny fifandraisany tamin'Andriamanitra ny fahatezerana sy ny otripo.

Fandinihana maro no natao tamin'ireo olona niharan'ny herisetra, indrindra ireo tratry ny fampahoriana nahatsiravina, hita tamin'izany fa ny famelan-keloka no teboka iray lehibe nahazoany fahasitranana sy niarenan'ny fiainany indray. Mijanona eo amin'ny toerana mahonena misy azy ny olona izay tsy mamela heloka. Mahakasika antsika kokoa ny famelan-keloka fa tsy ny olona iray na maro izay nanao ratsy tamintsika.

Na dia namela ny heloky ny rahalahiny aza i Josefa, dia tsy tiany ny hamela ny fifandraisan'ny mpianakavy ho tahaka ny tamin'ny fotoana niarahany tamin'izy ireo farany, izany hoe tao an-davaka maina tany Dotana. Tiany ho fantatra raha efa niova ireo rahalahiny.

`Inona ny resaka ren'i Josefa nifanaovan'ireo rahalahiny? Vakio ny Gen. 42:21-24.`

Nisy mpandika teny nandika ny tenin'izy ireo ka tsy fantatr'ireo rahalahiny fa nahafantatra ny teniny i Josefa. Reny ny fiaiken'ireo rahalahiny. Nihevitra ireo rahalahiny ireo fa tsy ho tanteraka ny nofin'i Josefa raha amidiny ho andevo izy, tsy ho tonga any amin-drainy koa ny tatitra ratsy momba azy ireo, ary tsy hahita ny rainy hiangatra an'i Josefa intsony izy ireo. Tsy nahita fitoniana anefa izy ireo tamin'izany fa nanjary nanamelo-tena nandritra ny taona maro indray aza. Niteraka fitebitebena sy tahotra ny famaizan'Andriamanitra izay nampahalemy azy ny asa nataon'izy ireo. Nampalahelo an'i Josefa ny nahita ny fahorian'izy ireo ka nitomany izy.

Fantatr'i Josefa fa mbola haharitra taona maro ny mosary ka nasainy nentin'izy ireo miverina miaraka aminy hividy vary i Benjamina (Gen. 42:20). Nofatorany ihany koa i Simeona (Gen. 42:24).

Rehefa hitany fa mbola velona ihany i Benjamina dia nanao fanasana ho azy ireo izy, nomeny anjara-hanina betsaka indrindra i Benjamina mba hahitany raha mbola ao amin'ireo rahalahiny ny fialonana tao anatin'izy ireo taloha (Gen. 43:34). Tsy naneho fihetsika mitory fialonana ireo rahalahiny, kanefa fantatr'i Josefa ny hafetsen'ireo. Efa namitaka tanana iray manontolo aza izy ireo (Gen. 34:13) ka azon'i Josefa an-tsaina fa tsy maintsy ho nandainga tamin-drainy ny amin'izay niafarany izy ireo (Gen. 37:31-34). Lehibe kokoa noho izany ny fizahan-toetra nataony azy ireo taorian'izany (jereo ny Gen. 44).

`Vakio ny Gen. 45:1-15. Inona no asehon'izany mikasika ny fihetsehampon'i Josefa teo anatrehan'ny rahalahiny sy ny namelany ny helok'izy ireo? Inona ny lesona tokony hotsoahintsika avy amin'io tantara io? `