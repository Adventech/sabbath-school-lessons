---
title:  "Fianarana fanampiny"
date:   13/08/2021
---

_"Toy ny nivarotan'ny rahalahiny an'i Josefa no nivarotan'ny mpianany anankiray an'i Jesôsy Kristy tamin'ny fahavalony loza indrindra. I Josefa, noho ny fahadiovany dia notenenina ratsy sady nampidirina tao an-tranomaizina. Dia toy izany koa i Jesôsy, noho ny fiainany masina sy lavitry ny fitiavan-tena, (fiainana masina manameloka ny fahotana), dia notsiratsiraina sy nolavin'ny olona, ary farany, nohelohina noho ny fiampangana nataon'ny vavolombelona mandainga. Farany, ny faharetana sy ny fahalemem-panahy nasehon'i Josefa teo anatrehan'ny tsy fahamarinana sy ny fampijaliana rehetra, ny fahavononany hamela heloka, ny fahalalaham-pony tamin'ny rahalahiny, dia samy tandindon'ny fahanginana sy ny toe-tsaina famelezan'ny ratsy fanahy, Azy, sady maneho koa ny famelan-keloka natolony ireo mpamono Azy, sy mbola hatolony koa ho an'izay rehetra manatona Azy sy miaiky ny fahotany ary mangataka famindrampo Aminy. "-_ PM, t. 225. "

_¨Fa raha tsy mamela ny fahadisoan'ny olona hianareo, dia tsy hamela ny fahadisoanareo ny Rainareo"-Mat. 6:15. Tsy misy na inona na inona afaka manamarina fanahy tsy mahay mamela heloka. Izay tsy mamindra fo amin'ny hafa dia mampiseho fa ny tenany koa aza tsy mpiray amin'ny fahasoavan'Andriamanitra mamela heloka. Ny famelan-keloka avy amin'Andriamanitra dia misarika ny fon'ilay nanao fahadisoana ho eo akaikin'Ilay fitiavana tsy manam-petra. Mikoriana ao amin'ny fanahin'ny mpanota ny fiboiboiky ny fangorahan'Andriamanitra, ary avy ao dia mankany amin'ny fanahin'ny hafa. Ny toetra antra sy ny famindrampo izay nahariharin'i Kristy teo amin'ny fiainany sarobidy dia ho hita eo amin'ireo izay tonga mpiray amin'ny fahasoavany."-_ HF, tt. 211, 212.

**FANONTANIANA HIFANAKALOZAN-KEVITRA:**

`1. Izao no nambaran'ny olona anankiray indray andro: "Ny tsy fetezana hamela heloka dia tahaka ny fisotroana poizina kanefa ny hafa no antenainao ho faty amin'izany." Inona no tian'izany hambara?`

`2. Inona ny tanjon'ireo fizahan-toetra nataon'i Josefa talohan'ny nanambarany tamin'ny rahalahiny fa izy no Josefa? Inona no nentin'izany ho azy sy ho an'ireo rahalahiny ireo?`

`3. Azo antoka fa niray tetika tamin'ireo fizahan-toetra sasany nataon'i Josefa ny mpikarakara ny ao an-tranony (Gen. 44:1-12). Ahoana ny fiantraikan'ny fanandraman'ny famelan-keloka eo amin'ireo izay mitazana ety ivelany?`

4._ "Tsy mitarika ny zanany amin'ny fomba hafa noho izay nofidin'izy ireo hitarihana azy mihitsy Andriamanitra, raha hitan'izy ireo ny voalohany sy ny farany, ka fantany ny voninahitry ny fikasana tanterahiny amin'ny maha-mpiara-miasa Aminy azy."_- IFM, t. 230. 
`Eritrereto ny fiainanao eo am-pandinihana io fanambarana io. Ahoana no anampian'ny fahatakarana izany antsika hiatrika ireo fitsapana sy ady mafy?`