---
title:  "Fianarana fanampiny"
date:   09/07/2021
---

<em>"Raha ny fijery azy dia toa nibebaka marina tamin'ny toetra feno fahotana nasehony izy ireo; kanefa ny vokatry ny toetra ratsiny no nampalahelo azy fa tsy ny tsy fahaizany mankasitraka na ny tsy fankatoavany. Rehefa hitany fa tsy niala tamin'ny fanapahan-keviny Andriamanitra, dia nanao an-ditra indray izy ireo ka nilaza fa tsy hiverina any an'efitra. Nozahan'Andriamanitra toetra ilay toa fankatoavan'izy ireo tamin'ny nibaikoany azy hiala amin'ny tanin'ny fahavalony, ary noporofoin'Andriamanitra fa an-kosotra fotsiny izany. Fantatr'izy ireo fa nahavita heloka lehibe izy tamin'ny namelany ny haromotany hifehy azy ka saika namonoany ireo mpisafo tany nitaona azy hankato an'Andriamanitra. Raiki-tahotra noho ny nahavitany heloka mamohehatra sy noho ny loza haterak'izany eo aminy fotsiny izy ireo. Tsy niova ny fony fa niandry izay hahazoany mamelona fikomiana indray. Niharihary izany rehefa nibaiko azy i Mosesy, tamin'ny alalan'ny fahefan'Andriamanitra, mba hiverina any an'efitra."</em> - PP, t. 391.

"Tsy misy ifandraisany amin'ny fahasahiam-poana anefa ny finoana na dia kely aza. Izay olona manana finoana tena izy ihany no ho voaro amin'ny Fahasahiam-poana. Ny fahasahisahiana mantsy no ala-tahaka ataon'i Satana ny amin'ny finoana. Mitaky ny teny fikasan'Andriamanitra ny finoana, ka mamokatra fankatoavana. Mitaky teny fikasana koa ny fahasahiam-poana, nefa mampiasa izany kosa izy, tahaka izay ataon'i Satana, mba hanalana tsiny ny tsy fankatoavan-dalàna. Tokony ho nitarika ireo ray aman-drenintsika voalohany hatoky ny fitiavan'Andriamanitra ny finoana, sy hankatò ny baikony. Nitarika azy handika ny lalàny kosa ny fahasahisahiana, ka niheverany fa hamonjy azy amin'ny vokatry ny fahotany ny fitiavany lehibe. Tsy finoana ny mitaky ny fankasitrahan'ny lanitra, nefa tsy mety hameno ny fepetra izay hanomezana famindrampo ny tena. Ny finoana tena izy dia miorina eo amin'ny teny fikasana sy ara-tSoratra Masina." - IFM, t. 117. 

**FANONTANIANA HIFANAKALOZAN-KEVITRA :**

`1. Ifanakalozy hevitra ny maha-samy hafa ny finoana sy ny fahasahisahiana. Nahoana ny fanafihana ny tany Kanana no noraisina ho fanehoam-pinoana tamin'ny voalohany kanefa nanjary fahasahiam-poana izany rehefa nikiry nanafika ny Isiraelita? Zava-dehibe mampiavaka ny finoana sy ny fahasahiam-poana ny antony manosika sy ny toe-javatra miseho; amin'ny fomba ahoana? `

`2. Saintsaino ny hoe: na efa voavela aza ny helotsika dia matetika no tsy maintsy mizaka ny vokatr'izany isika mandritra ny fiainana. Ahoana no ahafahanao manampy ireo izay sahiran-tsaina noho ny fahafantarany fa voavela ny helony kanefa mbola misy akony ratsy eo amin'ny tenany ihany izany, ary angamba eo amin'ireo malalany aza? `
