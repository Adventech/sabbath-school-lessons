---
title:  "Ny tebiteby tany anâ€™efitra"
date:   04/07/2021
---

Mety ho feno tebiteby sy ketraka ny fon'ny Isiraely raha niala avy teo Sinay ho any Kanana izy ireo. Efa nihoatra ny herintaona izay no nandaozany an'i Egipta (Nom. 1:1). Efa hiditra ao amin'ilay Tany nampanantenaina izy ireo. Natao ny fanisam-bahoaka ary napetraka ny fandaminana. Nanatri-maso ny fanehoana mahagagan'ny fankasitrahan'Andriamanitra sy ny fanatrehany izy ireo. Kanefa tao amin'ny toerana voalohany nahatongavany taorian'ny Sinay dia velon-taraina sahady izy ireo.

`Vakio ny Nom. 11:1-15. Momba ny inona no nitarainan'ny Isiraelita? `

Manina ny hena mbamin'ny voatango sy tongolo samy hafa karazana tany Egipta ny Isiraelita. "Enga anie ka hisy hanome hena hohaninay! Tsaroanay ny hazandrano izay nohaninay, maimaim-poana tany Egypta mbamin'ny voatango sy tongolo samy hafa karazana. Fa izao dia maina ny ainay: tsy misy na inona na inona eto imasonay afa-tsy ny mana ihany"! - Nom. 11:4-6. Manana aretim-pitadidiana koa angamba izy ireo matoa tsaroany ireo sakafo tany Egipta fa hadinony kosa ny fanandevozana sy fahoriana mafy indrindra nihatra taminy tany! (Ampitahao Eks. 1). 

Herintaona mahery no nanomezan'Andriamanitra azy ireo mana ho sakafony, kanefa mbola feno ahiahy ihany izy ireo ary nitady zavatra hafa. Na i Mosesy aza tohina noho izany. Tsy mora ny mitarika vondron'olona be ahiahy. Fantatr'i Mosesy anefa ilay tokony hitodihany, "Nahoana no dia nasianao ratsy ny mpanomponao? Ary nahoana no tsy nahita fitia eo imasonao aho, ka nampitondrainao enta-mavesatra, dia ity firenena rehetra ity?" - Nom. 11:11.

`Ahoana no namalian'Andriamanitra izany fitarainana izany, vakio ny Nom. 11:16-33. `

Tsy mba odian'Andriamanitra tsy hita tsy akory ny zavatra ilantsika rehefa miahiahy isika. Ny Isiraely izao dia nomeny papelika mba hahafa-po ny faniriany hena. Kanefa tsy dia hena loatra no nirin'ny Isiraely. Rehefa sorena sy mitebiteby isika, ny maha-tezitra antsika matetika dia tsy ilay tena antony nahatonga ny olana fa izay nanetsika ilay fahatezerana fotsiny. Manohitra isika satria misy olana lalina kokoa mahazo antsika, izay misy akony any amin'ny fototr'ilay fifandraisantsika. Tsy nanaiky ny fitarihan'Andriamanitra ny Isiraely, ary tokony hitandrina isika tsy hanao izany koa na inona na inona toe-java-mitranga amintsika, satria mora tokoa, tsy araka ny fiheverantsika azy, ny ho tonga amin'izany.

`Rehefa mahatsiaro ny lasa isika, nahoana no mora tokoa ny mihevitra izany ho tsara kokoa noho izay tena niseho marina? `