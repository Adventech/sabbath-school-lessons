---
title:  Mpanelanelana
date:   07/07/2021
---

`Inona no tombontsoa omen'Andriamanitra an'i Mosesy manoloana ity fikomiana ity? Vakio Nom. 14:11,12.`

Nambaran'i Jehôvah fa handringana ny Isiraelita Izy ka hanao an'i Mosesy ho rain'ny firenena vaovao. 

`Inona no navalin'i Mosesy ity fanoherana ankitsirano azy sy an'Andriamanitra ity? (Nom. 14:13-19).`

Eto no ahitantsika ny maha-olon'Andriamanitra marina an'i Mosesy. Ny fihetsika nasehony dia nanambara mialoha Ilay Mpanelanelana Izay hivavaka ho an'ireo mpianany tra-pahoriana, 1400 taona taorian'izany (Jao. 17). Eny tokoa, maro ireo teolojianina nahita fa ny nataon'i Mosesy eto dia ohatra maneho izay ataon'i Kristy ho antsika. Tsy iadian-kevitra fa meloka izy ireo, meloka isika, kanefa nivavaka i Mosesy nanao hoe: "araka ny halehiben'ny famindramponao" - Nom. 14:19, mamela re ny helok'ity firenena ity. Tahaka ny nataon'i Jehovah tamin'izany andro izany indrindra, noho ny fanelanelanana nataon'i Mosesy, no ataony ho antsika koa ankehitriny noho ny amin'i Jesôsy , dia noho ny nahafatesany sy nitsanganany tamin'ny maty ary ny fanelanelanana ataony ho antsika. 

Nivavaka toy izao i Mosesy: "Mifona aminao aho, mamela ny helok'ity firenena ity araka ny halehiben'ny famindramponao, sy araka ny namelanao ny helok'ity firenena ity hatrany Egypta ka mandraka ankehitriny." - Nom. 14:19. Mamely ny fikomiana sy ny fanahiana hatrany amin'ny fotony ny fahasoavana. Manome fiaingana vaovao ny famelan-keloka.

Misy vidiny anefa izany ary lafo tokoa. Na efa voavela heloka aza ny vahoaka dia tsy maintsy mizaka ny vokatry ny fikomiany, ary dia tsy hiditra ny Tany Nampanantenaina izany taranaka izany. (Nom. 14:20-23).

Eny tokoa, mbola hamelona azy ireo mandritra ny 38 taona any an'efitra Andriamanitra. Hanome sakafo azy ireo Izy, hiresaka aminy avy ao amin'ny fitoerany masina, ho eo anilany. Kanefa ho faty izy ireo ary taranaka vaovao no hisolo azy sy hahita fitsaharana any amin'ilay Tany Nampanantenaina.

Toa fitsarana mihatra izany, saingy raha ny marina dia fahasoavana izany. Ataon'ity taranaka ity ahoana moa ny handresy ireo tanàna fanjakana maherin'i Kanana raha mbola tsy matoky Azy izy ireo? Ahoana no hahatonga azy ireo ho fahazavana ho an'ny firenena kanefa izy ireo aza solafaka ao anatin'ny haizina?

`Inona ny lesona mampieritreritra voarainao mikasika ny vokatry ny fahotana na efa voavela aza izany? `
