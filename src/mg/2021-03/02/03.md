---
title:  "Areti-mifindra"
date:   05/07/2021
---

`Vakio Nom. 12:1-3. Inona no naha-tezitra Miriama sy Arona? Voalaza fa ilay vehivavy kosita vadin'i Mosesy no tsy nahafaly an'i Miriama sy Arôna. Zipora dia vahiny avy any Midiana (Eks. 3:1).`

Na dia eo amin'ireo olona "ambony indrindra" amin'ny Isiraely aza dia ahitana ny toetra maha-mpanota sy lavo antsika olombelona, ary ratsy tokoa ny fahitana izany. (Sa tsy izany?).

Mampiseho mazava anefa ny Baiboly fa fialantsiny ihany ny an'i Miriama sy Arôna. Ny tena nampitaraina azy ireo dia ny amin'ny fanomezam-pahasoavan'ny faminaniana. Ao amin'ny toko 11 dia nasain'Andriamanitra naka fitopolo lahy amin'ny loholon'ny Isiraely i Mosesy mba hiara-mitondra ny firenena aminy (Nom. 11:16,17,24,25). Nitana anjara toerana lehibe teo amin'ny fitarihana koa i Arôna sy Miriama (Eks; 4:13-15, Mika 6:4), saingy izao izy ireo dia nahatsapa ho tandindomin-doza noho ny fivoaran'ilay fitondrana vaovao ha nanao hoe: "Moa Mosesy ihany va no efa nitenenan'i Jehôvah ? Tsy izahay koa va no nitenenany?" - Nom. 12:2.

`Inona no navalin'i Jehôvah  izany fitarainany izany? Vakio Nom. 12:4-13. Araka ny hevitrao, nahoana Andriamanitra no namaly tamin'ny fomba hentitra toy izany? Ny nanononana an'i Miriama mialoha an'i Arôna dia midika fa izy no mety ho nanome tsiny voalohany an'i Mosesy.`

Tamin'io fotoana io i Arona dia efa nanao fanompoana tamin'ny maha-mpisoronaben'ny Isiraely azy. Raha toa tratry ny habokana izy dia tsy ho afaka niditra tao amin'ny fitoerana masina mba hanao fanompoana ho an'ny vahoaka. Ny habokana vetivety namelezan'Andriamanitra an'i Miriama dia maneho ny tsy fahafalian'Andriamanitra tokoa tamin'izy mianadahy, ary nandrisika fiovan-toetra izay nilain'ity ankohonana ity. Ny fitalahoan'i Arona ho an'i Miriama dia manambara fa diso koa izy (Nom. 12:11), ary tsy mitsikera sy mitebiteby intsony no ahitantsika azy eto fa mitalaho ho an'i Miriama, ary i Mosesy kosa mifona ho an'i Miriama (Nom. 12:11-13).

`Na dia mora tokoa aza ny mitsikera ny fomba fitantanana ao am-piangonana na amin'ny lafiny inona na inona, tsy hahatsara lavitra ny fiangonantsika sy ny fiainam-panahintsika ve ny mivavaka ho an'ireo mpitondra antsika fa tsy ny mitaraina, na dia tsy mifanara-tsaina amin'izy ireo aza isika? `