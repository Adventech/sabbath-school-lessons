---
title:  "Mitarika ho amin’ny fikomiana ny fanahiana"
date:   06/07/2021
---

Tsara fiantombohana ity tantara ity. Tonga teo amoron'ny Kanana ihany ny Isiraelita, ary mpisafo tany 12 no nalefa hizaha ny toerana. Mahavariana tokoa ny tatitra nataon'izy ireo. 

`Vakio ny tatitra natan'ireo mpisafo tany ao amin'ny Nom. 13:27-33. Lafiny inona no nandiso fanantenana ny Isiraelita?`

Na teo aza ny fanazavana avy amin'i Kaleba dia tsy naharesy tohika ny hevitry ny maro izay niroaroa saina sy nisalasala izany. Tsy vonona haka izay nampanantenain'Andriamanitra azy ny Isiraely. Niahiahy tao am-pony izy ireo, ary nifidy ny fitolokoana sy ny fimonomononana toy izay ny handroso sy hibata ny fandresena.

Sarotra ny mandeha amim-pinoana rehefa feno ahiahy ny fo. Tsy eo amin'ny fihetseham-po ihany no misy akony ny fitebitebena. Manambara ny mpahay siansa fa rehefa tsy ampy ny fitsaharana (anisan'izany ny torimaso) dia manjary manao safidy ratsy ny olona, izay mitarika ho amin'ny hatavezana sy ny fiankinan-doha maro samihafa, ary alahelo sy fanahiana be kokoa. 

`Vakio ny Nom. 14:1-10. Inona no nitranga manaraka?`

Niharatsy hatrany ny toe-javatra. Tsy nisy nihaino ny antson'i Kaleba hoe: "Fa aza miodina amin'i Jehôvah hianareo" - Nom. 14:9, ary niomana hitora-bato ireo mpitarika azy ny vahoaka manontolo. Mitarika ho amin'ny fikomiana ny fanahiana, ary fahafatesana no hiafaran'ny fikomiana. 

"Ka dia tsy niahotra akory izy ireo (ireo mpisafo tany tsy mahatoky) niampanga mafy an'i Kaleba sy Josoa. Avy hatrany dia nisy niantso, mba hotoraham-bato izy roa lahy, ka toy ny adala ny valalabemandry, nanangona ny fitorahana isan-karazany, sady nikiakiaka toy ny romotra hamely azy. Nilatsaka teny an-tanany anefa ny vato tamin'io fotoana io. Nisy fahanginana lehibe ary nangovitry ny tahotra ny vahoaka. Tonga nisalovana Andriamanitra mba hampitsahatra ny fikasany to hamono. Hitan'ny olona rehetra nanazava tampoka ny Tabernakely tamin'ny afo midedadeda ny voninahitry ny fanantrehany. Andriamanitra mahery lavitra noho izy ireo no niteny, ka tsy nisy na iza na iza mbola sahy nanohitra ihany. Raiki-tahotra ireo mpisafo tany mpamitak a, ka nisefosefo nihazakazaka niery tao an-tsainy avy." - PM, tt. 383,384.

Niseho miharihary ny voninahitr'i Jehôvah  tamin'io fotoana io. Rehefa mamaky ny tantara ao amin'ny Nom. 14 isika dia toy ny naato avokoa ny zavatra rehetra mba hahazoatsika mihaino ny resaka ifanaovan'Andriamanitra sy i Mosesy. Na dia natao hitorahana an'i Mosesy sy Josoa ary Kaleba aza ireo vato dia noraisin'Andriamanitra ho fanoherana Azy mivantana ilay fikomiana. 
