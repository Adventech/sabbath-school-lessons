---
title:  Fianarana fanampiny
date:   10/09/2021
---

<em>"Tsy vonona hankeo amin'i Jesôsy mandrakariva hitondra ny toe-java-tsarotra sy ny fitsapana mahazo antsika isika. Ny sofin'olombelona indraindray no amborahantsika ny olantsika, ambarantsika amin'ireo izay tsy afaka hanampy antsika akory ny fahoriantsika. Ataontsika tsirambina ny fitantarana ny manjo rehetra amin'i Jesôsy Ilay afaka manova ny lalàna feno alahelo ho lalamben'ny fifaliana sy fiadanana. Manome voninahitra sy fandresena ny hazo fijaliana ny fandavan-tena sy ny fahafoizan-tena. Sarobidy tokoa ireo teny fikasan'Andriamanitra. Tsy maintsy mianatra ny Teniny isika raha tiantsika ny hahalala ny sitrapony. Ny teny avy amin'ny tsindrimandrin'Andriamanitra dia hitarika ny tongotsika ho eo amin'ny lalana  mahitsy izay hizorantsika ka tsy Naha-tafintohina antsika, raha toa dinihina amim-pitandremana sy ankatoavina. Raha mba mitondra ny enta-mavesany sy ny zava-manahirana azy eo amin'i Jesôsy mantsy ny mpitandrina sy ny olon-drehetra! Efa vonona handray azy i Jesôsy sy hanome azy fiadanana sy fitsaharana! Tsy mba hanao tsinontsinona ireo izay mametraka ny fitokiany Aminy izy."</em>- ST, 17 Martsa 1887, t. 161.

"Ry tanora malala, moa ve amim-pifaliana sy amim-panantenana no hiandrasanao ny fotoana izay hanononan'ny Tompo, Ilay Mpitsara marina, ny anaranao eo anatrehan'ny Ray sy ny anjeliny masina? Ny fiomanana mety indrindra azonao atao hitsenana ny fiavian'i Kristy fanindroany dia ny mitsahatra amim-pinoana tsy azo hozongozonina ao amin'ilay famonjena lehibe natao ho antsika tamin'ny fiaviany voalohany. Tsy maintsy mino an'i Kristy ho Mpamonjy ny tenanao manokana ianao."- OHC, t. 368.

**FANONTANIANA HIFANAKALOZAN-KEVITRA**

`1. Inona no mampiavaka ny Sabata andro fahafito izay maneho mialoha ny fitsaharana any an-danitra homen'Andriamanitra ny olony? Ahoana no anehoan'ny Sabata amintsika indray mihelatra ny mandrakizay?`

`2. Ny fanavotana dia midika ho fihavanana, ary manondro ny lalana hiverenana amin'Andriamanitra. Saino izao fanambarana manan-danja ao amin'ny Rôm. 5:11 izao: "Ary tsy izany ihany koa, fa mifaly amin'Andriamanitra isika amin'ny alalan'i Jesôsy Kristy Tompontsika, izay nahazoantsika ny fihavanana ankehitriny." Raha misy manontany anao hoe: "inona no atao hoe vita fihavanana amin'Andriamanitra? Ary inona ny fiovana nentin'izany teo amin'ny fiainanao?", inona no havalinao azy?`

`3. Ahoana no ataontsika mba tsy hanomezan-danja lehibe ny zavatra madinika eo amin'ny fiainana maha-Kristianina antsika? Ahoana no hifantohantsika amin'izay zava-dehibe ambaran'ny tenin'Andriamanitra?`

`4. Saino indray ireo fahadisoana sy tsy fahampiam-pinoana nasehon'ny zanak'Isiraely tany an'efitra. Na dia tsy mitovy amin'izay iainantsika aza ny tsipirian'ny fihaikana natrehin'izy ireo (tsy mirenireny an'efitra midadasika isika), inona kosa ny fitsipika iraisana? Raha lazaina amin'ny teny hafa, ahoana no mety hisetrantsika fihaikana tahaka izay nosetrain'izy ireo, ary ahoana no hisintonantsika lesona avy amin'ny fahadisoana nataony?`