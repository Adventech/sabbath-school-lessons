---
title:  "Natao batisa ho amin'ny Mosesy"
date:   05/09/2021
---

`Vakio ny 1 Kor. 10:1-11. Inona no tian'i Paoly hambara amin'ny mpamaky ny taratasiny tao Korinto raha nilaza ny amin'ireo "anatra" izy?`

Ny teny grika ampiasaina ao amin'ny 1 Kôr. 10:6 (ary koa voalaza ao amin'ny 1 Kôr. 10:11), izay nadika hoe "anatra" (nadika ho "ohatra" ao amin'ny ankamaroan'ny Baiboly dikanteny anglisy), dia typos. Ny "type" (teny anglisy) izay ataontsika hoe "tandindona" dia tsy izay tena izy fa karazana fanehoana an-tsary ny zavatra iray.

Maneho ohatra mikasika izany fifandraisana izany ny Heb. 8:5: "manao fanompoam-pivavahana amin'izay endrika sy aloky ny zavatra any an-danitra [ireo mpisorona tao amin'ny tempoly tamin'ny TT], tahaka ny natoron'Andriamanitra an'i Mosesy, rehefa hanao ny tabernakely izy; fa hoy Izy: `"Tandremo mba hataonao araka ny endrika izay naseho taminao tao an-tendrombohitra ny zavatra rehetra.'"

Manasongadina ny fifandraisana mivantana misy eo amin'ny zavatra any an-danitra sy ny tety an-tany io andalan-teny io, rehefa izay dia naveriny izay voalazan'ny Eks. 25:9 raha nilaza tamin'i Mosesy Andriamanitra mba hanorina ny tabernakely tany an'efitra, nanao hoe: "araka ny endrika" izay naseho azy tany an-tendrombohitra. Ny fitoerana masina teto an-tany, sy ny fombafomba rehetra natao tao amin'izany dia "endrika", tandindona ary tahadikan'ilay any an-danitra izay iasan'i Jesôsy Mpisoronabentsika.

Raha hazonintsika ao an-tsaina izany dia ho takatsika kokoa ny zavatra resahin'i Paoly ao amin'ny 1 Kôr. 10. Miresaka ny amin'ireo fanandrarnana sasany niainan'ny vahoakan'Andriamanitra tany an'efitra (ho any amin'ny Tany Nampanantenaina) i Paoly ao amin'ireo andalan-teny ireo. Ny hoe "razantsika" dia manondro ireo Jiosy niala tany Egipta izay nandeha teo ambanin'ny andri-rahona, namaky ny ranomasina, ka natao batisa, araka izany, ho amin'ny fiainam-baovaon'ny fahafahana.

Raisin'i Paoly ho toy ny tandindona, na ohatry ny batisan'ny tsirairay ireo dingana manan-danja tamin'ny dia nataon'ny Isiraely tany an'efitra. Raha jerena ny lôjikan'ny tenin'i Paoly dia azo heverina fa manondro ny mana ny hoe "fihinam-panahy" (ampitahao amin'ny Eks. 16:31-35). Nisotro rano avy tamin'ny vatolampy ny Isiraely, izay antsoin'i Paoly hoe "Kristy" (1 Kôr. 10:4). Saino ny amin'i Jesôsy, izay atao hoe "mofon'aina" (Jao. 6:48) sy "rano velona" (Jao. 4:10) dia hazava ny hevitr'izany. Hitantsika eto, araka izany, ny fampiasan'i Paoly ny tantara ao amin'ny TT ho ohatry ny fanehoana ny fahamarinana ara-panahy izay azon'ny Kristianina ankehitriny ampiharina.

`Saino ny fanandraman'ireo Isiraellia tao amin'ny Eksôdosy. Inona ny lesona ara-panahy azontsika sintonina avy amin'ny "anatra" nomen'izy ireo, na tsara izany ratsy ?`