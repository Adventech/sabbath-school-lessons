---
title: "Maniry ny tsara lavitra"
date:   04/09/2021
---

### Hodinihana mandritry ny herinandro: 
1 Kor. 10:1-11; Lev. 4:32-35; Jao. 1:29; Heb. 4:1-11; Sal. 95:8-11.

><p> Tsianjery:</p> 
> "Ary izany zavatra izany dia tonga anatra ho antsika, mba tsy ho mpila zava-dratsy isika toy ny nilan'ireny."- 1 Kôr. 10:6.

### Fampidirana

Ao amin'ny "Queens Museum of Art" any New-York no misy ny sary modelin'ny hairafitrano maneho tanana iray, izay lehibe indrindra eran-tany, ireo trano avon'ny tananan'i New -York rehetra no asehon'izany. 870 m2 eo ho eo ny velaran'izany sary modely izany. Tamin'ny taona 1964 no nahavitana izany ka mpanao asan-tànana niisa 100 no niasa nandritra ny 3 taona mahery mba hahatontosana ilay tetikasa. Nohavaozina izany tany amin'ny taona 1990, saingy tsy mbola hita ao ny rafitry ny tanàna amin'izao taona 2021 izao. Mahatalanjona tokoa ny nikaliana izany sy ny fitovian'ny tsipiriany rehetra amin'ny tena izy. Na izany aza dia zavatra nadika ihany izany, izay nalaina tahaka avy tamin-javatra lehibe sy midadasika kokoa, lalina kokoa ary be pitsony kokoa. Tahaka izany avokoa ny tahadika, raha ny marina. Tsy izany no tena izy fa natao ho tandindon'izay tena izy ihany izany. Ny tahadika no manampy antsika hahatakatra ny lanjan'ny zavatra tena izy izay asehony, saingy tsy mahasolo ny toerany. 

Ny Soratra Masina koa dia ahitana tandindona marobe maneho ireo asa sy foto-kevitra izay manondro zavatra lehibe noho izany, dia ny zavatry ny lanitra. Manampy antsika hahafantatra ny iray amin'izany ny Heb. 4 izay miresaka ny amin'ny fomba fijerin'ny Baiboly ny fitsaharana.

_*Famerenana ny lesona ny sabata 11 Septambra._