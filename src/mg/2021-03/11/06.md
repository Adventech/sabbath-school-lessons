---
title:  "Mahazo ny tananan'ny lanitra"
date:   09/09/2021
---

Mazava ny famelabelarana ireo hevitra fototry ny Heb. 4 rehefa vakina ny Heb. 4:8-11. Tsy nanome fitsaharana ho an'ny Isiraely i Josoa. Vokatr'izany, noho ny tsy maha-mpandainga an'Andriamanitra dia mbola misy "fitsaharana" ho an'ny olon'Andriamanitra. Tsy mpino jiosy ihany no mandrafitra io vondron'olona io fa ireo rehetra izay nandray an'i Jesôsy ho Mpamonjiny manokana.

`Vakio ny Gal. 3:26-29 ary mariho ny toetoetr'ireo vahoakan'ny faneken'Andriamanitra talohan'ny hazo fijaliana. Inona ny hevitry ny hoe: tsy misy intsony na Jiosy na Grika, na andevo na tsy andevo, na lahy sy vavy, ao amin'ny tontolon-kevitra resahin'i Paoly?`

Matetika no nampiasaina ny Heb. 4 hanasongadinana ny fitandremana ny Sabata andro fahafito, ny hafa kosa nampiasa izany mba hanoherana ny maha-andro fitsaharana ny Sabata noho ny fiheverany fa hisy ny fitsaharana hafa (amin'ny farany). Samy tsy misy maneho ny tena hevitr'izany lahatsoratra izany anefa ireo voalaza ireo. Ambaran'ireo andalan-teny ireo mantsy fa ny fifantohan'ny andro farany amin'ny fitsaharana manokana omen'Andriamanitra dia efa teo amin'ny Famoronana, ary ny fankalazana ny fitsaharan'ny Sabata dia ampahany kely iainana isan-kerinandro izany fitsaharana izany. Ho an'ny Jiosy, ny Sabata dia noheverina ho fanehoana amin'ny ampahany ny 'olamhaba' ("Ilay tontolo ho avy").

Ny fitsaharana toy ny Sabata izay atao ho an'ny olon'Andriamanitra dia mifamaly amin'ny fitsaharana tamin'ny Sabata voalohany teo amin'ny tantaran'ny tany, izay midika fa afaka mitsahatra amin'ny asantsika isika ary matoky fa hanatanteraka ny teny fikasany ny amin'ny famonjena antsika Izy.

Mifanohitra amin'izay ambaran'ny mpanazava ny Soratra Masina sasany, io tontolon-kevitra io dia tsy manohana fa efa tanteraka tao amin'ny fitsaharan'ny famonjena izay nentin'i Kristy ny didy mikasika ny Sabata, mahatonga ny fankatoavan'ny Kristianina tsy hanan-kery mantsy izany. Tsy mahasolo ny Sabata andro fahafito voalazan'ny Baiboly ny fitsaharana lehibe izay arnpanantenaina antsika amin'ny alalan'izay nataon'i Kristy ho antsika. Ny mifanohitra amin'izany aza, manamafy ny Sabata andro fahafito izany.

Ampy hahavonjy sy hanova antsika ny fitsaharana ao amin'i Jesôsy sy ny fitokiana amin'ny fahasoavany. Mifanohitra amin'ny kolontsain'ny tontolo misy antsika izay manome tombambidy lehibe ny olona nahomby noho ny ezaka nataony manokana, sy ny asa mafy ary ny fiezahana mafy hahatratra ny tanjona izany.

`Ahoana no hanampianao ny hafa hahita fitsaharana ao amin'i Jesôsy, raha mihevitra izy fa feno fahoriana loatra ny fony hatrizay, no tsy azo ovana ny fony, na koa tsy misy azo antenaina intsony ny aminy? Inona ny teny ao amin'ny Baiboly hozarainao amin'izy ireny?`