---
title:  "Fombam-pivavahana sy fanatitra"
date:   06/09/2021
---

Ny rafi-pivavahana sy ny fanatitra tamin'ny TT, toy izay hita ao amin'ny Levitikosy, dia maneho ohatra maro ny amin'izay hitantsika ornaly- tandindona ao amin'ny TT izay manondro fahamarinana voalazan'ny TV. Na dia heverin'ny mpamaky ankehitriny fa tsy mahakasika azy intsony aza ireo fombafombam-pivavahana ireo, dia ahitana fahamarinana ara-panahy izay manana tombambidy lehibe ho an'ireo izay mandinika azy izany.

`Vakio ny torolalana mikasika ny fanatitra noho ny ota izay nasaina nataon'ny Isiraelita, eo amin'ny Lev. 4 :32-35. Inona ny lesona azontsika tsoahina avy amin'io fombafombam-pivavahana io, na dia tsy manana tabernakely na tempoly misy alitara fanaovana fanatitra noho ny ota aza isika? Ampifandraiso amin'ny Jao. 1:29 sy ny 1 Pet. 1:18-21 io fombafombam-pivavahana io.`

Fampitana mahomby ny tombambidy sy fahalalana manan-danja ny fombafombam-pivavahana, ary ilaina ny fahatakarana izany araka ny tontolon-keviny. Mitaky fotoana sy toerana manokana ary asa mitohy efa voaomana anefa izany mba hahombiazany. Raha mamaky ireo baikon'ny Baiboly ao amin'ny TT mikasika ny fanatitra isika dia mahita mazava fa nanome tsipiriany mikasika ny biby atao fanatitra Andriamanitra, nomeny koa ny fotoana sy ny toerana ary ny fombafomba sy ny dingana arahina amin'izany.

Ivon'ireo fombafombam-pivavahana ireo ny ra sy ny fandatsahan-dra ary ny famafazana izany. Tsy mahafinaritra izany, ary tsy natao hahafinaritra satria mahakasika ny zavatra ratsy indrindra eto amin'izao tontolo izao, dia ny fahotana izany.

Inona ny anjara asa notanan'ny ra, ary nahoana izany no nasaina natao teo amin'ny tandroky ny alitara? Ahitana torolalana mikasika ny fanatanterahana azy ny ankamaroan'ireo fombafombam-pivavahana tao amin'ny fitoerana masina, saingy tsy miaraka amin'izany mandrakariva ny fanazavana. Azo heverina fa efa takatry ny olona izany ka tsy nilana fanazavana, fantatry ny vahoaka teo amin'ny Isiraely rahateo ny lanja sy hevitry ny rà (Lev. 17 :11).

Manome fanazavana mazava momba ny ohatra nalaina avy tao amin'ny Lev. 4:32-35 anefa ny Lev. 4:35: <em>"ary ny mpisorona hanao fanavotana ho azy noho ny fahotany izay nataony, dia havela ny helony."</em> Ny rà  araka izany, no nilaina tokoa teo amin'ny asa fanavotana, izany no hanamarinana ny mpanota eo anatrehan'ilay Andriamanitra masina. Tandindona no hitantsika ao amin'ireo fanatitra, izay maneho ny fahafatesan'i Kristy sy ny asa fanelanelanana ataony ho antsika.

`Saino ny faharatsiana lehiben'ny fahotana izay nitaky ny fanoloran'i Jesôsy ny tenany, Izy ilay Andriamanitra Zanaka, mba hanonerana izany. Inona no tokony hampianarin'izany antsika momba ny tokony hianteherantsika amin'ny fahasoavana fa tsy amin'ny asa? Inona rahateo no azontsika hanampiana ny zavatra efa nataon'i Kristy ho antsika?`