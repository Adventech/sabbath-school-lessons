---
title:  "Aza manamafy ny fonareo"
date:   08/09/2021
---

`Vakio ny Heb. 4:4-7 sy ny Sal. 95:8-11. Inona ny fampitandremana omena ao amin'ireo andininy ireo, inona no tian'izany hambara amintsika ankehitriny?`

Miresaka momba ny famoronana ny Heb. 4:4-7 sy ny Sal. 95:11 ao amin'ny tontolon-kevitra miresaka ny amin'ny tsy fahatokian'ny Isiraelita sy ny tsy nahafahany niditra tamin'ny fitsaharana nirin'Andriamanitra ho azy vokatr'izany.

Mampifandray ny fanandraman'ny Isiraely tany an'efitra amin'ny fitsaharan'Andriamanitra ny Sal. 95:8-11, hita ao ihany koa ny fianianan'Andriamanitra fa tsy hiditra amin'ny fitsaharany ny Isiraely, izay nifandraika tamin'ny Tany nampanantenaina tany am-boalohany.

Mazava loatra fa niditra tao amin'ny Tany Nampanantenaina ny Isiraely. Taranaka vaovao no niampita ny sisintany, ary naka ny tanàna mimanda sy nitoetra tao, niaraka tamin'ny fanampian'Andriamanitra.

Tsy niditra tamin'ny fitsaharan'Andriamanitra anefa izy ireo satria maro no tsy niaina ny fanandraman'ny famonjena ao amin'i Jesôsy  noho ny tsy finoany izay niseho niharihary tamin'ny tsy fankatoavana. Na dia nampifandraisina tamin'ny tany aza ny fitsaharana dia mihoatra noho ny tany nonenan'ny olona izany.

`Ambaran'ny Heb. 4:6 fa ireo izay nandre ny teny fikasan'Andriamanitra ny amin'ny fitsaharana tena izy dia tsy niditra tamin'izany noho ny tsy fankatoavana. Inona no ifandraisan'ny tsy fankatoavana sy ny tsy fidirana amin'ny fitsaharana?`

Maneho fahamehana ny hoe "anio", midika izany fa tsy misy intsony ny fotoana holanilaniana foana. Mitaky valinteny sy fanapahan-kevitra eo no ho eo ny hoe "anio".
Noraisin'i Paoly ny teny hoe semeron, "anio", ary nasongadiny ny maha-zava-dehibe izany ao amin'ny tontolon-kevitry ny fitsaharana. Ny Sal. 95:7,8 kosa dia fampitandremana sy antso atao amin'ny zanak'Andriamanitra mba tsy hamerina ny fahadisoan'ireo razany ka hahatonga azy tsy ho tafiditra amin'ny fitsaharana marina izay tsy hita afa-tsy ao amin'ny famonjena atolotr'Andriamanitra antsika.

`Ahoana no tokony handraisantsika izany raha izao isika no mandre ny teny hoe: "Anio, raha hihaino ny feony hianareo Aza manamafy ny fonareo"? lnona no maha-zava-dehibe ny teny hoe anio? An'arivo taona lasa no nanambaran'ny bokin'ny Salamo izany, nahoana anefa izany no mbola manan-danja ho an'ny "anio" antsika tahaka ny lanjany tamin'ny lasa?` 