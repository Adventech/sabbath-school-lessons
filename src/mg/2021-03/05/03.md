---
title:  "'Ento ny ziogako'"
date:   26/07/2021
---

`Vakio ny Mat. 11:29,30. Nahoana i Jesôsy no mibaiko antsika hitondra ny ziogany rehefa avy nanasa antsika hanome Azy ny enta-mavesatra entintsika mba hahitantsika fitsaharana?`

Misy filaza mandidy roa hafa ao amin'ny Mat. 11:29 aorian'ny hoe "mankanesa" ao amin'ny and. 28. Ny hoe "ento" sy "mianara" dia mampifantoka ny sain'ny mpihaino (sy mpamaky) amin'i Jesôsy. Asaina mitondra ny ziogany sy mianatra Aminy isika.

Ohatra lehibe afaka manazava ny sarinteny momba ny zioga amin'ireo andalan-teny ireo ny fifandraisana ety misy eo amin'Andriamanitra Ray sy ny Zanaka (efa voalaza ao amin'ny Mat. 11:25-27 izany). Miara-miasa hanavotra ny taranak'olombelona ny Ray sy ny Zanaka. Maneho fanoavana ny zioga (jereo ny Jer. 27), sarinteny maneho tanjona iraisana ihany koa anefa izany. Milefitra eo amin'ny ziogany isika ary manaiky ny asa izay omeny antsika mba hitahina ireo manodidina antsika. Tsy hoe milanja ny ziogany isika, fa miara-mitondra Aminy izany, satria "mora" ny ziogany ary "maivana" ny entany (Mat. 11:30).

Mamerina izany hevitra izany ny filaza mandidy faharoa hoe "mianara Amiko". Ny matoanteny "mianatra" amin'ny teny grika dia mifandraika amin'ny teny hoe "mpianatra". Tena mpianatr'i Jesôsy tokoa isika rehefa mianatra Aminy, ary ny fankatoavana sy ny fanoloran-tena dia toetran'ny mpianatra.

`Inona ny maha-samy hafa ny hoe "mavesatra entana" (Mat. 11:28) sy mitondra ny ziogany (Mat. 11:29)?`

Sarinteny fampiasa teo amin'ny fivavahana jodaisma ny zioga, hoenti-milaza ny lalàna. Mampiasa izany ny Asa. 15:10 hanondroana ny lalàn'ny famorana. Ny Gal. 5:1 indray dia mampifanohitra ny fahafahana atolotr'i Jesôsy amin'ny ziogan'ny fanandevozana izay manondro ny lalàna atao fitadiavam-pamonjena. Ny fiarahana mitondra ny ziogan'i Jesôsy dia manasongadina ny fankatoavana sy ny fanekena hanaraka ny diany sy handray anjara amin'ny iraka nanirahana Azy. Tsy haintsika ny hanampy na inona na inona amin'ny famonjena izay nataon'i Jesôsy ho antsika teo amin'ny hazo fijaliana, kanefa azontsika atao ny ho tonga ambasadaorony ka hizara ny vaovao mahafaly amin'ireo manodidina antsika. Miresaka ny lalàna ifotony kokoa mihoatra noho izay ataon'ny Fariseo ny fanazavan'i Jesôsy ny lalàna, araka izay naseho tamin'ny toriteny teo an-tendrombohitra (Mat. 5, 6, 7). Mitaky fiovam-po sy fiovan'ny fisainana izany, dia ho mora ny ziogany ary ho maivana ny entany (Mat. 11:30).

`Teny fikasana mahafinaritra manao ahoana re izany! "Fitsaharana ho an'ny fanahinareo". Fomba ahoana ny niainanao izany fitsaharana izany? Nanao ahoana izany? Rehefa mifantoka amin'i Jesôsy sy izay atolony antsika isika, ahoana no manjary hahalalantsika izany fitsaharana izany?`