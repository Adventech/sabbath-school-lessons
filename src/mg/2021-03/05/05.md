---
title:  "'Fa mora ny ziogako'"
date:   28/07/2021
---

Efa nomarihintsika fa mifandraika amin'ny fampiasan'ny fivavahana jodaisma ny teny hoe "zioga" ny fampiasan'i Matio izany, ary koa mifandraika amin'ireo andalan-teny hafa ao amin'ny TV izay manondro ny fahatakaran'ny olona ny lalàna amin'ny heviny diso.

`Azo adika ihany koa hoe "tsara, mahasoa, mahafinaritra" ny teny grika nadika hoe "mora" ao amin'ny Mat. 11:30. Maro ny olona mihevitra ny lalàn'Andriamanitra ho henjana, sarotra arahina ary tsy mifanaraka amin'ny zava-misy. Ahoana no hanampiantsika azy ireo hahita ny fahatsaran'ny lalàna sy haneho fitiavana Ilay Mpanome izany?`

Tsaroan'ny ray aman-dreny mandrakariva ny fotoana voalohany nahaizan'ny zanany namindra. Ny famindra voalohany izay mbola mangohozohozo dia arahin'ny fanandramana mamindra fanindroany, avy eo fanintelony - ary raha mbola tohizana izany dia azo heverina fa ho tafintohina ilay zaza ka hianjera. Mety arahin-dranomaso izany, mety hisy mangana koa aza ny vatany, kanefa rehefa mahatsapa ny fahafahany mihetsika ilay zaza dia hitsangana ka hanandrana hamindra indray. Mamindra izy, mianjera ary mitsangana, dia toy izany hatrany. Miverimberina izany mandra-pahaizany mamindra tsara. Na dia tafintohina sy mianjera aza anefa, dia misy endrika kely falifaly no sady maneho amim-pandresena hoe: Dada, Neny, mahay mandeha aho!

Mety tsy ho mora mandrakariva ny miara-mandeha amin'i Jesôsy kanefa tsara hatrany, ary izany no tokony hatao. Mety ho tafintohina isika, mety hianjera mihitsy aza, kanefa afaka miarina ary manohy ny fiarahana mandeha Aminy.

`Izao no nosoratan'i Paoly ao amin'ny Gal. 5:1: "Ho amin' ny fahafahana no nanafahan'i Kristy antsika: ka tomoera tsara, fa aza mety hohazonin'ny zioga fanandevozana intsony." Inona ny hevitr'izany?Ahoana no nanafahan'i Kristy antsika? Inona no maha-samy hafa ny zioga asainy entitsika sy ny "zioga fanandevozana" izay ampitandreman'i Paoly antsika?`

Azontsika antoka fa na inona na inona tena tian'i Paoly hambara amin'ny "zioga fanandevozana", dia tsy miresaka ny amin'ny fankatoavana ny lalan'Andriamanitra (ny Didy folo) izy tsy akory. Ny mifanohitra amin'izany aza, amin'ny alalan'ny fankatoavana sy ny finoana ary ny fahatakarana fa azo antoka ny famonjena antsika noho ny fanaronan'ny fahamarinan'i Kristy antsika fa tsy noho ny lalàna , no hahazoantsika fitsarahana marina sy fahalalahana.

`Ahitana fitsaharana kokoa ny fankatoavana ny lalàn'Andriamanitra eo amin'ny fiainana noho ny fandikana izany, nahoana?`