---
title:  "'Fa malemy fanahy sady tsy miavona am-po aho'"
date:   27/07/2021
---

Toetra tsara tsy dia omen-danja loatra ny halemem-panahy amin'izao andro izao. Hihomehezana ny fanetren-tena. Nampianarin'ny tambajotran-tserasera antsika ny hifantoka amin'izay mafy feo, izay mitabataba, izay hafahafa sy mahery setra, ary izay madera. Maro tokoa amin'izay heverin'izao tontolo izao ho lafatra no mifanohitra tanteraka amin'izay manan-danja sy sarobidy eo imason'Andriamanitra.

<em>"Ny fahalalana ny fahamarinana dia tsy miankina loatra amin'ny herin'ny saina fa amin'ny fahadiovan'ny fikasana, amin'ny fahatsoran'ny finoana miredareda sy miankina amin'Andriamanitra. Manatona akaiky an'ireo izay mitady ny fitarihan'Andriamanitra amin'ny fo feno fanetren-tena ny anjelin'Andriamanitra. Nomena ny Fanahy Masina hanokatra eo aminy ny haren-tsarobidin'ny fahamarinana."</em>- HF, t. 40.

`Vakio ny Mat. 5:5 sy ny 1 Pet. 3:4 ary ny Isa. 57:15. Ahoana no hamaritanao ny fahalemem-panahy sy ny fanetren-tena araka ireo andalan-tSoratra Masina ireo?`

Miresaka ny "hamoram-panahy sy ny fandeferan'i Kristy" i Paoly ao amin'ny 2 Kôr. 10:1. Tsy fanoritsoritana ny olona mora araraotina, na ny olona misoroka ny fifandirana tsy akory ny fahelemem-panahy sy ny fanetren-tena. Tsy nitady fifandirana i Jesôsy, ary imbetsaka Izy no nisoroka izany satria tsy mbola tanteraka ny iraka nampanaovina Azy (Jao. 4:1-3). Rehefa tojo fihantsiana anefa Izy dia niteny tamim-pahasahiana saingy tamin-kalemem-panahy. Ny alahelony an'i Jerosalema, nialoha indrindra ny nanomboana Azy, ohatra, dia tsy fanozonana natao tamin'ny feo mafy fa sary an'ohatra narahin-dranomaso ny amin'ny hoavy izay hitondra faharavana (Lio. 19:41-44).

Matetika i Jesôsy no aseho tahaka an'i Mosesy faharoa ao amin'ny TV. Teo an-tendrombohitra Izy no niteny raha namelabelatra ireo fitsipiky ny Fanjakany (Mat. 5:1). Vahoaka marobe no nofahanany tamin'ny sakafo nanehoana fahagagana (Mat. 14:13-21). Ambaran'ny Nom. 12:3 fa "nalemy fanahy" i Mosesy, ary mifamaly amin'izany ny Mat. 11:29. Tamim-pahagagana no nanambaran'ireo olona nanatri-maso ny namahanana ny olona tsy omby dimy arivo, nanao hoe: "Ity tokoa no Ilay Mpaminany Izay ho tonga amin'izao tontolo izao."- Jao. 6:14 - mifandraika amin'ny Deo. 18:15 sy ny maha-mpaminany an'i Mosesy izany.

Mazava loatra fa mihoatra lavitra noho izay hita teo amin'i Mosesy ny fanetren-tena sy ny halemem-panahin'i Jesôsy; Izy rahateo no Ilay Mpanavotra antsika. Raha nanolo-tena hanavotra ny olony i Mosesy (Eks. 32:32), dia tsy ho nahatanteraka na inona na inona ny fahafatesany noho ny maha-mpanota azy sy ny filany Mpamonjy afaka mandoa ny onitry ny fahotany. Afaka misintona lesona avy amin'i Mosesy sy ny tantaram-piainany tokoa isika, saingy tsy mahita famonjena ao aminy.

Mila Mpamonjy izay afaka misolo voina antsika isika, tsy ho Mpanelanelana ihany fa ho Solontsika mihitsy. Zava-dehibe ny fanelanelanana, saingy ny fihantonan'Andriamanitra teo amin'ny hazo fijaliana nitondra ny otantsika, dia Ilay nanefa tamin'ny ainy ny famaizan'ny fahotana, no hany hahavonjy antsika amin'ny vokatra ateraky ny fahotana. Araka izany, na lehibe toy inona aza ny ohatra nasehon'i Jesôsy ho antsika dia ho zava-poana ihany izany raha tsy teo ny hazo fijaliana sy ny fitsanganany tamin'ny maty.