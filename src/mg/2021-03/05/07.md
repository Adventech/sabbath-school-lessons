---
title:  "Fianarana fanampiny"
date:   30/07/2021
---

<em>"Rehefa hitanao fa mafy ny asanao, rehefa mitaraina noho ny fizahan-toetra sy ny toe-java-tarotra ianao, rehefa milaza ianao fa tsy manana hery hiatrehana ny fakam-panahy, rehefa tsy resinao ny tsy fananam-paharetana, ary fiakarana mideza no fahitanao ny fiainana maha-Kristianina, dia aoka ho fantatrao fa tsy ny ziogan'i Kristy no entinao amin'izany fa ny ziogan'ny tompo iray hafa."</em>- CG, t. 267.

<em>"Ilaina mandrakariva ny fiambenana sy fanoloran-tena feno fitiavana sy vokatry ny fo, kanefa miseho ho azy izany rehefa hazonin'ny herin'Andriamanitra amin'ny alalan'ny finoana ny fanahy. Tsy misy na inona na inona azontsika atao mba hahazoana sitraka eo anatrehan'Andriamanitra. Tsy afaka mitoky amin'ny tenantsika isika na amin'ny asa tsara ataontsika; kanefa raha mankeo amin'i Kristy amin'ny maha-olom-bery sy mpanota antsika isika, dia hahita fitsaharana ao amin'ny fitiavany. Andriamanitra dia mandray izay rehetra manatona Azy ka mitoky tanteraka amin'ny fahamendrehan'llay Mpamonjy voahombo tamin'ny hazo fijaliana. Miboiboika avy ao am-po ny fitiavana. Mety tsy hientanentam-pifaliana isika, saingy mitoetra ao anatintsika ny fitokiana maharitra sy ny fiadanana. Ho maivana ny entana rehetra satria mora ny zioga ampitondrain'i Kristy. Manjary fifaliana ny manao ny adidy, ary fahafinaretana ny fahafoizan-tena. Ny lalana izay toa mikitroka dia tonga mazava noho ny amin'ilay Masoandron'ny fahamarinana. Izany no fandehanana amin'ny mazava tahaka an'i Kristy ao amin'ny mazava."</em>- FW, tt. 38,39.

**FANONTANIANA HIFANAKALOZAN-KEVITRA :**

`1. Tsaroanao ve ny fotoana nametrahanao ny fiainanao teo amin'i Jesôsy tamin'ny fiarahanao mandeha taminy? Zarao ao amin'ny kilasy izany ary asongadino manokana ny antony nametrahanao ny fiainanao teo Aminy.`

`2. Diniho ny vavaka nataon'i Jesôsy ao amin'ny Mat. 11:25-27 ary ifanakalozy hevitra ao amin'ny kilasy ny fomba hahazoantsika fahalalana mikasika ny fahasoavana. Nahoana Andriamanitra no manafina ny drafi-panavotana ("izany zavatra izany") tamin'ny hendry sy ny manan-tsaina kanefa manambara izany amin'ny zaza madinika?`

`3. Ahoana no hahafahantsika manampy ireo manodidina antsika izay milanja enta-mavesatra hankeo amin'i Jesôsy  mba hahitany fitsaharana?`

`4. Saintsaino misimisy kokoa ny tenin'i Jesôsy hoe: "malemy fanahy sady tsy miavona am-po"- Mat. 11:29. Moa ve izany tsy hanimba ny fahatsapan'ny olona iray ny tombambidiny? Moa ve isika tsy tokony hahatsapa ho manana tombambidy, indrindra ho an'izay tsy matoky tena? Ahoana no hanampian'ny hazo fijaliana antsika hahatakatra izay tena tian'i Jesôsy hambara ao amin'io andalan-teny io? Ny halemem-panahy sy ny fo tsy misy avonavona ihany no tokony ho ao anatintsika rehefa mijoro eo am-pototry ny hazo fijaliana isika, nahoana? `