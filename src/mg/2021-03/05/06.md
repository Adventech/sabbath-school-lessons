---
title:  "'Maivana ny entako'"
date:   29/07/2021
---

Mampiasa ny sarinteny maneho ny fitondrana enta-mavesatra ny tenin'i Jesôsy mamarana ny Mat. 11:30: "Fa mora ny ziogako, ary maivana ny entako".

`"Nahafaly an'i Mosesy ny fahitana an'i Jetro rafozandahiny rehefa avy niala tany Egipta sy namaky ny ranomasina izy. Vakio ny Eks. 18:13-22. Ahoana no nanampian'i Jetro an'i Mosesy hitondra ny enta-mavesany teo amin'ny fitarihana?`

Ambaran'ny Eks. 18:13 amintsika fa nankeo amin'i Mosesy ny olona hitsara ny adiny, manomboka amin'ny maraina hatramin'ny hariva. Rehefa hitan'ny rafozandahiny izany dia niresaka tamin'ity vinantony ity izy mba hametraka lamina hahafahany mifantoka amin'izay zava-manan-danja, ary hamela ny olon-kafa handray an-tanana ireo raharaha madinidinika. Ambaran'ny Soratra Masina fa nihaino izay nolazain'i Jetro i Mosesy ka nanatanteraka izany fanovana mahasoa izany.

Rehefa nilaza tamintsika i Jesôsy fa maivana ny entany, dia niriny ny hampahatsiahy fa azontsika atao ny miantehitra Aminy, Ilay mpitondra ny enta-mavesatsika. Tahaka an'i Mosesy dia mila olon-kafa izay afaka miara-mitondra ny enta-mavesatra isika. Ny sarinteny nataon'i Paoly mikasika ny tenan'i Kristy ao amin'ny 1 Kôr. 12:12-26 dia maneho ohatra tsara momba ny fiaraha-mitondra enta-mavesatra. Mila vatana miasa tsara isika mba hahazakantsika ny vesatry ny zavatra iray. Ilaintsika ny tongotra, ny sandry, ny soroka, ny nofotra sy ireo hozabe mba hahafahana milanja entana.

`Vakio ny Gal. 6:2. Manampy amin'ny fanatanterahana ny Kristy ny fiaraha-mitondra izay mahavesatra, amin'ny fomba ahoana?`

Manampy antsika ny tontolon-kevitr'io andalan-teny iray io. Ambaran'i Paoly ao amin'ny Gal. 6:1, fa raha lavo amin'ny fakam-panahy ny rahalahy na anabavy iray dia tokony hanarina azy amim-pahalemem-panahy isika (tsarovy ny teny nataon'i Jesôsy ao amin'ny Mat. 11:29 fa malemy fanahy Izy). Ny hoe miara-mitondra izay mahavesatra dia midika ho famerenana ny olona iray nivily làlana ho amin'ny làlana tena izy mba hahitany ny fahasoavan'Andriamanitra. Midika ho fifanampiana raha sendra toe-java-tsarotra koa anefa izany. Ny teny grika ilazana ny "entana" dia manondro enta-mavesatra na vato. Fampahatsiahivana izany fa mitondra enta-mavesatra avokoa isika ka mila-ireo izay afaka manampy antsika hitondra izany. Asain'Andriamanitra mifampitondra izay mahavesatra ny fiangonana, asa izay atao amim-pahalemem-panahy sy fangorahana izany.

`Eritrereto ny fotoana farany nanampian'ny olona iray anao hitondra izay mahavesatra. Nahoana izany no zava-dehibe tokoa taminao? Ny entan'iza no azonao iaraha-mitondra amin'izao?`