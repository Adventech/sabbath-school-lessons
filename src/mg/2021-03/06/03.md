---
title:  "Misafidy l√†lana vaovao"
date:   02/08/2021
---

Fahoriana, olam-pifandraisana, ary tebiteby no nanaraka an'i Josefa teny an-dalana ho any Egipta, izay hivarotana azy ho andevo. Tsy nilamina ny diany teo am-piezahany nihazona ny ranomasony.

"Raha mbola nizotra nianatsimo nankany Egipta ny andiam-pivahiny nitondra an'i Josefa, dia tazan'ilay zatovo nanjavozavo tery lavitra ery ny havoana nisy ny tobin'ny rainy. Raha nisaintsaina ny alahelo sy ny maha-irery ilay rainy efa antitra izy, dia nipotrapotraka aoka izany ny ranomasony. Tsaroany indray ilay toe-javatra mampahory indrindra niseho tao Dotana; toa hitany ny fijerin'ny rahalahiny azy feno fankahalana; toa reny indray ireo teny feno eso sy latsa izay nanao tsinontsinona ny fitarainany mafy feno famoizam-po. Nampihorohoro azy ny fitsinjovana ny hoavy. Endrey izany fiovana teo amin'ny fiainany! Izy izay zanaka malala, dia ho tonga andevolahy hatao tsinontsinona sy hotsiratsiraina! Inona re no hanjo azy any an-tany lavitra any, irery sy tsy manan-tsakaiza? Dia vonton'alahelo sy feno tahotra ny fon'i Josefa. (...)

"Tsy ela akory i Josefa dia nampitodika ny fisainany nankany amin'Andriamanitra, dia ilay Andriamanitry ny rainy izay efa nampianarina azy hatramin'ny fahazazany ny ho tia Azy. Impiry koa moa izy no efa nandre ny tantaran'i Betela raha mbola tao an-dain-drainy (...) Izany fampianarana sarobidy rehetra izany dia samy indray nibosesika tao an-tsain'i Josefa avokoa, ary natoky izy fa Ilay Andriamanitry ny rainy dia ho Andriamaniny koa. **Ka dia tsy nisalasala intsony izy fa niantoraka teo an-tsandrin'ny Mpamorona, ary niangavy an'llay mpiandry an'i Isiraely mba ho heriny koa any amin'ny tany fahababoany.**" - PM, tt. 197,198 (Np).

Misy kolontsaina sasany manasongadina ny fiarahamonina ambonin'ny isam-batan'olona, ary misy hafa koa manasongadina ny isam-batan'olona kokoa. Ao amin'ny Soratra Masina dia antsoina hanolo-tena ho an'Andriamanitra avokoa na ny olona tsirairay na ny daholobe. Nanomboka nahita fitsaharana i Josefa teo amin'ny ara-pifandraisana rehefa nanapa-kevitra ny hanaraka an'Andriamanitra.

`Inona no ampianarin'ireto andininy ireto antsika momba ny fanoloran-tenan'ny isam-batan'olona? (Deo. 4:29, Jos. 24:15, 1 Tant. 16:11, Sal. 14:2, Ohab. 8:10, Isa. 55:6).`

Ny isam-batan'olona no tsy maintsy mandray fanapahan-kevitra hanaraka an'Andriamanitra raha te hahita fitsaharana. Na dia malaza ho manam-panahy aza ny razam-bentsika, izany finoana sy aim-panahy izany dia tsy lovain'ny taranany tsy akory. Tsarovy fa tsy mba manan-jafikely Andriamanitra fa zanany avokoa ny olona rehetra. 

`Nahoana no zava-dehibe ny mifidy hanolo-tena ho an'Andriamanitra isan'andro, eny isam-potoana aza? Inona no mitranga raha tsy manao izany ianao? `