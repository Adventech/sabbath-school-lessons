---
title:  "Ilay fifanandrinana lehibe teo amin’ny fiainan’i Josefa"
date:   05/08/2021
---

Araka ny hitantsika ao amin'ny tantara (Gen. 39:11-20) dia nampitondra fahoriana an'i Josefa ny fanapahan-keviny hanaraka fitsipika. Naiditra am-ponja izy. Azon'i Pôtifara natao ny namono azy avy hatrany tsy misy fanazavana amin'ny maha-fananany an'i Josefa. Mazava loatra fa tsy nino ny vadiny i Pôtifara saingy tsy maintsy nanao izany izy mba hiarovana ny lazany tsy ho voaloto. Teo anivon'izany toe-javatra mampihoron-koditra izany dia mbola hoy ny Soratra Masina hoe: "Jehovah nomba an'i Josefa" - Gen. 39:21. 

Feno tsy rariny ny fiainana eto an-tany. Tsy voavaly soa mandrakariva ny tsara atao, ary tsy ampiharana sazy avy hatrany ny ratsy atao. Misy ihany anefa ny vaovao mahafaly: nahita fitsaharana i Josefa na dia tao am-ponja aza satria nomba azy Andriamanitra. Azon'i Josefa natao ny nisaintsaina ny tsy rariny nanjo azy sy nizaka irery izany ary nandao an'Andriamanitra mihitsy aza. 

`Inona no nataon'i Josefa tamin'izy tao an-tranomaizina? Nanao ahoana ny fifandraisany tamin'ireo iray fonja taminy? Vakio Gen. 39:21-23; 40:1-22.`

Niasa sy niaina tamin'ny zava-misy i Josefa tao an-tranomaizina. Naneho fiaraha-miasa izy; nanampy ny hafa izy na dia tsy ny tranomaizina aza no toerana tsara indrindra niriny ifandraisana amin'ny hafa. Tsy nisalasala nangataka fanampiana ihany koa izy rehefa nila izany. Rehefa nanazava ny nofin'ilay mpitondra kapoaky ny mpanjaka i Josefa dia niangavy fanampiana taminy.

`Vakio ny Efes. 6:1-13. Inona ny hevi-dehibe hazavain'i Paoly eto mikasika ny fifandraisana? `

Santionany kely amin'ilay fifanandrinana lehibe, izay efa nisy hatrany an-danitra, ifanaovan'Andriamanitra sy i Satana, ny olam-pifandraisantsika. Midika izany fa tsy misy fifandraisana tonga lafatra. Ny fifandraisana rehetra dia tsy maintsy mivoatra, ary mahafaly an'i Satana ny mampiasa izany - indrindra ny fifandraisantsika amin'ireo olona akaiky antsika - handratrana antsika sy hanakanana ny sitrapon'Andriamanitra tsy ho tanteraka eo amin'ny fiainantsika. Ary ny fahendrena izay nampanantenain'ny Tompo antsika ao amin'ny Jak. 1:5 dia natao ho an'ny fifandraisantsika koa. Tahaka ny nataon'Andriamanitra tamin'i Josefa, dia momba antsika ihany koa Izy rehefa misy manahirana eo amin'ny fifandraisantsika amin'ny hafa.

`Saintsaino ilay teny fikasan'Andriamanitra ao amin'ny Jak. 1:5, ka manokàna fotoana hivavahana, angatahana fahendrena amin'Andriamanitra ao anatin'ny fifandraisantsika amin'ny hafa. Ahoana no ahafahanao manaiky ny hiasan'ny Fanahy Masina ao anatinao eo am-pifandraisanao amin'ny hafa? `