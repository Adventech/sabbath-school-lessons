---
title:  "Mahafantatra marina ny tombambidin’ny tena"
date:   03/08/2021
---

Raha nanantena ny handositra ka hiverina any an-tranony i Josefa, dia rava izany fanantenany izany rehefa tonga tany Egipta izy, izay nivarotana azy indray tamina fianakaviana mitana toerana ambony teo amin'ny fiarahamonina. Izao no voalaza ao amin'ny Gen. 39:1: <em>"Ary Potifara, lehilahy Egyptiana, tandapan'i Farao sady mpifehy ny mpiambina, no nividy azy tamin'ny Isimaelita."</em> Tafatsofoka tampoka tao anaty kolontsaina sy fiteny vaovao sy hafahafa ilay zatovolahy.

Miankina betsaka amin'ny ankohonantsika sy izay mifanerasera akaiky amintsika ny fivelaran'ny maha-isika antsika. I Josefa dia nitombo tao anatin'ny finoana fa izy dia olona manokana - lahimatoan'ilay vady tian'i Jakôba indrindra izy (Gen. 29:18). Tsy iadian-kevitra fa izy no tian'ny rainy indrindra, ary izy irery no nanana akanjo lava misoratsoratra (Gen. 37:3,4).

Iza anefa izy ankehitriny? Andevo, olona izay azo amidy sy vidina araka izay tiana. Akory ny fivadihan'ny toe-javatra mitranga amin'ny fiainany ankehitriny!

Eny tokoa, Iesona izay tokony hianarantsika rehetra no nianaran'i Josefa teto. Raha ny hafa no ianteherantsika hanambara amintsika ny tombam-bidintsika dia hananosarotra sy hanahirana tokoa ny toerana hisy antsika, satria tsy ny rehetra no hankasitraka ny maha-izy antsika sy ny mombamomba antsika. Ny tombam-bidintsika dia tsy ao amin'izay andraikitra tanantsika ankehitriny tsy akory fa ao amin'izay fiheveran'Andriamanitra momba antsika - manao ahoana ny fahitan'Andriamanitra antsika?

`Ahoana ny fahitan'Andriamanitra antsika? (Isa. 43:1; Mal. 3:17; Jao. 1:2; Jao, 15:15; Rom. 8:14; 1 Jao. 3:1,2).`

Amin'ny solomasom-pahasoavana no ijeren'Andriamanitra antsika tsirairay avy. Fahaiza-manao, hakanto, ary talenta tsy takatry ny saintsika no hitany. Efa niomana ho faty ho antsika mihitsy aza Izy mba hahatonga antsika ho araka izay namoronany antsika tany am-boalohany. Na dia maneho ny maha-mpanota antsika sy ny sandany tsy maintsy naloa mba hanavotana antsika aza ny hazo fijaliana, dia manambara ny tombam-bidy lehibe omen'Andriamanitra antsika sy ny fitiavany izany. Na inona na inona mety ho fihevitry ny olona na fiheverantsika momba ny tenantsika, dia tia antsika Andriamanitra ary te hanavotra antsika ho afaka amin'ny gejan'ny fahotana Izy, kanefa tsy izany ihany fa te hanafaka antsika amin'ilay fahafatesana mandrakizay entin'izany koa Izy.

Ny fanontanina tena tokony hapetraka araka izany dia izao hatrany: inona no asetrintsika ny fitiavan'Andriarnanitra izay naseho tao amin'i Jesôsy Kristy?

`Maro ny olona mampirisika antsika ho tia ny tenantsika araka ny maha-isika antsika ka hanaiky izany tsy amim-pisalasalana. Nahoana no famitahan-tena ihany izany raha ny marina? Nahoana no zava-dehibe ny hoe: aleo izay ivelan'ny tenantsika no manome tombam-bidy antsika, dia Ilay nahary antsika sy mahalala ny tena fahafaha-manaontsika?`