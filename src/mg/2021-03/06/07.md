---
title:  "Fianarana fanampiny"
date:   06/08/2021
---

Nanoratra toy izao i Ellen G. White momba izay niseho teo amin'i Josefa sy ny vadini PÃ´tifara: <em>"Ohatra ho an'ny taranaka rehetra monina eto an-tany izany. (...) Eo mandrakariva Andriamanitra manampy, ary ny Fanahiny no ampinga. Na dia fakam-panahy mahery indrindra aza no manodidina azy ireo, dia misy Loharanon-kery izay azony ampiasaina ho fanoherana ireny. Nasiana mafy tokoa ny ati-fanahin'i Josefa. Olona manana fahefana no niezaka namabo azy, olona afaka nampivaona azy mora foana. Na teo aza izany dia voatohiny avy hatrany izany sady tamin'ny fomba hentitra. (...) Napetrany teo an-tanan'Andriamanitra ny lazany sy ny momba azy rehetra. Ary na dia nampahoriana nandritra ny fotoana ela ihany aza izy, mba hanomanana azy ho amin'ny andraikitra lehibe, dia narovan'Andriamanitra ny lazany izay efa nolotoin'ilay mpanendrikendrika ratsy fanahy, ka amin'ny fotoana mety, izay voatendrin'Andriamanitra any aoriana, dia hamiratra indray izy. Hatramin'ny fonja aza dia nataon'Andriamanitra fitaovana nanandratana an'i Josefa. Ny hatsaran-toetra dia hovalian-tsoa tokoa amin'ny fotoany. Ny tahotra an'Andriamanitra no ampinga niaro ny fon'i Josefa, ary nahatonga azy ho mahatoky sy marina tamin'ny tompony sy tamin'ilay Andriamanitra marina. Naharikoriko azy ny toetra tsy mahay mankasitraka izay ho nitaona azy hamitaka ny tompony, na mety tsy ho fantatry ny tompony mandrakizay aza izany." </em>- SP, b. 1, t. 132. 

**FANONTANIANA HIFANAKALOZAN-KEVITRA:**

 `1. Ny fitondrana ny anarana hoe Kristianina na ny fananana kolontsaina advantsita dia tsy hanampy antsika velively hahita fitsaharana eo amin'ny fifandraisantsika amin'ny hafa. Inona no maha-samy hafa ny hoe manana kolontsaina advantista sy ny hoe tena mpino marina?`

`2. Vao tsy ela no tonga nivavaka tao am-piangonana i ramatoa, tsy mpino ny vadiny. Tiany io vadiny io saingy ilay lehilahy kosa dia tsy nankasitraka ny fiovana hitany teo aminy. Inona ny torohevitra azonao omena io mambra vaovao io araka ny foto-kevitra ao amin'ny Baiboly?`

`3. Nanoratra toy izao i Leo Tolstoy, mpanoratra rosianina iray: "Mitovy avokoa ny ankohonana sambatra rehetra, fa ireo ankohonana tsy misy fahasambarana kosa dia samy manana ny karazan'olany avy." Samy manana olana avokoa, na be na kely, ny ankohonana rehetra, satria samy mpanota avokoa ny olona ao anatiny, ary samy mitondra ny olany ao anatin'ny fifandraisan'ny fianakaviana ny tsirairay. Ahoana no ahafahantsika tsirairay avy mitandrina ireo fitsipi-pitiavana ao amin'ny Baiboly: ny famelan-keloka, ny fifampitondrana izay mavesatra, sns, mba hahatsara ny fifandraisana eo anivon'ny ankohonantsika?`

`4. Olona maro tokoa no efa niaina toe-javatra toy izao: mandeha tsara sy milamina ny zava-drehetra eo aminy sy ny fianakaviany no indro tonga tampoka ny loza. Amin'ny fotoana tahaka izany, nahoana no iankinan'aina tokoa ny fifikirana amin'ny finoana sy ny teny fikasana ao amin'ny Tenin'Andriamanitra? Nahoana no ilaina tokoa ny mivonona ara-panahy ho amin'izay zava-dratsy hitranga, indrindra rehefa mizotra tsara ny fiainana? `