---
title:  "Fianakaviana tsy milamina"
date:   01/08/2021
---

Mahafantatra tsara ny atao hoe fikorontanan'ny tokantrano i Josefa. Nanomboka tamin'ireo ray aman-drenibeny Abrahama sy Saraha izany. Rehefa tsapan'i Saraha fa tsy afaka miteraka intsony ny tenany dia nampirisihiny i Abrahama ho any amin'i Hagara mpanompovaviny. Raha vao nitoe-jaza i Hagara dia nanomboka ny fifandrafiana. Tao anatin'izany rivo-piainana izany no naha-lehibe an'i Isimaela sy Isaka, ary tongan'izy ireo hatrao amin'ny ankohonany avy izany tsy fifankahazoana izany. Niangaran'i Isaka hatrany i Esao, ary i Jakoba kosa nandany ny androm-piainany nanao izay hahazoana sitraka tamin-drainy. Taty aoriana, noho ny fitaka, dia nanjary nanambady mirahavavy i Jak么ba. Tsy nifankahazo ireo mpirahavavy ireo ary nifaninana niteraka ho an'i Jak么ba, ka tonga hatramin'ny fanomezany ny mpanompovaviny hitondra ny zanak'i Jak么ba izany.

`Vakio ny tantara ao amin'ny Gen. 34. inona ny mety ho akon'io trangan-javatra io, ara-pihetsehampo sy ara-pifandraisana, teo amin'ilay fianakaviana sy teo amin'i Josefa raha mbola tanora izy?`

Mazava loatra fa nisy fiantraikany teo amin'ny zanany ny fifandrafian'ireo reny roa ireo ka nanjary vonon-kiady mandrakariva izy ireo. Raha mbola zatovo ireo zokin'i Josefa no efa namono ny lehilahy rehetra tao an-tananani Sekema. I Robena, ilay lahimatoa, dia naneho fanjakazakana sy fanoherana ny rainy efa antitra ka nandry tamin'i Bila, mpanompovavin'i Rahely sady renin'ny zanak'i Jakoba maro (Gen. 35:22). Nandritra izany fotoana izany dia niteraka kambana tamin'ny vinantovaviny mpitondratena i Joda rahalahin'i Josefa, rehefa noheveriny ho vehivavy janga izy (Gen. 38).

Nanampy trotraka izany olana teo amin'ny fianakaviana izany ny nanomezan'i Jakoba akanjo lava misoratsoratra sy lafo vidy an'i Josefa (Gen. 37:3). Raha fianakaviana mikorontana no resahina dia maty ho anisan'ny voalohany amin'izany ny an'ity patriarika ity.

`Raha heverina izany fifandraisana feno fisavorovoroana eo anivon'ny fianakaviana izany, nahoana ary, araka ny hevitrao, no notanisaina ho anisan'ny olo-malazan'ny finoana i Abrahama sy Isaka ary Jak么ba ao amin'ny Heb. 11:17?`

Matetika ireo mahery fon'ny finoana ireo no manao fahadisoana sy tsy mitondra tena araka izay anantenan'Andriamanitra azy akory. Tsy noho ny fikorontanana nisy teo anivon'ny fianakaviany tsy akory no nanononana azy ireo ao amin'ny Heb. 11, fa notanisaina ny anaran'izy ireo na teo aza izany. Matetika tamin'ny fomba henjana no nianaran'izy ireo ny amin'ny finoana, ny fitiavana, ary ny fitokiana amin'Andriamanitra, teo am-piezahany mafy hamaha izany olam-pianakaviana izany.

`Inona ny olana efa nisy ela teo amin'ny fianakavianao ka mihatra aminao ankehitriny? Mety hanampy anao ho tafiala amin'izany lasitra izany, farafahakeliny amin'ny hoavy, ny fametrahanao ny momba anao rehetra eo an-tanan'Andriamanitra; amin'ny fomba ahoana?`