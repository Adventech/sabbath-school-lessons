---
title:  "Mahita fitsaharana eo anivon'ny ankohonana"
date:   31/07/2021
---

### Hodinihina mandritra ny herinandro: 
Gen. 34; Heb. 11:17-22; Deo. 4:29; 1 Jao. 3:1,2; Gen. 39; Efes. 6:1-13.

><p> Tsianjery:</p> 
> "Koa, satria fantatrareo rahateo izany, ry malala, dia tandremo fandrao ho voataonan'ny fahadisoan'ny ratsy fanahy hianareo ka ho lavo hiala amin'izay iorenanareo; fa mitomboa amin'ny fahasoavana sy ny fahalalana an'i Jes√¥sy Kristy, Tompontsika sy Mpamonjy. Ho Azy anie ny voninahitra ankehitriny sy mandrakizay. Amena." - 2 Pet. 3:17,18.


### Fampidirana

Nitazan-davitra ilay tovolahy, nikarokaroka ny fijeriny. Hitany ihany nony farany ireo rahalahiny izay notadiaviny efa andro maro. Rehefa nanatona izy, nikopa-tanana sy niantso azy ireo, dia endrika manjombona sady tsy faly no nitsena azy. Hay te hamono azy ho faty ireto rahalahiny, izay iray tampo aminy. Raha tsy noho i Robena dia tsy ho nisy tantara nitohy. Nandresy lahatra ny sisa tamin'ny rahalahiny i Robena mba tsy hampijaly azy be loatra fa hanipy azy ao an-davaka fotsiry, izay tsy nisy rano. Taorian'izany dia nanao kajikajy indray i Joda, nanan-kevitra ny hanary azy izy sady hahazo vola amin'ny alalan'ny fivarotana azy amin'ireo mpivarotra andevo nandalo.

Fikorontanana re izany ao anatin'ny fianakaviana izany! 

Betsaka ny safidy azontsika atao eo amin'ny fiainana, fa tsy isika kosa no mifidy ny ankohonana misy antsika. Tsy misy olona tanteraka, ary tsy misy amintsika manana ankohonana tonga lafatra sy tanteraka eo amin'ny fifandraisana. Misy amintsika manana tombontsoa ka manana ray aman-dreny sy iray tampo ary fianakaviana izay ahitana taratra ny fitiavan'Andriamanitra. Maro anefa no tsy mba toy izany, ary tsy fidiny ho azy izany. Manahirana ny fifandraisana eo anivon'ny ankohonana, ka matetika izany no mampahory, mandratra, mampitondra enta-mavesatra ny fontsika, izay amesarantsika ny hafa ihany koa avy eo. 

Ahoana no mety hahitantsika fitsaharana eo amin'io lafim-piainantsika io? Hijery ny tantaran'i Josefa sy ny ankohonany isika amin'ity herinandro ity mba hahitantsika ny fiasan'Andriamanitra ho famerenana amin'ny laoniny sy fanomezana fitsaharana ara-pihetsehampo na eo aza ny fikorontanana eo amin'ny fifandraisan'ny mpianakavy. 

_*Famerenana ny lesona ny sabata 07 Aogositra._