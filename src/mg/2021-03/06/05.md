---
title:  "Fifandraisana araka an’Andriamanitra"
date:   04/08/2021
---

Tsara fanombohana ihany ilay tantaran'i Josefa tao Egipta. Niantehitra tamin'Andriamanitra izy ka notahiany, ary nisandratra ho amin'ny toerana ambony izay tsy noeritreretiny velively tao an-tranon'i Pôtifara.

`Inona no nahitana fa nisy fitahian'Andriamanitra tokoa ny fiainan'i Josefa? Nanao ahoana ny fifandraisan'i Josefa tamin'ny hafa? Vakio ny Gen. 39:1-6.`

Na toa tsara aza ny fiarahan'i Josefa sy i Pôtifara, ary toa nilamina ny fifandraisany tamin'ny mpiara-miasa taminy, na tao an-trano na am-perinasa, dia efa nananontanona ny olana. Nisy olona ratsy fanahy tao an-trano. 

`Olam-pifandraisana inona no tojo an'i Josefa eto? Nifidy ny hiatrika izany tamin'ny fomba ahoana izy? Vakio Gen. 39:7-10.`

Nanana olana tamin'ny vadin'i Pôtifara i Josefa. Izao angamba no tokony hilazantsika azy: ny vadin'i Pôtifara no nanana olana. "Zavatra" azony ampiasaina sy atao amin'izay tiany no niheveran'ity vehivavy ity ny hafa. Te "hampiasa" an'i Josefa izy. "Bikana sady tsara tarehy" no amaritana an'i Josefa ao amin'ny Gen. 39:6. Tsy dia fanaon'ny Baiboly ny milazalaza ny endriky ny olona ara-batana satria "tsy mba toy ny fijerin'ny olona no fijerin'i Jehôvah; fa ny olona mijery ny miseho eo ivelany, fa Jehôvah kosa mijery ny fo." - 1 Sam. 16:7. Teto, ny hatsaran-tarehin'i Josefa dia vao mainka toa vato misakana fa tsy nanampy azy teo amin'ny fikatsahany fahadiovana sy fahatokiana amin'ireo fitsipik'Andriamanitra.

Na nikiry aza ity vehivavy ratsy fanahy ity, ny nataon'i Josefa dia toa tsy araka izay nanampoizana azy. Nampihariny teo amin'ny fifandraisany tamin'ny olona rehetra, anisan'izany ny vadin'ny Pôtifara, ny fitsipiky ny Baiboly. Tsy mba lany andro tsy akory ireo fitsipika ao amin'ny Baiboly ireo; ny fiainan'ireo olona izay efa nizaka ny vokatry ny fahotana (izany hoe ny olona rehetra) dia maneho mazava izany.

Araka ny fitantaran'ny Baiboly dia tsy indray mandeha tsy akory no nitrangan'ity fakam-panahy ity. Nitorikisina taminy isan'andro ny vadin'i Pôtifara (Gen. 39:10). Niezaka nanazava ny anton'ny fanapahan-keviny i Josefa saingy toa tsy nahomby izany (Gen. 39:8,9). 

Tsapan'i Josefa fa tsy afaka hanery ny hafa amin'ny safidy ataony izy. Na izany aza dia nanapa-kevitra ny hiaina, hitia, ary hifandray amin'ny hafa amin'ny fomba izay manome voninahitra an'Andriamanitra izy. Efa nianatra niaina teo ambanin'ny fanatrehan'Andriamanitra i Josefa, ary io fahalalana io no nanampy azy hahatohitra ny fakam-panahy.

`Efa nanandrana nampihatra ireo fitsipika ara-Baiboly teo amin'ny fifandraisanao rehetra ve ianao, na dia amin'ny fifandraisanao amin'ny olona "tsy madio saina" aza? Nanao ahoana ny fisehony? Vakio Mat. 5:43-48. Nahoana no zava-dehibe tokoa ny manana fomba fiaina toy izany? `