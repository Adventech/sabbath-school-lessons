---
title:  Iray fiteny
date:   26/04/2022
---

`Vakio ny Gen. 11:1-4. Nahoana ny olona teto "ambonin'ny tany rehetra" no naniry fatratra mba ho iray ihany?`

Manambara ny havitsian'ny olona, dia ireo izay niaina taorian'ny Safodrano, ilay fiteny hoe "ny tany rehetra". Voambara mazava ny anton'ny nitambaran'izy ireo: te hanorina tilikambo hahatakatra ny lanitra izy (Gen. 11:4). Raha ny marina dia ny haka ny toeran'Andriamanitra Mpamorona mihitsy no nokendreny. Mahaliana fa ny filazalazana momba ny fikasan'ny olona eto dia mampahatsiahy ilay fikasan'Andriamanitra sy ny zavatra nataony voalaza ao amin'ny fitantarana ny Famoronana: "Ary niresadresaka hoe izy" (Gen. 11:3,4; ampitahao amin'ny Gen. 1:6,9,14, sns.); "Andeha isika" (Gen. 11:3,4; ampitahao amin'ny Gen. 1:26). Voambara mazava ao amin'ny Gen. 11:4 ny tanjon'izy ireo: andao hataontsika izay hampahalaza ny anarantsika" (DIEM), Andriamanitra irery ihany no ampiasana izany fitenenana izany (Isa. 63:12,14).

Izany hoe, raha fintinina, nikolokolo faniriana diso toerana haka ny toeran'Andriamanitra Mpahary ireo mpanorina ny tilikambon'i Babela. (Tsy efa fantatsika ve ny amin'ilay niavian'izany toe-tsaina izany? Jereo ny Isa. 14:14). Azo antoka fa anisan'ny nahatonga ny fikasan'izy ireo ny fahatsiarovana ny amin'ny Safodrano. Na teo aza ny toky efa nomen'Andriamanitra dia nanorina tilikambo avo izy ireo mba tsy ho fatin'ny Safodrano hafa indray, raha sanatria misy izany. Voatahiry ao amin'ny fombafomba babilônianina ny fahatsiarovana ny tantaran'ny Safodrano, na dia novana aza izany, mifandraika amin'ny fanorenana ny tanban'i Babela (Babilôna), Hampiavaka ny toe-tsain'i Babilôna tokoa io fiezahana hanatratra ny lanitra sy haka ny toeran'Andriamanitra io. Izany no mahatonga ny tantaran'ny tilikambon'i Babela hanao toerana lehibe koa ao amin'ny bokin'i Daniela. Resahina indray ao amin'ny fanombohan' bokin'i Daniela ny tany Sinara, izay mampiditra ny tantaran'ny tilikambon'i Babela (Gen. 11, nilazana ny toerana nitondran'i Nebôkadnezara ireo fanaka avy ao amin'ny tempolin'i Jerosalema (Dan. 1:2). Ankoatra ireo andininy maro hafa ao amin'ny bokin'i Daniela, inoana fa ny nananganan'i Nebôkadnezara ilay sariolona volamena lehibe teo amin'io toerana sy "tany lemaka" io ihany, no maneho indrindra io toe-tsaina io. Hitan'i Daniela tao amin'ny fahitana azony momba ny andro farany ihany koa io toe-javatra io, dia ny firenena rehetra eto ambonin'ny tany hitambatra mba hanohitra  an'Andriamanitra (Dan. 2:43; Dan. 11:43-45; ampitahao amin'ny Apôk. 16:15,16), na dia tsy nahomby aza izany, tahaka ny tsy nahombiazany koa tamin'ny andron'ny tilikambon'i Babela.

`Nisy mpanoratra frantsay laika malaza tamin'ny taonjato lasa, nilaza fa ny tanjona lehiben'ny olombelona dia ny hanao izay, hahatonga azy "ho Andriamanitra". Inona no mahatonga antsika ho latsaka amin'io fitaka mampidi-doza io, izay nanomboka tamin'i Eva tao Edena (Gen. 3:5)?`