---
title:  "Ilay tetiarana ao amin'ny Genesisy"
date:   25/04/2022
---

Nôa no rohy mampifandray ireo sivilizasiona taloha sy taorian'ny Safodrano, raha ny fitantarana mikasika ny fotoana sy ny taonan'i Nôa no jerena. Ireo andininy anankiroa mamarana ny tantara ao amin'ny toko faha-9 (Gen. 9:28,29) dia mamerina antsika any amin'ireo taranaka farany ao amin'ny tetiaran'i Adama (Gen. 5:32). Azo antoka fa nandre ny amin'ny tantaran'i Adama i Nôa satria tamin'ny faha-56 taonan'i Lameka rain'i Nôa vao maty i Adama, ary inoana fa nampitain'i Nôa tamin'ireo taranany taloha sy taorian'ny Safodrano koa ny tantaran'i Adama.

`Vakio ny Gen. 10. Inona ny antony nilazana io tetiarana io ao amin'ny Baiboly? (jereo koa ny Lio. 3:23-38).`

Ireto telo ireto no ilana ny tetiarana. Voalohany, mampiseho ny maha-zava-misy ara-tantara ireo tranga ara-Baiboly ireo izany, izay mifandraika amin'ny olona tena niaina sy maty teto ambonin'ny tany ary voafaritra mazava ny isan'ny andro niainany. Faharoa, maneho ny fifampitohizan'ny andro fahiny amin'ny andro anoratan'ny mpanoratra izany, ka mampifandray mazava ny lasa amin'ny "ankehitriny". Fahatelo, mampahatsiahy antsika ny fahosan'ny olombelona sy ny vokatra mampalahelo ateraky ny ozon'ny fahotana izany, mbamin'ny fahafatesana nentiny teo amin'ireo taranaka rehetra nifandimby.

Mariho fa tsy manaraka sori-dalana mazava ny fanasokajiana ny taranak'i Hama sy Sema ary Jafeta. Manambara mialoha ireo olona 70 ao amin'ny fianakavian'i Jakôba (Gen. 46:27) sy ireo loholon'ny Isiraely 70 lahy, ireo firenena 70 ao amin'ny Gen. 10. Manambara ny asa nanirahana ny Isiraely eo amin'ny firenena ilay fifandraisana misy eo amin'ireo firenena 70 sy ireo loholona 70: "Fony nomen'ny Avo Indrindra zara-tany ny jentilisa, ka samy natokantokany ny zanak'olombelona, dia notendreny ny fari-tanin'ireo firenena araka ny isan'ny Zanak'Isiraely." — Deo. 32:8. I Jesôsy koa dia naniraka mpianatra 70 lahy mba hitory ny filazantsara amin'ny firenena (Lio. 10:1). Mampiseho amintsika izany fampahafantarana izany fa misy fifandraisana mivantana eo amin'i Adama sy ireo patriarika. Manampy antsika hahatakatra ihany koa izany fa nifandray mivantana taurin'ireo olona nanatri-maso ny zava-nitranga fahiny ny patriarika, izay manana fitadidiana manokana ny amin'izany tranga izany.

`Vakio ny Mat. 1:1-17. Tsy manambara amintsika ve ireo andininy ireo fa olona tena nisy teo amin'ny tantara ireo voalaza ireo? Nahoana no zava-dehibe ho an'ny finoantsika ny mahafantatra sy mino fa tena nisy ireo olona ireo?`