---
title:  "Aoka isika hidina"
date:   27/04/2022
---

`Vakio ny Gen. 11:5-7 sy ny Sal. 139:7-12. Nahoana Andriamanitra no nidina teto an-tany? Inona ilay toe-javatra nanosika an'Andriamanitra hanao ity fihetsika ity?`

Mahatsikaiky fa na niakatra aza ny olona dia tsy maintsy nidina teo amin'izy ireo kosa Andriamanitra. Manamafy ny fahambonian'Andriamanitra io fidinany io. Tsy mety ho takatsika na oviana na oviana Andriamanitra. Ny ezaka rehetra ataon'ny olombelona hanatrarana an'Andriamanitra dia tsy misy heviny sy aim-bery maina. Tsy isalasalana fa izany no antony nahatongavan'i Jesôsy teto amintsika, mba hamonjena antsika; tsy nisy fomba hafa nahafahany namonjy antsika ankoatra izany.

Ny tena mahavariana ao amin'ny tantaran'ny tilikambon'i Babela dia ny filazan'Andriamanitra fa nidina Izy "hizaha ny tanàna sy ny tilikambo" (Gen. 11:5). Tsy nilain'Andriamanitra ny hidina vao hahita (Sal. 139:7-12; ampitahao amin'ny Sal. 2:4), kanefa nataony ihany izany. Manasongadina ny finiavan'Andriamanitra hifampiraharaha amin'ny olombelona izany.

`Vakio ny Lio. 1:26-33. Inona no ampianarin'ireo andininy ireo antsika momba ny fidinan'Andriamanitra teto amintsika?`

Mampahatsiahy antsika ny fahamarinana amin'ny finoana sy ny fiasan'ny fahasoavan'Andriamanitra ny fidinan'Andriamanitra. Na inona na inona zava-bitantsika ho an'Andriamanitra, dia tsy maintsy midina ho eo amintsika ihany Izy.

Tsy izay ataontsika ho an'Andriamanitra no hitondra antsika ho eo Aminy sy hahazoantsika fanavotana. Ny mifanohitra amin'izany, ny fankanesan'Andriamanitra eo amintsika no hamonjy antsika. Raha ny marina dia indroa ny bokin'ny Genesisy no miresaka momba an'Andriamanitra "midina", izay toa maneho ny fahalianany fatratra momba izay mitranga.

Araka ny lahatsoratra dia tian'Andriamanitra ny hanisy fetra ilay firaisan'izy ireo mafy orina, izay tsy maintsy ho tonga amin'ny faharatsiana bebe kokoa hatrany noho ny fahalavoan' izy ireo. Izany no nifidianany hanorokoro ny fitenireizy ireo, mba tsy hiraisan' izy ireo tanjona intsony.

"Niafara tamin'ny henatra sy faharesena lehibe ny fikasan'ireo mpanorina an i Babela. Ny tsangambaton 'ny fiavonavonany dia niova ho tsangambaton 'ny fahadalany. Na dia izany aza anefa, dia mbola nizotra teo amin'ny lalany ihany ny olona sy nanan araka izay sitraky ny fony, nandà ny lalàn'Andriamanitra araka izay efa nataon 'i Satana tany an-danitra, sy nataon Kaina tety an-tany. " — PM, t. 103 (ed 2014).

`Tsy hitantsika eto indray ve ny avonavon-dRaolombelona tafahoatra izay handamôka amin'ny farany? Inona ny lesona azontsika tsoahina avy amin'io tantaran'ny tilikambon'i Babela io ho an'ny tenantsika manokana?`