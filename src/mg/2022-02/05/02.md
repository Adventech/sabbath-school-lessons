---
title:  "Ny ozona nahazo an'i Hama"
date:   24/04/2022
---

`Vakio ny Gen. 9:18-27. Inona ny hafatra entin'io tantara hafahafa io?`

Mampahatsiahy an'i Adama tao amin'ny saha Edena ny fihetsik'i Nôa tao an-tanimboalobony. Misy sary asehon'ireo tantara roa ireo, izay iombonany: mihinana amin'ny voankazo ka fitanjahana no vokany; avy eo misy fitafiana, ozona, ary fitahiana. Miverina amin'ny fototra niaviany i Nôa amin'ny maha-taranak'i Adama azy, ary indrisy fa notohizany ilay tantara ratsy.

Tsy tao anatin'ny famoronan'Andriamanitra tany am-boalohany ny fivadihan'ny voankazo hanjary misy alikaola. Diso nanaram-po i Nôa, ary dia tsy nahafehy tena intsony ka nampitanjaka ny tenany. Mampahatsiahy an'i Eva "nahita" (Gen. 3:6) ilay hazo voarara, i Hama "nahita" ny fitanjahan-drainy. Izany fitoviana izany dia maneho fa tsy hoe "nangala-pijery" na "sendra nahita tsy nahy" ny fitanjahan-drainy fotsiny i Hama, fa nandehandeha niresaka momba izany izy, ary tsy mba niezaka akory ny hihevitra izay olan-drainy. Mifanohitra amin'izany kosa, ny fihetsik'ireo rahalahiny izay nanarona avy hatrany ny rainy, raha namela azy hitanjaka kosa i Hama, no nanameloka ny fihetsik'i Hama. Mihoatra lavitra noho ny tsy fanajana ray aman-dreny ny olana eto. Ny tsy fanajanao ny ray aman-dreninao, izay mampiseho aminao ny lasanao, dia misy fiantraikany amin'ny hoavinao (Eks. 20:12; ampitahao amin'ny Efes. 6:2). Noho izany dia hisy akony eo amin'ny hoavin' i Hama sy ny an'ny zanany Kanana ilay ozona.

Mazava loatra fa maneho tsy fahampiam-piheverana sy fahadisoan-kevitra lehibe, ary fandikana fitsipika ara-pitondrantena mihitsy ny fampiasana io lahatsoratra io hanamarinana ny fanavakav'ahana na iza na iza. Voafetra amin'i Kanana, zanak'i Hama manokana ny faminaniana. Ny sasany amin'ireo fomban'ny Kananita feno faharatsiana no tian'ny mpanoratra ny Baiboly noresahina (Gen. 19:5-7,31-35).

Ambonin' izany, misy fampanantenana fitahiana ao anatin'ilay ozona, araka ny anarana hoe "Kanana" izay avy amin'ilay matoanteny hoe "kana", izay midika hoe "mampilefitra". Hampilefitra ny tany Kanana ny vahoakan'Andriamanitra, izany hoe ny taranak'i Sema, ka izany no hahafahan'izy ireo miditra ny Tany Nampanantenaina sy manomana ny làlana ho an'ilay Mesia ho avy, Izay hampahalalaka an'i Jafeta "ao an-dain'i Sema" (Gen. 9:27). Faminaniana momba ny fiitaran'ny faneken'Andriamanitra ho amin'ny firenena rehetra io, ka ao anatin'izany ny hafa-pamonjena entin'ny Isiraely ho an'izao tontolo izao (Dan. 9:27; Isa. 66:18-20; Rôm. 11:25). Hanjary fitahiana ho an'ny firenena rehetra ilay ozona nahazo an'i Hama raha ny marina, ka hanana anjara amin'izany fitahiana izany avokoa ny taranak'i Hama sy Kanana rehetra izay manaiky ny famonjena atolotry ny Tompo.

`Mamo ve I Nôa, ilay olo-malaza tao amin'ny tantaran'ny Safodrano? Tsy manambara ve izany fa samy be fahalemena isika rehetra ary mila ny fahasoavan'Andriamanitra amin'ny fotoana rehetra eo amin'ny fiainantsika? `