---
title:  "Ny fanekena: Fizarana 1"
date:   20/04/2022
---

Tonga izao ny fotoana hanatanterahana ny fanekena araka ny teny fikasana. "Nefa kosa haoriko ny fanekeko aminao; ary hiditra ao anatin'ny sambofiara hianao sy ny vadinao aman-janakao mbamin'ny vinantonao vavy miaraka aminao." - Gen. 6:18.

Teny mampanantena fiainana io fanekena io, mifanohitra amin'ny fampitandremana nataon'Andriamanitra fa hanao fandravana Izy (Gen. 6:17).

`Vakio ny Gen. 8:20. Inona no nataon'i Nôa voalohany indrindra raha vao nivoaka ny sambofiara izy? Nahoana?`

Tahaka an'i Adama sy i Eva izay azo antoka fa niankohoka tamin'Andriamanitra tamin'ny Sabata raha vao vita ireo henemana namoronana, i Nôa koa dia nanao fiankohofana tamin'Andriamanitra avy hatrany taorian'ny safodrano izay toe-javatra nisian'ny famoronana hafa ara-bakiteny. Misy fahasamihafana anefa eo amin'ireo fiankohofana roa ireo. Tsy tahaka an'i Adama sy i Eva izay niankohoka mivantana tamin'Andriamanitra i Nôa fa nanatitra fanatitra. Io no fotoana nanononana voalohany ny teny hoe alitara ao amin'ny Soratra Masina. "Fanatitra odorana" ('olah') no nataon'i Nôa; izany no fanatitra tranainy sy tena fanao indrindra. Fanati-pisaorana io fanatitra io ho an'i Nôa (ampitahao amin'ny Nom. 15:1-11); nataony izany mba hanehoany ny fankasitrahany Ilay Mpamorona namonjy ny ainy.

`Vakio ny Gen. 9:2-4. Inona ny fiantraikan'ny Safodrano teo amin'ny sakafon'ny olombelona? Inona ny foto-kevitra tao ambadiky ny fameperana nataon'Andriamanitra?`

Vokatry ny Safodrano dia tsy nisy intsony tahaka ny tany aloha ny zava-maniry azo atao sakafo. Noho izany dia navelan'Andriamanitra hihinana nofom-biby ny olombelona. Niteraka fiovana teo amin'ny fifandraisan'ny olona sy ny biby izany fiovan'ny sakafo hanin'ny olona izany; nifanohitra tamin'ny fifandraisan'izy ireo tany amin'ny famoronana tany am-piandohana izany. Samy nihinana zava-maniry ny olona sy ny biby ao amin'ny tantaran'ny famoronana, ary tsy loza mitatao ho an'ny andaniny ny ankilany. Niteraka fifandraisana feno tahotra sy horohoro kosa ny famonoana ireo biby natao sakafo tao amin'ny tontolo taorian'ny Safodrano (Gen. 9:2). Raha vao nanomboka nifampihinana ny olona sy ny biby dia tsy isalasalana fa nanjary samy hafa tanteraka tamin'izay niainany tao Edena ny fifandraisany.

Nisy fameperana anankiroa anefa niaraka tamin'ny fahari-pon'Andriamanitra. Voalohany, tsy ny biby rehetra no azo hanina. Ny fameperana voalohany dia tsy nivantana teo amin'ny fanavahana ny biby "madio sy tsy madio" izay anisan'ny lamina nipetraka tao amin'ny famoronana (jereo ny Gen. 8:19,20; ampitahao amin'ny Gen. 1:21,24). Ny faharoa kosa dia nivantana no sady vaovao ary nanome baiko ny amin'ny tsy hihinanana rà satria ao amin'ny rà ny aina (Gen. 9:4).