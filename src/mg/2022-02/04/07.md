---
title:  "Fianarana fanampiny"
date:   22/04/2022
---

Mitondra fampianarana manokana ho antsika ny fampitahana ny fomba fisainana sy ny fitondrantenan'ny olona sy ny toetr'izao tontolo izao talohan'ny Safodrano sy ny an'ny olona amin'izao androntsika izao. Azo antoka fa tsy zava-baovao ny haratsiam-panahin'ny olombelona. Jereo ny fitoviana teo amin'ny andron'izy ireo sy izay iainantsika ankehitriny.

<em>"Hita ankehitriny ireo fahotana izay nahatonga ny famaliana hianjera tamin'ny tany talohan'ny Safodrano. Nesorin'ny olona tsy ho ao am-pony intsony ny fahatahorana an'Andriamanitra ary notsinontsinoavina sy notsiratsiraina ny lalàny. Sahala amin'izay hita amin'izao taranaka misy antsika izao ny fanaranam-po mahery vaika teo amin'izany taranaka izany. (...) Tsy noho ny fihinanana sy ny fisotroana tsy akory no nanamelohan'Andriamanitra ireo olona velona talohan'ny safodrano. (...) Ny fahotany dia ny tsy fankasitrahana ny Mpanolotra ireo fanomezana ireo, ary koa ny fitotonganany tamin'ny fampanaranam-po ny fitiavan-komana. Rariny raha nanambady izy ireo satria tao anatin'ny lamina napetrak'Andriamanitra ny fanambadiana, izay anankiray amin'ireo tsangambato voalohany naoriny. Nanome torolàlana manokana Izy mikasika io fitsipika io ary nanafy izany tamin'ny fahatsarana sy ny fahamasinana. Hadino anefa ireny torolàlana ireny ka nihasimba ny fanambadiana tonga fampanaranam-po ny filan'ny nofo. Vavolombelon'ny toe-javatra toy izany indrinndra isika ankehitriny. Manjary mihoapampana izay tokony ho ara-dalàna. (...) Ny hosoka, ny kolikoly ary ny halatra dia hita eo amin'ny sarangan'olona rehetra kanefa tsy misy ny famaizana izany. Ny lahatsoratra an-gazety dia feno tantara maneho vonoan'olona samihafa (...) Ny toe-tsaina tsy tia fehipehezina ho amin'ny firenena rehetra, ny fikomiana miseho etsy sy eroa, manaitra sy mampangovitra an'izao tontolo izao, ireny sy ny toy ireny dia samy mampiseho amintsika ny herin'ny afo izay miotrika ao anaty ampombo, ka handoro sy handrava ny tany rehefa mirehitra. Ny endri-javatra mampiseho ny toetran'izao tontolo izao talohan'ny safodrano, izay voalazan'ny Soratra Masina, dia tena fanehoana marina tokoa ny toetr'andro môderina anketrihiny. Ratsy sy maharikoriko ireo heloka bevava sy vonoan'olona hita any amin'ny tany malaza ho Kristianina; ary heloka toy izany ihany no efa namongorana ireo olona fahizay."<em></em>- PP, 101,102. 

### FANONTANIANA HIFANAKALOZAN-KEVITRA:

`1. Inona ireo toetra iraisan'ny fiarahamonina misy antsika sy ny olona talohan'ny safodrano? Inona no ampianarin'ireo toetra iraisana ireo momba ny fahasoavan'Andriamanitra, fa na dia eo aza izany dia tia an'izao tontolo izao Izy ary mbola manao izay hamonjena ireo azony vonjena? Misy olona milaza fa tsy nanerana ny tany ny safodrano tamin'ny andron'i Nôa.`

`2. Inona no mahadiso izany fiheverana izany? Raha marina ary izany, tsy manao an'Andriamanitra ho mpandainga ve ny fisian'ny tondradrano (sy ny avana) amin'ny faritra samihafa?`