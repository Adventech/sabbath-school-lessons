---
title:  "Ny fanekena: Fizarana 2"
date:   21/04/2022
---

`Vakio ny Gen. 8:21-22; 9:1. Inona ny hevitry ny voady nataon'Andriamanitra ny amin'ny tsy handringanany ny velona rehetra intsony? Ahoana no anatanterahan'ny fitahian'Andriamanitra izany fanomezan-toky izany?`

Fahasoavana no nanaovan'Andriamanitra voady tsy handringana ny velona rehetra intsony fa tsy noho ny fahamendrehan'ny olombelona tsy akory. Nanapa-kevitra ny hanao izany Izy na dia teo aza ny faharatsian'ny olombelona (Gen. 8:21). Ara-bakiteny tokoa izay ambaran'ny Gen. 8:22 manao hoe: "raha mbola maharitra koa ny tany" dia hifandimby ireo vanin-taona ary hitohy hatrany ny fiainana. Raha fintinina dia izao: tsy nafoin'Andriamanitra ny voariny.

Ny lahatsoratra manaraka, izay miresaka momba ny fitahian'Andriamanitra, dia mamerina antsika any amin'ny famoronana tany am-piandohana sy ny fitahiana tao anatin'izany (Gen. 1:22,28; Gen. 2:3). Amin'ny lafiny iray dia nomen'Andriamanitra fahafahana hanao fanombohana sy fiaingana vaovao ny olombelona.

`Vakio ny Gen. 9:8-17. Inona ny hevitry ny avana? Ahoana no ifandraisan'io "famantarana ny fanekena" (Gen. 9:13) io amin'ilay famantarana ny fanekena iray hafa, dia ny Sabata?`

Intelo no naverina ny fehezanteny hoe "aoriko (...) fanekena" (Gen. 9:9, 11,17), izay manamarika ny teboka faratampony amin'ny teny fikasan'Andriamanitra tany am-boalohany sy ny fahatanterahan'io teny fikasana io (Gen. 6:18). Taorian'ilay ampahany teo aloha izay mifanindran-dalana amin'ny andro fahenina amin'ny tantaran'ny Famoronana, ity ampahany ity dia mifanindran-dalana amin'ny ampahan-dahatsoratra momba ny andro fahafito ao amin'ny tantaran'ny famoronana, dia ny Sabata izany. Mifamaly amin'ny Sabata ny famerenana impito ny teny hoe "fanekena" ao amin'io lahatsoratra io. Tahaka ny Sabata, ny avana dia famantarana ny fanekena (Gen. 9:13, 14, 16; ampitahao amin'ny Eks. 31:12-17). Mahafaoka an'izao tontolo izao, tahaka ny Sabata, ny avana. Ary tahaka ny maha-mariky ny Famoronana ny Sabata - izay natao ho an'ny olona rehetra amin'ny toerana rehetra - ny teny fikasana ny amin'ny tsy hisian'ny safodrano hanafotra ny tany manontolo intsony dia ho an'ny olon-drehetra amin'ny toerana rehetra koa.

`Rehefa mahita avana ianao amin'ny fotoana manaraka dia saintsaino ireo fampanantenana rehetra nataon'Andriamanitra tamintsika. Nahoana isika no afaka mitoky amin'ireo teny fikasana ireo, ary fomba ahoana no anehoan'ny avana amintsika fa azontsika atao ny mitoky amin'ireny?`