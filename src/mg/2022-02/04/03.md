---
title:  Ny safodrano
date:   18/04/2022
---

Teny manan-danja ao amin'ny fitantarana momba ny Famoronana ao amin'ny Genesisy ny matoanteny `'asah', "manao", izay manondro ny asa nataon'i N么a (Gen. 1:7, 16, 25, 26, 31; Gen. 2:2). Tahaka ny asa famoronana nataon'Andriamanitra ny asam-pankatoavan'i N么a. Izao no azontsika sintonina avy amin'izany fifandraisana izany: tsy natao hamaizana ny taranak'olombelona fotsiny ny Safodrano fa nataon'Andriamanitra mba hamonjena antsika koa.

`Vakio ny Gen. 7. Nahoana ny fitantarana ny Safodrano no mampahatsiahy antsika ny fitantarana ny Famoronana? Inona ny lesona azontsika ianarana avy amin'ny fitovian'ireo toe-javatra roa ireo?`

Raha vakina amim-pifantohana tsara ny lahatsoratra mitantara ny Safodrano dia hita ao ny fampiasana teny sy fomba fiteny nampiasaina tao amin'ny tantaran'ny Famoronana: "fito" (Gen. 7:2, 3, 4, 10; ampitahao amin'ny Gen. 2:1-3); "lahy sy vavy" (Gen. 7:2, 3, 9, 16; ampitahao amin'ny Gen. 1:27); "araka ny karazany avy" (Gen. 7:14; ampitahao amin'ny Gen. 1:11-12, 21, 24-25); "ny biby", "ny vorona", "mandady na mikisaka amin'ny tany" (jereo ny Gen. 7:8, 14, 21, 23; ampitahao amin'ny Gen. 1:24, 25); ary ny "fofonaina" (Gen. 7:15, 22; ampitahao amin'ny Gen. 2:7).
Misy fitoviana amin'ny tantaran'ny Famoronana, araka izany, ny tantaran'ny Safodrano. Ireo akon'ny tantaran'ny famoronana ireo dia maneho fa ilay Andriamanitra nahary izany no ilay Andriamanitra nandringana (Deo. 32:39). Mitondra hafa-panantenana koa anefa izany: ny Safodrano dia famoronana vaovao, avy ao amin'ny rano, izay niteraka fiainana vaovao.

Ny fampitsimbadihana ny Famoronana tao amin'ny Gen. 1 no asehon'ny fipoiran'ny rano sy ny firotsahany tamin'io famoronana io. Mifanohitra amin'ny Gen. 1, izay mitantara ny nampisarahana ny rano ambanin'ny habakabaka amin'ny rano ambonin'ny habakabaka, ny Safodrano izay nampikambana indray ny rano rehefa nihoatra avy tamin'izay nisy azy avokoa izany (Gen. 7:11).

Hafatra toy ny misy fifanoheran-kevitra no ampitain'izany: tsy maintsy nandrava izay nisy teo aloha Andriamanitra mba hisian'ny famoronana vaovao aorian'izany. Mitaky ny fandravana ilay teo aloha ny famoronana tany vaovao. Maneho mialoha ny famonjena ny tany amin'ny fiafaran'izao tontolo izao ny Safodrano: "Ary nahita lanitra vaovao sy tany vaovao aho; fa efa lasa ny lanitra voalohany sy ny tany voalohany, ary ny ranomasina dia tsy misy intsony." - Ap么k. 21:1; (ampitahao amin'ny Isa. 65:17).

`Inona no mila fongorina ao anatintsika mba hamoronana vaovao indray? (jereo ny R么m. 6:1-6)`