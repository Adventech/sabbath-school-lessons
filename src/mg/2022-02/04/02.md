---
title:  "Fiomanana ho amin'ny safo-drano"
date:   17/04/2022
---

`Vakio ny Gen. 6: 13-22;7:1-10. Inona ny lesona azontsika ianarana avy amin'io fitantarana mahatalanjona ny tantaran'ireo olombelona voalohany io?`

Mpaminany nilaza mialoha ny amin'ny fiafaran'izao tontolo izao, tahaka an'i Daniela, Noa. Ny teny ilazana ny hoe "sambofiara" (tevah) (Gen. 6:14) ihany no iray amin'ireo teny vitsy nindramin'ny Egiptianina nilazany ny "fiara" izay nanafenana sy niarovana an'i Mosesy zaza mba hanafahany ny Isiraely tao Egipta (Eks. 2:3).

Misy ihany koa ireo mahita fitoviana eo amin'ny rafitra ankapoben'ny sambofiara sy ny fiaran'ny fanekena tao amin'ny tabernakely (Eks. 25:10). Tahaka ny sambofiara tamin'ny Safodrano izay niaro ny taranak'olombelona tsy ho ringana tanteraka, ny fiaran'ny fanekena izay nanamarika ny fanatrehan'Andriamanitra teo anivon'ny vahoakany (Eks. 25:22) dia manondro koa ny asam-pamonjena ataony ho an'ny olony.

Ny fehezanteny hoe: "Dia nataon'i Noa izany; araka izay rehetra nandidian'Andriamanitra azy no nataony." - Gen. 6:22 no mamarana ny dingan'ny fiomanana. Ny matoanteny 'asah', "natao" izay manondro ny asa nataon'i Noa dia mamaly ny matoanteny 'asah', "manaova", ao amin'ny baikon'Andriamanitra izay nanomboka io fizarana io (Gen. 6:14) ary koa naverina indimy (Gen. 6:14-16 amin'ny teny anglisy). Maneho ny fankatoavan'i Noa tanteraka ny zavatra nasain'Andriamanitra nataony (asah) io fifamalian'ny baikon'Andriamanitra sy ny valintenin'i Noa io. Mahaliana koa ny fampiasana io teny io ao amin'ny tontolon-kevitry ny fanorenana ny fiaran'ny fanekena (Eks. 39:32,42; Eks. 40:16).

"Andriamanitra mihitsy no nanome an'i Noa ny tena refin'ny sambofiara. Natorony azy koa ny momba ny fikarakarana hatramin'ny zava-madinika indrindra. Tsy ampy hisaina hanao raharaha makadiry sy mafy, toy izany ny sain'olombelona. I Nôa no nandrafitra ny sambofiara, fa Andriamanitra mihitsy no tompo-mariky ny fanaovana azy."- PM, t. 72.

Manamafy indray ny asa fanavotana iraisany ny fitoviana eo amin'ireo "fiara" roa. Araka izany, ny fankatoavan'i Nôa dia ambara fa anisan'ny drafi-pamonjen'Andriamanitra. Novonjena i Noa satria nanam-pinoana ka nanao araka izay nandidian'Andriamanitra hataony (jereo ny Heb. 11:7). Izy no ohatra voalohan'ny finoana izay niseho tamin'ny alalan'ny fankatoavana, dia ilay finoana izay hany manan-danja (Jak. 2:20).

Raha fintinina, na "nahita fitia teo imason'i Jehôvah" aza i Nôa (Gen. 6:8), dia nanao asa tamim-pahatokiana sy tamim-pankatoavana teo anatrehan'ny baikon'Andriamanitra ho setrin'izany fahasoavana izay efa nomena azy izany. Moa ve tsy toy izany koa no tokony hataontsika rehetra?

`Vakio ny 2 Pet. 2:5-9. Nahoana no tsy nisy voavonjy afa-tsy ny fianakavian'i Noa? Inona ny lesona azontsika sintonina avy amin'ny tantaran'i Nôa mahakasika ny anjara asantsika eo amin'ny fampitandremana an'izao tontolo izao ny amin'ny fitsarana ho avy?`