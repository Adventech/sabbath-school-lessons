---
title:  "Ny fiafaran'ny safo-drano"
date:   19/04/2022
---

Milazalaza ny amin'ny vokatry ny ranobe izay nanafotra ny tany manontolo ny Gen. 7:22-24, nandringana "ny zavatra velona rehetra izay tambonin'ny tany" izany (Gen. 7:23) ary koa "nahery tambonin'ny tany dimam-polo amby zato andro" - Gen. 7:24.

Tao anatin'izany fandringanana tanteraka sy tsy misy ahafahana manao na inona na inona izany no "nahatsiaro" Andriamanitra (Gen. 8:1). Ao afovoan'ny fitantarana ny Safodrano io fehezanteny io, hoenti-manondro fa izany hevitra izany no hafatra fototry ny tantaran'ny Safodrano.

`Vakio ny Gen. 8:1. Inona ny hevitry ny hoe "nahatsiaro" an'i Nôa Andriamanitra?`

Ny matoanteny 'zakhar,' "mahatsiaro", dia midika fa tsy nanadino Andriamanitra; maneho hevitra mihoatra noho ny asa ataon'ny saina fotsiny izany. Ao amin'ny tontolon-kevitry ny Baiboly, ny hoe "Andriamanitra nahatsiaro" dia midika ho fahatanterahan'ny fampanantenany ary matetika izany no manondro ny famonjena (jereo ny Gen. 19:29). Ao anatin'ny tontolon-kevitry ny Safodrano, ny hoe "Andriamanitra nahatsiaro" dia midika fa "nitsahatra" ny ranonorana nivatravatra (Gen. 8:2) ary efa afaka hivoaka ny sambofiara izao i Nôa (Gen. 8:16).
Na dia tsy nisy baiko mivantana ny hivoahan'i Nôa aza dia nandray fanapahan-kevitra izy ka nandefa goaika ary namoaka voromailala taorian' izay, mba hahafantarana ny toetry ny tany. Nony farany, rehefa tsy niverina intsony ny voromailala dia takany fa "ritra ny rano teo ambonin'ny tany; ary nanaisotra ny tafon'ny sambo-fiara Noa ka nijery" - Gen. 8:13.

Misy lesona maro azo ampiharina ao amin'ny fitondrantenan'i Nôa. Amin'ny lafiny iray dia mampianatra antsika izany mba hitoky amin'Andriamanitra na dia tsy miteny mivantana amintsika aza Izy. Eo ankilany indray, tsy manafoana ny lanjan'ny fisaintsainana sy ny fizahana toetra ny zava-misy tsy akory ny finoana. Tsy hoe rehefa mino isika dia tsy manana adidy hisaina sy hikaroka ary hijery raha toa marina izay rentsika.

Na izany aza dia tsy nivoaka avy tao amin'ny sambofiara i Noa raha tsy Andriamanitra mihitsy no niteny taminy mba hanao izany (Gen. 8:15-19). Izany hoe, na dia fantany aza fa efa azony atao ny mivoaka dia mbola niantehitra tamin'Andriamanitra izy ka niandry ny toromarika avy Aminy vao nivoaka avy ao amin'ny sambofiara. Niandry tamim-paharetana tao anatin'ny sambofiara izy. "Baikon'Andriamanitra no nidirany tao amin'ny sambofiara, ka dia mbola izany baiko izany koa no nandrasany hivoahany avy tao. Farany, nisy anjely iray nidina avy tany an-danitra, ka nanokatra ny varavarana makadirin'ilay sambo, sady nanasa an'i Nôà mianakavy mba hivoaka sy hamela ny biby samihafa mba handeha."- PM, t. 85.

`Vakio ny Gen. 8:1 sy ny Gen. 19:29 ary ny Sal. 106:4. Inona no hevitry ny fomba fiteny hoe "Andriamanitra mahatsiaro"? Inona ny hevitr'izany fahamarinana izany ho antsika ankehitriny, izany hoe, fomba ahoana no nanehoan'Andriamanitra taminao fa "mahatsiaro" anao Izy?`