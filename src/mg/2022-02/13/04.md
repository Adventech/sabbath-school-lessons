---
title:  "Nitso-drano ny zanakalahin'i Josefa i Jak√¥ba"
date:   21/06/2022
---

Rehefa akaiky ny andro hahafatesan' i Jakoba dia tsaroany ny niverenany tany Betela (Gen. 35:1-15), rehefa nohavaozin'Andriamanitra taminy ny teny fikasana izay efa nomena an'i Abrahama koa, dia ny hanomezana azy "lova mandrakizay" (jereo ny Gen. 48:4 sy ny Gen. 17:8). Noho izany, nampahety azy ny fiandrandrany ny Tany nampanantenaina, izay namelona ny fanantenany rehefa tsapany fa efa ho faty izy. Koa nitodika tany amin'ireo zanak'i Josefa roa lahy izy, izay teraka tao Egipta, ka nitso-drano azy, kanefa nataony tao anatin'ny tontolon-kevitr'ilay teny fikasana mahakasika ny zanany naterany izany.

`Vakio ny Gen. 48. Nahoana i Jakoba no nitso-drano ireo zanak'i Josefa roa lahy fa tsy ireo zafikeliny hafa?`

Ireo zanak'i Josefa roa lahy, dia i Manase sy i Efraima ihany no zafikelin'i Jakoba notsofiny rano. Araka izany dia nasandratra avy eo amin'ny toeran'ny zafikely ho amin'ny toeran'ny zanaka izy ireo (Gen. 48:5). Na dia naneho aza ny tso-dranon'i Jakoba fa nataony lehibe noho ny voalohany (Manase) ilay faharoa (Efraima), dia i Josefa no tena nifantohan'ilay tso-dranony (Gen. 48:15).

Manambara ny fahatokian'Andriamanitra tamin'izy ireo tamin'ny lasa, sy ny teny fikasany ho azy ireo amin'ny hoavy, ny zavatra hitantsika eto. Nilaza ny amin'Ilay Andriamanitr'i Abrahama sy Isaka (Gen. 48:15) izay nanome sakafo sy fiarovana azy ireo i Jakoba. Io Andriamanitra io ihany no "Mpamonjy ahy tamin'ny loza rehetra" hoy izy (Gen. 48:16). Ilay "Andriamanitr'i Betela" (Gen. 31:13) ihany koa no tian'i Jakoba ambara, dia Ilay nitolona taminy (Gen. 32:28) sy nanova ny anarany ho "Isiraely" (Gen. 32:26-29).

Rehefa nilaza ireo fanandramana rehetra ireo i Jakoba, izay namadihan'Andriamanitra ny ratsy ho soa, dia nasehony ny fanantenany fa hiahy ny fiainana ankehitrinin'ireo zafikeliny Andriamanitra, tsy misy hafa amin'ny nataony ho an'i Josefa. Nihevitra ny hoavin'izy ireo koa i Jakoba, dia rehefa hiverina any amin'ny tany Kanana ny taranany. Hita mazava izany fanantenany izany tamin'ny niresahany momba an'i Sekema (Gen. 48:22; Gen. 33:19), izay tsy vitan'ny hoe zaratany azony fa toerana izay handevenana ny taolambalon'i Josefa ihany koa (Jos. 24:32), ary toerana izay hitsinjarana ny tany ho an'ireo fokon'ny Isiraely (Jos. 24:1). Tsy nanadino ny teny fikasan'Andriamanitra i Jakoba tao anatin'izany zava-nitranga rehetra izany; nilaza mantsy Andriamanitra fa amin'ny alalan'ny fianakaviany "no hitahiana ny firenena rehetra ambonin'ny tany" - Gen. 12:3.

`Vakio ny Asa. 3:25,26. Raha ny voalazan'i Petera, ahoana no nahatanterahan'io teny fikasana tao amin'ny Gen. 12:3 io? Ahoana no efa nandraisan'ny tenantsika io fitahiana io? `