---
title:  Fianarana fanampiny
date:   27/05/2022
---

Nifidy an'i Jakôba Andriamanitra noho ny fahasoavany fa tsy noho ny fahamendrehan'i Jakoba. Na izany aza dia niasa mafy i Jakôba nanao izay hahamendrika azy, kanjo ny mifanohitra amin'izany no nitranga. Raha mendrika izy dia tsy ho noho ny fahasoavana izany, fa ho noho ny asa (jereo ny Rôm. 4:1-5), izay mifanohitra amin'ny filazantsara. Taty aoriana vao nanomboka takatr'i Jakoba ny lanjan'ny fahasoavan'Andriamanitra sy ny atao hoe matoky Azy, ny miaina amim-pinoana, ary ny miankina tanteraka amin'ny Tompo. Mirakitra lesona manan-danja ho an' ireo izay tia manatratra tanjona ambony ny fanandraman'i Jakoba: aza manao izay hampandroso ny tenanao amin'ny faminganana ny hafa.

"Nihevitra hahazo ny fizokiana tamin'ny alalan'ny famitahana i Jakôba, saingy fahadisoam-panantenana no vokany. Nihevitra izy fa very avokoa ny zava-drehetra, na ny fifandraisany tamin'Andriamanitra, na tamin'ny ankohonany, na inona na inona, ary dia nandositra tao anatin'ny hakiviana izy. Inona anefa no nataon'Andriamanitra? Nijery an'i Jakôba tao amin'ny toerana nisy azy Izy, dia tao anatin'ny famoizam-pony sy fahakiviany. Fitaovana azo ampiasaina hanomezana voninahitra Azy indray no hitany. Tsy ela taorian' izany dia nasehony an' i Jakôba ilay tohatra mifono zava-miafina, izay maneho an'i Jesôsy Kristy. Tapaka tanteraka ny fifandraisan'ity olona ity tamin'Andriamanitra, kanefa nijery azy ilay Andriamanitry ny lanitra, ary nanaiky fa i Kristy no hanafoana ilay hantsana nateraky ny fahotana. Raha isika dia mety ho nanao hoe: iriko fatratra ny lanitra, kanefa ahoana no hahatrarako izany? Tsy hitako izay fomba atao. Izany no tao an-tsain'i Jakôba, koa nasehon'Andriamanitra azy tao anatin'ny fahitana ilay tohatra, izay mifandray amin'ny lanitra, miaraka amin'i Jesôsy Kristy. Azon'ny olombelona iakarana izany satria miorina eto an-tany ny tongony, ary ny tampony kosa mipaka amin'ny lanitra." — SDABC, b. 1, t. 1095.

### FANONTANIANA HIFANAKALOZAN-KEVITRA:

`1. Diniho ny toetran'ireo olona voatantara ao amin'ny Soratra Masina ireo (Isaka, Rebeka, Jakôba, Esao, Labana, Rahely, Lea). Diniho ny amin'ireo lainga sy fitaka rehetra tao anatin'izany. Inona no ambaran'izany amintsika momba ny toetry ny olombelona ankapobeny sy ny fahasoavan'Andriamanitra?`

`2. Rehefa mamaky ny tantaran'i Jakoba isika, Inona avy ireo porofo ahitantsika fa nitombo ho amin'ny fahamatorana ny toetrany araka ny fahelan'ny fotoana?`

`3. Amin'ny maha-Advantista mitandrina ny andro fahafito antsika, ahoana no mety hahalatsaka antsika amin'ny fandrika mampidi-doza ka hanaovantslka tahaka an'i Esao teo anatrehan'ny fizokiany? Izany hoe ahoana no hahatonga antsika hahazo antoka to tsy hitsahatra ny hitia sy hankasitraka ny fahazavana rehetra nomen'Andriamanitra antsika isika?`