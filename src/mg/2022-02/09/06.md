---
title:  "Nandao an'i Labana i Jakôba"
date:   26/05/2022
---

Ao anatin'ity tantara ity dia nanompo an'i Labana tamim-pahatokiana i Jakoba, ary tsy naninona azy na dia efa namitaka ny rainy sy ny rahalahiny aza izy mba hahazoana ny fizokiana, ka nangalatra ny tso-drano izay natokan'i Isaka ho an'ny zanany lahimatoa. Fantatr'i Jakoba tsara fa nofitahin'ny rafozan-dahiny izy, kanefa tsy nahoany izany. Sarotra ny mahatakatra izany fihetsik'i Jakoba izany raha heverina ny toetrany. Azony natao ny nikomy, na farafahakeliny, tsy nanaiky nohararaotin'i Labana, na niady varotra taminy, fa tsy nataony izany. Notanterahiny fotsiny izay nasain'i Labana nataony, na tsy rariny velively aza izany.

Rehefa niteraka an'i Josefa zanany voalohany anefa i Rahely, dia efa feno efatra ambin'ny folo taona ny nanompoan'i Jakôba an'i Labana (Gen. 30:26), ary mikasa ny handao an'i Labana amin'izay izy ka hiverina any amin'ilay Tany nampanantenaina. Nanahy ny amin'izay "ho an'ny ao an-tranony" anefa i Jakoba (Gen. 30:30).

`Vakio ny Gen. 30:25-32. Inona no mitranga, ary inona ny hevitra ampiasain'i Jakôba eto? Inona no navalin'i Labana azy?`

Lasa lavitra tokoa i Jakoba, izay nandao ny taniny mba hahazo vady. Mety tsy nanan-kevitra ny hitoetra ela izy, saingy noho ny toe-javatra dia tafajanona taona maro lavitry ny taniny. Tonga izao ny fotoana hodiany, ary lehibe manao ahoana ny ankohonana nentiny niaraka taminy!

Nahoana ary i Jakoba no tsy nandao an'i Labana mialoha? Ny fandeferan'i Jakoba, izay tsy toetrany mahazatra, dia toa manambara
fa niova izy; voarainy ilay leson'ny finoana. Izany hoe niandry ny famantarana avy amin'Andriamanitra i Jakoba mba handehanany. Tsy tapa-kevitra ny handeha izy raha tsy niteny taminy aloha Andriamanitra.

Naneho ny Tenany tamin'i Jakoba amin'ny maha-"Andriamanitr'i Betela" azy ny Tompo, ary nibaiko azy handao ny tranon'i Labana ka hiverina "any amin'ny tany nahaterahany" (Gen. 31:13). Nampiasa izany teny izany koa Izy rehefa niantso an'i Abrama hiala "amin'ny taniny" (Gen. 12:1).

Mainka koa nandresy lahatra azy ny toetra nasehon'i Labana sy ireo zanakalahiny fa tonga ny fotoana handehanany (jereo ny Gen. 31:1,2). "Raha tsy noho ny tahotr'i Jakoba ny rahalahiny dia efa lasa nody ela izy, noho ireo teny ireo sy noho ny fahitany ny tarehin7 Labana tsy miramirana taminy tahaka ny taloha intsony. Izao anefa dia tsinjony fa mety hampidi-doza azy ny fitoerana maharitraritra kokoa. Ny zanakalahin'i Labana izay mihevitra fa azy ireo ny hareny dia mety haka izany an-keriny aminy." — PM, t. 176, ed 2014.

Noho izany dia nentin'i Jakoba ny ankohonany sy ny fananany dia lasa izy; tantara hafa indray no manomboka eto ao anatin' ilay tantara lehiben'ny vahoaky ny faneken'Andriamanitra.