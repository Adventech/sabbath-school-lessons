---
title:  "Fitahiana ho an'ny fianakaviana"
date:   25/05/2022
---

Vesatra ho an'i Jakoba ireo fito taona farany nanompoany an'i Labana, kanefa ireo koa no taona namokatra indrindra ho azy. Niteraka 11 lahy izy nandritra izany, ary 12 ny isan'ny zanany lahy rehetra izay ho tonga razamben'ny vahoakan'Andriamanitra.

Io no ampahany manan-danja indrindra amin'ny tantaran'i Jakoba (Gen. 25:19-34;26;27;28;29;30;31;32;33;34;35:1-26), ary manomboka sy miafara amin'ilay teny manan-danja hoe Andriamanitra "nampanan'anaka" an'i Lea (Gen. 29:31) sy i Rahely (Gen. 30:22). Isaky ny nanambara izany Andriamanitra dia fahaterahana no vokany, izay porofo fa noho ny asa mahagaga nataon'Andriamanitra izany fahaterahana izany.

`Vakio ny Gen. 29:31-34; 30:1-22. Ahoana no tokony ho fahazoantsika ny zava-mitranga eto?`

Nampanana anaka an'i Lea Andriamanitra, dia niteraka an'i Robena izy. Misy ilay matoanteny hoe ra'ah, izay midika hoe "mahita", ao anatin'izany anarana izany. Satria "hitan'Andriamanitra fa tsy tian'i Jakoba i Lea (Gen. 29:31), dia nomen'Andriamanitra zanaka io izy ho fampiononana azy noho ny alahelony sy ny fahoriany.

Ankoatra izany dia nomeny anarana hoe Simeona ny zanany faharoa, izay misy ilay matoanteny hoe shamar, na "nihaino", satria "nihaino" azy Andriamanitra tao anatin'ny henatra sy ny fahoriana lalina tsapany ka nangoraka azy, dia tahaka ny nihainoany an'i Hagara tao anatin'ny fahoriany koa (Gen. 29:33).

Mifanaraka amin'ny anaran'ny zanak'i Hagara hoe "Isimaela" - izay midika hoe "hihaino Andriamanitra" (jereo ny Gen. 16:11) - koa ny anaran'ny zanak'i Lea hoe "Simeon". Rehefa niteraka ny zanany lahy farany i Lea dia nataony hoe Joda ny anarany, izay midika hoe "fiderana". Tsy niresaka ny amin'ny fahoriany na ny fitahiana azony intsony i Lea. Nifantoka tamin'Andriamanitra izy ary nidera Azy noho ny fahasoavany.

Mahavariana fa rehefa nitsaha-jaza i Lea vao "nahatsiaro" an-dRahely Andriamanitra ka nampanana zanaka azy (Gen. 30:22). Tsy maintsy niandry fito taona taorian'ny fanambadiany i Rahely, ary 14 taona taorian'ny nifamofoany tamin'i Jakoba, vao nanana ny zanany voalohany (Gen. 29:18, 27; ampitahao amin'ny Gen. 30:25). Nataony hoe "Josefa" ny anarany mba hilazana fa "nahafa- ['asaf] tondromaso" azy Andriamanitra, ary koa "hanampy [yasaf] zazalahy iray ho ahy koa" anie Jehovah (Gen. 30:23,24). Na nisy tsy nety aza ireo fihetsika ireo, na tsy nankasitrahan'Andriamanitra aza izany, dia mbola hainy ny nampiasa izany mba hamoronana firenena anankiray avy amin'ny taranak'i Abrahama.

`Amin'ny fomba ahoana no anehoan'io tantara io fa ho tanteraka hatrany ny sitrapon'Andriamanitra, any an-danitra sy eto an-tany, na dia eo aza ny tsy fahamendrehan'ny olombelona sy ny fahadisoany?`