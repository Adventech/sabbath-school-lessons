---
title:  Ilay mpamitaka voafitaka
date:   24/05/2022
---

`Vakio ny Gen. 29:1-30. Tamin'ny fomba ahoana no namelan'Andriamanitra an'i Labana hamitaka an'i Jakôba, ary nahoana? lnona ireo lesona nianaran'i Jakoba?`

Rehefa tonga teo amin'ilay toerana tokony halehany i Jakoba dia vato no tazany voalohany. Mety ho fampahatsiahivana ilay vaton'i Betela izany, izay manambara ny fanatrehan'Andriamanitra (Gen. 28:18,19). Io vato io rahateo no nahafahan'i Jakoba nifandray tamin'i Rahely. Rehefa ren'i Jakoba tamin'ireo mpiandry ondry nijoro teo fa tamy i Rahely mba hampisotro ireo ondry aman'osiny, dia niantso ireo mpiandry ondry izy mba hanakodia ny vato hiala amin'ny vavan'ny lavaka fantsakana. Nanda ireo, koa nanjary afaka nanakodia izany samirery izy ka nampahafantatra ny tenany tamin-dRahely (Gen. 29:11).

Nihazakazaka ho any amin'ny fianakaviany i Rahely noho izany. Nisy vokany io fihaonan'i Jakoba sy i Rahely voalohany io: "Ary Jakoba tia an-dRahely" (Gen. 29:18). Tena tiany tokoa i Rahely, hany ka "toa andro vitsy foana" ho azy ireo fito taona niasany ho an'i Labana mba hahazoany an-dRahely (Gen. 29:20).

Voafitaka anefa i Jakoba taorian'ireo fito taona ireo. Ny alin'ny fanambadiany dia Lea, ilay zokiny, fa tsy i Rahely no hitany tao am-pandriany. Nohararaotin'i Labana ny fifanjevoana tao anatin'ny lanonana sy ny fisamboaravoaran'ny fihetseham-pon'i Jakoba, ka nahomby ny tetiny. Mahaliana fa ny teny nampiasain'i Jakoba eto ("nofitahiny", Gen. 29:25) dia iray fototra amin'ilay teny nampiasain'i Isaka rainy nilazany ny fitak'i Jakoba taminy sy tamin'ny rahalahiny ("nanandoka", Gen. 27:35).

Mariho fa hita ao amin'ny lex talionis (lalan'ny valifaty): "maso solon'ny maso, nify solon'ny nify", io toe-tsaina io (Eks. 21:24; ampitahao amin'ny Gen. 9:6), izay manery ilay nanao ratsy hampitovy ny tenany amin'ilay nasiana ratsy, izany hoe mahazo an'ilay mpanao ratsy ny nanjo ilay nasian-dratsy. Toy izany koa, mihatra amin'i Jakoba ankehitriny izay nataony tamin'ny olon-kafa.

Tsapan'i Jakoba izao ny atao hoe voafitaka. Nampahatsiahivin'Andriamanitra azy tamin'ny alalan'ny fitaka nataon'i Labana ny fitaka nataon'i Jakoba mba hampianarana azy. Na fantatr 'i Jakoba tsara aza ny atao hoe mamitaka amin'ny maha -"mpamitaka" azy (Gen. 27:12), dia taitra ihany izy rehefa nofitahina. Araka izany dia nanontany izy: "(...) nahoana no nofitahinao aho?" — Gen. 29:25; maneho izany fa fantany tsara ny tsy maha-mety ny mamitaka.

`Na i Jakoba aza no mpamitaka, dia voafitaka izy eto. Mahita olona manao ratsy isika indraindray kanefa afa-maina avy eo, na koa olona tsy manan-tsiny kanefa mijaly; ahoana no ianarantsika mitoky amin'Andriamanitra na dia tsy hitantsika aza ny lamaliana" ny olona tsirairay araka ny asany avy?`