---
title:  "I Jakôba sy i Esao"
date:   22/05/2022
---

`Vakio ny Gen. 25:21-34. Ampitahao i Jakôba sy i Esao. lnona ireo toetra tsara nananan'i Jakôba ka nahatonga azy ho mendrika ny tso-dranon'i Isaka?`

Dieny tao an-kibon-dreniny dia efa hita ny maha-samy hafa an'i Jakoba sy i Esao, ary tsinjontsika fa hifandrafy izy ireo. Mpihaza mahery, mpianefitra, no amaritana an'i Esao; ary i Jakoba kosa dia voalaza ho "tsara fanahy", mpitoetra an-day sy mpandinika. Tam no teny hebreo nadika hoe "tsara fanahy". Io teny io koa no nampiasaina namaritana an'i Joba sy i Noa; "tsy manan-tsiny" no nandikana azy ho an'i Joba (Joba 8:20), ary "tsy nisy tsiny" ho an'i Noa (Gen. 6:9).

Nihaniharihary teo amin'ny fiainan'i Jakoba sy i Esao ny fahasamihafan'izy ireo (Gen. 27:1-46 ; 28:5). Rehefa nody tao an-trano i Esao, reraka sady noana, dia nahandro voanemba ho azy i Jakoba. Ny fifaliana eo no ho eo sy hita maso ary ara-nofo avy amin'ny sakafo mantsy no zava-dehibe kokoa ho an'i Esao noho ny fitahiana amin'ny hoavy izay mifandraika amin'ilay fizokiany (Gen. 25:31,32;ampitahao amin'ny Heb. 12:16,17).

"Ny teny fikasana nomena an 'i Abrahama sy nohamafisina tamin-janany dia zava-dehibe indrindra teo imason'Isaka sy Rebeka izay nanao izany ho fototry ny fanantenany sy ny faniriany. Nampahalalaina an Esao sy Jakôba izany teny fikasana izany. Ny fizokiana dia naseho azy roa lahy ho toy ny anjara sarobidy izay manome tsy ny harena ara-nofo ihany, fa ny fahamboniana ara-panahy koa. Izay hanana izany dia ho tonga mpisoron'ny fianakaviany sy ho razan'Ilay Mpamonjy nampanantenaina." PM, t. 162.

Mifanohitra amin'ny rahalahiny, ny zava manan-danja ara-panahy izay ho azony any aoriana avy amin'ny tso-drano no zava-dehibe ho an'i Jakoba. Taty aoriana anefa, rehefa nampirisihan'ny reniny i Jakôba (jereo ny Gen. 27), dia ninia namitaka tsotra izao ny rainy, ary nampiasainy mihitsy aza ilay anarana hoe "Jehovah Andriamanitrao" (Gen. 27:20) tao anatin'izany fisandohana izany. Nahavita izany famitahana lehibe izany izy na dia fantany aza fa zava-tsoa ilay notadiaviny.

Nampalahelo ny vokany, izay nanampy trotraka ny fikorontanana efa nisy teo amin'ny fianakaviany.

`Naniry zava-tsoa i Jakôba, zava-manan-danja, ary tsara tokoa izany (indrindra raha oharina amin'ny toetran'ny rahalahiny). Famitahana sy lainga anefa no nampiasainy hahazoana izany. Ahoana no hataontsika mba tsy hahalatsaka antsika amin'ny fandrika toy izany, ka tsy hanaovantsika ratsy mba hiavian'ny soa?`