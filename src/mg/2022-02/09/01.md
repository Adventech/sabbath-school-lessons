---
title:  I Jakoba ilay mpamingana
date:   21/05/2022
---

### Hodinihina mandritra ny herinandro: 
Gen. 25:21-34; Gen. 28:10-22; Gen. 11:1-9; Gen. 29:1-30; Gen. 30:25-43; 31 ; 32.

>><p> Tsianjery:</p> 
> "Dia hoy Esao: Moa tsy mandia va ny anarany hoe Jakôba? Fa efa namingana ahy indroa izy izao: ny fizokiako efa nalainy; ary indro, ankehitriny lasany koa ny tso-dranoko. Ary hoy kola izy: Tsy mba nitahiry tso-drano ho ahy va hianao?" — Gen. 27:36.

### Fampidirana

Eo amin'ny tohin'ny tantaram-pianakavian'i Isaka isika izao. Fahagagana no nahaterahan'i Isaka, ary izy no razambe voalohan'ilay taranaka nampanantenaina. Tsy dia tsara fanombohana loatra anefa ny tantara. Ny tsy fahatanterahan-toetra teo amin'i Jakôba zanany dia hiseho amin'ny fifandrafian'izy mirahalahy (i Jakôba sy i Esao) izay miady mba hahazo ny fizokiana, ary noho izany, mba hahazo ny tso-dranon'i Isaka (Gen. 27).

Tsy maintsy handositra ho fiarovana ny ainy i Jakôba, noho ny namitahany ny rainy sy ny nangalarany ny fitahiana tokony ho an'ny zokiny lahy. Raha eo am-pandosirana izy dia hifanena amin'Andriamanitra ao Betela (Gen. 28:10-22). Manomboka eo i Jakôba, ilay mpamitaka, dia ho voafitaka ihany koa eo amin'ny fiainany. Tsy i Rahely, ilay tiany no homena azy ho vadiny (Gen. 29), fa i Lea, ilay zokin'i Rahely, ary dia voatery hiasa 14 taona izy mba hahazoany ireo vadiny ireo.

Hanandrana ny fitahian'Andriamanitra koa anefa i Jakoba, satria hanan-janaka 12 lahy izy mandritra ny fotoana handosirany, ary hampitomboin'Andriamanitra ny hareny.

Na inona na inona zavatra hafa mety ho tsinjontsika ao anatin'io tantara io, dia ho hitantsika fa manana ny fomba hanatanterahany ny teny fikasan'ny fanekeny mandrakariva Andriamanitra na dia eo aza ny tsy fahombiazan'ny olony izay matetika indrindra. 

_*Famerenana ny lesona ny sabata 28 Mai._