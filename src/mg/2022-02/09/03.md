---
title:  "Ilay tohatr'i Jakôba"
date:   23/05/2022
---

Vantany vao ren'i Esao fa efa nahazo ny tso-dranon-drainy i Jakôba , dia fantany fa efa voafitaka sy nofinganin'ny rahalahiny izy (Gen. 27:36); dia naniry hahafaty azy izy (Gen. 27:42). Nitebiteby i Rebeka, te hisakana izany heloka bevava izany izay hampidi-doza ny zanany roa lahy (Gen. 27:45). Koa niombon-kevitra izy sy i Isaka (Gen. 28:5) hampandositra an'i Jakoba ho any amin'ny fianakavian-dRebeka (Gen. 27:43). Nifanena tamin'Andriamanitra teny an-dalam-pandosirana i Jakoba, tao anatin'ny nofy, teo amin'ny toerana anankiray izay nomeny anarana hoe Betela na "tranon'Andriamanitra" taorian'izany, ary teo amin'io toerana io no nanaovany voady.

`Vakio ny Gen. 28:10-22. Ampitahao amin'ny Gen. 11:1-9 izany. lnona no maha-samy hafa an'i Betela sy i Babela? Inona no lesona azontsika raisina mikasika ny fifandraisantsika amin'Andriamanitra, avy amin'ny fanandraman'i Jakôba tao Betela izay mifanohitra amin'izay nitranga tao Babela?`

Nahita tohatra mahavariana mifandray amin'Andriamanitra i Jakôba tao anatin'ilay nofy. Sady ampiasaina ilazana ilay tohatra "niorina" (Gen. 28:12) ny teny hebreo hoe natsav, no ampiasaina koa ilazana an'i Jehôvah Izay "naseho teo amboniny" (Gen. 28:13); toy ny hoe zavatra iray ihany ilay tohatra sy i Jehovah.

Mampahatsiahy an'i Babela izay niezaka hanatratra ny lanitra ilay tohatra. Nanakatra ny "vavahadin'ny lanitra" ilay tohatra, tahaka ny tilikambon'i Babela. Raha maneho ny ezaka ataon'ny olombelona hanakarana sy hanatrarana an'Andriamanitra ny tilikambon'i Babela, ilay tohatr'i Betela kosa dia manamafy fa tsy misy afaka mankeo amin'Andriamanitra raha tsy Andriamanitra mihitsy no tonga manatona, fa tsy amin'ny alalan'ny ezak'olombelona.

Ary ilay "vato" nataon'i Jakoba ondana sy nahazoany ilay nofy dia nanjary famantarana ny beth-El , "tranon'Andriamanitra " (Gen. 28:17; ampitahao amin'ny Gen. 28:22), izay manondro ny tempoly, ny fitoerana masina, dia ivon-toerana anaovan'Andriamanitra ny asam-pamonjeny ho an'ny taranak'olombelona.

Tsy noferan'i Jakôba ho zava-miafina ara-panahy anefa ny fanehoany fiankohofana sy fahatahorana noho izay zava-nitranga taminy. Izany hoe te hamaly amin'ny fomba hita maso sy azo tsapain-tanana izy. Araka izany, nanapa-kevitra i Jakôba fa hanome ny "ampahafolony" ho an'Andriamanitra, tsy ny mba hahazoany fitahiana avy amin'Andriamanitra, fa noho ny fankasitrahany ny fanomezana izay efa natolony azy. Hitantsika eto indray ny amin'ny ampahafolony, fotoana ela talohan'ny nisian'ny firenena Isiraely.

`Vakio indray ny Gen. 28:11. Avy amin'izay rehetra homenao ahy" no hangalana ny "ampahafolony" (Gen. 28:22). Inona ny lesona manan-danja tokony horaisintsika avy amin'izay ambaran'i Jakôba eto momba ny ampahafolony sy ny hevitr'izany?`