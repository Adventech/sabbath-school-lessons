---
title:  Nihaona ireo mpirahalahy
date:   30/05/2022
---

Avy teo Peniela, "Tavan'Andriamanitra" (jereo ny Gen. 32:31), toerana izay niainany io fanandramana io niaraka tamin'Andriamanitra no niaingan'i Jakoba hihaona amin'ny rahalahiny. 20 taona taorian'ny nisarahan'izy ireo dia hitan'i Jakoba indray izy, narahin'ny efajato lahy (Gen. 33:1). Nitebiteby i Jakoba ka niomana sy nanomana ny fianakaviany ho amin'izay mety hitranga.

`Vakio ny Gen. 33. Inona no ifandraisan'ny fanandraman'i Jakoba momba ny fahitana ny tavan'i Jehôvah tao Peniela sy ny fahitana ny tavan'ny rahalahiny? Inona no tian'izany fifandraisana izany hambara mahakasika ny fifandraisantsika amin'Andriamanitra sy ny fifandraisantsika amin'ireo "rahalahintsika" na iza izany na iza?`

Niankohoka impito tamin'ny tany teo anatrehan'ny rahalahiny (Gen. 33:3), izay nantsoiny imbetsaka hoe "itompokolahy", i Jakoba (Gen. 33:8,13,15); ary izy dia nandray ny tenany ho "mpanompon"'i Esao (Gen. 33:5; ampitahao amin'ny Gen. 32:4,18,20). Zava-dehibe ny hevitry ny fiankohofana impito nataon'i Jakoba, izay nifamaly tamin'ny tso-drano fito nataon-drainy (Gen. 27:27-29); ankoatra izany, rehefa niankohoka izy dia nampitsimbadika ny tso-dranon-drainy nanao taminy hoe: "hiankohoka eo anatrehanao ny firenena samy hafa"- Gen. 27:29. Toy ny hoe naniry hanefa ny trosany tamin'ny rahalahiny i Jakoba ka hamerina ny tso-drano nangalariny taminy (jereo ny Gen. 33:11). Rehefa nahita ny rahalahiny i Esao, dia tsy araka izay nampoizina fa nihazakazaka hitsena an'i Jakoba izy, tsy namono azy tsy akory fa "namihina sy nanoroka azy, dia samy nitomany izy mirahalahy"- Gen. 33:4.

Taorian'izay dia izao no nambaran'i Jakoba tamin'i Esao: "fa efa nahita ny tavanao aho tahaka ny mahita ny tavan 'Andriamanitra"- Gen. 33:10. Ny anton'ny teny tsy mahazatra nambaran'i Jakoba dia ny fahatakarany fa efa namela ny helony i Esao. Ny matoanteny hebreo ratsah, "sitraka" (Gen. 33:10) dia fomba fiteny ara-teolôjia manondro ny fanatitra "ankasitrahana", "eken"'Andriamanitra; midika izany fa namela heloka Andriamanitra (Lev. 22:27; Amo. 5:22).

Ny fanandramana niainan'i Jakoba momba ny namelan'Andriamanitra ny helony tao Peniela, izay nahitany ny tavan'i Jehovah, dia miverina indray izao ao amin'ny fanandramany momba ny famelan'ny rahalahiny ny helony, izay raisiny ho toy ny fahitana ny tavan'Andriamanitra. Miaina ny fanandramany tao Peniela fanindroany izy, nanomana azy ho amin'ilay faharoa ilay voalohany. Navelan'Andriamanitra ny helony ary navelan'ny rahalahiny ihany koa. Azo antoka tokoa fa takany mihoatra lavitra noho ny teo aloha izao ny hevitry ny hoe fahasoavana.

`Inona no nianaranao momba ny fahasoavana tamin'ny alalan'ny famelan'ny hafa (ankoatra an'Andriamanitra) ny helokao?`