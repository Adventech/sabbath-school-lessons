---
title:  Fianarana fanampiny
date:   03/06/2022
---

**Vakio "Ilay tolona mamatonalina", U. 178-186 ao amin'ny PM.**

"Tandindon'ny fitsapana izay tsy maintsy holalovan'ny vahoakan'Andriamanitra aloha kelin'ny fiverenan'i Jesôsy Kristy fanindroany ny alin-tebiteby sy feno ady nolalovan'i Jakoba. (...) Ho toy izany koa ny hanjo ny olon'Andriamanitra eo amin'ny ady farany hifanaovany amin'ny ratsy. Hizaha toetra ny finoany sy ny faharetany ary ny fahatokiany amin'ny heriny hanafaka azy ireny Andriamanitra. I Satana kosa indray, dia hiezaka hampihorohoro azy noho ny fampiheverany azy fa tsy laitram-panafody ny toe-javatra mahazo azy sady lehibe sy ratsy loatra ny helony ka tsy azo avela. Ho mafy dia mafy ny fahatsiarovany ny tsy fahampiana ka ho safotra tsindraindray ny fanantenany. Noho ny fahatsiarovany ny famindrampon'Andriamanitra tsy manam-petra anefa, sy noho ny fibebahany marina, dia hitaky ny teny fikasana natao tamin'ny alalan'i Kristy ho an'ny mpanota mibebaka izy. Tsy hovaliana miaraka amin'izay ny fivavahany; ny finoany anefa tsy hihena, fa hifikitra amin'Andriamanitra amin'ny fanahiny rehetra izy ka hiteny toa an'i Jakô2 Kôr. 12:10ba hoe: 'Tsy havelako handeha Hianao raha tsy tahinao aho.' (...)

Ny tantaran'i Jakoba dia maneho amintsika koa fa tsy manda izay manatona Azy amin'ny fiovam-po marina Andriamanitra na dia efa nizotra teo amin'ny lalan'ny faharatsiana aza izany olona izany. Tamin'ny fiantorahany teo an-tratran'Andriamanitra, feno fitokiana toy ny zaza, no nahazoan'i Jakoba izay tsy azony tamin'ny herin'ny tenany. Nampianarin'Andriamanitra azy fa ny hery sy ny fahasoavan'ny lanitra ihany no afaka hanome azy ny fitahiana aman-tso-drano nirin'ny fanahiny. Ha toy izany koa ny amin'ireo izay ho velona amin'ny andro farany. Rehefa voahodidin-doza izy, rehefa tsaroan'ny fanahiny ny kaikitry ny famoizam-po, dia tsy tokony hiantehitra afa-tsy amin'ilay fanatitra mahavonjy naterina tao Kalvary izy. Isika dia tsy mahay manao na inona na inona ho an'ny tenantsika."- PM, U. 183,184, 185, np.

### FANONTANIANA HIFANAKALOZAN-KEVITRA:

`1. Nahoana ny fahalemen'i Jakôba no fotoana nahafahan'ny fahasoavan'Andriamanitra niasa? Ahoana no ifandraisan'ny fanandraman'i Jakôba amin'izay nambaran'i Paoly hoe: "fa ny fahalemeko no fahatanjahako."- 2 Kôr. 12:10?`

`2. Araka ny hevitrao, nahoana ny Baiboly no mitantara tsipirian-javatra mahamenatra mikasika ny fiainan'ireo olona maro voaresaka ao? Inona ny hevitra azo asongadina avy amin'izany? Inona ny hafatra azontsika sintonina?`

`3. Saintsaino bebe kokoa ny momba ny fanompoan-tsampy. Inona ireo sampin'ny kolontsaina sy ny sivilizasiona misy antsika? Ahoana no hahazoantsika antoka fa tsy miankohoka amin'iza na iza na koa amin'inona na inona ankotran'Andriamanitra isika?`