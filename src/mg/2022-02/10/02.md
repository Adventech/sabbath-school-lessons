---
title:  "Nitolona tamin'Andriamanitra"
date:   29/05/2022
---

Tsy ela akory taorian'ny nialany tao amin'i Labana dia nanana fanandramana hafa niaraka tamin'Andriamanitra i Jakoba. Rehefa fantany fa manatona azy i Esao rahalahiny miaraka amin'ny "olona efa-jato lahy"- Gen. 32:7 dia nanao vavaka mafana tamin'Andriamanitra izy na dia niaiky aza fa "tsy miendrika ho nahazo na kely akory aza aho tamin'ny famindrampo rehetra sy ny fahamarinana rehetra, izay nataonao tamiko mpanomponao"- Gen. 32:11. Takatr'i Jakôba tsara ny atao hoe fahasoavana.

Inona no navalin'i Jehôvah izany?

`Vakio ny Gen. 32:23-32 sy ny Hos. 12:3,4. Inona ny hevitra ara-panahin'io tantara mahavariana io?`

Azo an-tsaina tokoa fa kivy i Jakoba teo anatrehan'ny zava-nitranga; rehefa avy nanao izay azony natao mba hiarovana ny fianakaviany izy dia nitoetra teo tamin'ny Tampoka teo anefa dia nisy "Lehilahy" (Gen. 32:25) iray namely azy. Teny iray manana ny heviny manokana izany, izay miresaka ny amin'ny fanatrehan'Andriamanitra (jereo ny Isa. 53:3). Nampiasain'i Daniela izany mba hiantsoana an'i Mikaela Ilay Andrian'ny lanitra (Dan. 10:5); teny nampiasain'i Josoa koa mba hanondroana Ilay "Komandin'ny miaramilan'i Jehôvah" izay nantsoiny hoe YHWH Tompo (Jos. 5:13-15).

Tao anatin'ny tolona dia azo antoka ny nahitan'i Jakoba miharihary fa Andriamanitra mihitsy ilay nitolona taminy. Maneho izany ny teny nataony manao hoe: "Tsy havelako handeha Hianao, raha tsy tahinao aho."- Gen. 32:27. Ny fifikirany mafy tamin'Andriamanitra sy ny tsy namelany Azy handeha koa dia naneho ny faniriany fatratra ny havela heloka sy hihavana Tompony.

"Niharihary teo anatrehan Jakoba izao ny haratsian'ny fitaka nataony mba hahazoany ny fizokiana. Tsy ampy ny fitokiany amin 'Andriamanitra ka niezaka izy hanatratra samirery ny teny fikasana izay nokendren'ny Tompo hotanterahina amin'ny ora sy fomba mahamety azy."- PM, t. 181, np.

Ary ny porofon'ny namelana ny helony dia ny fiovan'ny anarany, avy tamin'ny fampahatsiahivana ny fahotana ho amin'ny anarana izay mampahatsiahy ny fandreseny. "Tsy hatao hoe Jakoba [lay mpamingana] intsony ny anaranao," hoy Ilay Anjely, "fa Isiraely; satria efa nitolona tamin'Andriamanitra sy tamin'ny olona hianao ka nahery."- Gen. 32:29.

`Inona ny fanandramana niainanao mahakasika ny fitolomana amin'Andriamanitra? Midika inona ny fanaovana izany, ary nahoana no zava-dehibe ny fananantsika fanandramana tahaka izany amin'izao fotoana izao? `