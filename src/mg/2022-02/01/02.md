---
title:  "Andriamanitra Mpamorona"
date:   27/03/2022
---

`Vakio ny Sal. 100:1-3. Inona ny fihetsika asehon'ny olombelona eo anatrehan'ilay Andriamanitra Mpamorona, ary nahoana?`

Ao amin'ny Genesisy 1 dia "Andriamanitra" no hafatra voalohany entin'ny tantaran'ny famoronana. Efa hitantsika izany ao amin'ilay dikan-teny hoe: "Tamin'ny voalohany Andriamanitra". (Gen. 1:1). Ao amin'ilay andalana voalohany (Gen. 1:1) dia eo afovoan'ilay andininy no ahitana ny teny hoe "Andriamanitra" ary havohitra amin'ny fomba miavaka indrindra izany ao amin'ny hira fanao nandritra ny fotoam-pivavahana fahiny, mba hanasongadina ny fahalehibiazan'Andriamanitra. Koa manomboka amin'ny fanomezan-danja an'Andriamanitra Ilay Mpamorona izany ny lahatsoratra momba ny Famoronana.

Raha ny marina, dia manomboka amin'ny fanehoana roa samihafa an'Andriamanitra ny hokin'ny Genesisy. Ny fitantarana voalohany momba ny Famoronana (Gen. 1:1-31;2:1-4) dia maneho an'Andriamanitra ho lehibe tsy hita fetra, lavitry ny maha-olombelona; Izy Ilay Andriamanitra Ambony indrindra, anarana izay manambara ny fahefana faratampony ananany. Maneho fanapahana sy hery ny anarana Elohim, ary milaza fiandrianana sy fahalehibiazana izany rehefa atao amin'ny endriny milaza hamaroana.

Ny fitantarana faharoa (Gen. 2:4-25) dia maneho an'Andriamanitra ho akaiky sy an'ny isam-batan'olona, Andriamanitra manerana izao rehetra izao, YHWH, anarana izay inoan'ny maro fa manambara fahakaikezana sy fifandraisana. Mifono antso ho amin'ny fiankohofana amin'Andriamanitra ilay tantara manontolo momba ny Famoronana; voalohany, mba hahatsapantsika ny fahalehibiazan'Andriamanitra sy ny heriny tsy manam-petra, ary koa hanekentsika ny fiankinantsika Aminy satria Izy no namorona antsika "ary Azy isika" - Sal. 100:3. Izany no mahatonga ny ankamaroan'ny Salamo mampifandray ny fiankohofana amin'ny famoronana matetika (Sal. 95:1-6; Sal. 139:13,14 [ampitahao amin'ny Apok. 14:7]).

Ahitana hevitra iray manan-danja mikasika ny fomba tokony hanatonantsika an'Andriamanitra amin'ny fiankohofana ireo endrika roa isehoan'Andriamanitra ireo, Izay be voninahitra sy mahery, kanefa akaiky sy be fitiavana ihany koa, ary mifandray amintsika. Ny tahotra sy ny fanajana dia mifanindran-dalana amin'ny fifaliana sy ny fananan-toky fa akaiky an'Andriamanitra, mpamela heloka, ary fitiavana (Jereo ny Sal. 2:11). Na ny filaharan'ireo fanehoana roa an'Andriamanitra ireo aza dia manan-danja: ny fahatsapana ny fahakaikezana an'Andriamanitra sy ny firaisam-po amin'ny fanatrehany dia manaraka ny fahatsapana ny halavirany. Rehefa tsapantsika ny halehiben'Andriamanitra dia izay ihany isika vao afaka mahazo an-tsaina ny fahasoavany sy misitraka amim-pangovitana ny fanatrehany mahagaga sy feno fitiavana eo amin'ny fiainantsika.

`Saino ny hery lehibe ananan'Andriamanitra izay mihazona izao tontolo rehetra izao, kanefa mbola afaka manakaiky antsika tsirairay avy Izy. Nahoana no tena mahagaga izany fahamarinana izany?`