---
title:  "Ny famoronana"
date:   26/03/2022
---

### Hodinihana mandritry ny herinandro: 
Sal.100:1-3; Eks. 20:8-11; Eks. 40:33; Mat. 25:14-30; Mat.19:7-9.

><p> Tsianjery :</p> 
> "Tamin'ny voalohany Andriamanitra nahary ny lanitra sy ny tany". Gen.1:1.

### Fampidirana

Ny bokin'ny Genesisy, ary noho izany, ny Baiboly manontolo dia manomboka amin'ny asa famoronana nataon'Andriamanitra. Zava-dehibe tokoa izany satria midika fa manamarika ny fiandohan'ny taranak'olombelona sy ny tantara ara-Baiboly ny namoronana antsika. Io fahamarinana io koa dia manambara fa marina ara-tantara tahaka ireo tranga hafa teo amin'ny tantaran'ny olombelona sy ny Baiboly ny tantaran'ny Famoronana ao amin'ny Genesisy.

Mirakitra lesona momba an'Andriamanitra sy ny taranak'olombelona ireo lahatsoratra roa momba ny Famoronana ao amin'ny Genesisy 1-2. Hazava amintsika kokoa ny hevi-dalina fonosin'ny Sabata Andro Fahafito eo am-pianarantsika ny lesona mandritra ity herinandro ity. Hodinihintsika ny namoronan'Andriamanitra ny olombelona araka ny endriny sy avy amin'ny vovo-tany. Hahaliana antsika ny amin'ny hazo fahalalana ny tsara sy ny ratsy: inona no nilana azy ary inona no ifandraisany amin'ny hazon'aina?

Ny lesona manan-danja indrindra entin'ireo tantara momba ny fiandohan'izao rehetra izao ao amin'ny Baiboly dia lesona momba ny fahasoavana. Tsy misy afa-tsy fahasoavana no nampisy antsika. Namorona ny lanitra sy ny tany Andriamanitra raha mbola tsy nisy ny olombelona. Tahaka ny famoronana antsika, ny fanavotana antsika koa dia fanomezana avy amin'Andriamanitra. Ary samy hita ao amin'ny didy momba ny Sabata Andro Fahafito ireo lohahevitra roa ireo, dia ny famoronana sy ny fanavotana; akory ny halalin' izany!

_*Famerenana ny lesona ny sabata 02 Aprily._