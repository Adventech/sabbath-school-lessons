---
title:  Fianarana fanampiny
date:   01/04/2022
---

**Vakio "Ny siansa sy ny Baiboly", Fk, tt. 139-141; "Ny Famoronana", TF, tt. 20,21.**

"Koa satria saina iray ihany no fototra niavian'nY bokin'ny zavaboary sy ny bokin'ny fanambarana dia tsy afaka ny tsy hirindra ireo. Mitovy ihany ireo fahamarinana lehibe ambarany na dia amin'ny fomba samihafa sy fiteny samihafa aza. Mahita zava-mahagaga vaovao hatrany ny siansa, kanefa raha azo tsara araka ny tokony ho izy ireny vokatry ny fikarohana ireny, dia tsy mifanohitra velively amin'ny fanambarana avy any an-danitra. Ny zavaboary sy ny pejy voasoratra dia mifanome fahazavana. Mampahafantatra antsika an'Andriamanitra izy ireo amin'ny fampianarany lafin-javatra momba ny lalana izay idirany an-tsehatra.

Ny fanatsoahanahevi-diso avy amin'ny zava-misy hita eo amin'ny zavaboary dia mahatonga ny maro hihevitra fa misy fifanoherana eo amin'ny siansa sy ny fanambarana. Teo am-piezahana hamerina indray ny firindrana dia misy foto-kevitra nekena ho fanazavana ny Baiboly kanefa manamaivana sy manafoana ny herin'ny Tenin'Andriamanitra izany. Ny jeolojia (na fandinihana ny toetry ny tany) dia noheverina fa mifanipaka tanteraka amin'ny fanazavana ara-bakiteny ny fanambaran' i Mosesy momba ny famoronana. Voalaza fa taona maro an-tapitrisany no nilaina vao afaka nivoatra niala tamin'ilay endriny foana ny tany. Koa mba hampifanarahana ny Baiboly amin' izany fanambaran'ny siansa izany dia natao hoe tsy voafaritra mazava fa midadasika ireo fotoana nitrangan'ny Famoronana, ka mety ho tao anatin'ny taona an'arivony na an-tapitrisany maro mihitsy aza izany. Tsy mitombina ny tsoa-kevitra toy izany. Izay voasoratra ao amin'ny Baiboly dia mifanaraka tsara ary mifandrindra amin'izay ampianarin'ny zavaboary." - Fk, tt. 139,140.

**Fanontaniana hifanakalozan-kevitra:**

`1. Nahoana no hisy fiantraikany amin'ny finoantsika ny fanekena to lovan-tsofina ihany ireny tantara momba ny fiandohan'izao rehetra izao ireny, dia "angano" natao hampianarana lesona ara-panahy fotsiny to tsy tena zava-misy ara-tantara? Inona ny famantarana ao amin'ny Soratra Masina manambara fa fantatry ny mpanoratra ny Baiboly fa tena nisy ara-tantara toy ny sisa rehetra amin'ny tantara ao amin'ny bokin'ny Genesisy izany?`

`2. Inona ny fanambarana nataon'i Jesôsy momba ny maha-marina ara-tantara ireo tantara ireo? Inona no ampianarin'ny Genesisy mikasika ny fitandremana sy ny fitantanana ny tany? Ahoana no hahaizantsika mitandrina tsara ity planetantsika ity kanefa sady tsy ho latsaka amin'ny fandriky ny fivavahana amin'ny voary fa tsy Ilay Mpahary, izay tena fakam-panahy lehibe tokoa? (Jereo ny Rôm. 1:25).`

`3. Na dia eo aza ny faharavana vokatry ny fahotana nandritra ny arivo taona maro, amin'ny fomba ahoana no mbola isehoan'ny hatsarana mahagaga sy ny hakanto ary ny voninahitr'ilay famoronana "tsara indrindra" tany am-boalohany, izay manambara amin-kery ny fahatsarana sy ny herin'Andriamanitra? `