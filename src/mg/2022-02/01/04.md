---
title:  Ny Sabata
date:   29/03/2022
---

`Vakio ny Gen. 2:2,3 sy ny Eks. 20:8-11. Nahoana ny Sabata Andro Fahafito no mifandray amin'ny Famoronana? Ahoana no mahatonga io fifandraisana io hisy fiantraikany amin'ny fitandremantsika ny Sabata?`

Satria "vita" ny asa famoronana nataon'Andriamanitra, dia izany indrindra no nanorenany ny Sabata. Noho izany dia fanehoana ny finoantsika ny Sabata Andro Fahafito fa vitan'Andriamanitra ny asany, ary hitany fa "tsara indrindra" izany. Fiaraha-miaiky amin'Andriamanitra ny hasarobidy sy ny hakanton'ny zavaboariny ny fitandremana ny Sabata.

Afaka mitsahatra amin'ny asantsika tahaka ny nitsaharan'Andriamanitra tamin'ny asany isika. Ny fitandremana ny Sabata dia midika ho fanekena, filazana hoe eny, «tsara indrindra» ny voarin'Andriamanitra, anisan'izany ity vatantsika ity. Mifanohitra amin'ny finoana sasany fahiny (sy ankehitriny), tsy misy na inona na inona ao amin'ny Soratra Masina, na ny Testamenta Taloha na ny Vaovao, ka manaratsy ny vatana. Tsy ara-Baiboly io hevitra io fa an'ny mpanompo sampy. Mankasitraka ny famoronana nataon'Andriamanitra kosa — anisan'izany ny nofony — ireo mpitandrina ny Sabata, ary izany no mahatonga azy ireo ho tia sy hikarakara ny voary.

Ny Sabata, izay manamarika "fiafaran-javatra" voalohany teo amin'ny tantaran'ny olombelona dia mariky ny fanantenana ihany koa ho an'ny taranak'olombelona mijaly sy ho an'ity tontolo ao anatin'ny fangirifiriana ity. Mahaliana fa hita indray ity fitenenana ny amin'ny fahavitan'ny asa ity any amin'ny faran'ny fanorenana ny fitoerana masina (Eks. 40:33), ary koa ny fanorenana ny tempolin'i Sôlômôna (1 Mpanj. 7:40, 51) — Ireo roa ireo dia samy toerana nampianarana ny leson'ny filazantsara sy ny famonjena avokoa.

Taorian'ny fahalavoana, ny Sabata, amin'ny faran'ny herinandro, dia manondro ny fahagagan'ny famonjena, izay tsy hisy raha tsy amin'ny alalan'ny fahagagan'ny famoronana vaovao indray (Isa. 65:17, Apôk. 21:1). Ny Sabata dia famantarana amin'ny faran'ny herinandron'ny olombelona fa hisy fiafarany ihany koa ny fijaliana sy ny ady sarotra eto amin'izao tontolo izao.

lzany no nifidianan'i Jesôsy ny Sabata ho andro mety indrindra hanasitranana ny marary (Lio. 13:13-16). Mifanohitra amin'izay rehetra mety ho fombafomba nifikiran'ireo mpitarika, i Jesôsy kosa dia naneho tarnin'ny olona sy isika, tamin'ny alalan'ny Sabata fanasitranana, ilay fotoana hitsaharan'izay rehetra mety ho fijaliana sy fahoriana ary fahafatesana; izany no faran'ny lalàm-pamonjena. Noho izany, ny Sabata tsirairay avy dia maneho amintsika amin'ny fanantenana ao amin'ny fanavotana.

`Amin'ny alalan'ny fitsaharantsika amin'ny andro Sabata, ahoana no anandramantsika ny fitsaharana sy ny famonjena ananantsika ao amin'i Jesôsy ankehitriny, izay ho tonga amin'ny fahatanterahany amin'ny farany, amin'ny famoronana ny lanitra vaovao sy ny tany vaovao?`