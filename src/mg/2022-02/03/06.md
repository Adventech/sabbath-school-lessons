---
title:  "Ny haratsian'ny olombelona"
date:   14/04/2022
---

`Vakio ny Gen. 4:17-24. lnona no navelan'i Kaina ho an'ny taranany? Nanokatra làlana ho an'ny fitomboan'ny faharatsian'ny olombelona ny helok'i Kaina; tamin'ny fomba ahoana?`

Niresaka momba ny helok'i Kaina i Lameka zafikeliny raha teo am-pitenenana mikasika ny heloky ny tenany. Misy lesona azo raisina avy amin'io fampitahana ny helok'i Kaina sy ny an'i Lameka io. Nangina i Kaina momba ilay helony hany voarakitra an-tsoratra, fa i Lameka kosa toa mirehareha ny amin'ny helony ka nataony an-kira aza izany (Gen. 4:23,24). Nangataka famindrampo tamin'Andriamanitra i Kaina, fa i Lameka kosa tsy voalaza ho nangataka izany. Novalian'Andriamanitra fito heny izay mamono an'i Kaina, fa i Lameka kosa nihevitra fa hovaliana impito amby fitopolo izay mamono azy (jereo Gen. 4:24); maneho ny fahatsapany tsara ny fahamelohany izany.

Nanambady tokana ihany koa i Kaina (Gen. 4:17), fa i Lameka kosa no nampiditra ny fampirafesana. Voalazan'ny Soratra Masina manokana fa i "Lameka dia nampirafy" (Gen. 4:17). Hihabe sy hanjaka hatrany io faharatsiana io eo amin'ireo taranak'i Kaina manaraka.

Taorian'io trangan-javatra mampalahelo teo amin'ny fianakavian'i Kaina io dia nisy tranga vaovao izay nanohitra ny fironan'ny taranak'i Kaina: "Ary Adama nahalala ny vadiny" (Gen. 4:25), dia ny fahaterahan'i Seta no vokany. Anarana nomen'i Eva izany, izay milaza fa nomen'Andriamanitra "zanaka anankiray koa ho solon'i Abela" izy.

Raha ny marina, ny tantaran'ny anarana hoe Seta dia efa nialoha ny anarana hoe Abela. Avy amin'ilay teny hebreo hoe `'ashit' ny anarana hoe Seta, izay ampiasaina ao amin'ny Gen. 3:15 (ao amin'ilay hoe "Hataoko mifandrafy", DIEM), dia ny faminaniana momba ny Mesia. Hafindra ho amin'ny taranak'i Seta ny tetiaran'ny Mesia. Araka izany, soritan'ny Soratra Masina ny taranaka hipoiran'ny Mesia, manomboka amin' Seta (Gen. 5:3), anisan'izany koa i Enoka (Gen. 5:24), Metosela, ary miafara amin'i Noa (Gen 6:8).

Ny taranak'i Seta no ambara amin'ilay fiantsoana hoe "zanak'Andriamanitra" (Gen. 6:2), satria natao hitahiry ilay endrik'Andriamanitra izy ireo (Gen. 5:1,4). Etsy ankilany kosa, toa manambara zavatra tsy tsara ilay hoe: "zanakavavin'ny olona" (Gen. 6:2), izay maneho fifanoherana eo amin'ireo taranaka araka ny endrik'Andriamanitra sy ireo araka ny endriky ny olona. Ary voasarik'ireo "zanakavavin'ny olona" ny zanak'Andriamanitra, ka dia "nifidy vady ho azy tamin'izy rehetra araka izay tiany izy" — Gen. 6:2. Manambara ny lalan-tsy izy nizoran'ny olombelona izany.

`Vakio ny Gen. 6:1-5. Fanambarana miezinezina ny amin'ny fanimbana ateraky ny fahotana tokoa izany! Nahoana isika no tsy maintsy manao ny fomba rehetra, amin'ny herin'Andriamanitra, mba hamongorana tanteraka ny fahotana tsy ho eo amin'ny fiainantsika?`