---
title:  Kaina sy Abela
date:   10/04/2022
---

`Vakio ny Gen. 4:1,2. Inona no ambaran'ireo andininy ireo amintsika momba ny fahaterahan'ireo zazalahy anankiroa?`

Ny fahaterahana no tranga voalohany nosoratan'ny mpanoratra ny Baiboly avy hatrany taorian'ilay fandroahana an'i Adama sy Eva tsy ho ao amin'ny saha Edena intsony. Ao amin'ny Gen. 4:1, ny teny hoe "Jehôvah", YHWH amin'ny teny Hebreo, dia mifandray mivantana amin'ny teny hoe "zazalahy ", araka ny hita ao amin'ny dikan-teny manao hoe: "Efa nahazo zazalahy tamin'i Jehôvah aho". Toy izao ny dikan-teny avy amin'ny Baiboly "International Standard Version": "I have given birth to a male child—the LORD", na "niteraka zazalahy-Jehovah aho".

lo fandikan-teny ara-bakiteny io dia maneho fa tsaroan'i Eva ilay faminaniana momba ny Mesia ao amin'ny Gen. 3:15, ary nino izy fa ny Mpamonjy, dia Jehovah no naterany. "Voalaza mialoha tany Edena ny fiavian'ny Mpamonjy. Rehefa ren' i Adama sy Eva tamin'ny voalohany ny teny fikasana, dia nanantena izany ho tanteraka vetivety izy. Noraisiny tamim-pifaliana ny zanany lahimatoa, ary nantenainy fa izy no ho Mpanafaka." – IFM, t. 25.

I Kaina tokoa no tena mibahana ao amin' ilay tantara. Tsy vitan'ny hoe lahimatoa izy, ary zanaka izay saika "nivavahan'ny ray aman-dreniny mihitsy, fa izy irery koa no mandray fitenenana ao amin'ny lahatsoratry ny Genesisy. Raha nanao tenim-pifaliana i Eva tamin'ny nahaterahan'i Kaina, dia tsy nilaza na inona na inona kosa izy tamin'ny nahaterahan'i Abela, raha izay voasoratra no jerena. Ambaran'ny mpanoratra fotsiny fa "niteraka an'i Abela koa izy" – Gen. 4:2.

Na ny anaran'i Kaina aza dia avy amin'ilay matoanteny hebreo hoe "ganah", midika hoe "maka", izay manambara fahazoana sy fananana zavatra sarobidy sy feno fahefana. Etsy andaniny anefa, ny anarana hoe "Hebel", na Abela, dia midika hoe "zava-poana" (Sal. 62:9, Sal. 144:4), izay manambara zava-mandalo, fahafoanana, tsy fahampiana. Imbetsaka no ampiasana ny teny hoe Hebel ao amin'ny bokin'ny Mpitoriteny, izay nadika hoe "zava-poana". Na tsy tiana aza ny hanambara hevitra mihoatra noho izay voasoratra ao amin'ireo andininy fohy ireo, dia izao no azo lazaina: niorina tamin'ny Kaina irery ny fanantenan'i Adama sy i Eva satria ninoany fa i Kaina, fa tsy ny rahalahiny, no ilay Mesia nampanantenaina.

`Inona avy ireo zavatra izay fantatra fa tena Hebel amin'ny fiainana kanefa omentsika lanja be lavitra noho izay mendrika azy marina? Nahoana no zava-dehibe ny fahaizana manavaka ny zava-manan-danja amin'izay tsy misy lanjany?`