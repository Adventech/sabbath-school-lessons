---
title:  "Ireo fanatitra anankiroa"
date:   11/04/2022
---

Tsy ny toetran'izy ireo ihany no tsy mitovy, araka ny anarany hoe Kaina sy Abela, fa hita teo amin'ny asa nosahaniny koa ny fahasamihafan'izy ireo. "Fa Kaina kosa mpiasa tany" dia asa mitaky filofosana mafy amin'ny fampiasam-batana, ary "Abela dia mpiandry ondry", asa izay mitaky fitiavana sy fangorahan-toetra.

Fantatra araka ireo asa roa ireo ny mahatonga ireo karazana fanatitra anankiroa (vokatry ny tany ny an'i Kaina, ary ondry ny an'i Abela), kanefa tsy izany ihany fa manambara ny fahasamihafan'ny toe-tsaina amam-panahiny koa izany, dia mifanaraka amin'ny karazam-panatitra natolony: niasa "hahazo" ny vokatry ny tany nokarakarainy i Kaina, ary i Abela "niandry" tsara ireo ondry nomena azy.

Vakio ny Gen. 4:1-5 sy ny Heb. 11:4. Nahoana no neken'i Jeh√¥vah ny fanatitr'i Abela fa ny an'i Kaina kosa nolaviny? Ahoana no tokony ho fahazoantsika ny zava-mitranga eto?

"Raha tsy misy ra alatsaka, dia tsy misy famelan-keloka; ary natao haneho ny finoany ny ran'i Kristy amin'ny maha-fanavotana nampanantenaina Azy izy ireo (i Kaina sy Abela), amin'ny alalan'ny fanolorana ny voalohan-teraky ny ondry ho fanatitra. Etsy ankilany, ny voaloham-bokatry ny tany dia natao hatolotra eo anatrehan'i Jehovah ho fanati-pisaorana." - PP, t. 71.

Nanaraka ny toromarika avy amin'Andriamanitra i Abela, ary nanolotra ny vokatry ny tany ho fanampin'ilay biby natao fanatitra odorana; tsy mba nanao toy izany kosa i Kaina. Tsy nitondra biby hatao fanatitra izy, fa ny vokatry ny tany monja no natolony. Fanehoana tsy fankatoavana tsotra izao izany, raha oharina amin'ny fihetsiky ny rahalahiny.

Mahazatra ny maro ny mandray ity tantara ity ho resaka famonjena amin'ny alalan'ny finoana (i Abela sy ny ran'ny fanatiny), izay mifanohitra amin'ny fiezahana hahazo famonjena amin'ny alalan'ny asa (i Kaina sy ny vokatry ny taniny).

Na inoana aza fa samy manana ny lanjany ara-panahy ireo fanatitra ireo, dia tsy misy hery majika kosa ao anatiny. Tandindona mandrakariva izany, sary, izay manondro an'Andriamanitra manome izay rehetra ilain'ny mpanota, ary tsy izany ihany fa nitondra fanavotana ho azy ireo koa.

`Vakio ny Mika 6:7 sy ny Isa. 1:11. Ahoana no ahafahantsika mandray lesona avy amin'ireo andininy ireo sy mampihatra izany eo amin'ny fiainantsika sy ny fivavahantsika? `