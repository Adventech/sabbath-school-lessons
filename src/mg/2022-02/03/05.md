---
title:  "Ny famaizana an'i Kaina"
date:   13/04/2022
---

`Vakio ny Gen. 4:9-16. Nahoana Andriamanitra no nanontany hoe: "Aiza Abela rahalahinao?"? Inona no ifandraisan'ny fahotan'i Kaina amin'ny hoe: tonga "mpanjenjena sy mpirenireny eny ambonin'ny tany" izy (Gen. 4:12)?`

Ilay fanontaniana napetrak'Andriamanitra tamin'i Kaina dia mampahatsiahy ilay fanontaniana napetrany tamin'i Adama manao hoe: "Aiza moa ianao?". Io fiverenan'ny fanontaniana io dia maneho ny fifandraisan'ilay fahotana tao Edena sy ity fahotan'i Kaina ity: vokatry ny fahotana teo aloha (ny an'i Adama) ilay fahotana taty aoriana (ny an'i Kaina). Tsy niaiky ny fahotany anefa i Kaina; nolaviny izany. Tsy nanao toy izany kosa i Adama na dia niezaka nanome tsiny ny hafa aza izy. Nihaika mivantana an'Andriamanitra i Kaina, ary tsy niandry ela Andriamanitra nampahafantatra azy ny fahotany. Rehefa nametraka ilay fanontaniana fahatelo Andriamanitra hoe: "Inona no nataonao?", dia tsy niandry izay valiny akory izy. Nampahatsiahiviny an'i Kaina fa mahalala ny zavatra rehetra Izy, fa mitaraina Aminy avy amin'ny tany ny feon'ny ran'i Abela (Gen. 4:10). Sarin-teny maneho izany fa fantatr'Andriamanitra ny amin'ilay vonoan'olona ary hamaly izany Izy. Ao amin'ny tany i Abela; izany dia mifandray mivantana amin'ny Fahalavoana, sy amin'izay nolazain'Andriamanitra fa hanjo an'i Adama (jereo Gen. 3:19).

`Vakio ny Gen. 4:14. Inona ny hevitr'ilay tenin'i Kaina hoe: "hiery ny tavanao aho"?`

Noho ny ran'i Abela latsaka tamin'ny tany dia voaozona indray ny tany (Gen. 4:12). Voaheloka i Kaina vokatr'izany, ary tonga mpirenireny sy mpanjenjena, lavitra an'Andriamanitra. Tsy niaiky ny maha-zava-dehibe ny fanatrehan'Andriamanitra izy raha tsy efa reny ny didim-pitsaran'Andriamanitra; natahotra ny amin'ny ainy mantsy izy. Mbola namindra fo tamin'i Kaina ihany Andriamanitra na dia taorian'ny nahasahiany namono ny rahalahiny sy ny avonavony nanoloana izany aza. Ary na "niala teo anatrehan'i Jeh√¥vah" aza izy (Gen. 4:16), dia mbola nasian'Andriamanitra karazana fiarovana ihany. Tsy voafaritra mazava ny amin'io "marika" io (Gen. 4:15), saingy na inona izany na inona dia noho ny fahasoavan'Andriamanitra taminy ihany.

`"Hiery ny tavanao" - Kanefa, moa misy zavatra miafina amin'Andriamanitra ve? Toe-javatra mampalahelo izany na ho an'iza na ho an'iza. Amin'ny maha-mpanota antsika, inona no hany azontsika atao mba tsy ho tonga amin'izany?`