---
title:  Ilay heloka be vava
date:   12/04/2022
---

`Vakio ny Gen. 4:3-8. Inona no nahatonga an'i Kaina hamono ny rahalahiny? Jereo koa 1 Jao. 3:12.`

Fihetsika anankiroa no nasehon'i Kaina: "tezitra indrindra Kaina, sady nanjombona ny tarehiny" — Gen. 4:5. Nivantana tamin'Andriamanitra sy tamin'i Abela ny hatezeran'i Kaina, ary hita izany. Tezitra tamin'Andriamanitra izy satria nihevitra fa niharan'ny tsy rariny, ary tezitra tamin'i Abela izy satria nialona azy. Nahoana anefa izy no nialona? Noho ilay fanatitra fotsiny ve? Azo antoka fa maro lavitra noho izay voalaza ao amin'ireo andininy vitsy ireo ny zava-nitranga tao ambadik'izany. Na inona ilay olana na inona, dia kivy i Kaina satria tsy nekena ny fanatiny.

Mifandraika amin'ny toetran'i Kaina anankiroa ireo fanontaniana roa napetrak'Andriamanitra taminy. Toy ny tamin'i Adama dia nametraka fanontaniana Andriamanitra. Tsy hoe tsy fantany tsy akory ny valiny, fa tiany handini-tena i Kaina mba hahatakarany ny anton'izao toetrany izao. Tahaka ny fanaony mandrakariva dia manao izay hanavotana ny olony lavo ny Tompo, na dia manohitra Azy an-karihary aza izy ireo. Avy eo dia nanoro hevitra an'i Kaina Andriamanitra taorian'ny nametrahany ny fanontaniana.

Voalohany, mampirisika an'i Kaina Andriamanitra mba ho "tsara toetra", hitondra tena araka ny tokony ho izy. Antso ho amin'ny fibebahana izany, mba hiovany toetra. Nampanantena an'i Kaina Andriamanitra fa "hankasitrahana" izy, havela ny helony (jereo ny Gen. 4:7, DIEM). Amin'ny heviny anankiray dia nilaza Andriamanitra fa azony nankasitrahana ihany i Kaina, saingy tsy maintsy manaraka ny fepetran'Andriamanitra izany fa tsy ny an'i Kaina.

Manaraka izany, hoy Andriamanitra: "Fa raha tsy tsara toetra kosa hianao, dia mamitsaka eo am-baravarana ny ota; fa hianao no kendren'ny faniriany, kanefa hianao no tokony hanapaka azy." - Gen. 4:7. Nanambara ny fototra iaingan'ny fahotana ilay torohevitr'Andriamanitra, ary tao amin'i Kaina ihany izany. Eto indray dia manoro hevitra an'i Kaina Andriamanitra, miezaka mitarika azy ho amin'ny lalana tokony hizorany.

Ny torohevitra faharoa nolazain'Andriamanitra dia mikasika ny fihetsika tokony hatao manoloana io ota io, izay mamitsaka eo am-baravarana, ary "hianao no kendren'ny faniriany". Miverina indray io foto-kevitra io ao amin'ny bokin'i Jakoba, rehefa manazava izy fa "samy alaim-panahy ny olona, raha tarihin'ny filany sy fitahiny izy" - Jak. 1:14. Manome teny fikasana antsika ny filazantsara fa havela ny helotsika, ary tsy izany ihany fa handresy izany koa isika (jereo ny 1 Kôr. 10:13). Tsy afaka ny hanome tsiny na iza na iza i Kaina amin'ny farany, afa-tsy ny tenany ihany. Tsy tahaka izany koa ve isika rehetra ankapobeny?

`Inona no ampianarin'io tantara mampalahelo io antsika mikasika ny fananana safidy malalaka? Tsy mampiseho ve izany fa tsy hanery antsika hankato Azy velively Andriamanitra? `