---
title:  Fianarana fanampiny
date:   10/06/2022
---

**Vakio "I Josefa tany Egipta", PM, toko faha-20.**

"Nosarahina tamin'ny ankohonany i Josefa sy i Daniela tamin'ny fiandohan'ny fiainany, raha niala tao amin'ny fahatanorana ho amin'ny fahalehibeazana izy ireo, ka nentin-ko babo tany amin'ny tany mpanompo sampy. I Josefa manokana dia niharan'ny fakam-panahy maro izay nitondra fiovaovana lehibe teo amin'ny fizotry ny fiainany. Zanaka malala izy tao an-tranon'ny rainy, andevo kosa tao an-tranon'i Potifara, ary avy eo dia namana azo itokiana; olon'ny fandraharahana, nandalim-pahaizana tamin'ny alalan'ny fandinihan-javatra sy ny fifandraisany amin'ny hafa. Tao an-dapan'i Farao, dia naiditra am-ponja izy, voaheloka noho tsy rariny, tsy nisy azo nantenaina ny mety hanamarinana na hamotsorana azy; voantso hitondra firenena iray tao anatin'ny fahasahiranana lehibe izy - Ahoana no nahafahany nitahiry hatrany ny fahatokiany? (...)

"Nampianarina hitia sy hatahotra an'Andriamanitra i Josefa tamin'ny fahazazany. Notantaraina taminy matetika, tao amin'ny tranolain'ny rainy, raha nandinika ny lanitr'i Syria izy, ilay nofy tamin'ny alina tao Betela, momba ny tohatra avy any an-danitra nipaka tamin'ny tany, izay nisy anjely niakatra sy nidina, sy Ilay avy teo amin'ny seza fiandrianan'ny lanitra niseho tamin'i Jakôba.

Notantaraina taminy ny tantaran'ilay tolona teo anilan'ny renirano Jaboka, izay tsy maintsy namoizan'i Jakoba ireo fahotana nankamamiany, ka nivoahany ho mpandresy, ary nandraisany ny anarana hoe Isiraely, satria efa nitolona tamin'Andriamanitra sy tamin'ny olona izy ka nahery.

"Tovolahy mpiandry ondry i Josefa, nikarakara ny ondrin-drainy. Ny fiainany madio sy feno fahatsorana dia nampiroborobo ny fivelaran'ny heriny ara-batana sy ny ara-tsaina. Ny fiombonany tamin'Andriamanitra tamin'ny alalan'ny zavaboary sy ny nianarany ireo fahamarinana lehibe, izay zava-masina nampitain'ny rainy taminy, no nahazoany herin-tsaina sy foto-kevitra tsy azo nohozongazonina. Nahatsiaro ilay Andriamanitry ny rainy i Josefa nandritra ireo fotoan-tsarotra teo amin'ny fiainany, niainga tamin'ny fahazazany tao Kanana ka hatramin'ny fahandevozana izay niandry azy tao Egypta, raha nitodika nitazana farany ireo tendrombohitra izay nanakona ny tranolay nisy ny fianakaviany. Tsaroany ireo lesona tamin'ny fahazazany, ka nirin'ny fanahiny fatratra ny ho mahatoky, sy handeha mandrakariva araka ny maha-mpanampon'ilay Mpanjakan'ny lanitra azy." — FK, tt. 53, 55, np.

### FANONTANIANA HIFANAKALOZAN-KEVITRA: 

`1-Ampitahao amin'l Daniela sy i Jesôsy i Josefa. Inona no mampitovy azy ireo? Ahoana no anehoan'i Josefa sy i Daniela, amin'ny fombany avy, ireo lafin-toetran'i Jesôsy sy ny maha-Izy Azy?`

`2- Ifanakalozy hevitra amin'ny kilasy ilay fanontaniana farany ao amin'ny lesona Alakamisy. Ahoana no ianarantsika mitoky amin'Andriamanitra na dia tsy tsara fiafara toy ny tantaran'i Josefa aza ny zava-miseho amintsika?`