---
title:  "Ny nofin'i Farao"
date:   09/06/2022
---

`Vakio ny Gen. 40:1-23; 41:1-36. Inona no ifandraisan'ny nofin'i Farao amin'ny nofin'ireo tandapa? Inona ny hevitr'izany?`

Hita taratra hatrany eo amin'ireo zava-mitranga ny fitondran'Andriamanitra. Rehefa nandeha teny ny fotoana dia nasaina niandraikitra ireo voafonja i Josefa, ka tandapan'i Farao taloha ny anankiroa tamin'ireo, dia ny lehiben'ny mpitondra kapoaka sy ny lehiben'ny mpitondra mofo (Gen. 41:9-11). Samy nitebiteby noho ny nofiny avy izy ireo satria tsy nahatakatra izany ary "tsy misy mahalaza ny heviny" - Gen. 40:8. Nolazain'i Josefa tsirairay ny hevitry ny nofin'izy ireo.

Tahaka ireo tandapa, i Farao koa dia nanonofy indroa, ary tsy nisy olona nahalaza ny heviny (Gen. 41:1-8). Tamin'io fotoana io, noho ny fitondran'Andriamanitra, dia nahatsiaro an'i Josefa ilay mpitondra kapoaka, ka nanambara tamin'i Farao ny amin'i Josefa (Gen. 41:9-13).

Dia nitebiteby tahaka ireo tandapa koa i Farao, ka nanambara ny nofiny tamin'i Josefa tahaka azy ireo, ary nanazava ny hevitry ny nofiny i Josefa. Tahaka ny nofin'ireo tandapa dia mampiseho sary an'ohatra anankiroa mifanindran-dalana koa ny nofin'i Farao: ireo ombivavy roa karazana (matavy sy mahia), sy ireo salohim-bary roa karazana (vokatra tsara sy malazo) dia samy maneho taona zina sy taona mosarena. Mifanindran-dalana amin'ireo ombivavy fito ireo salohim-bary fito; hafatra iray ihany no entin'ireo, izay porofon'ny maha-avy amin'Andriamanitra ilay nofy, dia tahaka ny nofin'i Josefa koa (Gen. 41:32; ampitahao amin'ny Gen. 37:9).

Na i Josefa aza no nanazava ny hevitry ny nofy dia nataony izay nahalalan'i Farao tsara fa Andriamanitra, Elohim, no nampiseho tamin'i Farao izay efa hataon'Andriamanitra (Gen. 41:25,28). Toa voarain'i Farao ilay hafatra satria rehefa tapa-kevitra ny hanendry olona hanapaka ny tany Egipta izy dia nanambara hoe: "Satria efa nampahafantarin'Andriamanitra anao izany rehetra izany, dia tsy misy lehilahy manan-tsaina sady hendry tahaka anao; koa hianao no hanapaka ny ato an-tranoko, ary araka ny teninao no hitondrana ny oloko rehetra." - Gen. 41:39,40.

Mahavariana tokoa! Noho ny fahasoavan'Andriamanitra dia tonga mpitandrina ny tranon'i Potifara i Josefa, avy eo tonga mpiandraikitra ny fonja, ary avy eo nanjary mpanapaka ny tany Egipta rehetra. Maneho miharihary izany tantara izany fa na ao anatin'ny toe-javatra toa mampivarahontsana aza, dia miseho hatrany ny fitondran'Andriamanitra.

`Ahoana no ianarantsika mitoky amin'Andriamanitra sy mifikitra amin'ny teny fikasany na dia toa mandiso fanantenana aza ny zava-drehetra, ary indrindra koa, na toa mangina aza Andriamanitra? `