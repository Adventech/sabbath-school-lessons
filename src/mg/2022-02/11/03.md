---
title:  "Ilay teti-dratsy hamonoana an'i Josefa"
date:   06/06/2022
---

Na mahatsiravina tokoa aza ny zava-nitranga manaraka, dia mora ihany ny mahazo an-tsaina izany. Tsy azo ihodivirana, na ho ela na ho haingana, ny hisian'ny olana vokatry ny fanakekezana fahavalo amin'ny fomba ety toy izao, na dia fianakaviana aza izany.

Dia niseho tokoa ny olana.

`Vakio ny Gen. 37:12-36. Tsy mampianatra antsika ve izany fa mampidi-doza sy ratsy tokoa ny fo tsy arovan'ny Fanahy Masina? Ary ho amin'ny inona no mety hitarihan'izany faharatsiana izany antsika tsirairay avy?`

Nankahala an'i Josefa ny rahalahiny satria nialona ny fomban'Andriamanitra azy izy ireo (Asa. 7:9). Ho hita amin'ireo tranga tsirairay hiseho manaraka izany fomban'Andriamanitra azy izany. Rehefa very an-dalana i Josefa dia nisy lehilahy nahita ka nanoro azy ny lalana tokony halehany (Gen. 37:15). Rehefa niray tetika hamono azy ny rahalahin'i Josefa, dia niditra an-tsehatra i Robena ka nanolo-kevitra ny hanipy azy ao anatin'ny lavaka fray fa tsy hamono azy (Gen. 37:20-22).

Saro-takarina ny karazana fankahalana hita eto, indrindra raha avy amin'ny olona ao anatin'ny ankohonana ihany. Ahoana no nahatonga ireto zatovolahy ireto ho lozabe toy izao? Tsy nosainin' izy ireo ve, na kely monja aza, izay mety ho fiantraikan'izany amin'ny rain'izy ireo? Na tezitra amin'ny rainy toy inona aza izy ireo satria niangatra an'i Josefa, ny fanaovana izao zavatra izao amin'ny fray amin'ny zanany dia tena mamohehatra tokoa. Mampiseho miharihary izany fa mety ho tonga amin'ny faharatsiana lehibe indrindra ny olombelona.

"Tsy nahafa-po azy araka izay noheveriny anefa ny asa ratsy nataony; maro taminy no efa nahatsiaro sorisorena sahady; nahita andia-mpivahiny nandalo izy ireo, dia mpivarotra Ismaelita nitondra varotra avy any an-dafin'i Jordana ho any Egypta. Dia nampiseho hevitra i Joda ny mba hivarotana an'i Josefa amin'ireo mpivarotra jentilisa ireo fa tsy hovonoina izy fa rahalahintsika sy nofontsika ihany izy", hoy izy; nasehony fa tamin 'izany fomba izany dia ho afaka amin'ny rany izy." â€”PM, t. 195, ed 2014. Rehefa avy nanipy azy tao an-davaka izy ireo, nikasa ny hamono azy rehefa afaka kelikely, dia nisy andia-mpivahiny nandalo, ka nanoso-kevitra ny rahalahiny i Joda mba hivarotra an'i Josefa amin'izy ireo (Gen. 37:26,27). Rehefa avy namidy tamin'ny Midianita i Josefa (Gen. 37:28), dia namidin'ny Midianita tamin'ny olona iray tao Egipta (Gen. 37:36); nanambara mialoha ny voninahiny ho avy izany.

`Nahoana no zava-dehibe tokoa ny mikatsaka ny herin'Andriamanitra mba hanova ireo toetra ratsintsika mialoha ny hisehoan'izany amin'ny asa ka hahatonga antsika, indray andro any, hahavanon-doza tsy noheverin'ny saintsika hatao akory?`