---
title:  "Josefa andevo tany Egipta"
date:   08/06/2022
---

Mitohy indray ny tantaran'i Josefa, izay "niato" noho ny zava-niseho tamin'i Tamara. Andevo i Josefa izao, miasa ho an'ny ''mpifehy ny mpiambina'', miandraikitra ny tranomaizina  natao ho an'ireo tandapa nanao fahadisoana tamin'ny Mpanjaka (Gen. 40:3,4; Gen. 41:10-12).

`Vakio ny Gen. 39. Rehefa dinihina ny asan'i Josefa izay mpitantan'asa tao amin'i Pôtifara, dia inona avy ireo antony nahatonga fahombiazana teo aminy toy izao?`

Saika teo noho eo i Josefa no voamarika ho lehilahin'ny fahombiazana (Gen. 39:2,3). Olona tsara tokoa izy, ary natoky azy tanteraka ny tompony, hany ka nampiandraiketiny azy "izay rehetra nananany" - Gen. 39,4.

Tsy nahatonga an'i Josefa ho olon-dratsy anefa ny fahombiazany. Tsy tamim-pihambahambana no nandavany ny vadin'i Potifara rehefa nitady handry aminy izy; naleony very asa toy izay "hanao izany ratsy lehibe izany ka hanota amin'Andriamanitra" — Gen. 39:9. Rehefa nahatsiaro ho afa-baraka noho ny fandavan'i Josefa ilay ramatoa dia nano tatitra diso tamin'ny mpanompony ka nandefa izany mpanompony izany hilaza amin'ny vadiny fa saika nisavika azy mba handry aminy i Josefa.

Fanandramana efa nandalovantsika rehetra no niainan'i Josefa teto: ny fahatsapana ho nilaozan'Andriamanitra, kanefa na tao anatin'io fotoan-tsarotra io aza dia "nomba an 'i Josefa" i Jehôvah  (Gen. 39:21).

Niditra an-tsehatra i Jehôvah nony farany ka nampisy fifandraisana tsara teo amin'i Josefa sy ilay mpitandrina tranomaizina. Teto koa dia nitahy an'i Josefa Andriamanitra, tahaka ny fony izy tao an-tranon'ny tompony. Miharihary fa olona nanan-talenta tokoa i Josefa, ka na dia ratsy kokoa noho izao aza ny toe-javatra (andevo rahateo izy talohan'izao), dia ataony izay hahazoana ny tsara indrindra avy amin'izany. "Ny mpitandrina ny trano-maizina tsy mba nikarakara na inona na inona izay efa mby an-tanany, satria Jehôvah nomba an'i Josefa, ary izay nataony dia nambinin'i Jehôvah." — Gen. 39:23. Zava-dehibe tokoa ny hahatsiarovan'izay rehetra manan-talenta sy "mahomby" eo amin'ny fiainana, ny Loharano niavian' izany rehetra izany!

`Vakio ny Gen. 39:7-12. Ahoana ny fomba nanoheran'i Josefa ny fanangolen'ny vadin'i Potifara? Nahoana no notsin-drian'i Josefa manokana fa fahotana amin'Andriamanitra ny fanatanterahany ny fangatahan'ity vehivavy ity? Inona ny hevitra asehony eto mikasika ny toetry ny fahotana sy ny atao hoe fahotana?`