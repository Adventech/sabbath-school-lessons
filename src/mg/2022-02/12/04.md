---
title:  "I Josefa sy i Benjamina"
date:   14/06/2022
---

Tsy navelan'i JakÃ´ba hiala teo aminy mora foana i Benjamina, ilay zanany tamin'i Rahely, izay hany sisa teo aminy. Natahotra izy andrao hamoy azy koa, taorian'ny namoizany an'i Josefa (Gen. 43:6-8). Rehefa tsy nisy intsony ny hanina (Gen. 43:2) no sady nianiana i Joda fa hitondra an'i Benjamina hiverina eo aminy (Gen. 43:9) vao nanaiky i Jakoba ny hankanesana fanindroany any Egipta sy hamelana an'i Benjamina hiaraka amin'ireo rahalahiny.

`Vakio ny Gen. 43. Inona ny fiantraikan'ny naha-teo an'i Benjamina teo amin'ny fizotry ny toe-javatra?`

Nibahan-toerana teo amin'ireo toe-java-niseho ny naha-teo an'i Benjamina. Rehefa nijoro teo anatrehan'i Josefa avokoa izy mirahalahy avy dia i Benjamina no hany hitan'i Josefa (Gen. 43:16). Izy ihany no nantsoiny hoe "anaka" - Gen. 43:29. Nantsoiny tamin'ny anarany i Benjamina fa ireo rahalahiny kosa dia nataony fotsiny hoe "lehilahy" - Gen. 43:16.

Nantsoin'i Josefa hoe "anaka" i Benjamina, fiteny izay naneho fitiavana manokana izany (Gen. 43:29; ampitahao amin'ny Gen. 22:8). Ny tso-drano nataon'i Josefa dia manondro ny "fahasoavana" (Gen. 43:29), ho fampahatsiahivana ny fahasoavana nitalahoany kanefa tsy noraisiny izany (Gen. 42:21). Averin' i Josefa amin'i Benjamina ny fahasoavana tsy noraisiny tamin'ireo rahalahiny hafa.

Raha natahotra ny hatsipy ao an-tranomaizina ireo rahalahin'i Josefa noho ny amin'ilay vola izay naverina tamin'izy ireo, dia nanao nahandro ho azy noho ny naha-teo an'i Benjamina kosa i Josefa. Toy ny hoe fitaovana nentina namonjena ireo rahalahiny tao anatin'ny toe-javatra iray manontolo i Benjamina. Rehefa nipetraka araka ny fizokiany avy izy ireo dia nomena anjara hanina indimy toraka ny anjaran'ireo rahalahiny hafa i Benjamina izay zandriny indrindra (Gen. 43:33,34). Tsy nampaninona azy ireo anefa izany fiangarana izany, tsy tahaka izay niseho tamin'i Josefa ilay tian'ny rainy indrindra taona maro lasa izay, izay niteraka toe-javatra mahatsiravina nahatra tamin'ilay rahalahiny hafa reny sy ny rainy (Gen. 37:3,4).

"Ary rehefa tony indray ny fony, dia niverina teo amin'izy rehetra ireo izy, ary nipetraka mba hihinana. Araka ny lalan'ny firazanana, dia fady tamin'ny Egiptianina ny miara-mihinana amin'ny olona hafa firenena. Noho izany, ny zanak'i Jakoba dia nihinana teo amin'ny latabatra nitokana, ary ny Egiptianina kosa nitokana; fa Josefa kosa, noho ny fahamboniany, dia nitokan-databatra irery. Rehefa samy tafapetraka avokoa ny olona rehetra, dia gaga ny rahalahin'i Josefa, fa nalahatra araka ny fizokiany izy. Ary samy nitondrana anjara-hanina avy teo anoloan'i Josefa izy mirahalahy avy; kanefa ny anjaran Benjamina dia indimy toraka ny anjara-drery tamin 'izy rehetra.' Tamin 'ny alalan'izany fiangarana izany no nitadiavan Josefa hahitana raha manana fialonana an 'i Benjamina toy izay efa nialonany azy ny rahalahiny na tsia. Ary iretsy kosa, noho ny tsy nahalalany fa mahafantatra ny teniny i Josefa, dia nifampiresaka; izany resaka izany dia maneho tsara izay tena toe-tsainy. Tapa-kevitra anefa i Josefa fa hitsapa toetra azy ireo farany. Koa talohan'ny hiaingany hiverina, dia nasainy nafenina tao amin'ny lasakan'ny zandriny indrindra ny kapoaka volafotsy fisotroany."- PM, t. 212.