---
title:  "Ilay kapoaka famantaran-javatra"
date:   15/06/2022
---

`Vakio ny Gen. 44. Nahoana i Josefa no nanao ilay kapoaka famantarany zavatra tao amin'ny lasakan'i Benjamina fa tsy tao amin'ny an'ireo rahalahiny hafa?`

Mifandraika amin'ilay tantara teo alohany ity tantara ity. Nanome toromarika mazava tahaka ny teo ihany i Josefa; nofenoiny hanina indray ny lasakan'ireo lehilahy ireo. Tamin'ity indray mandeha ity kosa dia nanampy baiko hafahafa izy. Nasainy natao tao anatin'ny Iasakan'i Benjamina ny kapoakany sarobidy.

Niova, araka izany, ny fizotry ny toe-javatra. Raha niverina tany Kanana mba haka an'i Benjamina hiaraka aminy ireo rahalahiny tamin'ny dian'izy ireo voalohany, dia tsy maintsy hiverina any Egipta izy ireo izao mba hiatrika an'i Josefa. Teo aloha dia nitovy ny zavatra hitan'izy mirahalahy avy tao anatin'ny lasakany, izao kosa dia i Benjamina irery no niavaka satria tao aminy ny kapoakan'i Josefa. Tsy nampoizina fa i Benjamina ilay vahiny nomen-kaja izay afaka nampiasa ny kapoakan'i Josefa no indro ahiahina sy ampangaina ho nangalatra izany fitaovana sarobidy izany. Hampidirina an-tranomaizina noho ny amin'izany izy.

Ny fampiasan'i Josefa kapoaka famantaran-javatra dia tsy midika fa mino ny herin'izany izy. "Tsy nihambo ho mahay misikidy i Josefa tsy akory; fa raha nilaza taminy izy fa mahay mamantatra ny zava-miafina, dia ny mba hampiaikeny azy ny fahotany fotsiny." - PM, t. 213.
Ho an'i Josefa, ilay kapoaka famantaran-javatra dia fitaovana fotsiny ihany nentina hiresahana ny lafin-javatra ambony noho ny
herin'olombelona mba hanaitra ny fon'ireo rahalahiny ka hahatsapan'izy ireo ho meloka eo anatrehan'Andriamanitra. Izany no nandraisan'i Joda ny hevitra nofonosin'ny tenin'i Josefa, satria nilaza ny amin'ny heloka hitan'Andriamanitra tao amin'izy ireo izy (Gen. 44:16). Ny fahaverezan'io kapoaka sarobidy io dia mendrika famaizana henjana. Nizahan-toetra ny fisainan'ireo rahalahin'i Josefa ireo izany.

Misy heviny lehibe ny fihetsehampo tsapan'ireo rahalahiny ireo sy ny fihetsiny teo anatrehan'izany toe-javatra izany. Niray fo tao anatin'ny fahoriana izy ireo, natahotra fandrao hafoy tahaka an'i Josefa koa i Benjamina ary. ho tonga andevo any Egipta na dia tsy nanan-tsiny aza, tahaka an'i Josefa ihany. Izany no antony nanoloran'i Joda tena hatao andevo "hisolo" an'i Benjamina (Gen. 44:33), tahaka ny ondrilahy natao fanatitra ho "solon'i Isaka izay tsy nanan-tsiny (ampitahao amin'ny Gen. 22:13). Nanolotra ny tenany ho sorona i Joda, ho solon'i Benjamina, mba tsy hihatra amin-drainy ny "loza" (Gen. 44:34).

`Inona ny fitsipika momba ny fitiavana hita taratra ao amin'ny fisoloana ny hafa izay asehon'ny tenin'i Joda? Ahoana no anazavan'izany karazam-pitiavana izany ny teolojian'ny Baiboly mikasika ny famonjena? (Jereo ny Rom. 5:8).`