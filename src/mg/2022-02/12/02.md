---
title:  "Ny fiakaran'i Josefa teo amin'ny fanapahana"
date:   12/06/2022
---

Ho an'i Josefa, ny nofin'i Farao dia naneho ny zavatra "izay efa hataon'Andriamanitra" eo amin'ny tany (Gen. 41:28). Tsy niera tamin'i Farao anefa i Josefa vao nino ny Andriamaniny fa asa avy hatrany no nataony ho setrin'izany nofy izany. Nanolotra fandaharan'asa ara-toe-karena izy. Mahaliana tokoa fa izay mahakasika ny toe-karena tamin'ny resak'i Josefa ihany no voarain'i Farao izay hita ho liana kokoa tamin'ny lesona momba ny toe-karena fa tsy tamin'ny hevitra ara-panahin'ny nofy sy ny anjara asan'Andriamanitra eo amin'ny fanatanterahana izany.

`Vakio ny Gen. 41:37-57. lnona ny toerana tanan'Andriamanitra teo amin'ny fahombiazan'i Josefa?`

Tsy noho ny nanazavan'i Josefa ny nofy araka izay tena heviny sy ny nanambarany mialoha ny olana ho avy eo amin'ny tany loatra no nifidianan'i Farao azy fa noho izy nanana vahaolana ho an'izany toe-java-tsarotra izany, satria "tsara ny toroheviny" (Gen. 41:37, NKJV) ary niombon-kevitra tamin'izany koa ireo mpanompon'i Farao. Tsy dia niorina tamin'ny ara-panahy loatra ny safidin'i Farao fa niorina tamin'ny zava-misy kokoa. Niaiky anefa izy fa misy "Fanahin'Andriamanitra" ao anatin'i Josefa (Gen. 41:38) izay nambarany fa "manan-tsaina sady hendry"- Gen. 41:39; fomba fiteny izay manoritsoritra ny fahendrena omen'Andriamanitra izany (jereo ny Gen. 41:33; ampitahao amin'ny 1 Mpanj. 3:12).

Nifanaraka tamin'ny toe-java-nisy tany Egipta tamin'izany andro izany ireo tsipiriany taterin'ny lahatsoratry ny Baiboly ireo. Raha nojerena ny lafiny politika dia tsy zava-baovao teo amin'ny tany Egipta tamin'izany andro izany ny nanendrena an'i Josefa ho "vizir" (anarana fiantsoana ny olona manana toerana ambony toy ny minisitra na praiminisitra teo amin'ny fanjakana tany Moyen-orient). Efa nahitana "vizir" vahiny maro tany amin'io tany io.

Ny fito taona nanaraka izay dia taon-jina tokoa ka "tsy hita isa" ny vary novokarina (Gen. 41:49); mariky ny fitantanan'Ilay hery ambonin'ny herin'olombelona izany. Ny fampitahana ny vokatra amin'ny "fasika any an-dranomasina"- Gen. 41:49, dia maneho fa fitahian' Andriamanitra izany (Gen. 22:17). Hita taratra teo amin'ny fiainan'i Josefa manokana izany fitahiana izany tamin'ny nahazoany taranaka, izay manaporofo ny fiasan'Andriamanitra ao ambadik'ireo toe-javatra roa ireo. Nanan-janaka roa lahy izay manana anarana maneho ny fanandramany mikasika ny fitantanan'Andriamanitra ny fiainany i Josefa. Ireo zanany ireo no nanova ny fahatsiarovany ny fahoriany ho fifaliana (Manase) ary ny fahoriana niainany taloha ho fahamaroana (Efraima). Ohatra lehibe manao ahoana re izany, izay mampiseho ny fomba nanovan'Andriamanitra ny toe-javatra ratsy ho soa tokoa.

`Fomba ahoana no ahafahan'ny hafa mahita ny momba an'Andriamanitra amin'ny alalan'ny fomba fiainantsika?`