---
title:  "'Izaho no Josefa rahalahinareo'"
date:   16/06/2022
---

`Vakio ny Gen. 45. lnona ny lesona momba ny fitiavana sy ny finoana ary ny fanantenana hita ao amin'io tantara io?`

Tao anatin'ny fotoana izay niresahan'i Joda mikasika ny "loza" hihatra amin'ny 'avi, "raiko"- Gen. 44:34 indrindra i Josefa no "niantso" ary avy eo "nanao izay hahafantaran'ny rahalahiny azy" - Gen. 45:1. Io fomba fiteny io izay ampiasaina matetika hoenti-manondro ny fampahafantaran'Andriamanitra ny Tenany (Eks. 6:3; Ezek. 20:9) dia maneho fa nampahafantatra ny tenany ihany koa Andriamanitra teto. Izany hoe, naneho Izy fa manapaka ny toe-javatra ny fitondrany na dia eo aza ny fahalemen'ny olombelona.

Tsy nampino an'ireo rahalahin'i Josefa ny zavatra hitan'izy ireo sy reny. Tsy maintsy namerina ny teniny i Josefa, araka izany: "Izaho no Josefa rahalahinareo"- Gen. 45:4; ary tamin'ny nilazany izany fanindroany, rehefa ren'izy ireo ny teny mazava hoe: "ilay namidinareo ho aty Egypta" - Gen. 45:4, vao nino izy. Rehefa izay dia nanambara i Josefa fa Andriamanitra no nampandeha azy tany (Gen. 45:5). Misy tanjona roa ao anatin'izany firesahana momba an'Andriamanitra izany. Tsy natao hanomezan-toky ireo rahalahiny fotsiny izany hoe tsy mitana alahelo amin'izy ireo izy fa fiaikena lalina ny finoana koa ary fanehoana ny fanantenana, satria izay nataon'ireo rahalahiny ireo dia nilaina ho amin'ny "famonjena lehibe" ary koa mba "tsy hahalany taranaka" azy ireo - Gen. 45:7.

Rehefa izay dia nasain'i Josefa nandeha nankany amin-drainy ireo rahalahiny mba hanomana azy ho any Egipta. Izany fiantsoana izany dia nampiarahiny tamin'ny teny manokana mahakasika ny toerana "honenany", dia ny tany Gosena izay fanta-daza noho ny fananany ahi-maitso milenodenoka; izany no "tsara eto amin'ny tany Egypta"- Gen. 45:18,20. Izy ihany koa no nandray an-tanana ny fifindran'izy ireo: nomena sariety izy ireo; tamin'izay vao resy lahatra i Jakoba fa tsy nandainga taminy ireo zanany ny amin'ny toe-javatra niainan'izy ireo (Gen. 45:27). Noraisin'i Jak√¥ba ho porofo miharihary maneho ny fahaveloman'i Josefa izay hitan'ny masony, ary ampy hahavelona ny fanahiny indray izany (ampitahao amin'ny Gen. 37:35; Gen. 44:29).

Milamina izao ny zavatra rehetra. Velona avokoa ireo zanak'i Jakoba 12. Antsoina hoe "Isiraely" i Jakoba ankehitriny (Gen. 45:28), ary tamin'ny fomba miezinezina no nampiharihariana ny fitantanan'Andriamanitra.

`Naneho fahasoavana tamin'ireo rahalahiny i Josefa. Nanjary hainy izany. Ahoana kosa no ianarantsika haneho fahasoavana amin'ireo nanao ratsy tamintsika raha toa tsy tsara fiafara tahaka ny an'i Josefa ny toe-javatra? `