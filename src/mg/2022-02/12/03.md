---
title:  "Nihaona tamin'ireo rahalahiny Josefa"
date:   13/06/2022
---

`Vakio ny Gen. 42. Inona no niseho teto, ary ahoana no anehoan'izany ny fitantanan'Andriamanitra na dia eo aza ny faharatsiam-panahin'ny olombelona sy ny fitondrantena ratsiny?`

Tsy maintsy naniraka ny zanany hividy vary any Egipta i Jakôba noho ny amin'ny mosary. Izy mihitsy no nanapa-kevitra ny hanaovana izany (Gen. 42:1). Tsy fantatr'ity lehilahy antitra mahonena izay niharan'ny toe-javatra maro tsy voafehiny ity akory fa nahatonga tranga maro nifampitohy izy, izay hiafara amin'ny fihaonany amin'ny zanany indray rehefa avy nisaona io zanany io nandritra ny fotoana ela izy.

Asongadina amin'ny alalan'ny mpandray anjara fototra roa ao amin'ny tantara ny endriky ny fitondran'Andriamanitra ao amin'izany fihaonana izany. Voalohany dia maneho ny fahatanterahan'ireo nofin'i Josefa izany. Tanteraka izao ireo toe-javatra voalaza mialoha tao amin'ny nofy ara-paminanian'i Josefa: "ny amboaranareo niankohoka teo anatrehan'ny amboarako"- Gen. 37:7. Voalaza fa "mpanapaka ny tany" i Josefa (Gen. 42:6) ary koa "tompon'ny tany" - Gen. 42:30,33. Nifanohitra tamin'ny toerana nisy ireo rahalahiny mahantra, izay "niankohoka tamin tany teo anatrehany"- Gen. 42:6, ny toerana feno fahefana nananan'i Josefa. Ireo rahalahiny 10 ireo ihany no nanaraby azy momba ny nofiny no sady tsy nino ny hahatanterahan' izany (Gen. 37:8).

Faharoa, aseho ho toy ny valin'ny toe-javatra tany aloha io fihaonana araka ny fitondran'Andriamanitra io. Ny fifamaliana eo amin'ny lohahevitra sy ny fomba fiteny nampiasaina ao amin'ireo toe-javatra roa dia manasongadina fitsarana ara-drariny. Ny teny hoe "nifampiresaka izy ireo" - Gen. 42:21 (DIEM), dia nampiasaina ihany koa rehefa nanomboka nanao tetika hamonoana an'i Josefa izy ireo (Gen. 37:19, DIEM). Ny nanaovana ireo rahalahin'i Josefa tao an-tranomaizina (Gen. 42:17) dia mifamaly amin'ny nanaovana an'i Josefa tao an-tranomaizina (Gen. 40:3,4). Raha ny marina dia nampifandraisin'ireo rahalahiny tamin'izay nataon'izy ireo azy 20 taona lasa ny toe-javatra mitranga ankehitriny. "Ary nifampiresaka izy ireo hoe: Tena meloka tokoa isika noho izay nataontsika tamin'ny rahalahintsika, satria hitantsika ny fahoriany rehefa nitalaho mafy tamintsika izy mba hangoraka azy, nefa tsy nihaino isika. Izany no mahatonga izao fahoriana izao amintsika.'" Gen. 42:21 (DIEM).

Ny teny nataon-dRObena hoe "indro fa adinina ny rany izao" - Gen. 42:22 izay mifamaly amin'ny fampitandremana nataony tamin'ny lasa nanao hoe: "Aoka tsy handatsa-drà ianareo" - Gen. 37:22, dia manamafy ny fifandraisana misy eo amin'ny toe-javatra atrehin'izy ireo izao sy izay nataony tamin'ny lasa.

`Azo antoka fa ny ankamaroantsika dia efa nanao zavatra izay nampanenina. Raha azo atao ny manarina izay vitantsika, ahoana no hanaovantsika izany? Nahoana ny fanekena ny teny fikasan'Andriamanitra momba ny famelan-keloka amin'ny alalan'i Jesôsy no manan-danja tokoa ho antsika? (Jereo ny Rôm. 5:7-11).`