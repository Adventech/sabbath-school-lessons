---
title:  "Niery an'Andriamanitra"
date:   05/04/2022
---


`Vakio ny Gen. 3:7-13. Nahoana i Adama sy i Eva no nahatsapa fa tokony hiery an'Andriamanitra? Nahoana Andriamanitra no nanontany hoe: "aiza moa hianao?" Fomba ahoana no nitadiavan'i Adama sy i Eva hanamarinana izay nataon'izy ireo?`

Rehefa nanota i Adama sy i Eva dia nahatsiaro ho nitanjaka satria veriny ny fitafiam-boninahitra izay naneho ny fanatrehan'Andriamanitra (jereo ny Sal. 8:5, ampitahao amin'ny Sal. 104:1,2). Nosimban'ny fahotana ny endrik'Andriamanitra teo aminy. Ny matoanteny "manao" ao amin'ny fehezanteny hoe "nataony sikina ho ary"- Gen. 3:7 dia tsy nampiasaina hatreto afa-tsy tamin'ny firesahana momba an'Andriamanitra Mpamorona (Gen. 1:7, 16, 25, ...). Toy ny hoe naka ny toeran'ny Mpamorona izy ireo raha nanao ezaka hanakonana ny fahotany, fihetsika izay notondroin'i Paoly hoe fahamarinana amin'ny alalan'ny asa izany (Gal. 2:16).

Rehefa nanatona Andriamanitra dia nametraka sarintsarim-panontaniana: "Aiza moa hianao?" - Gen. 3:9; fanontaniana mitovy karazana amin'izay napetrak'Andriamanitra tamin'i Kaina izany (Gen. 4:9). Mazava loatra fa fantatr 'Andriamanitra ny valin'izany saingy napetrany io fanontaniana io ho tombontsoan'ilay meloka, mba hanampy azy hahatsapa izay nataony nefa koa mitarika azy ho amin'ny fibebahana sy ny famonjena. Nanomboka tamin'ny fotoana nanotan'ny olombelona no efa niasan'Andriamanitra ho famonjena sy fanavotana azy ireo.

Maneho ny hevitry ny fitsarana famotopotorana io tantara rehetra io raha jerena. Manomboka amin'ny mpitsara izay manontany ny olo-meloka izany (Gen. 3:9) mba hanomanana azy ho amin'ny valim-pitsarana (Gen. 3:14-19). Ataon'ny Mpitsara koa anefa izany mba handrisika ny fibebahana izay hitarika ho amin'ny famonjena amin'ny farany (Gen. 3:15). Lohahevitra hita manerana ny Baiboly izany.

Tamin'ny voalohany, tahaka ny mpahazo ny mpanota, dia nanao izay hialana amin'ny fiampangana azy i Adama sy i Eva ka nitady izay hanamelohana ny hafa. Novalian' i Adama ny fanontanian'Andriamanitra ka nambarany fa ny vehivavy izay nomeny azy no nitarika azy hanao izany (Gen. 3:12). Nolazainy fa fahadisoan-dravehivavy izany (ary nolazainy ankolaka tamin'izany fa fahadisoan'Andriamanitra koa) fa tsy azy.

I Eva indray dia namaly fa ny menarana no namitaka azy. Ny teny hebreo hoe nasha', "mamitaka" (ao amin'ny Gen. 3:13) dia midika hoe mampanantena tsy misy amin'olona ary manao izay inoany fa mety ny zavatra ataony (2 Mpanj. 19:10; Isa. 37:10; Jer. 49:16).

Nanome tsiny ilay vehivavy i Adama ka nanambara fa izy no nanome azy ny voankazo (nisy marina izay voalazany), i Eva kosa nanome tsiny ny menarana nilaza fa izy no namitaka azy (misy fahamarinany ihany koa izany). Samy meloka anefa izy ireo rehefa zohina.

`Manao izay hanomezan-tsiny ny hafa noho ny amin'izay nataony. Nahoana no mora ho antsika ny ho lavo ao anatin'izany fandrika izany koa?`