---
title:  "Ny menarana"
date:   03/04/2022
---

`Vakio ny Gen. 3:1 sy ny 2 Kôr. 11:3 ary ny Apôk. 12:7-9. Iza ilay menarana ary fomba ahoana no namitahany an'i Eva?`

Manomboka amin'ny teny hoe "ny menarana" ny lahatsoratra. Mampiseho fanasongadinana teny iray ny firafitr'izany fehezanteny izany: ny teny hoe "ny menarana" no lazaina voalohany indrindra ao amin'ny fehezanteny. Voasoritry ny mpanoritra anarana ihany koa ny "menarana", izay manondro fa sary fantatry ny maro izany, toy ny hoe tokony ho fantatry ny mpamaky ny momba azy. Araka izany, ao amin'ny teny voalohany ao amin'io toko io dia efa ambara ny momba io voary iray io.

Mazava loatra fa manondro ny menarana ho fahavalon'Andriamanitra ny Soratra Masina (Isa. 27:1) ary miantso azy an-karihary hoe "devoly sy Satana" (Apôk. 12:9). Tany amin'ny faritra Proche-Orient koa fahiny dia naneho ny herin'ny ratsy ny menarana.

<em>"Mba hahatonga ny asany hahomby, dia nanapa-kevitra hampiasa fomba fisehoana mety hahatanteraka ny fikasan-dratsiny i Satana. Naka ny endriky ny menarana izy. lo biby io mantsy tamin'izany fotoana izany dia isan'ny anankiray tamin'izay kanto sy nanan-tsaina indrindra tamin'ny zavaboarin'Andriamanitra. Nanana elatra izy, izay namirapiratra miendri-bolamena madio rehefa nanidina izy."</em>- PM, t. 30.

Tsy sary an'ohatra tsotra no ampiasain'ny Baiboly rehefa miresaka momba ny devoly, na endrika manao ahoana na manao ahoana no isehoany. Ambaran'ny Soratra Masina fa misy ara-bakiteny i Satana fa tsy tandindona ara-panohanarana fotsiny na koa foto-kevitra takarina an-tsaina mba hanehoana ny faharatsiana na ny toetra ratsy ananan'ny olombelona.

Tsy miseho ho fahavalon'Andriamanitra ny menarana. Ny mifanohitra amin'izany aza, ampiasainy ny tenin'Andriamanitra, averiny izany ary toy ny tohanany mihitsy aza. Izany hoe, hatrany am-piandohana dia efa hitantsika fa tian'i Satana ny mamerina izay nambaran'Andriamanitra ary ho hitantsika ao aoriana ao fa izay teny nolazain'Andriamanitra mihitsy aza no haveriny (Mat. 4:6).

Mariho ihany koa fa tsy niady hevitra avy hatrany tamin-dravehivavy ny menarana fa nametraka fanontaniana izay maneho ankolaka fa inoany [ny menarana] izay nambaran'Andriamanitra tamin'izy ireo. Izao rahateo no fanontaniana napetrany: "Hanky! efa nataon'Andriamanitra hoe (...)?"- Gen. 3:1. Hita hatrany am-boalohany, araka izany, fa fetsy ity voary ity no sady mpamitaka. Ho hitantsika fa nahomby tokoa izany.

`Raha vitan'i Satana ny namitaka an'i Eva izay tsy nanam-pahotana tao Edena, moa ve tsy mihoatra lavitra noho izany no maha-marefo antsika? Inona ny fiarovana tsara indrindra ho antsika mba tsy ho azon'ny famitahana ataony? `