---
title:  "Ilay voankazo voarara"
date:   04/04/2022
---

`Vakio ny Gen. 2:16,17 sy ny Gen. 3:1-6 (jereo ihany koa ny Jao. 8:44). Ampitahao ny baiko nomen'Andriamanitra an'i Adama sy ny teny nataon'ilay menarana tamin-dravehivavy. lnona no maha-samy hafa ireo teny ireo, ary inona ny hevitr'izany fahasamihafana izany?`

Mariho ny fitoviana eo amin'ny resaka nifanaovan'Andriamanitra tamin'i Adama (Gen. 2:16,17) sy ny resaka nifanaovan'i Eva tamin'ny menarana. Toy ny hoe efa naka ny toeran'Andriamanitra ilay menarana ary manam-pahalalana mihoatra Azy. Tamin'ny voalohany dia fanontaniana fotsiny no napetrany, izay nilaza ankolaka fa tsy takatr'i Eva tsara izay nambaran'Andriamanitra. Taorian'izay anefa dia nataony an-karihary izay hisalasalan'i Eva ny amin'ny fikasan'Andriamanitra ary notoheriny mihitsy aza izay nolazain'Andriamanitra.

Toe-javatra roa no voakasiky ny famelezan' i Satana: ny fahafatesana sy ny fahalalana ny tsara sy ny ratsy. Raha nanambara mazava sy tamim-pomba hentitra Andriamanitra fa ho faty tokoa i Adama sy i Eva (Gen. 2:17) i Satana kosa dia nilaza ny mifanohitra amin'izany; nambarany fa tsy ho faty izy ireo, nasehony tamin'izany fa tsy mety maty ny olombelona (Gen 3:4).

Noraran'Andriamanitra i Adama tsy hihinana amin'ilay hazo (Gen. 2:17) fa i Satana kosa nampirisika azy ireo hihinana ny voankazo satria hahatonga azy ireo ho tahaka an'Andriamanitra ny fihinanana izany (Gen. 3:5).

Nandresy lahatra an'i Eva hihinana ny voan'ny hazo ireo fandresen-dahatra roa nataon'i Satana: ny tsy fahafatesana sy ny fitoviana amin'Andriamanitra. Mahonena fa vantany vao nanapa-kevitra ny handika ny baikon'Andriamanitra ravehivavy ka nihinana ilay voankazo voarara dia nitondra tena toy ny hoe tsy teo intsony Andriamanitra fa izy [ravehivavy] no naka ny toerany. Asehon'ny lahatsoratry ny Baiboly izany fiovan-toetra izany. Nampiasa ny fitenin'Andriamanitra i Eva: ny fanombanan'i Eva ilay voankazo voarara, "hitan-dravehivavy fa tsara (...)" (Gen. 3:6), dia mampahatsiahy izay nambaran'Andriamanitra momba ny famoronana nataony, "hitan'Andriamanitra fa tsara (...)"- Gen. 1:4.

Ireo fakam-panahy roa ireo, ny tsy fahafatesana sy ny fitoviana amin'Andriamanitra, no fototry ny fiheverana momba ny tsy fahafatesana tany Egipta tamin'ny andro fahiny sy ny fivavahana grika. Ny faniriana ny tsy fahafatesana, izay ninoan'izy ireo fa toetran'ny andriamanitra, dia nanery ireny olona ireny hikatsaka ihany koa ny toeran'ny andriamanitra (izay nantenainy) fa hahazoany ny tsy fahafatesana. Mampalahelo fa nanjary tafiditra tao amin'ny kolontsaina jiosy sy kristianina izany fiheverana izany ka niteraka ny finoana ny tsy fahafatesan'ny fanahy izay manjaka eo anivon'ny fiangonana marobe amin'izao andro izao.

`Eritrereto ireo antokom-pinoana rehetra amin'izao andro izao izay mampianatra fa misy zavatra tsy mety maty ao anatin'ny tsirairay avy amintsika. Fomba ahoana no iarovan'ny fahatakarantsika ny toetry ny olombelona sy ny toetry ny maty antsika amin'izany fitaka mampidi-doza izany?`