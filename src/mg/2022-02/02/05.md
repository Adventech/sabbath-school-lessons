---
title:  "Ny anjara miandry ny menarana"
date:   06/04/2022
---

`"Dia hampifandrafesiko ianao sy ny vehivavy ary ny taranakao sy ny taranany: izy hanorotoro ny lohanao, ary ianao kosa hanorotoro ny ombelahin-tongony."- Gen. 3:15. Inona no nolazain'Andriamanitra tamin'ny menarana eto, ary inona ny fanantenana entin'ireo andalan-teny ireo?`

Atombok'Andriamanitra amin'ilay menarana ny fitsarana satria izy no niandohan'ny toe-javatra manontolo. Ny menarana ihany koa no hany voary voaozona ao anatin'io fitantarana io.

Karazana "fitsimbadihan'ny Famoronana no hitantsika eto. Ny Famoronana no nampisy ny fiainana sy ny fitiavana ny tsara, ary ny fitahiana; ny fitsarana kosa dia miteraka fahafatesana sy faharatsiana ary ozona - kanefa mitondra fanantenana sy fampanantenana famonjena ihany koa. Misy fanantenana mamirapiratra ny amin'ny hamonjena ny taranak'olombelona, izay miseho amin'ny endriky ny faminaniana, miaraka amin'ny sary maizina maneho ny menarana torotoro izay mihinam-bovoka (Gen. 3:14). Na dia talohan'ny fanamelohana an' i Adama sy i Eva aza, izay hiseho aoriana kely, dia nanome fanantenana ny amin'ny famonjena azy ireo Andriamanitra (Gen. 3:15). Eny tokoa, nanota izy ireo ary hizaka fahoriana noho izany fahotany izany; eny, ho faty ihany koa izy noho ny fahotany ihany, na dia eo aza anefa izany rehetra izany dia mbola misy ny fanantenana fara tampony, dia ny fanantenana ny famonjena izany.

`Ampitahao amin'ny Rom. 16:20 sy Heb. 2:14 ary Apok. 12:17 ny Gen. 3:15. Ahoana ny fomba anehoana ny drafi-pamonjena sy ny fifanandrinana lehibe ao amin'ireo andalan-teny ireo?`

Mariho ny fitoviana misy eo amin'ny Gen. 3:15 sy ny Apok. 12:17: ny dragona (menarana), tezitra (fifandrafesana); taranaka (zanaka); ary ilay vehivavy tao Edena sy ilay vehivavy ao amin'ny Apok. 12:17. Hitohy mandra-pahatonga ny fahataperan'izao tontolo izao ny ady (ny fifanandrinana lehibe) izay niditra tao Edena niaraka tamin'ny Fahalavoana. Na izany aza dia efa nomena tao Edena ny teny fikasana ny amin'ny faharesen'i Satana rehefa hotorotoroina ny lohany, lohahevitra iray aseho mazava kokoa izany ao amin'ny Apokalipsy izay miresaka ny amin'ny fahafatesany farany (Apok. 20:10). Midika izany fa hatrany am-piandohana ny taranak'olombelona no efa nomena fanantenana fa hisy fomba hivoahana amin'ny korontana mahatsiravina ateraky ny fahalalana ny ratsy, fanantenana izay azontsika rehetra zaraina izao ankehitriny izao izany.

`Nahoana no mampahery tokoa ny fahitana fa na tao Edena izay niandohan'ny fahotana sy ny faharatsiana teto an-tany aza dia efa nambaran'Andriamanitra ny drafi-pamonjena?`