---
title:  "Ny anjara miandry ny olombelona"
date:   07/04/2022
---

`Vakio ny Gen. 3:15-24. Inona no nitranga tamin'i Adama sy i Eva vokatry ny Fahalavoana?`

Nambara mivantana fa ozona no fitsarana nataon'Andriamanitra tamin'ny menarana (Gen. 3:14); tsy izany kosa no valim-pitsarana ho an-dravehivavy sy ralehilahy. Ny fotoana nampiasana indray ny teny hoe "ozona" dia niantefa tamin'ny "tany" (Gen. 3:17). Izany hoe, manana planina hafa ho an'ny lehilahy sy ny vehivavy Andriamanitra fa tsy tahaka ny an'ny menarana. Nomena fanantenana izay tsy nomena ny menarana izy ireo.

Koa satria vokatry ny fiharoharoan'ilay vehivavy tamin'ny menarana ny fahotany dia nifandraika tamin'ny fitsarana natao tamin'ny menarana ny andalan-teny milazalaza ny fitsaran'Andriamanitra an-dravehivavy. Tsy hoe mifanarakaraka fotsiny ny Gen. 3:15 sy ny Gen. 3:16 fa ny fitoviana eo amin'ireo faminaniana roa dia maneho mazava ny tokony hampifandraisana ny faminaniana mahakasika ny vehivavy ao amin'ny Gen. 3:16 sy ny faminaniana mikasika ny Mesia ao amin'ny Gen. 3:15. Araka izany, ny fitsaran'Andriamanitra ny vehivavy, anisan'izany ny fananany anaka, dia tokony horaisina ao anatin'ny fomba fijery miabo momba ny famonjena (ampitahao amin'ny 1 Tim. 2:14,15).

Koa satria ny fahotan'ny lehilahy dia vokatry ny fihainoany vehivavy raha tokony ho nihaino an'Andriamanitra izy, dia voaozona ny tany izay nakana ny lehilahy (Gen. 3:17). Noho izany dia tsy maintsy hiasa mafy ny lehilahy (Gen. 3:17-19) ary rehefa izay dia "hiverina" amin'ny tany izay nakana azy izy (Gen. 3:19); tsy tokony ho nitranga akory izany ary tsy tao anatin'ny drafitr 'Andriamanitra tany am-piandohana velively.

Zava-dehibe tokoa ny manamarika fa teo anatrehan'ny fahafatesana tsy azo nihodivirana dia nitodika tamin-dravehivavy, izay nahitany fanantenana ny amin'ny fitohizan'aina (Gen. 3:20), i Adama. Izany hoe, nahita fanantenana ny amin'ny hitohizan'ny fiainana izy na dia teo aza ny famaizan'ny fahafatesana.

Amin'ny maha-Ray be fitiavana an'Andriamanitra dia ny tsara ihany no niriny ho azy ireo fa tsy ny ratsy. Izao anefa dia nahalala ny ratsy izy ireo ka hanao izay azony atao rehetra Andriamanitra mba hamonjena azy amin'izany.

Araka izany, na tao anatin'ny fitsarana aza dia mbola nisy fanantenana ho an'ireo razambentsika voalohany na dia niharihary tokoa aza ny tsy fankatoavany an'Andriamanitra; tsy nisy antony mihitsy anefa tokony nisalasalany momba an'Andriamanitra na ny teniny na koa ny amin'ny Fitiavany azy ireo satria tao amin'ny paradisa no nonenany.

`Manana fironana hieritreritra isika fa tsara ny "fahalalana" amin'ny maha-fahalalana azy, tsy marina mandrakariva anefa izany, nahoana? Inona avy ireo zavatra sasany izay tsara ho antsika ny tsy mahalala azy?`