---
title:  Fianarana fanampiny
date:   08/04/2022
---

Diniho ny fifandraisana misy eo amin'ny "hazon'aina" sy ny "hazo fahalalana ny tsara sy ny ratsy." Efa hita sahady izany fifandraisan'ireo hazo ireo izany raha jerena ny toerana misy azy ireo: samy "teo afovoan'ny saha"- Gen. 2:9. Tsy noho ny toerana misy ireo hazo ireo fotsiny anefa no ifandraisany fa mihoatra noho izany. Noho ny nakan'ny olona tamin'ny hazo fahalalana ny tsara sy ny ratsy vokatry ny tsy fankatoavany an'Andriamanitra no nahaverezany ny fahafahana mankeo amin'ny hazon'aina ka tsy ho velona mandrakizay intsony izy, farafahakeliny amin'izao toeny izao. Fitsipika manan-danja lalina no hita ao amin'io fifandraisana io. Misy fiantraikany eo amin'ny fiainana ara-nofo ny safidy ara-pitondrantena sy ara-panahy, araka ny torolalana nomen'i Solomona ny zanany lahy: "Anaka, aza manadino ny lalàko; fa aoka ny fonao hitandrina ny didiko; fa andro maro sy taona ela iainana ary fiadanana no hanampiny ho anao." - Ohab. 3:1,2. Ho hita indray izany fifandraisana izany amin'ny hoavy, any amin'ilay Jerosalema any an-danitra, amin'izay dia ny hazon'aina ihany no ho hita eo "afovoan'ny lalambeny"- Apôk. 22:2.

<em>"Rehefa namorona an'i Eva Andriamanitra dia tsy nataony ho manam-pahamboniana kokoa na ambany kokoa noho ny lehilahy izy; nohariany hitovy aminy amin-javatra rehetra izy. Nohariana mba hifampiankina ny tombontsoan'ireo mpivady masina ireo; na izany aza dia samy nanana ny maha-izy azy izy tamin'ny fisainana sy ny asa. Taorian'ny nanotan'i Eva anefa, satria izy no nandika ny lalana voalohany, dia nolazain'Andriamanitra taminy fa hanapaka azy i Adama. Tsy maintsy hiankina amin'ny vadiny ny fanirian-dravehivavy, ary anisan'ny ozona izany. Nitondra fahoriana ho an'ny vehivavy sy enta-mavesatra ho an'ny fiainany ilay ozona, amin'ny lafiny maro. Imbetsaka no nampiasan'ny lehilahy tamin'ny fomba tafahoatra ny fahamboniana nomen'Andriamanitra azy ka nanamparany ny fahefany. Namolavola ny drafi-panavotana Ilay manam-pahendrena tsy misy fetra ka nanome fizahan-toetra hafa indray ny taranak'olombelona."-</em> TFC, b. 3, t. 484.

### FANONTANIANA HIFANAKALOZAN-KEVITRA:

`1. Nanatona an'i Adama tao Edena Andriamanitra ary nametraka fanontaniana taminy; tsy nataony mba hahitan'i Adama ny helony fotsiny izany fa mba hitarika azy koa ho amin'ny fibebahana. Niseho indray izany hevitra izany tao amin'ny tantaran'i Kaina (Gen. 4:9,10), tamin'ny Safodrano (Gen. 6:5-8), tamin'ny tilikambon'i Babela (Gen. 11:5) ary tamin'ny andron'l Sodoma sy Gomora (Gen. 18:21). Ahoana no anehoana ny fitsarana famotopotorana ao anatin'ireo toe-javatra ireo?`

`2. Nahoana i Eva no nihevitra fa hampahendry azy ny fihinanana amin'ilay hazo fahalalana ny tsara sy ny ratsy? Ao amin'ny tontolon-kevitra misy antsika, ahoana no hisorohantsika ny fahadisoana tahaka izany, izany hoe, ny fanoherana an-karihary ny tenin'Andriamanitra ao anatin'ny fanantenan-javatra "tsara kokoa" noho izay efa nomeny antsika?`