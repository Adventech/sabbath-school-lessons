---
title:  "Ny finoan' i Abrahama"
date:   08/05/2022
---

`Vakio ny Gen. 15:1-21 sy ny Rôm. 4:3,4,9,22. Ahoana no nanehoan'i Abrahama ny atao hoe: miaina amim-pinoana? Inona ny hevitr'ilay fanatitra; nasain'Andriamanitra nataon'i Abrahama?`

Rehefa niahiahy ny amin'izay ho mpandova azy i Abrahama (Gen. 15:1-3) dia izao no navalin'Andriamanitra azy voalohany: "izay haterakao, dia izy no handova anao" — Gen. 15:4. Nampiasa io fitenenana hoe "izay haterakao" io ihany koa ny mpaminany Natana mba hilazana ny amin' ilay taranaka Mesia mpanjaka ho avy (2 sam. 7:12). Nahazo toky indray i Abrama ka "nino an 'i Jehôvah" (Gen. 15:6); takany mantsy fa tsy miankina amin'ny fahamarinan'ny tenany ny fahatanterahan'ny teny fikasan'Andriamanitra fa amin'ny fahamarinan'Andriamanitra ihany (Gen. 15:6, ampitahao amin'ny Rôm. 4:5,6). Miavaka tokoa izany finoany izany, indrindra teo anivon'ny kolontsaina tamin'izany andro izany. Teo amin'ny fivavahana egiptianina fahiny, ny fanombanana olona anankiray dia nifototra tamin'ny fampitahana ny asam-. pahamarinan'izany olona izany amin 'ny fahamarinan'ilay andriamani-bavy Maat, izay naneho ny fahamarinan'Andriamanitra. Izany hoe tsy maintsy ataonao izay haha-mendrika anao hahazo "famonjena".

Dia nisy fomba fisoronana nasain 'Andriamanitra notanterahin'i Abrama. Raha ny marina dia manondro ny fahafatesan'i Kristy noho ny fahotantsika ilay sorona. Fahasoavana no amonjena ny olombelona, dia ny fahamarinan'Andriamanitra omena azy ireo, izay aseho ara-tandindona amin'ny alalan'ny sorona. Nisy hafatra manokana ho an'i Abrama anefa nentin'io fombafomba nasaina notandremany io. Ireo vorona mpihaza nidina teo amin'ny fatin'ireo biby natao fanatitra (Gen. 15:9-11) dia midika fa hiaritra fahandevozana mandritra ny "efa-jato taona" (Gen. 15:13), na taranaka efatra (Gen. 15:16), ny taranak Abrama, ary amin'ny taranaka fahefatra dia "hiverina aty) izy" (Gen. 15:16). Manaitra ilay tranga farany niseho nandritra ilay fanaovana fanatitra: "indro, nisy fatana fandoroana mivoa-tsetroka sy fanilo mirehitra, izay nandeha namaky teo anelanelan 'ireo zavatra voasasaka ireo." — Gen. 15:17. Midika ho fanolorantenan'Andriamanitra hanatanteraka ny teny fikasan'ny fanekeny io zava-mahatalanjona io, fa homeny ny taranak' i Abrama tokoa ilay tany (Gen. 15:18). Ny faritry ny Tany nampanantenaina "hatrany amin'ny onin'i Egypta ka hatrany amin'ny ony lehibe, dia ny ony Eofrata" —Gen. 15:18, dia mampahatsiahy antsika ny saha Edena (ampitahao amin'ny Gen. 2:13,14). Mihoatra lavitra noho ny resaka fifindrana sy firenena ho an'ny Isiraely io faminaniana io noho izany. Hita soritra any amin'ny faran'ilay faminaniana, rehefa haka ny tany Kanana ny taranak'i Abrahama, ny famonjena ny vahoakan'Andriamanitra amin'ny andro farany, ka hiverenan'izy ireo ao amin'ny saha Edena.

`Ahoana no ianarantsika mifantoka amin'ny hoe: i Kristy sy ny fahamarinany irery ihany no azontsika anantenana ny famonjena? Inona no mitranga rehefa miezaka manisa ireo asa tsara vitantsika isika?`