---
title:  "Ilay famantarana ny fanekena natao tamin'ny Abrahama"
date:   10/05/2022
---

`Vakio ny Gen. 17:1-19 sy ny Rôm. 4:11. Inona ny hevitra ara-panahy sy ara-paminaniana fonosin'ny famorana?`

Voasembantsembana ny fizotry ny dian'i Abrama ara-panahy miaraka amin'Andriamanitra noho ny tsy fahampian'ny finoany, araka ny hita tao amin'ilay tantara teo (Gen. 16). Nangina Andriamanitra nandritra izany fotoana izany. Niresaka tamin'i Abrahama indray Andriamanitra; eto no iresahan'Andriamanitra aminy voalohany taorian'ny nisalasalany. Nifandray tamin'i Abrama indray Andriamanitra ary nampahatsiahy azy ny amin'ilay andro nanaovany fanekena taminy (Gen. 15:18). Nomen'Andriamanitra an'i Abrama izao ny famantarana izany fanekena izany. Mpandinika maro no niady hevitra mikasika ny hevitry ny famorana. Kanefa, satria misy fandatsahan-dra ao anatin'ny fanaovana famorana (jereo ny Eks. 4:25), dia azo raisina ao anatin'ny tontolon-kevitry ny fanaovana sorona izany, izay midika fa nisaina ho marina izy (ampitahao amin'ny Rôm. 4:11).

Zava-dehibe ihany koa ny namaritana io fanekena io - izay ny famorana no famantarana azy — amin'ny teny izay manondro ilay faminaniana voalohany indrindra momba ny Mesia (ampitahao amin'ny Gen. 3:15 ny Gen. 17:7). Io fitoviana io dia maneho fa mihoatra lavitra noho ny fahaterahan'ny olona iray ara-nofo no voakasik'ilay teny fikasan'Andriamanitra ho an'i Abrama; mirakitra teny fikasana ara-panahy izay hamonjena ny olona rehetra eto ambonin'ny tany izany. Ary ilay "fanekena mandrakizay" nampanantenaina dia miresaka ny amin'ny asan'ilay taranaka, ny Mesia, dia ny sorona nataon'i Kristy izay manome antoka ny fiainana mandrakizay ho an'izay rehetra mitaky izany teny fikasana izany amim-pinoana, araka izay rehetra takin'ny finoana (ampitahao amin'ny Rôm. 6:23 sy Tit. 1:2). Mahaliana fa tao anatin'ny fanovana ny anaran'i Abrama sy Saray io teny fikasana momba ny hoavy mandrakizay io. Ny ankehitrinin'izy ireo monja no nambaran'ny anarany hoe Abrama sy Saray; ny hevitry ny hoe Abrama dia: "raim-pianakaviana ambony", ary ny Saray dia hoe: "andriambaviko" (andriambavin' Abrama). Manambara ny hoavy ny nanovana ny anaran'izy ireo: ny "Abrahama" dia midika hoe: "rain'ny firenena maro", ary ny "Saraha" kosa dia midika hoe "andriambavy" (an'ny olona rehetra). Mifanindran-dalana amin' izany, sady misy fanesoana ihany, ny anarana hoe "Isaka" ("hihomehy izy") dia fampahatsiahivana ilay fihomehezan' i Abrahama (io no voalohany voarakitra ao amin'ny Soratra Masina, Gen. 17:17; jereo ny ao amin'ny DIEM); fihomehezana noho ny fisalasalana izany, na angamba noho ny fahatairana. Na ahoana na ahoana, na natoky izay nampanantenain'ny Tompo azy mazava aza i Abrahama, dia sarotra taminy ny niaina izany tamim-pinoana sy fitokiana.

`Ahoana no hianarantsika mitahiry ny finoantsika na dia amin'ny fotoana izay maha-sarotra izany aza, tahaka an'i Abrahama eto? Nahoana no zava-dehibe ny mifikitra amin'ny finoana na dia ao anatin'ny fotoam-pisalasalana aza?`