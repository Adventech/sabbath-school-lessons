---
title:  I Lota tao Sodoma
date:   12/05/2022
---

`Vakio ny Gen. 18:16-33;19:1-29. Nahoana ny maha-mpaminany an'i Abrahama no nahatonga azy hahatsiaro ho tompon'andraikitra ny amin'i Lota?`

Vao avy nanamafy ny teny fikasany tamin'i Abrahama Andriamanitra fa hanan-janaka izy. Raha tokony ho nifaly teo anatrehan'izany vaovao tsara izany izy dia tsy izany no nataony fa nifandahatra tamin'Andriamanitra indray ny amin'ny anjara miandry an'i Lota tao Sôdôma. Tsy mpaminany izay nanambaran'Andriamanitra ny sitrapony fotsiny ihany i Abrahama, fa mpaminany manao fanelanelanana ho an'ny ratsy fanahy koa. Ny teny hebreo nadika hoe: "nijanona teo anatrehan'i Jehôvah" (Gen. 18:22) dia fomba fiteny ilazana fa nivavaka izy. Raha ny marina dia niady varotra tamin'Andriamanitra i Abrahama mba hamonjena an'i Sôdôma, izay toerana nonenan'ny zana-drahalahiny. Nanomboka tamin'ny isa 50 ka nidina hatramin'ny 10, noho ny Sôdômita 10 marina tao, dia ho namonjy ny mponin'i Sôdôma rehetra Andriamanitra.

Mazava loatra fa rehefa vakina ny tantaran'ny zava-nitranga tamin'ny nahatongavan'ireo anjely anankiroa tao an-tranon' i Lota mba hampiomana azy amin'izay zavatra hiseho (Gen. 19:1-10), dia hita fa tena feno fahadalana sy faharatsiana ny mponina. Toerana ratsy tokoa izany, tahaka ny firenena maro nanodidina azy; ary izany no anisan'ny antony nandroahana azy ireo hiala amin'ny tany nony farany (Jereo ny Gen. 15:16).

" Tonga ny alina farany hahaveloman'ny Sodoma. Efa nihevaheva teo ambonin'ny lohany, handefa ny alo-pahafatesana, ny rahon'ny famaliana. Kely sisa dia hipaika ny ora fandringanana. Na dia efa nanatona aza ny anjely mba handrava ny tanàna, ny vahoaka kosa dia mbola variana nanenjika fahafinaretana sy lalao ihany. Eo amin 'izay niheverany fa misy fiadanana sy famirapiratana no hahatraran'ny fahafatesana azy. Efa nitehin-ko hariva ny andro tamin'izay. Ny tanamasoandro efa hilentika dia nampitombo aoka izany ny hatsaran-tarehin'ny zavaboary. Nanasa ny olona hitsangantsangana ny hatsiatsiaky ny hariva, ka indreny vahoaka marobe tsy nanao na inona na inona, no nivezivezy tetsy sy teroa, nitady fahafinaretana sy lalao." - PM, t. 141.

Dia noravana ilay tanàna tsara tarehy. Miverina imbetsaka ao amin'io andalan-tSoratra Masina io ny matoanteny hebreo hoe hafakh, "mandrava" (Gen. 19:21, 25, 29), izay mampiavaka ny nanamontsamontsanana an'i Sôdôma (Deo. 29:23; Amô. 4:11). Izany hoe "naverina toy ny fony izy tsy mbola nisy" io firenena io. Naverin'ny Safodrano ho amin'ny fahafoanana ny zavaboary tany am-boalohany, dia tahaka izany koa, ny nandravana an'i Sôdôma dia maneho ny fitsimbadihan'ny namoronana ny Saha Edena (Gen. 13:10). Misy fanehoana mialoha ny amin'ny fandravana hitranga amin'ny andro farany koa ao amin'ny fandravana an' i Sôdôma (Jereo ny Joda 7).