---
title:  "Ny fanekena natao tamin'ny Abrahama"
date:   07/05/2022
---

### Hodinihina mandritra ny herinandro: 
Gen. 15-19:29; Rom. 4:3,4,9,22; Gal. 4:21-31; Rom 4:11; Rom. 9:9; Amo. 4:11.

>><p> Tsianjery:</p> 
>"Ary hoy Abrama: Jehôvah Tompo ô, inona no homenao ahy? Fa izaho mandroso fahanterana nefa tsy manan-janaka, ary ny ho tompon'ny ahy dia ilay Eliezera avy any Damaskosy." – Gen. 15:2.

### Fampidirana

Ao amin'ny Gen. 15 no ahitantsika ilay fotoan-dehibe izay nanamafisan'Andriamanitra ny fanekeny tamin'i Abrahama. Io fanekena natao tamin'i Abrahama io no fanekena faharoa, taorian'ny fanekena natao tamin'i Noa.

Toy ny tamin'i Noa dia mahafaoka firenena maro ihany koa ny fanekena natao tamin'i Abrahama; amin'ny farany mantsy dia ho isan'ilay fanekena mandrakizay izay atolotra ny taranak'olombelona manontolo ny fanekena natao tamin'i Abrahama (Gen. 17:7; Heb. 13:20).

Feno tahotra sy fihomehezana io ampahany amin'ny fiainan' i Abrahama io. Natahotra i Abrama (Gen. 15:1), sy i Saraha (Gen. 18:15), ary i Hagara (Gen. 21:17). Nihomehy i Abrama (Gen. 17:17), i Saraha (Gen. 18:12), ary koa i Isimaela (Gen. 21:9). Feno fihetseham-pon'olombelona be fangorahana sy fitiavana ireo toko ireo. Naniry fatratra ny hamonjena ireo Sodomita ratsy fanahy i Abrama; feno fiheverana an'i Saraha sy i Hagara ary i Lota izy; noraisiny tsara ihany koa ireo vahiny telo lahy (Gen. 18:6).

Tao anatin'izany tontolon-kevitra izany no nanovana ny anaran'i Abrama, izay manambara fahamendrehana sy haja, ho Abrahama izay midika hoe "rain'ny firenena maro" (Gen. 17:5). Araka izany, hitantsika mihamazava kokoa eto ny toetr'ilay drafitra tian'Andriamanitra hotanterahina amin'ny alalan'ny fanekena nataony tamin'i Abrahama, izay mahafaoka izao tontolo izao.

_*Famerenana ny lesona ny sabata 14 Mai._