---
title:  Fianarana fanampiny
date:   06/05/2022
---

**Vakio "Abrahàma tao amin'ny tany Kanàna", tt. 114-117, ao amin'ny PM.**

"Natao ho fitahiana ny fiangonan'i Kristy, ary ny mambra ao aminy dia natao hotahina tahaka izay itondrany fitahiana ho an'ny hafa. Ny tanjon'Andriamanitra amin'ny fifidianana vahoaka iray alohan'izao tontolo izao dia tsy ny hananganany azy ireo ho zanakalahiny sy zanakavaviny fotsiny fa mba ho amin'ny alalan'izy ireo no hanomezany ho an'izao tontolo izao ireo tombontsoan'ny fahazavan 'Andriamanitra. Tsy ho sakaiza manokan'Andriamanitra ihany no nifidianany an'i Abrama fa ho mpizara ireo tombontsoa sarobidy sy manokana izay nirin'ny Tompo harotsaka amin'ny firenena rehetra. Natao ho fahazavana teo anivon'ny haizina ara-pitondrantenan'ireo manodidina azy izy. Isaky ny mitahy ny zanany amin'ny fahazavana sy ny fahamarinana Andriamanitra, dia tsy ny hahazoan'izy ireo ny fiainana mandrakizay fotsiny fa mba hahatonga ireo manodidina azy koa handray fahazavana ara-panahy. (...) Hianareo no fanasin'ny tany.' Ary rehefa nanao ny zanany ho fanasina Andriamanitra, dia tsy ho fitehirizana ny tenan'izy ireo fotsiny izany fa mba hahatonga azy ireo ho fitaovana hitehirizana ny hafa koa. (...)

Moa ve ianao mamirapiratra tahaka ny vato velona eo amin'ny tranon'Andriamanitra? (...) Tsy manana ilay tena fivavahana marina isika raha tsy manana hery miasa mangina eo amintsika ao amin'ny raharaha rehetra ataontsika izany. Tokony hanana toetra araka an' Andriamanitra izay tsy misaraka amin'ny asa ataontsika eo amin'ny fiainana isika. Tokony hananantsika ao am-po ny fahasoavan'i Kristy izay manova. Ilaintsika indrindra ny hampihena ny izaho ary hampitombo ny filana an'i Jesôsy."- RC, t. 205.

**FANONTANIANA HIFANAKALOZAN-KEVITRA:**

`1- Raha jerena ny tso-drano natao tamin'i Abrahama: "hitahy anao [Aho] (...) ary ho fitahiana tokoa hianao" - Gen. 12:2, inona no hevitry ny hoe tahina? Ahoana no hahatonga antsika ho fitahiana ho an'ny hafa, amin'ny maha-olona manompo Ilay Andriamanitra notompoin'i Abrama antsika?`

`2- Inona no tsy nampety ny lainga tapatapany nataon'i Abrahama mikasika ny vadiny sady anabaviny koa? Inona no ratsy kokoa, ny mandainga sa ny milaza ny marina sasany kanefa manafangaro izany amin'ny lainga?`

`3- Avereno vakina ny Gen. 14:21-23, ny valiny nasetrin'i Abrama ny tolotra nataon'ny mpanjakan'i Sôdôma. Nahoana izy no nanao izany valinteny izany, ary inona ny lesona manan-danja azontsika sintonina avy amin'io tantara io? Tsy ho nanana ny rariny ve izy raha toa nanapa-kevitra ny handray izay zavatra natolotry ny mpanjaka azy? `