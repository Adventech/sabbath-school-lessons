---
title:  "Ny fankam-panahin'i Egypta"
date:   02/05/2022
---

`Vakio ny Gen. 12:10-20. Nahoana i Abrama no nandao ilay Tany Nampanantenaina ka nankany Egipta? Ampitahao ny fitondrantenaneny Farao sy ny an'i Abrahama.`

Toa mahatsikaiky fa raha vao tonga kely tao amin'ny Tany Nampanantenaina i Abrama dia nanapa-kevitra ny handao izany indray hankany Egipta satria "nisy mosary teo amin'ny tany"- Gen. 12:10. Voarakitra tsara ao amin'ny lahatsoratra egiptianina ny porofon'ny nandehanan'ny olona avy tany Kanana ho any Egipta tamin'ny andron'ny mosary. Ao amin'ny fampianarana egiptianina nomena an' i Merikare dia nisy lahatsoratra nosoratana nandritra ny "Moyen Empire" (vanim-potoana teo amin'ny tantaran'i Egipta fahiny tamin'ny 2060 TlK-1700 TlK), nitantara ny amin'ireo olona avy tany Kanana izay nantsoina hoe 'ziatika fadiranovana' (aamu) izay nosoritsoritana tahaka izao: 'nahantra (...) tsy nanan-drano (...) tsy nonina teo amin'ny toerana iray, ary ny fitadiavan-kanina no nanosika azy handeha."-Miriam Lichtheim, Ancient Egyptian Literature, b. I: The Old and Middle Kingdoms (Berkeley, CA: University of California Press, 1973), tt. 103,104.

Olana mpiseho matetika ho an'ny Isiraelita fahiny ny fakam-panahin'i Egipta (Nom. 14:3; Jer. 2:18). Araka izany, nanjary mariky ny fitokian'ny olona amin'ny olona fa tsy amin'Andriamanitra i Egipta (2 Mpanj. 18:21; Isa. 36:6,9). Tsy nilaina tany Egipta, izay nanan-drano nampiasaina teo amin'ny fiainana andavanandro, ny finoana, satria niharihary avy hatrany ireo zavatra nantenaina ho hita eo amin'ny tany. Raha ampitahaina amin'ny tany misy mosary i Egipta dia tahaka ny toerana mahafinaritra, na dia teo aza izay nolazain'Andriamanitra tamin'i Abrahama.

Samy hafa amin'ilay Abrama niala tao amin'ny Ora ilay Abrama nandao ny tany Kanana. Teo aloha i Abrama dia naseho ho toy ny olon'ny finoana izay nandao an'i Ora ho setrin'ny antson'Andriamanitra; ankehitriny izy dia nandao ny Tany Nampanantenaina araka ny nahim-pony sy ny safidiny manokana. Niantehitra tamin'Andriamanitra izy teo aloha; ankehitriny izy dia mitondra tena tahaka ny mpanao pÃ´litika mpanao hevitra am-pitaka sy tsy miantehitra afa-tsy amin-javatra azo tsapain-tanana ary tsy miankina afa-tsy amin'ny tenany. "Nandritra ny nitoerany tany Egipta, dia hita fa voan'ny fakam-panahy sy tratraniny fahalemena mpahazo olombelona i Abrama. Nampiseho ny tsy fahampian'ny fahatokiany izy tamin'ny natahorany hilaza an 'i Saray hoe vadiny; semban-drahona ny finoana sy ny herim-panahy hita teo amin'ny fiainany."- PM, t. 110.

Hitantsika eto fa na dia ny lehilahin'Andriamanitra manana ny maha-izy azy aza dia manao fahadisoana kanefa tsy afoin'Andriamanitra. Rehefa miresaka momba an'i Abrahama amin'ny maha-ohatry ny famonjena amin'ny alalan'ny fahasoavana azy ny TV, dia izany tokoa no hevitra tiany hambara - fahasoavana. Satria raha tsy noho ny fahasoavana dia tsy ho nanana fanantenana i Abrahama, tahaka ny tsirairay avy amintsika koa.

`Inona ny lesona ampianarin'io tantara io antsika momba ny maha-mora, na dia ho an'ny Kristianina mahatoky aza, ny hiala amin'ny lalana marina? Tsy safidy tsara velively ny tsy fankatoavana, nahoana?`