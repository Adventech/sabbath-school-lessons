---
title:  "Ilay vondron'olona tao Babela"
date:   04/05/2022
---

`Vakio ny Gen. 14:1-17. Inona no maha-zava-dehibe ity ady niseho taoriana kelin'ny nanomezana ny Tany Nampanantenaina ity? Inona no ampianarin'io tantara io antsika mikasika an'i Abrama?`

Io no ady voalohany voatantara ao amin'ny Soratra Masina (Gen. 14:2). Ny fikambanan'ireo tafika efatra avy any Mezôpôtômia sy Persia hiady tamin'ireo tafika kananita 5 izay nikambana, izay nisy ireo mpanjakan'i Sôdôma sy Gômôra (Gen. 14:8), dia maneho ny maha-lehibe izany ady izany (Gen. 14:9). Misy ifandraisany amin'ny fikomiana nataon'ny Kananita tamin'ireo babilônianina nanapaka azy ny anton'io fifandonana ara-tafika io (Gen. 14:4,5). Na dia manondro fifandonana manokana teo amin'ny tantara aza io toe-javatra io, ny fotoana nisehoan'izany ady "maneran-tany" izany, taoriana kelin'ny nanomezan'Andriamanitra ny Tany Nampanantenaina an'i Abrama, dia manome heviny ara-panahy manokana ho an'ilay toe-javatra.

Ny fahitana olona marobe tahaka izany avy amin'ny firenen'i Kanana dia maneho fa mahakasika ny fanapahana ny tany ny toe-javatra. Mahatsikaiky fa i Abrama, izay andaniny tena voakasika indrindra noho ny maha-tompon'ny tany azy no hany tsy niditra tao anatin'ny fifanandrinana, fara-faharatsiny tamin'ny voalohany.

Ny anton'ny tsy fitongilanan'i Abrama ho amin'ny andaniny na ny ankilany dia ny fiheverany fa tsy alaina amin'ny alalan'ny herin'ny tafika na koa amin'ny fahalalana paikady pôlitika ny Tany Nampanantenaina. Fanomezan'Andriamanitra ny fanjakan'i Abrama. Noho ny amin'i Lota zana-drahalahiny ihany no antony nidiran'i Abrama an-tsehatra, satria azo ho babo nandritra izany ady izany i Lota (Gen. 14:12,13).

"Ren'i Abrahama izay nonina finaritra teo an-kazo terebintan'i Mamre, avy tamin 'ny vavan 'ny olona iray izay afa-nandositra ny vaovao momba ny ady sy ny loza nanjo an 'i Lota. Tsy mba nanao otri-po tamin'ilay havany izy, ka avy hatrany dia nanapa-kevitra ny hamonjy azy. Rehefa avy nila saina tamin'ny alalan'ny fivavahana izy, dia niomana ho amin'ny ady."- PM, t. 115.

Tsy ireo tafika rehetra nikambana anefa no nifanandrinan'i Abrama. Azo antoka fa natao haingana sy tamin'ny alina ny ady nanafihany ny toby nihazonana an'i Lota ho babo. Avotra i Lota ary nentiny niaraka taminy koa ny mpanjakan'i Sôdôma. Nampiseho herim-po sy tanja-tsaina lehibe ilay lehilahin'Andriamanitra mahatoky. Tsy isalasalana fa nitombo ny hery miasa mangina avy taminy teo amin'izany faritra izany. Hitan'ny olona ny hatsaram-panahiny ka nianatra bebe kokoa momba Ilay Andriamanitra izay notompoiny izy ireo.

`Inona ny hery miasa mangina entin'ny asanao eo amin'ny hafa? Inona ny karazan-kafatra ampitaintsika momba ny finoantsika amin'ny alalan'ny asa ataontsika?`