---
title:  Niainga i Abrahama
date:   01/05/2022
---

`Vakio ny Gen. 12:1-9. Nahoana Andriamanitra no niantso an'i Abrama mba handao ny fireneny sy ny fianakaviany? lnona no navalin'i Abrama izany? `

Ny fotoana farany nitenenan' Andriamanitra tamin'ny olona iray, farafaharatsiny araka izay voarakitry ny Soratra Masina, dia tamin'i NÃ´a; mba hanome toky azy taorian'ny Safodrano fa hanorina fanekena amin'ny nofo rehetra Izy (Gen. 9:15-17) ary tsy hisy intsony ny safodrano hanerana ny tany manontolo. Mifandray indray amin'izany teny fikasana izany ny teny vaovao nataon'Andriamanitra tamin'i Abrama: amin'ny alalan'i Abrama no hitahiana ny firenena rehetra ambonin'ny tany.

Manomboka amin'ny fandaozana ny lasa ny fahatanterahan'io faminaniana io. Nandao izay rehetra nahazatra azy i Abrama, ny fianakaviany, ny fireneny, eny ny ampaham-piainany mihitsy aza. Hita taratra eo amin'ny famerimberenana ny teny manan-danja hoe "mandehana" ny lanjan'izany fandaozany izany, impito io teny io no naverina ao amin'io tontolon-kevitra io. Tsy maintsy nandao ny fireneny aloha izy, "Oran'ny Kaldeana", izay nantsoina koa hoe Babilona (Gen. 11:31; Isa. 13:19). Ahitana tantara lava mifandraika amin'ireo mpaminany ao amin'ny Baiboly ny fiantsoana mba "hiala ao Babilona" (Isa. 48:20; Apok. 18:4). 

Nahakasika ny fianakavian'i Abrama koa ny niaingany. Tsy maintsy nandao ny lovany sy ny ankamaroan'ireo zavatra nianarany sy norantoviny tamin'ny alalan'ireo razany sy ny fanabeazana azony ary ny hery miasa mangina taminy izy. 

Mihoatra noho izany anefa ny lafin-javatra voakasiky ny fiantsoan'Andriamanitra azy handeha. Ny andian-teny hebreo lekh lekha, "mandehana", izay nadika ara-bakiteny, dia midika hoe "ianao mihitsy no mandehana". Ny fialan'i Abrama tao Babilona dia mahakasika lafin-javatra mihoatra noho ny tontolo manodidina azy na koa ny fianakaviany aza. Maneho ny fanasongadinana azy manokana ny teny ampiasaina amin'ny fiteny hebreo. I Abrahama manokana mihitsy no nasaina nandeha ka hamela ny maha-izy azy izay nifaningotra tamin'ny lasany tao Babilona.

Ny "tany" izay hasehon'Andriamanitra azy no tanjon' izany fandaozana izany. Hampiasaina indray io fiteny io ao amin'ny tontolon-kevitry ny fanolorana an'i Isaka ho fanatitra (Gen. 22:2), mba hanondroana ny tendrombohitr'i Moria, izay hanaovana fanatitra an'i Isaka sy hanorenana ny tempolin'i Jerosalema (2 Tant. 3:1). Tsy mahakasika ny tany onenana fotsiny ny teny fikasan'Andriamanitra fa mahakasika ny famonjena an'izao tontolo izao mihitsy. Hamafisina indray ao amin'ny teny fikasan'Andriamanitra momba ny fitahiana ny firenena rehetra izany hevitra izany (Gen. 12:2,3). Indimy no ahitana ny matoanteny barakh, "mitahy", ao amin'io lahatsoratra io. Amin'ny alalan'ny "taranak'" i Abrama no hanatanterahana izany fitahiana ny tany manontolo izany (Gen. 22:18; Gen. 26:4; Gen. 28:14). Ny lahatsoratra eto dia manondro ny "taranaka" izay ho tanteraka ao amin'i Jesosy Kristy (Asa. 3:25). 

`Inona no mety asain'Andriamanitra ilaozanao; izany hoe, inona amin'ny ampaham-piainanao no tsy maintsy ilaozanao mba hamaliana ny antson'Andriamanitra?` 