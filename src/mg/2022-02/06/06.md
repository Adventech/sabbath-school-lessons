---
title:  "Ny ampahafolony ho an'i Melkizedeka"
date:   05/05/2022
---

`Vakio ny Gen. 14:18-24 sy ny Heb. 7:1-10. Iza moa i Melkizedeka? Nahoana i Abrama no nanome ny ampahafolon'ny fananany ho an'ity mpisorona izay toa tsy fanta-piaviana ity?`

Tsy zavatra hafahafa tsy akory ny fahitana tampoka an'i Melkizedeka izay mampametra-panontaniana. Rehefa avy nandray ny fisaoran'ireo mpanjaka kananita i Abrama dia izy indray no misaotra ity mpisorona ity. Fisaorana asehony amin'ny alalan'ny fanomezany azy ny ampahafolony izany.

Avy any amin'ny tanànan'i Salema i Melkizedeka, anaran-toerana izay midika hoe "fiadanana" izany, hafatra iray mendrika hoentina taorian'ny korontan'ny ady. Ny voanteny hoe tsedek, "fahamarinana", ao amin'ny anaran'i Melkizedeka dia mifanohitra amin'ny anaran'ny mpanjakan'i Sôdôma, Bera ("ao amin'ny faharatsiana") sy ny anaran'ny mpanjakan'i Gômôra, Birsa ("ao amin'ny faharatsiam-panahy"), izay azo heverina fa anarana naneho ny toetran'izy ireo (Gen. 14:2).

Taorian'ny fitsaharan'ny herisetra sy ny faharatsiana nataon'ireo mpanjaka kananita hafa no nisehoan'i Melkizedeka. Ao amin'io andininy io ihany koa no ilazan'ny Baiboly voalohany indrindra ny teny hoe "mpisorona"-Gen. 14:18. Ny fanononana ny anaran'i Melkizedeka miaraka amin'Andriamanitra Avo Indrindra" - Gen. 14:18, izay antsoin'i Abrama hoe Andriamaniny (Gen. 14:22), dia maneho mazava fa mpisoron'Ilay Andriamanitra izay tompoiny no fahitan'i Abrama azy. Tsy i Kristy anefa i Melkizedeka fa solontenan'Andriamanitra teo amin'ny olona tamin'izany andro izany fotsiny (jereo ny teny nambaran'i Ellen G. White ao amin'ny SDABC, b. 1, tt. 1092,1093).

Nanao ny asan'ny mpisorona tokoa i Melkizedeka. Nandroso "mofo sy divay" izy; ranom-boaloboka vao nofiazana matetika no tondroin'izany (Deo. 7:13; 2 Tant. 31:5), izay miverina indray any amin'ny tontolon-kevitry ny fanomezana ny ampahafolony (Deo. 14:23). Ankoatra izay dia nitso-drano an'i Abrama izy (Gen. 14:19).

I Abrama kosa nanome "azy ny ampahafolon 'ny zavatra rehetra" - Gen. 14:20 ho an'Ilay Andriamanitra Mpamorona izay "nahary ny lanitra sy ny tany"- Gen. 14:19. Mampahatsiahy ny teny fampidirana ao amin'ny tantaran'ny Famoronana izany fiantsoana izany (Gen. 1:1), izay ahitana ny hevitra hoe "zavatra rehetra" ao amin'ny "lanitra sy ny tany". Araka izany, ny ampahafolony dia fanehoana ny fankasitrahana Ilay Mpamorona izay tompon'ny zavatra rehetra (Heb. 7:2-6; ampitahao amin'ny Gen. 28:22). Mifanohitra amin'ny tena heviny, ny ampahafolony eto dia heverin'ilay mpanao fiankohofana fa fanomezana avy amin'Andriamanitra fa tsy fanomezana ho an'Andriamanitra, satria avy Aminy no ahazoantsika ny zava-drehetra.

`Nahoana ny famerenana ny ampahafolony no asa fanehoam-pinoana lehibe no sady fampiorenana ny finoana ihany koa?`