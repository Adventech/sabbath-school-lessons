---
title:  "Vady ho an'i Isaka"
date:   18/05/2022
---

Mitantara mamba ny nampakaran'i Isaka vady taorian'i fahafatesan'i Saraha ny Gen. 24. Mifandraika ireo tantara roa ireo.

`Vakio ny Gen. 24. Nahoana I Abrahama no nanahy andrao haka vady avy amin'ny Kananita ny zanany lahy? `

Tahaka ny fanirian'i Abrahama hahazo ny tany mba handevenana ny vadiny satria efa nampanantena Andriamanitra fa hanome izany ho an'ny taranany dia manafatrafatra izy izao ny tsy honenan'i Isaka any ivelan'ny Tany Nampanantenaina (Gen. 24:7). Ny nampandrosoan'i Isaka an-dRebeka ho ao an-dain'i Saraha sy ny filazana fa nampionona azy "tamin'ny nahafatesan-dreniny" (Gen. 24:67, DIEM) i Rebeka dia manondro indray ny fahafatesan'i Saraha izay maneho ny alahelon'i Isaka tamin'ny namoizany an-dreniny.

Feno vavaka sy valim-bavaka io tantara io, ary manan-karena lesona mikasika ny fitantanan'Andriamanitra sy ny fahalalahan'ny olombelona. Manomboka amin'ny vavak'i Abrahama izany. Ny fianianana tamin'i "Jehovah, Andriamanitry ny lanitra sy ny tany"- Gen. 24:3 nataon'i Abrahama dia vavaka maneho ny fanekena an'Andriamanitra ho Mpamorona (Gen. 1:1; Gen. 14:19) izay mifandraika amin'ny fahaterahan'ireo taranak'i Abrahama, anisan'izany ny Mesia.

Ny firesahana momba ny "Anjeliny" sy "Jehovah, Andriamanitry ny lanitra" (Gen. 24:7) dia manondro ilay Anjelin'i Jehovah izay nidina avy any an-danitra mba hamonjy an'i Isaka tsy ho faty (Gen. 22:11). Ilay Andriamanitra izay mifehy izao rehetra izao, ilay Anjelin'i Jehovah izay niditra an-tsehatra mba hamonjena an'i Isaka, no hitari-dalana mikasika izany fanambadiana izany. 

Na izany aza dia nanahy ny amin'ny mety tsy hamalian'ilay vehivavy ny antson'Andriamanitra i Abrahama. Na toy ny ahoana aza ny herin'Andriamanitra (...) tsy manery ny olombelona hankato Azy Izy: Nanana ny fahafahany misafidy Rebeka na dia ny hanarahany an'i Eliezera aza no drafitr'Andriamanitra. Izany hoe, aza noheverina ny tsy haneken'io vehivavy io ny handeha; raha izany tokoa dia tsy ho noterena hanao izany izy.

Araka izany, hitantsika eto ny ohatra iray hafa maneho ny zava-miafina lehibe mikasika ny fomba nanomezan'Andriamanitra antsika amin'ny maha-olona antsika, ny safidy malalaka, safidy izay tsy hohitsakitsahiny. (Raha nanao izany mantsy Izy dia tsy ho safidy malalaka intsony izany). Kanefa eo anatrehan'ny safidy malalaka ananan'ny olona sy ireo safidy ratsy marobe ataon'ny olona amin'izany, dia mbola azontsika atao ny matoky fa ny fitiavan'Andriamanitra sy ny fahatsarany no handresy amin'ny farany. 

`Nahoana no mampahery tokoa ny fahafantarana fa na dia tsy sitrapon'Andriamanitra aza ny zava-drehetra dia mbola mifehy ny toe-javatra Izy? Ahoana no anaporofoan'ny faminaniana tahaka ny Dan. 2 izany hevitra izany amintsika?`