---
title:  Fianarana fanampiny
date:   20/05/2022
---

Koa satria mpaminany niavaka izay tsy nanafenan'Andriamanitra ny planiny i Abrahama (Gen. 18:17) dia niditra tao amin'ny tontolo maha-olombelona azy [Abrahama] Andriamanitra ary nizara taminy ny ampahany amin'ny drafi-panavotany amin'ny alalan'ny fanolorany ny Zanany ho fanatitra.

"Sary naneho Ilay Zanak'Andriamanitra i Isaka izay natolotra ho fanatitra noho ny fahotan'izao tontolo izao. Nalatsak'Andriamanitra tao am-pon'i Abrahama ny filazantsaran'ny famonjena ho an'ny olombelona. Mba hanaovany izany sy hahatonga ny fahamarinana ho zava-misy ho azy ary koa ho fizahan-toetra azy, dia notakin'Andriamanitra ny hamonoany an'i Isaka zanany malala. Ny alahelo sy ny hirifiry niaretan'i Abrahama tao anatin'izany fizahan-toetra mahatahotra sy mikitroka izany dia natao handatsahana ao amin'ny fisainany ny drafi-panavotana ho an'ny olombelona lavo. Natao ho takany tamin'ny alalan'ny fanandramany manokana ny fandavan-tena tsy hay tononina ananan'Ilay Andriamanitra tsy manam-petra raha hanolotra ny Zanany ho faty hanavotra ny olombelona ho afaka amin'ny fahaverezana tanteraka. Ho an'i Abrahama dia tsy nisy fahoriana ara-tsaina sahala amin'izay niaretany tamin'ny fankatoavana ny baikon'Andriamanitra ny amin'ny hanolorana ny zanany ho fanatitra."- TFC, b. 3, t. 369.

"Rehefa tratra antitra i Abrahama, ka nahatsiaro fa efa nanandindona azy ny fahafatesana, dia nieritreritra ny amin'ny zava-dehibe anankiray tokony hatao izy, mba hahatanteraka ny teny fikasana eo amin'ny taranany. Tsy mbola nanambady i Isaka tamin'izay, nefa izy no efa voafidy handimby andrainy ho mpitahiry ny didin'i Jehovah sy ho rain'ny vahoakan'Andriamanitra. Nanompo sampy ireo mponina tao Kanana ka noraran'Andriamanitra ny fifanambadiana teo amin'ny olony sy izy ireo; fantany mantsy fa ny fanambadiana tahaka izany dia hitarika ho amin'ny fihemorana. Natahotra ny ho vokatry ny hery miasa mangina manimba izay nanodidina ny zanany ilay patriarka. (...) Tao an-tsain'i Abrahama dia zava-dehibe sy manan-danja tokoa ny fisafidianana izay ho vadin'ny zanany; niriny fatratra ny hifidy vady ho an-janany izay tsy hitaona azy hiala amin'Andriamanitra. (...) I Isaka, noho ny fitokiany, ny fitiavana sy ny fahendren'ny rainy, dia nametraka ny raharaha rehetra momba izany teo am-pelatanany; Natoky izy fa Andriamanitra mihitsy no hitarika ny fifidianana."- PP, t. 171. 

### FANONTANIANA HIFANAKALOZAN-KEVITRA :

`1. Resaho ao amin'ny kilasy ny fahavononan'i Abrahama hanolotra an'i Isaka ho fanatitra. Alaivo sary an-tsaina ny finoana asehon'izany fitantarana izany. Inona no mahagaga nefa koa mampitebiteby mikasika io tantara io?`

`2. Ahoana ny amin'ny safidy malalaka? Nahoana ny finoantsika no tsy misy heviny raha tsy eo izany safidy malalaka izany? Inona ny ohatra ananantsika mikasika ny safidy malalaka ao amin'ny Baiboly sy ny fomba hahatanterahan'ny sitrapon'Andriamanitra amin'ny farany na dia eo aza ny safidy ratsy ataon'ny olona? `