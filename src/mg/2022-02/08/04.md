---
title:  "Ny fahafatesan'i Saraha"
date:   17/05/2022
---

Hitantsika ao amin'ny Gen. 22:23 ny firesahana momba ny fahaterahan'i Rebeka izay maneho mialoha ny fanambadian' i Isaka sy i Rebeka amin'ny hoavy (Gen. 24). Tahaka izany koa, ny fitantarana ny fahafatesana sy ny fandevenana an'i Saraha vadin'i Abrahama (Gen. 23) dia manondro mialoha ny hampakaran'i Abrahama an'i Ketora ho vady ao aoriana (Gen. 25:1-4).

`Vakio ny Gen. 23. lnona ny toerana tanan'ny tantaran'ny fahafatesan'i Saraha sy ny nandevenana azy ao amin'ny fahatanterahan'ny teny fikasan'Andriamanitra tamin'i Abrahama?`

Ny filazana ny amin'ny fahafatesan'i Saraha avy hatrany taorian'ny saika nanaterana an'i Isaka ho fanatitra dia maneho fa mety ho nisy fiantraikany taminy io toe-javatra izay saika namoizan'ny zanany ny ainy io. Amin'ny lafiny maro dia nahakasika an' i Saraha koa ny "fizahan-toetra" natao tamin'ny vadiny; nahakasika azy tahaka ireo dia nivezivezen'i Abrahama sy ny tsy fahampian'ny finoany indraindray izany (Gen. 12:11-13).

Tsy karazan'olona mangina fotsiny eo anatrehan'ny toe-javatra manan-danja aminy na manelingelina azy i Saraha (ampitahao amin'ny Gen. 16:3-5; Gen. 18:15; Gen. 21:9,10). Ny tsy maha-eo azy sy ny fahanginany, eny ny fotoana nahafatesany taorian'ilay toe-javatra nampivarahontsana, dia maneho ny fifandraisany amin'ireo toe-javatra mihoatra noho ny naha-teo azy. Ny nanambarana ny taonan'i Saraha tamin'ny fahanterany (Gen. 23:1), izay mifamaly amin'ny fahanteran' i Abrahama (Gen. 24:1), dia maneho ny maha-manan-danja azy ao amin'ny tantara.

Raha ny marina dia i Saraha irery no vehivavy ao amin'ny TT izay voalaza ny taona niainany. Maneho ny maha-zava-dehibe ny toerana tanany ao amin'ny tantara izany. Manasongadina ny fifandraisana amin'ny Tany Nampanantenaina ny fifantohana kokoa amin'ny fividianana ny toerana nandevenana an'i Saraha (lohahevitra saika manerana io toko io) fa tsy amin'ny fahafatesany. Ny fanamarihana ny nahafatesan'i Saraha "tany amin'ny tany Kanana"- Gen. 23:2 dia manasongadina ny fiorenan'ny fahafatesany ao amin'ny teny fikasan'Andriamanitra momba io tany io. I Saraha no voalohany tamin'ireo mpianakavin'i Abrahama maty sy nalevina tao amin'ny Tany Nampanantenaina. Ny fanahian'i Abrahama ny amin'ny tenany, "vahiny sy mpivahiny"- Gen. 23:4, sy ny adihevitra maharitra nataony tamin'ireo taranak'i Heta dia naneho fa tsy hoe liana tamin'ny hahazoana toerana handevenana ny vadiny fotsiny izy fa naniry indrindra indrindra ny hanorim-ponenana teo amin'ilay tany.

`Vakio ny Gen. 23:6. lnona no ambaran'io toko sy andininy io mikasika ny laza nananan'i Abrahama? Nahoana izany no zava-dehibe mba hahatakarana ny anton'izay nasain'Andriamanitra nataony?`