---
title:  "Teo an-tendrombohitr'i Moria"
date:   15/05/2022
---

`Vakio ny Gen. 22:1-12 sy ny Heb. 11:17. Inona no hevitr'io fizahan-toetra io? Inona ny lesona ara-panahy azo sintonina avy amin'io toe-javatra mahatalanjona io?`

Nanjary tantara mahazatra teo amin'ny literatiora maneran-tany ny Gen. 22 ary namoha ny aingam-panahin'ny filozofa sy ny mpahay zava-kanto maro, ankoatra ireo teolojianina. Saro-takarina anefa ny hevitr' ilay fizahan-toetra nataon'Andriamanitra. Mifanohitra amin'ny fandrarana ataon'ny Baiboly aty aoriana mba tsy hanaterana olona ho fanatitra mantsy ny baiko nomen'Andriamanitra (Lev. 18:21), ary tsy isalasalana fa toy ny nanohitra ny teny fikasan'Andriamanitra ny amin'ny fanekena mandrakizay amin'ny alalan'i Isaka izany (Gen. 15:5).

Inona ary ny tanjon'ny niantsoan' Andriamanitra azy hanao izany? Nahoana Izy no nizaha toetra an'i Abrahama tamin'ny fomba mahery vaika tahaka izany?
Hevitra roa mifanohitra no fonosin'ny teny hoe "fizahan-toetra" (nissah amin'ny teny hebreo) araka ny Baiboly. Manondro ny fitsarana izany, izany hoe, fitsarana mba hahalalana ny ao am-pon 'ilay olona zahan-toetra (Deo. 8:2; ampitahao amin'ny Gen. 22:12). Manome toky momba ny fahasoavan'Andriamanitra ho an' Hay zahan-toetra koa anefa izany (Eks. 20:18-20). Tamin' ity toe-javatra ity dia toy ny hitondra an'i Abrahama ho amin'ny famoizana ny "hoaviny" (ny taranany) ny finoany an'Andriamanitra. Noho ny finoany an'Andriamanitra anefa dia hotanterahiny izay asaina ataony na saro-takarina toy ny ahoana aza. Inona rahateo moa ny finoana raha tsy fitokiana amin'izay tsy hita sy tsy takatsika amin'ny fahafenoany?

Ny finoana ara-Baiboly ihany koa dia tsy ny fahafahantsika manome ho an'Andriamanitra sy ny fahafoizana ho Azy loatra - na dia tsy isalasalana aza fa zava-dehibe izany (Rom. 12:1) - fa ny fahafahantsika mitoky Aminy sy mandray ny fahasoavany ao anatin'ny fahatakarana fa tsy mendrika izany isika.

Hamafisin' izao manaraka izao izany fahamarinana izany. Izay nataon'i Abrahama rehetra, ny asa feno zotom-po rehetra, ny dia lavitra naharary izay nataony niaraka tamin'ny zanany lahy, eny fa na ny fahavononany ny hankatO sy hanolotra ny tsara indrindra ananany ho an'Andriamanitra koa aza dia mahasoa saingy tsy mahavonjy azy. Nahoana? Satria Jehovah mihitsy no nanome ondrilahy may ho solon'ilay nokasaina hatao fanatitra; izany dia manondro ny hany fanantenana hahazoany famonjena, dia i Jesosy. Azo antoka, araka izany, fa takatr'i Abrahama ny atao hoe fahasoavana. Tsy ny asa ataontsika ho an'Andriamanitra no mamonjy antsika fa izay ataon'Andriamanitra ho antsika kosa (Efes. 3:8; ampitahao amin'ny Rom. 11:33); na izany aza, tahaka an'i Abrahama, isika koa dia antsoina hanao asa ho an'Andriamanitra. Voaseho mazava ao amin'ny asan'i Abrahama izany (Jak. 2:2-23).

`Inona ny hafatra manokana ambaran'ny tantaran'i Abrahama sy i Isaka teo an-tendrombohitr'i Moria mikasika ny finoanao sy ny fomba anehoanao izany?`