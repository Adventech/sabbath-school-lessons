---
title:  Ilay teny fikasana
date:   14/05/2022
---

### Hodinihina mandritra ny herinandro: 
Gen. 22; Heb. 11:17; Lev. 18:21; Jao. 1:1-3; Rom. 5:6-8; Gen. 23; 24; 25; Rom. 4:1-12.

>><p> Tsianjery:</p> 
>"Ary Abrahama dia efa zokiolona sady nandroso fahanterana; ary Jehôvah efa nitahy an'i Abrahama tamin'ny zavatra rehetra."- Gen. 24:1.

### Fampidirana

Nanana anaka ihany i Saray nony farany, araka ny nampantenain'Andriamanitra, ka niteraka zazalahy tamin'i Abrahama "rehefa antitra izy"- Gen. 21:2; ary nantsoiny hoe Isaka izany zaza izany (jereo ny Gen. 21:1-5). Tsy tapitra hatreo ny tantaran'i Abrahama. Ny fotoana nitondrany ny zanany lahy hatao fanatitra eny an-tendrombohitr'i Moria no faratampon'ny tantarany. Ondrilahy anefa no nasolo ny toeran'i Isaka (Gen. 22:13), izay nampiseho ny faneken'Andriamanitra hitahy ny firenena rehetra amin'ny alalan'ny "taranany" (Gen. 22:17,18). Mazava loatra fa i Jesôsy io taranaka io (Asa. 13:23). Araka izany, maneho amintsika bebe kokoa ny drafi-pamonjena io tantara mahatalanjona io (izay mampitebiteby koa anefa).

Na inona na inona lesona ara-panahy lalina tiana horaisina eto, dia azo antoka fa nanozongozona ny ankohonan'i Abrahama izany ary nanjavozavo taminy ny hoaviny. Nodimandry avy hatrany i Saraha taorian'ilay fanaterana fanatitra tany Moria (Gen. 23), ary i Isaka dia mbola mpitovo.

Nandray ny fanapahan-kevitra izay hahazoany antoka ny amin'ny hisian'ny hoavy "tokoa" i Abrahama. Namboariny ny fanambadian'ny zanany lahy sy i Rebeka (Gen. 24) izay hiteraka zazalahy roa (Gen. 25:21-23); ary izy koa aza dia nampakatra an'i Ketora ho vady, izay nanome azy zanaka maro (Gen. 25:1-6). Mandritra ity herinandro ity isika dia hanaraka ny tantaran'i Abrahama mandra-pahatonga ny andro nahafatesany (Gen. 25:7-11).

_*Famerenana ny lesona ny sabata 21 Mai._