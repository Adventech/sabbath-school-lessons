---
title:  "Vady ho an'i Abrahama"
date:   19/05/2022
---

`Vakio ny Gen. 24:67; 25:1-8. Inona ny hevitr'ireo toe-javatra farany teo amin'ny fiainan'i Abrahama ireo? `

Rehefa nodimandry i Saraha dia nampaka-bady indray i Abrahama. Tahaka an'i Isaka, dia Monona tamin'ny alahelony noho ny fahafatesan'i Saraha koa izy (Gen. 24:67). Azo antoka fa mbola velona tao anatin'ny sain'ity patriarika ity ny fahatsiarovana an'i Saraha; tahaka izany koa ho an'ny zanany.

Tsy dia mazava tsara ny mombamomba iiay vadin'i Abrahama vaovao. Ny fampifandraisan'ny mpanoratra ny tantara ireo zanakalahin'i Ketora amin'ny zanakalahin'i Hagara, kanefa tsy tononiny ny anaran'i Ketora amin'izany, dia maneho fa mety ho i Hagara ihany no Ketora (araka ny soso-kevitra nambaran'ny olona sasany). Misy heviny lehibe koa ny fihetsika nataon'i Abrahama tamin'ireo zanak'i Ketora, tahaka izay nataony tamin'ny zanak'i Hagara: nampandehaniny hiala amin'ny zanany izy ireo mba tsy hananan'izy ireo hery miasa mangina aminy amin'ny lafiny ara-pivavahana ary koa mba hiavahan'ny zanany naterany tamin'i Saraha amin'ireo zanany hafa.

Natolony an'i Isaka ihany koa "izay rehetra nananany"- Gen, 25:5, "fa fanomezana kosa no nomeny an'ireo zanany lahy hafa" nateraky ny vaditsindranony (Gen. 25:6, DIEM). Ny fanasokajiana hoe "vaditsindrano" dia maneho ny toerana nisy an'i Ketora, tahaka an'i Hagara, izay vaditsindrano. Ny fanondroana an'i Ketora ho. Hagara dia azo heverina fa mahazava ny firesahana an-kolaka ny fahatsiarovana an'i Saraha hoenti-mampiditra ny resaka momba ny fampakaran'i Abrahama an'i Ketora-Hagara ho vady. Mahaliana tokoa ny fitanisan'ny Gen. 25:1-4, 12-18 ireo zanak'i Abrahama izay naterany tamin'i Ketora, ary koa ny fitanisana ireo zanak'i Isimaela. Azo heverina fa ny tanjon'ny fitanisana ny tetiarana taorian'ny nanambadian'i Abrahama an'i Ketora izay nanome zanaka lahy enina azy, ary ireo zanany hafa etsy ankilany (Isaka sy Isimaela) dia ny hanomezana porofo momba ny teny fikasan'Andriamanitra ny amin'ny hahatonga an'i Abrahama ho rain'ny firenena maro. 

Ny tetiarana faharoa dia nahitana ireo taranak'i Isimaela, izay misy foko 12 ihany koa (ampitahao amin'ny Gen. 17:20), tahaka izay hitranga amin'i Jakoba (Gen. 35:22-26). Mazava loatra anefa fa ny teny fikasan'Andriamanitra dia natokana ho an'ny taranak'i Isaka (Gen. 17:21) fa tsy ny an'i Isimaela. Mazava ny fanambaran'ny Soratra Masina izany teboka izany.

Ny filazana ny amin'ny fahafatesan'i Abrahama teo anelanelan 'ireo tetiarana roa (Gen. 25:7-11) dia vavolombelon'ny fitahian' Andriamanitra. Maneho ny fahatanterahan'ny teny fikasana nataony tamin'i Abrahama taona maro lasa izany, izay nilaza fa ho "tratrantitra indrindra" izy vao hodimandry (Gen. 15:15) ary "maro ny andro niainany" (ampitahao amin'ny Mpitt. 6:3).

Nitoetra ho marina tamin'ireo teny fikasan'ny fahasoavana izay nataony tamin'i Abrahama mpanompony mahatoky Andriamanitra; i Abrahama izay nanana finoana voalazan'ny Soratra Masina fa ohatra lehibe, eny, ny ohatra tsara indrindra mihitsy aza ao amin'ny TT ny amin'ny famonjena amin'ny finoana (jereo ny RÃ´m. 4:1-12). 