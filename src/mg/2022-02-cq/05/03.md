---
title:  "I PAOLY SY I JAKOBA"
date:   25/04/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Araka ny hevitrao, nahoana i Jakoba no mifantoka toy izao amin'io lohahevitra ao amin'ny toko 2 io? Nahoana no tena zava-dehibe tokoa izany?`

Izao no voalaza ao amin'ny Jak. 2:24: "Koa dia hitanareo fa hamarinina amin'ny asa ny olona, fa tsy amin'ny finoana ihany." Rehefa ampitahaina amin'ny Efes. 2:8,9 izany dia toa mametraka olana: "Fa fahasoavana no namonjena anareo amin'ny finoana; ary tsy avy aminareo izany, fa fanomezana avy amin'Andriamanitra; tsy avy amin'ny asa, fandrao hisy hirehareha". Mety ho tonga amin'ny tsoa kevitra mampanahy izany fomba fijery izany. Filazantsara iray ihany ve no inoan'i Jakoba sy i Paoly? Mifanohitra ve ny Baiboly? Tsy azo dinganina na hodian-tsy hita ny famaliana izany fanontaniana izany fa mahakasika ny famonjena antsika, izay zava-dehibe indrindra.

Hita araka ireo andininy ireo fa zava-dehibe ny mijery ny tontolon-kevitra fa tsy mitsindroka fehezanteny roa na telo ho toy ny fanambarana mahaleo tena. Araka ny efa hitantsika nandritra ny herinandro, ny ataon'i Jakôba eto dia tsy ny manampy zavatra hafa hotakina ankoatra ny finoana fa ny manazava izany kosa.

Andeha hatao hoe milalao ao an'efitrano fandriany ny tovolahy kely iray. Niditra ny rainy dia niteny taminy hoe: "Jereo! Misy bibilava ato an-tranonao!" Mino ny rainy ity tovolahy kely ity; inona áry no hataony? Araka ny fahafantarany ny bibilava dia na izy hianika amin'ny toerana avo indrindra ho fiarovan-tena, na izy handady hitady izany bibilava izany. Na ahoana na ahoana dia ho araka ny finoany ny fihetsiny. Sa toy izao ve no nataony: "Niteny i Dada hoe misy bibilava. Mino azy aho. Noho izany dia haneho fihetsika araka izany finoako izany aho mba hanaporofoako ny finoako"? Tsy izany mihitsy! Ny mifanohitra amin'izany, avy hatrany dia nampihetsika azy ny tenin'ny rainy, satria tsy inona fa izany no ataon'ny finoana.

Ny finoana dia tahaka ny an'i Abrahama: nino an'Andriamanitra izy, ka tonga tamin'ny fanehoana izany finoana izany tamin'ny asany. Tsy fanampiny tsy akory ny asa fa mipoitra ho azy tsy hay sakanana kosa noho ny finoana sy fitokiana amin'i Jesôsy.

` `