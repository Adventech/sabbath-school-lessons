---
title:  "FIHETSIKA MASINA"
date:   10/04/2022
---

### Saintsaino

Ivereno jerena ny andalan-teny nosoratanao ary diniho izany:

Farito ireo teny, na andian-teny, na fehezantény, na hevitra miverimberina.

Asio tsipika eny ambaninireo teny na fehezanteny manan-danja na manana heviny manokana ho anao.

Mampiasà hampifandraisana ireo teny na fehezanteny mifandraika amin'ny teny na fehezanteny hafa.

Ianaro tsianjery ny andininy tianao indrindra. Soraty imbetsaka izany mba hahamora ny fitadidianao azy.

`Raiso naoty ny matoanteny rehetra ao amin'ny Jak. 1:19-27. Inona ny hevitra avoakan izany?`

`Nahoana no ilaina ny maneho fihetsika? Mety ho tsara kokoa ve raha hodian-tsy hita ny zavatra sasany? Na eny na tsia, nahoana?`

Noho ny fahafantaran'i Jakoba ny toe-pon'ny olombelona izay mora mirehidrehitra, dia nanome ohatra ny amin'ny fihetsika tokony haseho izy: "aoka ny olona rehetra halady hihaino, ho malai-miteny, ho malain-ko tezitra"- Jak. 1:19. Ho an'ny "olona rehetra" izany toromarika izany, mba tsy hisy olona tsy hahalala ny maha-zava-dehibe izany. Inona ny antony lehibe tokony hanaovan'ny mpino izany? "Ny fahatezeran'ny olona tsy ahefana izay marina eo imason'Andriamanitra." Jak. 1:20. Na dia fihetseham-po sy faniriana lalina handravona olana aza no manesika ny fahatezeran'ny olombelona, dia tsy tonga amin'ny fanomezam-boninahitra an'Andriamanitra izany fihetsika izany. Tsy mahay mitsara ny olombelona; hevitra mibahana mialoha no mamandrika azy, ary itariny mihitsy aza ny toe-javatra. Aleo mihaino, miezaka ny hahatakatra, manam-paharetana, ary maneho fihetsika feno fitoniana.

Tsy mipetra-potsiny amin'izao anefa ny tena fihainoana marina. Antsoina handray ny Teny eo amin'ny fiainany ny zanak'Andriamanitra, ary avy eo "ho mpankatò ny teny fa tsy mpihaino fotsiny ihany ka mamitaka ny tenany - Jak. 1:22. Ny mihaino ny Tenin'Andriamanitra kanefa tsy mankato izany dia mitovy amin'ny hoe: mandray foto-kevitra sy fahamaninana ary fahatsarana marobe, kanefa manadino ary tsy mamela izany hanova ny fiainana. Inona no soa azo amin'izany?

Ankostra ny tokony hifehezantsika ny fihetseham-po sy ny fomba tokony handraisantsika ny fahamarinana, dia antsoina koa ny mpino mba haneho fihetsika masina eo anatrehanizao tontolo izao. Tsy natao hihatakataka na hanampi-maso amin'ny fahorian'ny hafa ny olombelona, fa antsoina hamangy ireny olona tra-pahasahiranana sy ory ireny. Tsy manakana ny filazantsara tsy hanatratra ny olona ny fahoriana sy ny fahatrana; eo indrindra aza no ankasitrahana ny filazantsara. Ary ny fihetsika farany resahin'i Jakoba dia mifandraika amin'ny faharatsian'zao tontolo izao. Ny fiangonana sy ny mambra tsirairay ao aminy dia tokony hiaro ny tenany tsy hisy petimpentina avy amin'izany.

Araka izany, amin'ny zavatra rehetra, na ho fifaliana na ho fahoriana dia azo atao tsara ny maneho fihetsika masina amin'ny alalan'ny fanekena "amin'ny fahalemem-panahy ny teny nambolena, izay mahavonjy ny fanahinareo." -Jak. 1:21.

` `