---
title:  "ZAVA-POANA NY FIVAVAHANY?"
date:   11/04/2022
---

### Hazavao

Rehefa avy namaky izay nosoratanao sy nomarihinao ianao. dia inona ireo hevitra ankapobeny misongadina manokana avy amin'izany? Inona avy ireo fanontaniana mipetraka avy amin'ny fandinihanao ny andininy fototra?

`Ampahany inona no sarotra?`

`Inona avy ireo fitsipika sy fehin-kevitra hafa hitanao ao? Araka ny hevitrao, nahoana i Jakoba no nifidy ilay teny hoe fivavahana ao amin'ny andininy Jak. 1:26,27?

Mivantana sy mahitsy ny tenin'i Jakôba rehefa fivavahana mahomby no resahina. Mety hihevi-tena ho mpivavaka ny olona iray kanefa tsy mifehy ny lelany, midika ho fitaka anefa izany ary porofon'ny maha-zava-poana ilay fivavahana (Jak. 1:26). Tsindrian'i Jakoba tsara fa ny tena fivavahana marina dia tsy maintsy manova ny lafim-piainan'ny olona rehetra, hatrany amin'ny fotony. Tsy "fahatsarana" ivelany izay andrakofana ny zava-drehetra tsy akory izany. Fanovana tanteraka hatramin'ny ao anaty lalina ao izany, hatramin'ny fomba firesaka aza.

Manamafy izany ny tenin'i Jesôsy ao amin'ny Mat. 23:27,28 momba ny Fariseo sy ny mpanora dalàna. Foana ny fivavahan'izy ireo satria tsy nanova azy izany fa nanakontakonany ny faharatsiany fotsiny ihany.

Tsy mitovy ny famitahan-tena sy ny tsy fahalalana. Ny tsy fahalalana dia tsy fahafantarana, fa ny famitahan-tena kosa dia ny finiavana tsy te hahalala tsotra izao na dia mahafantatra aza. Maharary loatra angamba ilay fahamarinana, na tsy ankasitrahana ny akony eo amin'ny tena. Famitahan tena koa ny familiana ny saina tsy hiaiky ny fahamarinana satria manampina ny maso tsy hahita ny fahalemen'ny tena izany, na dia miharihary sy manimba aza ilay izy. Mora lavitra ny minia tsy mahalala noho ny mametraka ny ratram-po eo an-tanan'i Jesôsy mba hositraniny tanteraka. Mora izany kanefa ao anatin'ny fotoana fohy monja. Vao mainka mampitombo ny ratra izany ary manatanjaka ireo toetra ratsy izay mety hisy vokany manimba eo amin'ny manodidina ilay olona. (Diniho ny tantaran'i Petera ao amin'ny Lio. 22:54-62, izay toa mampiseho fa tsy nahalala an'i Kristy mihitsy izy, ary toa tsy niaraka taminy nandritra ny telo taona akory aza, noho ny tsy namehezany ny vavany).

Tsy ny mamono tena amin'ny fiezahana mafy dia mafy tsy akory no vahaolana amin'izany. Fomban'ny Fariseo mantsy izany. Ny fivavahana marina sy ilaina dia ao amin'ny fifandraisana feno fanoloran-tena sy fitiavana amin'i Jesôsy Kristy.

` `