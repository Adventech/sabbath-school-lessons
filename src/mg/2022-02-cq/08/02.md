---
title:  MAHAZO IZAY IRINA
date:   15/05/2022
---

Ivereno ny andalan-teny nosoratanao ary diniho izany. Farito ireo teny, na andian-teny, na fehezanteny, na hevitra miverimberina.

Asio tsipika eny ambanin'ireo teny na fehezanteny manan-danja na manana heviny manokana ho anao.

Mampiasa hampifandraisana ireo teny na fehezanteny mifandraika amin'ny teny na fehezanteny hafa.

`Inona ny fomba fijery manokana asongadin'ny naoty noraisinao ankapobeny?`

Ianaro tsianjery ny andininy tianao indrindra ao amin'ny Jak. 4:1-10. Soraty imbetsaka izany mba hahamora ny fitadidianao azy.

`Inona ny nataonao vao haingana mba hahazoana ny zavatra nirinao? Manao ahoana izany raha ampitahaina amin'izay voalazan'ny lesona anio?`

`Inona izany no ilana ny fangatahana amin'Andriamanitra raha toa tsy natao hanovana Azy ny vavaka? Midika ve izany fa tsy tokony hangata-javatra Aminy isika? Eny sa tsia, nahoana?`

Mahitsy hatrany amin'ny fiandohan'ny toko faha-4 ny fomba fitenin'i Jakôba: teraka ny ady sy ny fifandirana noho ny fifantohana amin'ny fahafinaretana sy ny faniriana izany. Tsy nambara tamin'ireo mpino izany "fahafinaretana" izany saingy nolazaina taminy ny fomba ataon'izy ireo hahazoana izany: amin'ny fitsiriritana sy ny famonoana ary ny fifandirana. Na ny faniriana tsara sy ara-dalána aza dia mety hivadika ho toe-javatra mahatsiravina rehefa katsahina amin'ny fomba tsy araka ny tokony ho izy.

Tsy mahomby tsotra izao ny fomba fanao araka izao tontolo izao mba hahazoan-javatra. Ny fitsiriritana dia miteraka faniriana maharikoriko ny hanan-javatra iray; ny vonoan'olona sy ny fifandirana indray dia manao izay hakana an-kerisetra ny zavatra iray eny amin'ny hafa.

Rehefa manao izay hahazoan-javatra amin'ny fomba tsy mahomby tahaka izany ny olona dia manontany i Jakóba hoe: aiza Andriamanitra? Maneho ny halalin'ny tsy fananana fitokiana amin'Andriamanitra ny fikatsahana ny fahafinaretana amin'ny fomba sahisahy tahaka izany. Nahoana moa raha mangataka Aminy fotsiny? Tokony hatoky ny mpino fa mihevitra sy manome izay ilainy Andriamanitra. Matetika anefa no lavitra ny fisainan'ny olona Andriamanitra, eny fa na ireo izay milaza ho mpankato Azy aza.

Misy fotoana ivavahan'ny olona iray amin'Andriamanitra, angatahany izay iriny saingy tsy azony izany. Midika ve izany fa tsy nihaino azy Andriamanitra? Antony marobe no mahatonga ny vavaka tsy mivaly; ambaran'i Jakóba mazava eto ny anankiray amin'izany: "(...) satria diso fangataka, mba holaninareo amin'ny filanareo" Jak. 4:3. Raha ampirisihin'Andriamanitra ny fitiavana mikatsa pahafinaretana ao anatin'ireo zanany na koa ny famenoan'izy ireo famorian-drano mitriatriatra dia ho fandikana ny lalam-pitiavana izany. Ahoana moa no handrisihany ny zanany hikatsaka zavatra izay tsy hahafa-po na oviana na oviana fa hanimba azy fotsiny sy hitarika azy haniry bebe kokoa izany zava-poana izany? Mora diso hevitra momba an'Andriamanitra ny olona rehefa mihevitra ny vavaka ho fampiasana an'Andriamanitra toy ny milina mpizara vola na koa fifandraisana ara-barotra sahala amin'izany. Ny vavaka dia tsy fanerena an'Andriamanitra na fampileferana Azy hanaiky ny sitrapontsika fa fanekena ny sitrapony sy fianarana mitoky Aminy bebe kokoa ary famelana Azy hanova antsika.

` `