---
title:  "NY FOTOTRA IAINGAN'NY TENY"
date:   01/05/2022
---

### Saintsaino

Ivereno ny andalan-teny nosoratanao ary diniho izany,

Farito ireo teny, na andian-teny, na fehézanteny, na hevitra miverimberina. Asio tsipika eny ambanin'ireo teny na fehezanteny manan-danja na manana heviny manokana ho anao.

Mamplasa →→ hampifandraisana ireo teny na fehezanteny mifandraika amin'ny teny na fehezanteny hafa.

`Inona ny fomba fijery manokana asongadin'ny naoty noraisinao ankapobeny?`

Ianaro tsianjery ny andininy tianao indrindra ao amin'ny Jak. 3:1-12. Soraty imbetsaka izany mba hahamora ny fitadidianao azy.

`Oviana ny fotoana farany nilazanao tamim-pahitsiana izay tao am-ponao?`

`Oviana ny fotoana nitenenan'ny olona iray zavatra manan-danja tokoa ho anao?`

Mariky ny fahamatorana kristianina izay mihamitombo ny toetra tsy tafintohina amin'ny teny (Jak. 3:2). Porofon'ny fanoloran-tena lalin'ny olona iray ho amin'ny fanovana ataon'i Kristy izany. Asehon'ny tenin'ny olona izany satria "amin'ny haben'ny ao am-pony no itenenan'ny vavany"- Lio. 6:45. Nambaran'i Jesôsy ihany koa fa izay mivoaka ny vava no maloto satria "izay mivoaka avy amin'ny vava (...) dia avy amin'ny fo-Mat. 15:18.

Na dia kely aza ny lela dia misy fiantraikany lehibe ny asany. Mety hampiorina sy hampahery ny olona ny teny feno halemem-panahy, izay raisiny toy ny loharano mamelombelona sy toho-tantely ho an'ny fanahy (Ohab. 16:24; 18:4). Mifanohitra amin'izany, mety hahatezitra na koa hiteraka ratram po lalina ao amin'ny olona iray ny teny tsy araka ny tokony ho izy, indrindra rehefa atao anatin'ny firehetan'ny fahatezerana (Ohab. 12:18; 15:18).

Mahaliana fa ny sasany tamin'ireo fananarana mafy indrindra nataon'i Jesôsy tamin'ireo mpianany dia vokatry ny teny nambaran'izy ireo. Rehefa niezaka nandresy lahatra an'i Jesôsy tsy hankeny amin'ny hazo fijaliana i Petera dia nahazo valinteny tahaka izao: "Mankanesa ato ivohoko, ry Satana; fahatafintohinana amiko hianao, satria tsy misaina izay an'Andriamanitra hianao, fa izay an'ny olona." - Mat. 16:23. Hitan'i Jesôsy mazava ny fototry ny olana: tsy nisaina na koa nametraka ho lohalaharana izay laharaham-pahamehana i Petera ka nahatonga azy hanao izany teny izany.

Taloha kelin'izany, rehefa tsy nanaiky handray an'i Jesôsy ireo mponina tao amin'ny tanàna iray an'ny Samaritana dia nanoso-kevitra ny hampidinana afo avy any an-danitra handevona azy ireo i Jakoba sy i Jaona. Niteny mafy azy ireo i Jesôsy ka nanao hoe: "Tsy fantatrareo ny toetry ny fanahy izay anareo" - Lio. 9:55. Hita taratra teo amin'ny tenin'izy ireo indray ny olana: fanahy ratsy no nandrisika azy.

Tsy misy paikady atoron'i Jakoba mba hialana amin'izany olana izany. Indrisy fa fehin-kevitra izao aza no ataony: "fa tsy misy olona mahafolaka ny lela" - Jak. 3:8. Tsy hain'ny olombelona, tahaka ny tsy hahaizany manova ny fony, ny hanova ny teny nataony. Andriamanitra irery no afaka manao fanovana ambonin'ny herin'olombelona tahaka izany.

` `