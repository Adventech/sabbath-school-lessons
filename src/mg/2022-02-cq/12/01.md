---
title:  TENY FAMARANANA MAHITSY
date:   11/06/2022
---

### Fampidirana

**Vakio ny Jak. 5:13-20**

> Tsianjery: Mifidy andininy 1

` `

### TENY FAMARANANA, VAVAKA ARY FIARAHAMONIN'NY MPINO

Mifantoka amin'ny fampiharana ny maha-Kristianina i Jakoba ao amin'ireo teny farany ao amin'ny epistiliny. Nanomboka tamin'ireo fanazavana lavalava izy ary namarana ny taratasiny tamin'ny torohevitra vitsivitsy azo ampiharina.

Saika miorina amin'ny fivavahana ny ampahany lehibe amin'izany teny famaranana izany. Izao no teboka nasongadiny indrindra: misy hatrany ny antony lehibe tokony hiresahana amin'Andriamanitra. Na ny hirifirin'ny fahakiviana na ny fifaliam-be dia samy fotoana hahafahana miray amin'Andriamanitra amin'ny vavaka. Rehefa tsy misy intsony ny herim-po, atsory ny tananao hangataka vavaka amin'ny hafa ary apetraho eo an-tongotri Jesôsy ny enta-mavesatra rehetra sy izay ilainao.

Tsipihin'i Jakoba fa tsy nanana zavatra miavaka i Elia izay nahatonga an'Andriamanitra hihaino azy mihoatra noho ny hihainoany antsika zanany amin'izao andro izao. Tsy samy hafa amin'ny toetsika ny azy, ary tsy mila olon-kafa isika vao afaka miray amin'Andriamanitra.

Mamarana ny bokiny i Jakôba ka mizara ny halehiben'ny andraikitra eo amin'ny fiarahamonin'ny mpino. Matetika ny fitiavana no atao fialan-tsiny hisorohana ny fitenenana sy ny fanomezana torolalana; asehon'i Jakoba kosa ny vokatra tsara mandrakizain'ny famerenana ny olona iray izay nania ho amin'ny fahamarinana.

Tsy nanao veloma mivantana i Jakoba fa namela ny mpamaky azy hiaina ireo fahendrena azo ampiharina izay nozarainy, izany rehetra izany ao amin'ny herin'i Jesôsy Kristy sy ho voninahiny.

><p> Soraty</p>
> Soraty araka ny dikanteny izay tianao ny Jak. 5:13-20. Raha tsy ampy ny fotoana eo am pelatananao dia ny Jak. 5:16,17 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io toko io.

` `