---
title:  AMPY VE IZAO ATAOKO IZAO?
date:   20/06/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Manamafy ny lesona androany ny sary an'ohatra nataon'i Jesósy momba ny voaloboka amin'ny fomba ahoana?`

Matetika no arahim-panazavana ny karazam-panontaniana toy io (jereo ny lohateny): "Fantatro fa tsy vonjena amin'ny alalan'ny asa aho, kanefa azoko antoka fa misy zavatra tokony hataoko ihany."

Voalohany, inona marina no tena angatahina amiko? Ahoana no ahafantarako fa ampy ny zavatra ataoko? Ampy ho amin'ny inona? Tsy mety ho tratra ny fenitra raha manjavozavo; koa inonany zava kendrena?

Fiezahana mba ho mendrika ilay famonjena efa notanterahina tany aloha ve izany? "Efa nanao ny anjarany ho fanampiana ahy i Jesosy, fa anjarako amin'izay manomboka izao." Tsy ara-Baiboly izany (Kôl. 2:6). Ny hanao izay mahafaly ny olona ve no tanjona, sa ny manao izay ahitan'ny olona fa mpivavaka aho, malaza amin'ny fanaovana asa fitoriana sy kaoferansa ary fanompoana isan karazany? Tsy izy koa izany (Gal. 1:10).

Faharoa, tsy mampirisika ny olona na mifandray aminy amin'ny alalan'ny fampitaintainana na fampitahorana Andriamanitra (2 Tim. 1:7). Mandroaka ny tahotra rehetra ny fitiavany tonga lafatra (1 Jao. 4:18).

Inona áry no mety? Ny manatanteraka izay rehetra tokony hatao? Raha izany no amaritana azy dia tsy hisy olona afaka hanao ny mety na ny ampy. Tsy misy olona afaka ny hanome izay rehetra ilain'ny besinimaro, na hanao asa fanompoana amin'ny fotoana rehetra, na koa hahavita hanampy ny olombelona rehetra. Raha lazaina amin'ny fomba hafa dia hoe: tsy afaka ny ho Andriamanitra izaho sy ianao! Ny manaraka Azy no azontsika atao.

Aza manontany hoe "ampy ve izao ataoko izao?" fa apetraho ilay fanontaniana ara-Baiboly hoe: "Manao izay asain'Andriamanitra atao ve aho?". Tsy mbola nahitana ohatra velively ao amin'ny Baiboly momba ny hoe: olombelona anankiray no nasain'Andriamanitra niantsoroka ny fanomezana izay rehetra nilain'ny olona. Ny mifanohitra amin'izany, ny apôstôly dia nizara andraikitra (Asa. 6:1-7). Raha itarina kokoa aza dia manazava Paoly ao amin'ny 1 Kôr. 12:20 fa ny rantsana dia an'ny vatana fa tsy vatana tsy akory. Samy manana ny asany sy ny toerany avy ny faritra tsirairay amin'ny vatana, dia toy izany koa ny zanak'Andriamanitra amin'ny maha-rantsambatan'i Kristy azy. Tsy niantso olon-tokana ho fiangonana izy fa natao ho mambran'ny fiangonana ny olona tsirairay.

` `