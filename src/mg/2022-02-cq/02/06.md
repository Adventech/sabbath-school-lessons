---
title:  "TSY AMIM-PANDOKADOKAFANA NA AMIN-KASIAHANA"
date:   07/04/2022
---

### Takaro

`Rehefa tapitra ny herinandro andinihana ity toko ity, inona ny fampiharana manokana maharesy lahatra anao eo amin'ny fiainanao sy ny fomba fifandraisanao amin'ireo mania?`

`Inona ny fampiharana tokony hataonao any am-pianarana, ao amin'ny ankohonanao, any amin'ny toeram-piasanao ary ny any am-piangonana?`

`Avereno jerena ilay andininy nianaranao tsianjery. Ahoana ny fomba hampiharanao izany eo amin'ny fiainanao mandritra ity herinandro ity?`

"Sady hankahalaina no hotsiniana ny fahotana; nefa koa haseho miaraka amin'izany ny fitiavana sy ny fangorahana ny mpanota; hita marina fa adidy sarotra izany. Rehefa tapa-kevitra marina hanatratra ny fahamasinana isika, ka efa miharihary amintsika ny haratsian'ny ota, dia tsy hisalasalahanome tsiny ny fihatahana rehetra amin'ny lalana marina isika. Tokony hitandrina tsara isika mba tsy hampiseho hasiahana tafahoatra amin'ny olona mania; nefa koa tsy maintsy mailo isika satria feno hafetsena tokoa ny ratsy. Asehoy ny mpanota ny fahari-po sy ny fitiavan'i Kristy; nefa kosa aoka tsy haneho fanalefahana ny fahadisoana nataony, satria manjary heveriny ho tsy tokony hatao aminy sady tsy rariny rahateo ny fananarana hatao aminy aty aoriana. (...)

Izay rehetra mitondra ny anarana hoe Kristianina, ka mihevi-tena ho mpampianatra ny hafa, dia tsy hahita fahombiazana raha maneho fiavonavonana ka manao tsinontsinona ny herin'ny Fanahy Masina sy ny fahamarinana raketin'ny Tenin'Andriamanitra. Nambaran'i Paoly tamin'i Timoty "fa ho avy ny andro izay tsy hahazakan'ny olona ny fampianarana tsy misy kilema; fa hangidihidy sofina izy, dia hamory mpampianatra ho azy araka ny filany; ary hampiala ny sofiny amin'ny teny marina tokoa izy ka hivily ho amin'ny anganongano."

Tsy ny olona miseho mibaribary ho mpankahala ny fivavahana no ambaran'i Paoly eto, fa ireo manao azy ho Kristianina, kanefa ny filany no ataony fitsipi-piainana, ka manjary andevozin'ny tenany izy. Ny sasany tsy mandray afa-tsy fampianarana mandrotsirotsy ny fahotany sy ny fanaranam-pony amin'ny fahafinaretana. Tsy zakany ny fampianarana tsy misy kilema omen'ny mpanompo mahatokin'i Kristy, ka aleony mamory mpampianatra mandokadoka sy manindrahindra azy. Amin'ireo manora-tena ho mpitory, dia misy ny sasany mampianatra hevitr'olombelona fa tsy mitory ny Tenin'Andriamanitra. Tsy mahatoky amin'ny andraikitra nomena azy izy, ka mampivily lalana an'ireo izay mihevitra azy ho mpitanika ara-panahy-VM, tt. 441-443.

` `