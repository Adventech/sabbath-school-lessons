---
title:  "MIZAHA TOETRA SA MAKA FANAHY?"
date:   04/04/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? Inona ny fiantraikan'ny fahitanao ny fahasamihafan'ny fizahan-toetra sy ny fakam-panahy eo amin'ny fomba fijerinao an'Andriamanitra?`

Mampidi-doza kokoa fa tsy manampy loatra ny fomba fihevitry ny Kristianina sasany. Ohatra iray amin'izany ny hoe: "tsy maka fanahy antsika Andriamanitra fa mizaha toetra antsika". Na dia marina ara-teknika aza izany dia nanjary nitarika ny mpino handray ny heviny tahaka izao: "rehefa ny devoly no mampisy ny toe-javatra ratsy iray dia fakam-panahy izany; rehefa avy amin'Andriamanitra izany dia fizahan-toetra". Mandiso ny fomba fijery an'Andriamanitra sy ny zava-misy izany fanatsorana loatra ny toe-javatra sy ny fanakambanana hevitra roa tsy mitovy izany. Misy fahasamihafana ara-Baiboly izay tokony hifantohana eo amin'ireo hevitra roa ireo.

Ambaran'i Jakôba fa tsy azo alaim-panahy Andriamanitra "sady tsy mba maka fanahy olona Izy' Jak. 1:13. Araka izay hitantsika tao amin'ny lesona omaly dia ampiasain'nyfakam-panahy ny famitahana manodidina ny fahatanterahana mampidi-dozan'ny faniriana ara-dalána iray na ny fahatanterahan'ny faniriana mandoza. Raha lazaina amin'ny teny hafa, ny tanjon'ny fakam-panahy dia ny hanisy ratsy. hanisy ratsy ny olona iray, farafahakeliny amin'izao fotoana izao, ary indrindra ny haharetan izany ratsy izany. Voasariky ny faniriana "zavatra mihoatra noho izay teo" i Eva ka nihinana tamin'ilay voankazo voarara, vokatr'izany dia tafiditra teto amin'ny tontolo misy antsika sy tao am-pontsika ny faharatsiana. Natahotra ny amin'ny ainy sy izay mety hoheverin'ny olona momba azy i Petera ka nilaza ho tsy nahalala an'i Jesôsy. Tanteraka noho izany ilay faminaniana mampalahelo notonina ora vitsy talohan'izany, izay niteraka fanamelohan-tena sy henatra ho azy. Aseho ao amin'ireo ohatra rehetra ireo ny tanjon'ny fakam-panahy tamin'ny fotoana namolavolana izany: fandravana fifandraisana, fanisian-dratsy ny tena sy ny fanahy ary fanalavirana an'Andriamanitra.

Mifanohitra amin'izany, nambaran'Andriamanitra mazava fa mizaha toetra ny olony Izy. Nizaha toetra ny Isiraelita Izy raha nanome ny mana hohanin'izy ireo amin'ny Sabata (Eks. 16:4). Raha ny marina dia natao hizahan-toetra azy ireo ny fanandramana manontolo tany an'efitra (Deo. 8:2). Mazava hatrany ny tanjona: "hizaha toetra anao ary hahalala izay ao am-ponao, na hitandrina ny didiny hianao, na tsia". Tsy hanisy ratsy ny tanjon'ny fizahan-toetra fa hitondra fomba fijery tsara mikasika ny tena, hahatonga fiankinana sy fitokiana lalina amin'Andriamanitra ary koa hanehoana fa mendri-pitokisana Andriamanitra.

Marina fa tsy "maka fanahy antsika Andriamanitra fa mizaha toetra antsika." Nataon 'ny devoly ny fakam-panahy mba hanimbana antsika; ny fizahan-toetra avy amin'Andriamanitra kosa dia nokendreny mba hiarovana sy hampiorenana antsika. 

` `