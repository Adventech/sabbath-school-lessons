---
title:  FANKATOAVANA TAPATAPANY
date:   18/04/2022
---

### Hazavao

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin’ny fandalinana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Misy ve ny tolona izay mahatonga anao alaim-panahy hitady fialan-tsiny noho ny maha-tsara anao “amin’ny lafiny sasany”? `

`Inona izany, ary ahoana no ametrahanao izany eo an-tongotr’i Jesôsy?`

Ampahatsiahivin’i Jakôba an’ireo mpino fa azo fintinina tahaka izao ny didy ambony indrindra: “Tiava ny namanao tahaka ny tenanao" - Jak. 2:8, ary izay dia ampy. Ny fizahana tavan’olona dia fialana amin’izany fitsipika izany ary raha ampanaranina izany dia hahatonga ilay mpandika azy homelohina ho mpanota (and. 9). Aorian’izany dia toy ny miova tanteraka ny lohahevitra resahin’i Jakôba ka miresaka momba ny vonoan’olona sy ny fijangajangana izy ary mifantoka amin’ny fankatoavana feno ny lalàna.

Raha tsy jerena ny tontolon-kevitra dia mety hisy ny handray ny and. 10 tahaka izao: ny fahadisoana iray eo amin’ny fiainana kristianina dia manapaka tanteraka ny firaisana amin’Andriamanitra, satria ny fahadisoana amin’ny “iray loha" dia mahatonga ny olona ho “meloka amin’izy rehetra". Tsy marina anefa izany fehin-kevitra izany rehefa jerena ny tantaran’i Abrahama (nandainga), ny an’i Davida (namono olona, nijangajanga), i Sôlômôna (nampirafy firy?), i Petera (nandà an’i Jesôsy) ary i Paoly (namono ny Kristianina). Mazava ny hevitr’izany rehefa dinihina akaiky ireto andalan-teny manaraka ireto: “Fa Ilay nanao hoe: Aza mijangajanga no nanao hoe koa: Aza mamono olona. Fa raha tàhiny tsy mijangajanga hianao, kanefa mamono olona ihany, dia mpandika ny lalàna hianao."- and. 11. Eto i Jakôba dia manome fampitandremana mikasika ny fankatoavana tapatapany, dia izay manao hoe: “mitolona amin’ny fizahan-tavan’olona aho saingy tsy mitsiriritra; tsy dia ratsy loatra aho araka izany.” 

Ny “lalàn’ny fahafahana" hoy i Jakôba no fenitra hitsarana ny olombelona rehetra (and. 12). An’ny fahafahana izany satria tsy mamesatra; izany no fahafahana nanomezan’i Jesôsy antoka antsika tamin’ny alalan’ny fahafatesany sy ny fitsanganany tamin’ny maty. Tokony ho tombontsoa hoentintsika mitia ny hafa fa tsy mitsara azy ireo na manao fitondrana tsy ara-drariny aminy ny fahafahana nomen’i Jesôsy (Gal. 5:13).

Fehezin’i Jakôba amin’ny fiteniny manokana ny Mat. 7:2: “Fa fitsarana tsy misy famindrampo no ho anjaran’izay tsy mamindra fo" - Jak. 2:13. Nambaran’i Jesôsy teo an-tendrombohitra tamin’ny toriteniny fa ireo izay mamindra fo no hahazo famindrampo, ary ireo mitsara dia hotsaraina araka izay itsarany koa (Mat. 5:7; 7:2). Niantso antsika Andriamanitra mba handray fitahiana sy ho tonga fitahiana ho an’ny hafa. Avy Aminy no iavian’ny fitahiana ary atolony antsika manontolo izany. Iriny araka izany ny hizaran’ireo zanany izany amin’ny hafa.

` `