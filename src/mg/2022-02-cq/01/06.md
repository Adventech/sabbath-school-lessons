---
title:  "TARANJA ARA-PANAHY"
date:   31/03/2022
---

### Takaro

`Rehefa tapitra ny herinandro andinihana ity toko ity, dia inona avy ireo lesona maharesy lahatra anao manokana ny hampihatra azy eo amin'ny fiainanao? `

`Inona avy ireo toetra tsaran'i Kristy maneho firaisam-po, ka azonao ampiharina amin'ny manodidina anao na amin'ireo izay ifandraisanao?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`

Taranja ianarana ny fiainana. Ho tojo fitaoman-dratsy ny Kristianina. Hisy fihantsiana ho fisedrana ny toetra, ka amin'ny fiatrehana azy ireny amin'ny toe-tsaina araka ny tokony ho izy no hitomboan'ny Kristianina amin'ny fahasoavana. Raha zakaina amim-pahamorana ny ratra sy ny fanarabiana, raha teny feno halemem-panahy no avaly ireo faniratsirana, dia porofo izany fa mitoetra ao am-po ny Fanahy Masina, tonga hatrany amin'ny sampany ny ranon-kazo avy amin'llay Voaloboka velona. Ao amin'ny sekolin'i Kristy isika eto amin'ity fiainana ity, ao no ianarantsika mba halemy fanahy sy tsy hiavona am po. Ary rehefa tonga ny andro fitsarana dia ho hitantsika fa ny sakantsakana rehetra, ny zava-tsarotra rehetra, ireny zava-manorisory natao hozakaintsika ireny, dia lesona mahasoa natao hampiharintsika eo amin'ny fiainana kristianina. Hamolavola toetra tahaka ny an'i Kristy izany raha jaretana tsara, ka hampiavaka ny Kristianina amin'ny olon 'izao tontolo izao.

Misy fenitra ambony mila tratrarina raha tiantsika ny ho zanak'Andriamanitra mendrika, madio sy masina ary tsy misy pentina; misy fandrantsanana tsy maintsy atao raha tiantsika ny hahatratra izany. (...) Tsy ny kely indrindra amin'ny fitahiana tsy akory ireny fitsapana lalovantsika ireny. Natao hanosika antsika hanapa-kevitra ny hahomby ireny. Fitaovana avy amin'Andriamanitra no tokony handraisantsika izany, izay natao hampiasaintsika mba hahazoana fandresena fa tsy sakana na koa hahatonga antsika ho ketraka sy potika. (...)

Aoka tsy hohadinointsika fa (...) i JesÃ´sy no llay Mpiandry tsara. Mikarakara ny ondriny malemy sy marary ary mania Izy. Fantany amin'ny anarany avokoa izy rehetra. Mahakasika ny fony be fitiavana sy mangoraka ny fahoriana manjo ny ondry sy ny zanak'ondry tsirairay, ary mipaka eo an-tsofiny ny fitarainan'izy ireo. (...)

Miahy ny isam-batan'olona i Jesosy, toy ny hoe tsy misy afa-tsy iny olona iray iny eto ambonin'ny tany. (...) Ny Mpisoronabentsika dia tsy ambony sy avo loatra tsy akory ka tsy mahita na mahalala izay mahazo antsika, fa nalaim-panahy tamin'ny zavatra rehetra tahaka antsika kosa izy, kanefa tsy nanota. - TFC, b. 5, tt. 344-347.

` `