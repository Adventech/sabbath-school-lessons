---
title:  "FAMPIHARANA NY FAHAIZA-MANAVAKA ARA-PANAHY"
date:   06/01/2026
---

> Velomin'ny Teniny : 1 Sam. 29

### FAMPIHARANA NY FAHAIZA-MANAVAKA ARA-PANAHY

Ketraka ireo Filipianina rehefa nandre fa naiditra an-tranomaizina i Paoly, ary rariny tokoa raha toy izany izy ireo. Voafetra izao ny asan'i Paoly; tsy afaka ny handeha lavitra izy, tsy afaka ny hitoriteny, tsy afaka ny hitsidika ireo synagoga sy hampianatra ny olona momba an'i Jesosy, ilay Mesia. Tsy azony atao intsony ny hanangana fiangonana. Naniraka an'i Epafrodito ireo Filipianina mba hanontany momba ny fahasalaman'i Paoly sy hampahery azy ary hanao izay hahazoana antoka fa ampy avokoa izay rehetra ilainy ara-batana.

`Vakio ny Fil. 1:12-18. Ahoana ny fomba fijerin'i Paoly ny fampidirana azy an-tranomaizina? Inona ny lesona azontsika tsoahina avy amin'ny toe-tsainy, na dia teo aza ny toe-javatra nisy azy?`

Azo antoka tokoa fa nanaitra ireo Filipianina ny hafatra nampitondrain'i Paoly an'ilay iraka niverina. Fomba fijery hafa mantsy no nijereny ny toe-javatra natrehiny. Ny fahaiza-manavaka ara-panahy nananany no nahatonga azy hahita ny fanagadrana azy ho toy ny zavatra tsara. Tsy nanakana azy tsy hiasa mihitsy izany fa "efa tonga fampandrosoana ny filazantsara kosa" aza (Fil. 1:12). Tsy nisy afa-tsy gadra vy sy efitranon'ny fonja no hitan'ny hafa; fanahy azo hoentina ao amin'ny fanjakan'Andriamanitra kosa no hitan'i Paoly teo amin'ireo mpiambina romanina. Hitany koa fa ny fifatorany dia nitondra fampaherezana lehibe ho an'ny hafa ka nandrisika azy ireo hiasa bebe kokoa sy hafana fo kokoa amin'ny fanapariahana ny filazantsara ary hiteny amim-pahasahiana ho an'i Kristy ka tsy hatahotra ny vokatr'izany.

Mety sarotra ny hahatakatra izany, kanefa misy ireo izay nihevitra ny hahazo tombontsoa avy amin'ny fampidirana an'i Paoly tao an-tranomaizina. Nihevitra izy ireo fa hampifantoka bebe kokoa ny olona amin'ny tenan'izy ireo sy ny fitoriany ny filazantsara ny naha-takona an'i Paoly. Ohatra lehibe mahonena izay maneho ny fitiavan-tenan'ny olombelona izany, eny fa na dia eo anivon'ny fiangonana aza. Araka izay nolazain'i Jeremia tany aloha lavitra an'i Paoly: "Ny fo dia mamitaka mihoatra noho ny zavatra rehetra sady manana aretina tsy azo sitranina; Iza moa no mahafantatra ny aminy?" - Jer. 17:9.

Soa ihany fa nisy ny nifanohitra tamin'izany, nisy ireo mpiasa mahatoky izay tonga nafana fo kokoa teo amin'ny fanapariahana ny filazantsara. Tena tia an'i Paoly tokoa izy ireo ka ny fahitana azy niari-pijaliana noho ny finoany dia nitarika azy ireo hatoky bebe kokoa an'i Kristy sy nahatonga azy hiasa ho an'ny Tompo tamim-pahasahiana lehibe. Nanome hery azy ireo izany mba handeha any amin'ny toerana izay natahorany teo aloha, nanosika azy hiteny tao anatin'ny toe-javatra izay nanginany teo aloha ary nitaona olona betsaka kokoa handray an'i Kristy sy hanapariaka ny filazantsaran'ny famonjena.

`Inona ny lesona notsoahinao avy tamin'ireo fanandramana, izay na dia ratsy aza, dia nitondra soa koa? Na dia ao anatin'ireo toe-javatra izay toa tsy ahitana tombony aza, ahoana no janarantsika hatoky an'Andriamanitra hatrany?`
