---
title:  "IREO ANTOM-BAVAK'I PAOLY"
date:   05/01/2026
---

> Velomin'ny Teniny : 1 Sam. 28

### IREO ANTOM-BAVAK'I PAOLY

Taona vitsy lasa izay, nisy Pasitora iray niresaka momba ny vavaka manodidina ny "izaho" mandrakariva sy "izay ilaiko" na koa "izay iriko". Nantsoiny hoe "vavaka kely feno fitiavan-tena" izany, satria lehibe noho izany no ao amin'ny fisainan Andriamanitra.

`Vakio ny vavak'i Paoly ao amin'ny Fil. 1:9-11. Inona no ifantohan'izany vavaka izany, ary inona no antom-bavaka lehibe entiny eto? Inona no ambaran'izany mikasika ny vavaka?`

Voambolana 43 monja no ao anatin'io vavaka io raha amin'ny teny grika, nefa voafintina ao avokoa ny tao an-tsain'i Paoly rehetra, izay hovelabelariny ao amin'ireo andalan-teny ambiny ao amin'ny epistiliny: ny fitiavana, ny fahalalana, fahafantarana rehetra, ny fahadiovam-po, ny tsy fananan-tsiny, ary ny fahamarinana ananantsika amin'ny alalan'i Jesosy Kristy. Ny fanasongadinana io vavaka io sy ireo teny fisaorana nataon'i Paoly talohan' alohan'izany dia fanasongadinana ny fiangonana amin'ny maha-tena iray azy. Mifantoka tanteraka amin'ny hafa ny vavak'i Paoly, amin'ny fiangonana manontolo sy ny firindrany tsara. Andeha hojerentsika akaiky ny sasany amin'ireo teboka sasany ao anatin'io vavaka io:

Ny fitiavana mitombo bebe kokoa. Tsy ny hitomboan'ny fitiavana fotsiny no nivavahan'i Paoly fa ny mba hisian'ny fitiavana mifantoka amin'ny tanjona iray manokana: "amin'ny fahalalana tsara sy ny fahafantarana rehetra - Fil. 1:9. Ny fahalalana eto dia tsy fahaizana ara-tsaina fotsiny ihany fa voafaokan'izany koa ny fahalalana ny zava-panahy izay tsy azon'ny olona raha tsy amin'ny alalan'ny fifankazarana amin'Andriamanitra irery ihany sy ny fianarana ny Teniny (jereo ny Efes. 1:17; Efes. 4:13; 1 Tim. 2:4).

Ny fahafantarana rehetra. Tahaka izao no fanazavan'i Paoly izany: ny fahaizana mamantatra "izay zavatra tsara indrindra" (fahaiza-manavaka izany amin'izay mampidi-doza ho an'ny fitondran-tena) "mba ho madio am-po ary tsy hanan-tsiny." (Fil. 1:10).

Ny fahadiovam-po. Izao no hevitr'io teny io amin'ny teny grika: "tsaraina amin'ny hazavan'ny masoandro" ary manondro fahadiovana tsy misy pentina eo amin'izay atao izany: "Izay rehetra ataon'ny Kristianina dia tokony hazava tahaka ny tara-masoandro." - Ellen G. White, Reflecting Christ, t. 71.

Ny tsy fananan-tsiny. Izany dia midika ho tsy fanafintohinana, tsy filazana na fanaovana zavatra izay mahatonga ny olona iray ho sarotra vao tonga amin'ny finoana.

Ny fahamarinana amin'ny alalan'i Kristy. Mivalampatra kokoa i Paoly eo amin'ny firesahana momba izany ao amin'ny epistiliny ho an'ny Romanina sy ny Galatianina ary hovelabelariny koa izany ao amin'ny Fil. Fil. 3. Tsy misy fahamarinana eo amin'ny tenantsika afa-tsy izay raisintsika amin'ny alalan'i Kristy.

`Na inona na inona zavatra hafa ataontsika, ahoana no hitomboan'ny fitiavantsika bebe kokoa (Fil. 1:9)? Nahoana izany no zava-dehibe ho an'ny fiainana kristianina? (Jereo ny 1 KÃ´r. 13:1-8).`