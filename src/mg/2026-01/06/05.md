---
title:  "NY FINOAN'I KRISTY"
date:   04/02/2026
---

>Velomin'ny Teniny : 1 Mpanj. 3

### NY FINOAN'I KRISTY



Aoka ho voaraintsika tsara ny hevitra tena tian'i Paoly hambara. Nisy takalo manan-danja nataony teny an-dalana ho any Damaskosy; nafoiny tamin'izany ny fiainany teo aloha izay niorina tamin'ny lalana ka nofidiny ny fanatrehan'i Kristy, "mba hahazoako an'i Kristy; ary mba ho hita ao aminy aho" - Fil. 3:8,9.

`Fomba fiteny mahaliana tokoa ny hoe: "mba ho hita ao Aminy" izany hoe, ao amin'i Kristy. Vakio ny Efes. 1:4; 2 Kôr. 5:21; Kôl. 2:9 ary ny Gal. 2:20. Raha jerena ireo andalan-tSoratra Masina ireo, inona no heverinao fa tian'i Paoly hambara?`

Niteraka fifanakalozan-kevitra be ny filazan'i Paoly momba ny maha ao amin'i Kristy azy. Tsy mahagaga raha toa izy ihany no mitondra ny fanazavana mazava indrindra ho an'izany: "hahatanteraka ny fitondrana hatao mandra-pahatapitry ny andro voatendry, hanangonany ny zavatra rehetra ho iray ao amin'i Kristy, na ny any an-danitra, na ety an-tany, dia ho ao aminy." - Efes. 1:10. Izany no fikasan Andriamanitra hatrany am-boalohany. Ary ambaran'i Paoly mazava ny fomba fisehon'izany: "Fa avy aminy no nanaovana anareo ho ao amin'i Kristy Jesosy, Izay nataon'Andriamanitra fahendrena sy fahamarinana sy fahamasinana ary fanavotana ho antsika." - 1 Kôr. 1:30.

Mahafaoka ny hevitry ny drafi-pamonjena iray manontolo ny hoe "ao amin'i Kristy", manomboka amin'ny fahaterahan'ny fahalalantsika ara-panahy (fahendrena) izany, mankamin'ny fanamarinana amin'ny finoana (fahamarinana) sy ny fiomaņana ho any an-danitra (fanamasinana) ary farany ho amin'ny fanomezam-boninahitra amin'ny fiavian'i Kristy fanindroany (fanavotana). Asan'i Kristy hatrany am-piandohana ka hatramin'ny farany ny famonjena - izay ataony ho antsika sy ao anatintsika. Araka izany, dia manana izay rehetra ilaintsika isika rehefa manana an'i Kristy.

`Vakio ny Fil. 3:9. Inona ny zavatra roa ampitahain'i Paoly eto, ary nahoana no zava-dehibe ny fahatsiarovana mandrakariva izany fampitahana izany?`

Izay vao takatr'i Paoly fa tsy tena fahamarinana tsy akory ny "fahamarinany" satria tsy afaka mitondra fiainana ny lalana (jereo ny Gal. 3:21,22); i Jesosy irery no afaka manao izany amin'ny alalan'ny finoana, nefa tsy ny finoana rehetra izany. Ny devoly mantsy mba mino koa ary mangovitra (Jak. 2:19). Ny hany finoana mahavonjy dia ny "finoan'i Kristy". Ny finoany irery ihany no naneho fankatoavana tanteraka sy mahay mankatò. (Ny teny grika iantsoana ny finoana, pistis, dia midika koa hoe "fahatokiana"). Noho izany, raha ao amin'i Kristy isika ary raha velona ao anatintsika Izy (Gal. 2:20), dia velona araka ny finoany isika amin'ny alalan'ny finoantsika Azy.
