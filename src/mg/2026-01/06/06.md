---
title:  "ZAVATRA IRAY LOHA: NY FAHALALANA AN'I KRISTY"
date:   05/02/2026
---

>Velomin'ny Teniny : 1 Mpanj. 4

### ZAVATRA IRAY LOHA: NY FAHALALANA AN'I KRISTY



`Vakio ny Fil. 3:10-16. Inona avy ireo hevitra asongadin'i Paoly ao anatin'ireo toko sy andininy ireo?`

Azo antoka tokoa fa tsy misy zava-manan-danja bebe kokoa noho ny fahalalana an'i Kristy, izay miantoka ny fahafantarany antsika amin'ny farany sy ny fanekeny antsika eo anatrehan'ny Ray (vakio ny Mat. 7:21-23; Mat. 10:32,33). Fomba ahoana no hahafantarantsika Azy? Amin'ny alalan'ny Teniny voasoratra; ny famakiana sy ny fiainana izany. Tsy afaka ny hahafantatra Azy mivantana tahaka izay nataon'ireo mpianany fahizay isika. Mahaliana anefa fa na dia nahafantatra Azy tsara aza ireo mpianatra, dia tsy mbola nety nahatakatra ny teny nambarany; izany no manasongadina ny filantsika ny Fanahy Masina mba hitarika antsika (jereo ny Jao. 16:13). Arakaraka ny hahafantarantsika Azy no hanakaikezantsika bebe kokoa Azy, satria miaina ny fanandraman'ny "herin'ny fitsanganany tamin'ny maty" isika (Fil. 3:10), izay manangana antsika ho amin'ny "fiainam-baovao" - Rom. 6:4.

Fomba iray hafa hanatonantsika akaiky kokoa an'i Jesosy ny "fiombonana amin'ny fijaliany" Fil. 3:10. Ny fizahan-toetra rehetra izay atrehina, ny fanandramana maharary rehetra izay iaretana, dia manampy antsika hahafantatra sy hankasitraka bebe kokoa ny zavatra nolalovan'i Jesosy noho ny amintsika, ary koa hahatakatra amin'ny fomba mazava kokoa ny teniny sy ny sitrapony.

Ny fomba fahatelo hahafahantsika manakaiky Azy bebe koa dia ny fiezahana "hanatratra ny marika" - Fil. 3:14. Inona moa izany marika izany? Teny anankiray izay tsy ampiasaina afa-tsy ao amin'ny Testamenta Vaovao no nadika araka io voambolana io (skopos), izay manondro ny tsipika fahatongavana amin'ny hazakazaka sy ny loka omena ny mpandresy. Antsoin'i Paoly hoe: "lokan'ny fiantsoan Andriamanitra any ambony ao amin'i Kristy Jesosy" izany (Fil. 3:14). Tahaka ny niakaran'i Kristy any an-danitra taorian'ny fahafatesany sy ny fitsanganany tamin'ny maty, isika koa dia asain'Andriamanitra mba handray izany valisoa any an-danitra izany, dia ny fiainana mandrakizay.

Mazava loatra fa tsy mbola nahatratra izany marika izany isika. Tsy ho tonga amin'ny tsy fananan-tsiny tanteraka isika raha tsy efa voaova "ny tenan'ny fietren-tenantsika ka hitovy endrika amin'ny tenan'ny voninahiny." - Fil. 3:21. Amin'ny fahafantarantsika Azy sy ny fanasana Azy ho ao amin'ny fiainantsika isan'andro no hiezahantsika hanatratra ny mariky ny fanahafana an'i Jesosy amin'ny fomba rehetra azontsika anaovana izany ankehitriny. Izany koa nо "zavatra iray loha" nokendren'i Paoly. Toy ny mihazakazaka isika (jereo ny 1 Kôr. 9:24-27) ka tsy mifantoka amin'izay toerana nisy antsika teo aloha na izay ao aoriantsika. Ny hany ifantohantsika dia ny zavatra iray eo alohantsika - ilay loka any an-danitra izay miandry antsika. Mazava tokoa ny sary aseho antsika eto: mifantoka tanteraka amin'ny tanjony ny mampiasa ny hozany rehetra sy mirona mankany ny mpihazakazaka ka tsipika manamarika ny fahatongavana. kany aloha mba hahatratra ny

`Eo amin'ny fiarahanao mandeha amin'Andriamanitra, nahoana no zava-dehibe ny tsy fitodihana any aoriana, indrindra ny fitodihana hijery ny fahotanao sy ny tsy fahombiazanao, fa mijery any aloha kosa mba hahita izay efa nampanantenaina ho anao ao amin'i Kristy?`
