---
title:  Voazaha toetra
date:   28/01/2026
---

> Velomin'ny Teniny : 2 Sam. 20

### Voazaha toetra.

Efa voalaza tany aloha ny anjara asan'i Timoty amin'ny maha mpiara-manoratra ny epistily azy (Fil. 1:1). Izao i Paoly dia manomboka mitanisa an-tsipiriany ny maha sarobidy an'i Timoty amin'ny maha mpiara-miasa aminy azy. Nolazainy fa evanjelista izy (2 Tim. 4:5) izay nirahin'i Paoly tany Makedonia (1 Tes. 3:2; ampitahao amin'ny Asa. 18:5; Asa. 19:22) ary, imbetsaka, tany Korinto (1 Kor. 4:17; 1 Kor. 16:10). Niasa niaraka tamin'i Paoly sy i Silasy tany Korinto izy talohan'izany (1 Tes. 1:1; 2 Tes. 1:1) ary, taty aoriana, tany Efesosy (1 Tim. 1:2,3; ampitahao amin'ny Asa 19:22). Nosoritsoritan'i Paoly ho "mitovy fanahy" aminy i Timoty (Fil. 2:20). Ny teny Grika nadika hoe "mitovy fanahy" dia manondro fa nitovy tamin'i Paoly tamin'ny lafiny maro izy, anisan'izany ny fanolorany ny tenany ho an'i Kristy, ny ezaka feno hafanam-po nitoriany ny filazantsara, ary ny fitsinjovany manokana ireo Filipianina.

`Nahoana, araka ny hevitrao, no nanokana fotoana lava niresahana ny toetra tsara nananan'i Timoty i Paoly (jereo ny Fil. 2:19-23)? Inona koa no nolazain'i Paoly momba azy (jereo ny 1 Kor. 4:17; 2 Tim. 1:5)?`


Toetra iray hafa resahin'i Paoly momba an'i Timoty koa ny hoe "lehilahy voazaha toetra" (Fil. 2:22). Ny teny Grika ampiasaina eto dia mamaritra olona izay nandalo fisedrana mahamay maro (Rom. 5:4), ary ny toetrany sy ny fanompoany dia voaporofo fa mahatoky (2 Kor. 2:9; 2 Kor. 9:13). Fantatr'i Paoly fa marina izany momba an'i Timoty satria hitany nandritra ireo fotoana maro niarahany niasa taminy nitory ny filazantsara izany.

Ny zava-tsarotra eo amin'ny fiainana no mizaha toetra antsika sy mampiseho, marina ny ao anatintsika. Hoy i Ellen G. White momba izany: "Mitaiza ny fiainana. (...) Hisy ny fihantsiana mba hitsapana ny fahatezerana; ary amin'ny fiatrehana izany amin'ny toe-tsaina araka ny tokony ho izy no itomboan'ny Kristianina amin'ny fahasoavana. Raha zakaina amim-pahamoram-panahy ny hasomparana sy ny fanarabiana, raha valiana amin'ny teny malefaka ny teny mandratra, ary valian-tsoa ny fampahoriana, dia porofo izany fa mitoetra ao am-po ny Fanahin'i Kristy." â€” TFC, b. 5, t. 344. Ary mbola tohizany hoe: raha "iaretana tsara" ireo "zava-tsarotra sy fanorisorenana niantsoana antsika mba hozakaina" dia "mamolavola toetra tahaka ny an'i Kristy izany, izay mampiavaka ny Kristianina amin'ny olon'izao tontolo izao." TFC, b. 5, t. 344.


`Saino ny amin'ireo fihantsiana, zava-tsarotra, sy fanorisorenana natrehinao vao tsy ela izay. Nozakainao tamim-pahamoram-panahy sy niaretanao tsara ve izany? Inona no azonao atao mba hahatonga ireny fanandramana ireny ho mpitaiza anao ho amin'ny tsara?` 