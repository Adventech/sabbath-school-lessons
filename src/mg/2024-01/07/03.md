---
title:  "Amorony fo madio aho, Andriamanitra ô"
date:   12/02/2024
---



### Amorony fo madio aho, Andriamanitra ô

`Vakio ny Sal. 51:1-5. Nahoana ny mpanao Salamo no mitady ny famindram-pon'Andriamanitra?`

Nandoatra ny fony teo anatrehan'Andriamanitra i Davida mpanjaka ka nangataka ny hamelana ny helony raha tao anatin'ny fotoana nanjombona indrindra ara-panahy teo amin'ny fiainany izy (2 Sam. 12). Ny famelan-keloka dia fanomezana manokana atolotr'Andriamanitra noho ny fahasoavany, noho ny haben'ny fiantrany (Sal. 51:1). Miantso an'Andriamanitra mba tsy hijery azy araka izay valiny sahaza ny fahotany i Davida (Sal. 103:10) fa araka ny toetra maha-Andriamanitra Azy, dia ny famindram-po sy ny fahatokiana ary ny fiantrana (Sal. 51:1; Eks. 34:6,7).

`Vakio ny Sal. 51:6-19. Ahoana ny sary anehoana ny famelan-keloka eto? Inona ny tanjon'ny famelan' Andriamanitra heloka?`

Mihoatra noho ny fanambarana ara-dalàna ny tsy fananan-keloka ny famelan- keloka avy amin'Andriamanitra. Miteraka fiovana lalina izay mahatratra ny atifon'ny olombelona mihitsy izany (Sal. 51:6; Heb. 4:12). Miteraka famoronam- baovao izany (Sal. 51:10; Jao. 3:3-8). Ny matoanteny hebreo bara', izay adika hoe "foronina", dia maneho ny hery hoenti-mamorona ananan'Andriamanitra (Gen. 1:1). Andriamanitra irery no afaka bara'; Izy irery no mahay manao fanovana ifotony sy maharitra ao amin'ny fon'ny olona iray mibebaka (2 Kor. 4:6).

Mangataka ny hodiovina amin'ny hysopa i Davida (Lev. 14:2-8; Sal. 51:7). Tsapany fa mampanalavitra azy amin'ny fanatrehan'Andriamanitra ny helony, tahaka ny boka izay voaroaka tsy ho ao amin'ny fiaraha-monina nandritra ny fotoana nampaloto azy (Sal. 51:11). Natahotra izy fa tsy hahaverina azy amin'ny laoniny tanteraka ny fanatitra satria tsy misy fanatitra mahavotra ny fahotan'ny fijangajangana sy ny vonoan'olona izay efa nomaniny mialoha (Eks. 21:14; Lev. 20:10).

Ny fahasoavan'Andriamanitra izay tsy misy fepetra ihany no afaka mandray ny "fo torotoro sy mangorakorak"i Davida ho fanatitra, ary koa mampihavana azy indray amin'Andriamanitra (Sal. 51:16, 17). Naniry ny hiverina eo amin'ny fanatrehan'Andriamanitra izy raha nangataka ny hodiovina amin'ny hysopa.

`Raha azon'Andriamanitra natao ny namela ny helok'i Davida noho ny fijangajangany sy ny famitahany ary ny vonoan'olona nataony, dia inona ny fanantenana ho anao?`
