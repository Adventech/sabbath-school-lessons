---
title:  "Ny fitaky ny lalan-diso"
date:   21/02/2024
---

`Vakio ny Sal. 141. Inona no antom-bavaky ny mpanao Salamo eto?`

Vavaka fangatahana fiarovana amin'ny fakam-panahy avy ao anatiny sy avy any ivelany ny Sal. 141. Tsy vitan'ny tandindomin-doza ho voafandriky ny ratsy fanahy fotsiny ny mpanao Salamo (Sal. 141:9,10) fa alaim-panahy hanao tahaka ny ratsy fanahy koa. Ny lafiny voalohany mampalemy ny mpanao Salamo dia ny vavany, ary mivavaka izy mba hambenan'ny Tompo ny varavaran'ny molony (Sal. 141:3). Ny fiambenana ny vavahadin'ny tanana, tamin'ny andron'ny Baiboly, izay fiarovana ilay tanana, no aseho amin'io sary an'ohatra io.

Ary izao koa no fakam-panahy: hanaraka ny torohevitry ny marina ve ny zanak'Andriamanitra sa hanaiky ho voafitaky ny fandroboan'ny mpanao ratsy (Sal. 141:4,5)? Ny fony no hitan'ilay mpanao Salamo fa tena ahiana, satria eo no tena sehatry ny ady. Vavaka tsy mitsahatra omban-toky tanteraka sy fanoloran- tena amin'Andriamanitra no hany mahavonjy ny zanak'Andriamanitra amin'ny fakam-panahy (Sal. 141:2).

`Vakio ny Sal. 1:1 sy ny Sal. 141:4. Ahoana no anoritsoritana ny toetry ny fakam-panahy izay misoko miadana sy feno hafetsena eto?`

Manoritsoritra ny toetry ny fakam-panahy izay mandroso miandalana ny Sal. 141:4. Voalohany, mirona ho amin'ny ratsy ny fo. Faharoa, mahavanona asa ratsy izany (ny hevitry ny teny hebreo niavian'ilay dikan-teny dia maneho fiverimberenan'ilay asa). Fahatelo, mihinana ny zava-pin'ny ratsy fanahy ny fo, izany hoe manaiky ireo fomba ratsiny ho zavatra maha-te ho tia.

Toy izany koa ao amin'ny Sal. 1:1. Sakanan'ny fakam-panahy tsy hizotra eo amin'ny lalan'ny Tompo ny zanak'Andriamanitra amin'ny fitaomany azy handeha eo amin'ny fisainan'ny ratsy fanahy, hijanona eo amin'ny l√†lana falehan'ny mpanota, ary hipetraka eo amin'ny fipetrahan'ny mpaniratsira. Tsy azontsika atao ny ho tahaka ireo olon-dratsy ireo na hamela azy ireo hampanalavitra antsika amin'ny Tompo.

Ny fiafaran'ny ratsy fanahy sy ny olo-marina dia tokony hampianatra ny olona hitady fahendrena avy amin'Andriamanitra (Sal. 1:4-6; Sal. 141:8-10). Kanefa ao amin'ny Salamo, ny fanamarinana farany ny zanak'Andriamanitra dia mbola amin'ny hoavy. Midika izany fa antsoina hatoky an'Andriamanitra sy hiandry Azy amim-paharetana ny mpino.
