---
title:  Fianarana fanampiny
date:   19/01/2024
---

**Vakio ny Sal. 86:5,15; "Ny fitiavan'Andriamanitra ny olona" toko 1 ao amin'ny DHK.**

Manampy antsika hahatakatra bebe kokoa ny filazalazana samihafa momba ny toetran'Andriamanitra sy ny asany ao amin'ny Salamo ny fahamarinana mikasika ny maha- fitiavana Azy; amin'ny fomba ahoana?

Ny fianarana mandritra ity herinandro ity dia mifantoka amin'ny toetran'Andriamanitra sasantsasany sy ny asa ataony, izay mampiorina an'izao tontolo izao sy mampitoetra azy tsy hihetsika. Miantso an'Andriamanitra - izay Mpamorona sy Mpanjaka, Mpitsara, Mpamonjy araka ny teny fikasana ary Mpanome lalàna ny mpanao Salamo. Aseho bebe kokoa eo amin'ny anarana samihafa iantsoana an'Andriamanitra ny anjara asa tanany eo amin'izao rehetra izao, anisan'izany ny hoe: Mpiandry ondry (Sal. 23:1; Sal. 80:1), Vatolampy famonjena (Sal. 95:1) ary Ray (Sal. 68:5; Sal. 89:26). Azontsika atao ny hitoetra tsy hihetsika eto amin'izao tontolo izao, na dia eo anivon'ny hotakotaky ny fifanandrinana lehibe aza, satria Andriamanitra no manjaka ary koa mahatoky amin'izay ataony sy ambarany rehetra. Na dia tsy feno tanteraka aza ireo lohahevitra ara-teôlôjia ireo dia maneho ny fomba samihafa anehoan'Andriamanitra ny Tenany ao amin'ny Salamo izany.

Raha manohy ny fandinihana ny Salamo isika, dia zava-dehibe ny hahatsiarovantsika fa tokony hovakina amim-pisaintsainana ny toetran'Andriamanitra (be fitiavana sy feno fahasoavana) sy ny drafitra hoentiny mamonjy sy mamerina izao tontolo izao amin'ny laoniny izany. "Arakaraka ny andinihantsika ny toetran'Andriamanitra izay asehon'ny hazo fijaliana no hahitantsika ny famindram-po sy ny fitiavana ary ny famelan-keloka miharo amin'ny rariny sy ny hitsiny. Amin'izany koa no hahitantsika mazava tsara ireo porofo maroben'ny fitiavana tsy manam-petra sy ny fiantrana izay mihoatra lavitra ny fangorahan'ny reny ny zanany mania."- SC, t. 15. Ao amin'ny Salamo, na dia miatrika ny fitsaran'Andriamanitra noho ny fikomiany aza ny olona, dia mbola miantso an'Andriamanitra ihany izy satria fantany fa maharitra fotoana fohy ny Fahatezerany fa mandrakizay kosa ny Indrafony (Sal. 103:8).

### FANONTANIANA hifanankalozan-kevitra

`1. Nahoana ny fahatakarana ny maha-zava-misy ny fifanandrinana lehibe sy ny fidadasik'izany no zava-dehibe ho an'ny fahatakarantsika fa mbola be dia be ny fahoriana sy ny fijaliana eto amin'ny tontolontsika na dia eo aza ny fanapahan'Andriamanitra sy ny fiandrianany? Nahoana no ilaintsika tokoa ny lohahevitra momba ny fifanandrinana lehibe?`

`2. Tokony hamolavola ny fahatakarana ny momba antsika sy ny fifandraisantsika amin'ny zavaboary hafa rehetra ny finoana ny maha-Mpamorona an'Andriamanitra, amin'ny fomba ahoana? Inona no mitranga rehefa miala amin'izany fahamarinana izany ny olona (Sal. 106:35-42)?`

`3. Inona ny olan'ireo sampin'ny firenena hafa tamin'ny andron'ny Baiboly? (Sal. 115:4-8) Ahoana ny amin'ireo sampy môderina? Nahoana izy ireny no mampidi- doza koa ho an'ny fiarahantsika mandeha amin'Andriamanitra?`

`4. Ahoana no tokony ho fomba fiainan'ny vahoakan' Andriamanitra eo anatrehan'ny fahafantarana fa ny fitsaran'Andriamanitra dia miantomboka amin'ny olony? Toy ny ahoana ny fitsaran'Andriamanitra ny olony ary inona no anton'izany?`

