### FAMPIDIRANA

Hafatra telo ho an'izao tontolo rehetra izao

Ny 15 Októbra 1844, herinandro mialoha ilay fahadisoam-panantenana lehibe, no nahaterahan'ny zazalahy iray tao amina tokantrano mpino loteranina iray tany Alemaina. Friedrich Nietzsche no anarany; izy no ho tonga iray amin'ireo tsy mpino ny fisian'Andriamanitra manana hery miasa mangina mahery vaika indrindran'ny vanim-potoana môderina. Ninoan'Ingahy Nietzshe fa maty any amin'ny tany Atsinanana ny Andriamanitry ny Kristianina ka nokianiny ny toe-tsaina nitoetra teo amin'ny fivavahana kristianina ary nesoiny ho "toe-tsain'ny andevo" izany, toe-tsain'ny marefo manao izay hiarovana ny tenany amin'ireo mahery noho izy, ary namorona tsangan-kevitra adaladala toy ny hoe: "Tiava ny fahavalonareo". Nihevitra Ingahy Nietzsche fa nilain'ny vanim-potoana moderina ny hihoatra ny fomba fisainana mahakasika ny "tsara sy ny ratsy"; ny mpandray anjara iray ao amin'ny anankiray amin'ireo boky nosoratany dia nilaza hoe: "Vakivakio ireo vatofisaka misy ny lalàna taloha!" (mazava loatra fa ny Didy folo no tiany hambara).

Ho an'i Karl Marx, ilay mpanorina ny kôminisma, dia manan-danja koa ny taona 1844. Nantsoin'Ingahy Marx hoe "Les Manuscrits de 1844" ny boky nosoratany tamin'io taona io, na dia tsy natontan'ny Firaisana Sôvietika aza izany raha tsy ny taona 1932. Izany boky izany dia maneho ny famelabelarana ny firehan-kevitr'Ingahy Marx izay anohanany ny fisian'ny tontolo ara-materialy tanteraka izay mandalo amin'ny dingana ara-toekarena samy hafa mandra-pahatonga ireo mpiasa hivondrona ka hanongana ny kapitalista mpangeja azy ary hanorina toerana iray tonga lafatra eto an-tany.

Manan-danja ho an'Ingahy Charles Darwin koa ny taona 1844. Ao amin'ny lahatsoratra fantatra amin'ny anarana hoe "Essai de 1844" no namoronan'i Darwin ny iray amin'ireo fomba fiteny nampiasainy mikasika ny tsangan-kevitry ny fivoarana miandalana, na dia tsy mbola nampahafantarina ampahibemaso aza izany. Tamin'ny taona 1859, tamin'ny fotoana namoahana ny boky "l'Origine des espèces", vao nanambara ampahibemaso ny fomba fijeriny i Darwin, fomba fijery izay milaza fa ny aina rehetra dia avy tamin'ny razambe ikambanana nateraky ny dingam-pivoarana teo amin'ny natiora sy ny kisendrasendra irery ihany.

Ny taona 1844 anefa no fahatanterahan'ny faminanian'ny Dan. 8:14 mikasika ny 2300 andro, ary tamin'io taona io, rehefa avy nandalo ny fahadisoam-panantenana lehibe no nambolena ny voa izay hitsimoka ka ho tonga fihetsehana manerana izao tontolo izao ary hitondra hafatra izay nanohitra ny firehan-kevitr'Ingahy Marx sy Nietzsch ary Darwin.

Mifanohitra amin'i Nietzsch, ny fihetsehana advantista mitandrina ny andro fahafito dia nampianatra fa tsy hoe misy fotsiny Andriamanitra fa ny fitsipika mifehy ny fitondrantena izay noforoniny hifehy an'izao rehetra izao ("ireo vatofisaka misy ny lalàna taloha"), ny Didy folo, dia mitoetra ho fenitra faratampony entin'Andriamanitra mitsara sy mifehy ny taranak'olombelona rehetra.

Mifanohitra amin'i Marx, ny fihetsehana advantista mitandrina ny andro fahafito dia nitory fa ny fifanandrinana lehibe eo amin'i Kristy sy i Satana, fa tsy ny fizotry ny tantara ara-materialy, no manazava ny fiafaran'ny tantaran'ny tany, tsy amin'ny alalan'ny paradisa kôminista izay amboarin'olombelona fa amin'ny fanorenana ny fanjakan'Andriamanitra mandrakizay izay tanterahin'ny lanitra.

Mifanohitra amin'i Darwin, ny fihetsehana advantista mitandrina ny andro fahafito dia nampianatra fa ny aina dia tsy vokatry ny kisendrasendra sy ny fivoarana teo amin'ny natiora ary ny lalàna ahafahan'izay matanjaka eo amin'ny natiora manana fahavelomana mitohy, fa avy amin'ny herin'llay Andriamanitra Mpamorona izay namorona ny fiainana teto an-tany nandritra ny henemana ary nitsahatra tamin'ny andro fahafito.

Kisendrasendra ve ny nitrangan'ireo toe-javatra rehetra ireo tamin'ny taona 1844? Tsy tokony ho izany no hiheverana azy. I Marx sy i Nietzsch ary i Darwin dia olona telo nanana hery miasa mangina izay nitera-

doza tsy hay arenina ho an'ny taranak'olombelona. Ao anatin'ireo fahadisoan-kevitra rehetra ireo anefa dia tsy namela an'izao tontolo izao tsy hanana vavolombelona momba ny Fahamarinany Andriamanitra; izany no antony nananganany ny fihetsehana iray na dia teo aza ireo firehan-kevitra manimba ireo. Io fihetsehana io no nanjary fiangonana Advantista mitandrina ny andro fahafito rehefa nandeha ny fotoana, fiangonana izay hitory amin'izao tontolo izao ny fahamarinan'ny andro farany, dia ny hafatry ny anjely telo izany. Ireo hafatra ireo dia miorina amin'ny fanoherana ireo fahadisoana sy ny fiheveran-diso novoizin'ireo lehilahy telo izay voafitaka tanteraka.

Azo lazaina fa ny hafatry ny anjely telo no teny baikon'ny fiangonana Advantista Mitandrina ny Andro Fahafito. Ary raha jerena ifotony dia ireo no filazantsara, tsotra sy madio, saingy filazantsara aseho ao anatin'ny tontolon-kevitry ny "fahamarinana ankehitriny" (2 Pet. 1:12). Ary ireo hafatry ny anjely telo ireo indrindra no hianarantsika mandritra ity telovolana ity.

Naoty: Nalaina avy tao amin'ny lesona ho an'ny lehibe ny leson'ny Tanora Zokiny mandritra ity telovolana ity, ary nahazoan-dalana ny fanaovana izany. Misy ny fanovana vitsivitsy natao tamin'ireo fanontaniana sy ny lahatsoratra, mba hahatonga izany hifanaraka amin'ny firafitry ny leson'ny Tanora Zokiny sy ny fanandramana mifandraika amin'izany.