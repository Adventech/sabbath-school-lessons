---
title:  "ILAY FIFANANDRINANA LEHIBE"
date:   30/03/2023
---

### Takaro

"Voavelatra ao amin'ny Apokalypsy ireo zava-dalina momba an'Andriamanitra. Ny anarana ilazana io boky io hoe Fanambarana dia manohitra sahady ny filazan'ny sasany fa boky mihidy izy io. Ny Fanambarana dia zavatra mety ho fantatra. Ny Tompo mihitsy no nanambara tamin'ny mpanompony ny zava-miafina raketin'io boky io, ary ny iriny dia ny hahatakaran'ny sain'izay rehetra te hahafantatra izany. Natao ho an'izay velona amin'ny andro farany ireo fahamarinana ireo, toy ny nanokanana azy ho an'ireo niara-belona tamin'i Jaona koa. Mikasika ny lasa ny faritra sasantsasany amin'ity boky faminaniana ity, ny sasany dia miseho eo imasontsika ankehitriny; ary misy kosa ny sasany mampiseho amintsika mialoha ny hiafaran'ny ady goavana ifanaovan'ny herin'ny maizina sy ny Andrian'ny lanitra, ary ny farany manambara ny fandresena sy ny fifalian'ny voavotra any amin'ny tany nohavaozina." - VM, t. 584.

"Lalana marina, lalàm-pitiavana, lalàna ambony sy masina, antoky ny fahasambaran'ireo mpanompony izay manompo Azy amim-pifaliana, no fototra iorenan'ny fanjakany. Tsy fankatoavana an-jamba fa entanim-pitiavana sady feno fahatokiana sy feno fiderana no irin'Andriamanitra hananan'ny olony. Tsy azony ekena ny fankatoavana an-terisetra ka izany no nanomezany azy safidy malalaka izay fepetra tena ilaina indrindra eo amin'ny fanompoana an-tsitrapo.

"Andriamanitra Ray no nanapaka ny anjaran'i Satana ka nanambara fa tsy maintsy horoahina hiala any an-danitra izy noho ny fikomiana sahisahy nataony, ary ireo rehetra izay niara-nikomy taminy dia horoahina hiaraka aminy koa. Rehefa izay dia nisy ady tany an- danitra, i Kristy sy ny anjeliny niady tamin'i Satana sy ny anjeliny satria nidrikina hijanona tany an-danitra niaraka tamin'ny fikomiany izy ireo. Resy anefa izy ireo, ary nandresy i Kristy sy ireo anjely nahatoky, ka nandroaka an'i Satana sy ireo mpikomy namany tsy ho any an-danitra intsony."- SG, b. 3, t. 38.

"Tsy ny hitaona ny olona hibebaka amin'Andriamanitra noho ny fandikan'izy ireo ny Lalany fotsiny ihany no nahafatesan'i Kristy teo amin'ny hazo fijaliana - asain'Andriamanitra mibebaka aloha ny olona vao avelany heloka - fa namaly ny fitakian'ny rariny Izy; natolony ho fanatitra ny Tenany. (...) Niari-pahoriana tao amin'ny nofo Izy mba hiarovany ny mpanota tsy maharo tena. Ny fandresena azo tamin'ny fahafatesany teo Kalvary no nandrava mandrakizay ny herin'ny fiampangan'i Satana izay nandreseny lahatra an'izao rehetra izao ary koa nampangina ny fiampangana nataony izay nilaza fa tsy tao amin'Andriamanitra ny fandavan-tena ka tsy zava- dehibe eo amin'ny taranak'olombelona araka izany."- SIM, b. 1, t. 341.

`Rehefa tapitra ny herinandro andinihana ity toko Ity, aiza no mampiharihary indrindra ny fifandrinana lehibe ifanaovan'ny ratsy sy ny tsara?`

`Inona avy ireo lafin-javatra ahitanao izany fifanandrinana izany so amin'ny flarahamonina?`

`Avereno jerena ilay andininy nianaranao tslanjery. Ahoana ny fomba hampiharanao izany eo amin'ny fiainanao mandritra Ity herinandro ity?`