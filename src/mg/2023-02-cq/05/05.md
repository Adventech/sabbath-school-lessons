---
title:  "MENDRIKA I JESOSY"
date:   26/04/2023
---

### Ampifandraiso amin'i Jesosy

Mahita seza fiandrianana indray isika ao amin'ny Apôk. 5:1-3. Misy boky voasoratra tao anatiny sy teo ivohony aseho. Voaisy ny tombo-kasen'Andriamanitra izany ary tsy misy olona na any an-danitra na ety an-tany mahasokatra ilay boky. Mihorohoro ireo mponin'ny lanitra. Tsy misy anjely afaka misolo tena ny olombelona eo amin'ny fitsarana farany ny tany. Mitomany i Jaona satria tsy misy mahasokatra ilay boky. Rehefa izay dia manao teny mampahery azy ny iray amin'ireo loholona. Jesosy, ilay Zanak'ondrin'Andriamanitra no mendrika hanokatra ny boky.

Mibanjina ilay hany vahaolana ho an'ny fahotana i Jaona ao amin'ny Apôk. 5:5. Eto dia hitan'ilay mpaminany antitra ny fomba tokana hahafahan'ny olona rehetra miatrika ilay fitsarana farany eo anoloan'ny seza fiandrianan'Andriamanitra.

Ao amin'ny Apok. 5:8-12, nandray ny bokin'ny fitsarana i Jesosy, llay Zanak'ondrin'Andriamanitra nanao sorona ny ainy ho famonjena ny olombelona rehetra ka nanokatra izany. Velom-piderana sy dibo-kafaliana ny lanitra manontolo. Vaovao mahafaly loatra ho an'ny vahoakan'Andriamanitra ny fitsarana. Manambara izany fa tapitra hatreo ny fanjakan'ny ota ary afaka ny vahoakan'Andriamanitra.

Miaro antsika eo amin'ny fitsarana Jesosy. Tsy misy tokony hatahorantsika. Tsy irery isika eo amin'ny fitsarana ary resy ny fahefan'ny ratsy. Manome "rariny" ny vahoakan'Andriamanitra ny fitsarana (Dan. 7:22). Ny tanjon'ny fitsarana dia tsy ny hampiseho ny haratsiantsika tsy akory fa ny hanambara ny fahatsaran'Andriamanitra.

**Saintsaino ny Dan. 7, ary jereo izay miresaka an'i Jesosy ao amin'izany.**

`Ahoana no mahatonga an'i Jesosy ilay Solontsika ho hany fanantenana ho an'ny famonjena antsika?`

`Inona ny sary hafa momba an'i Jesosy asehon'ny lesona mandritra ity herinandro ity? Antom-bavaka: Inona no asetrinao ny fahitana an'i Jesosy araka izany?`