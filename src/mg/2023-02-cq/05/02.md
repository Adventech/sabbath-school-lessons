---
title:  "NY HAZO FIJALIANA SY NY FITSARANA"
date:   23/04/2023
---

### Saintsaino

### NY HAZO FIJALIANA SY NY FITSARANA

Ny boky farany ao amin'ny Baiboly, ny Apokalipsy, dia mifantoka amin'ny fifaranan'ilay fifanandrinana lehibe eo amin'ny tsara sy ny ratsy nandritra ny fotoana ela. Nanohitra ny fahamarinana sy ny rariny ary ny fahendren'Andriamanitra Losifera, ilay anjely mpikomy. Nilaza izy fa tsy marina Andriamanitra ary niangatra tamin'ny fomba nitantanany izao tontolo àry rehetra izao. Ao anatin'io fifandirana ny amin'ny toetran'Andriamanitra io indrindra no misy ilay fitsarana farany voalazan'ny Apokalipsy.

Izao no ambaran'ny Apôk. 14:7: "Matahora an'Andriamanitra, ka omeo voninahitra Izy; fa tonga ny andro fitsarany; ary miankohofa eo anoloan'Izay nanao ny lanitra sy ny tany sy ny ranomasina ary ny loharano. "Mifamatotra tsy azo sarahina ny filazantsara sy ny fitsarana, izay samy ao anatin'ny hafatry ny anjely voalohany. Raha tsy nisy ny "filazantsara mandrakizay" dia tsy ho nanana fanantenana isika mandritra ny fitsarana.

Mandritra ny fitsarana dia ho hitan'ireo tontolo tsy lavo fa nanao izay .rehetra azony natao Andriamanitra hamonjena ny olombelona tsirairay avy. Manambara ny fahamarinan'Andriamanitra sy ny famindram-pony ny fitsarana. Maneho momba ny fitiavany sy ny lalány izany, ary miresaka ny amin'ny fahasoavany mamonjy sy ny heriny manafaka.

Hosokafana ny boky fitanana an-tsoratra any an-danitra izay mandrakizay sady mazava sy marina amin'ny tsipiriany rehetra (jereo ny Dan. 7:10). Sarobidy loatra amin'Andriamanitra isika ka miato mihitsy izao tontolo rehetra izao mba handinika ireo safidy izay nataontsika manoloana ny tsilon-tsaina avy amin'ny Fanahy Masina sy eo anatrehan'ny fanavotana izay nomen'i Kristy maimaimpoana ho antsika teo amin'ny hazo fijalian'i Kalvary.

Ny asantsika no manambara ny safidintsika sy ny fahatokiantsika amin'Andriamanitra. Araka ny Efes. 2:8,9 dia "fahasoavana no namonjena anareo amin'ny finoana; ary tsy avy aminareo izany, fa fanomezana avy amin'Andriamanitra; tsy avy amin'ny asa, fandrao hisy hirehareha." Saingy rehefa mamonjy antsika i Kristy dia ovany isika. "Fa asany isika, voaforona tao amin'i Kristy Jesosy mba hanao asa tsara."- Efes. 2:10. Ny asa tsara ataontsika, izay vitantsika noho ny herin'ny Fanahy Masina, dia tsy mamonjy antsika fa vavolombelona manambara ny fahamarinan'ny finoantsika. Ny fitsaran'Andriamanitra farany dia manaisotra ny fihatsarambelatsihy rehetra sy ny lainga rehetra, ary manindrona hatrany amin'ny farany lalina ao anatintsika.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.** 

**Mamplasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery my andininy tianao indrindra ary soraty imbetsaka izany mba hahamora ny fitadidianao azy.**

`Tsy afa-misaraka amin'ny fitsarana ny filazantsara. Manao ahoana ny fahitanao izany? `

`Inona ny fanantenana azonao raisina ho an'ny tenanao avy amin'ny fifandralsan'ny filazantsara amin'ny fitsarana?`