---
title:  "NY HEVITRY NY SORATRA MASINA MOMBA NY TSY FAHAFATESAN'NY FANAHY"
date:   28/05/2023
---

### Saintsaino

### NY HEVITRY NY SORATRA MASINA MOMBA NY TSY FAHAFATESAN'NY FANAHY

Vakio ny Mat. 24:31 sy ny Mar. 13:22 ao anatin'ny tontolon-kevitry ny andro farany. Somary mampatahotra, sa tsy izany? Rehefa ho lehibe loatra ny famitahana amin'ny andro farany, na dia ireo olona mahatoky aza dia mety hotandindomin-doza ho voafitaka.

Matetika ny olona no asaina manaraka ny feon'ny fieritreretany mba hahafahany mamantatra ny marina na ny diso, ny tsara na ny ratsy, ary hiainany araka izany avy eo. Ambaran'ny Soratra Masina anefa fa mpanota avokoa isika rehetra ary tsy misy tonga lafatra (Jer. 17:9, Rom. 3:9-18); noho izany dia fomba iray azo antoka hahatonga antsika ho voafitaka na hanao ratsy mihitsy aza, na ho ela na ho haingana, ny fitokiana amin'ny fihetseham-pontsika. Faharatsiana maro no nataon'ireo olona resy lahatra tanteraka ny amin'ny fahamarinan'ny asany nandritra ny taonjato maro. Izany hoe nanaraka ny "lalana izay ataony ho mahitsy" izy ireo.

Ny mandalina fatratra ny Tenin'Andriamanitra kosa no tokony hataontsika, ary rehefa milefitra eo ambany fiasan'ny Fanahy Masina isika dia hahay hanavaka ny fahamarinana amin'ny fahadisoana.

Ao amin'ny Apok. 16:13,14 sy ny Apôk. 18:2,23, ny fitenenana toy ny hoe "fonenan'ny demonia" na "ny fanahin'ny demonia" sy "ny ody ratsy" dia milaza ny asan'ny devoly rehetra; ny "tsy fahafatesan'ny fanahy" no iray amin'ireo famitahana roa lehibe amin'ny andro farany (jereo ny HM, 1. 613).

Mazava loatra fa mora hita izany ankehitriny. Na dia ao anatin'ny tontolo kristianina aza dia fototry ny fampianarana ny tsy fahafatesan'ny fanahy. Ampianarina mandrakariva avy eny amin'ny polipitra sy any an-tsekoly any indrindra mandritra ny fotoam-pandevenana ny zavatra toy izany.

Iray amin'ireo fitaka lehibe avy ao Babilona ny fahatakarana diso momba ny fahafatesana, izay mifantoka amin'ny tsy fahafatesan'ny fanahy, ary manome vahana ny fitaomana mamitaky ny filalaovana angatra. Raha mino ianao fa ny maty dia mbola velona, amin'ny endrika iray na amin'ny endriny hafa, ary afaka mifanerasera amintsika, dia inona ny fiarovana anananao hiadiana amin'ireo famitahana maro ataon'i Satana? Efa nitranga izany tamin'ny lasa, misy izany ankehitriny ary azo antoka fa mbola hitranga indray arakaraka ny hanakaikezantsika ny farany. Ny hany fiarovana ho antsika dia ny hijoro tsara eo amin'izay ampianarin'ny Baiboly ary ny hifikitra amin'ny fampianaran'ny Baiboly momba ny fahafatesana amin'ny maha-torimaso izany mandra-piavian'i Jesosy fanindroany.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.** 

**Mamplasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery my andininy tianao indrindra ary soraty imbetsaka izany mba hahamora ny fitadidianao azy.**

`Inona avy ireo ohatra filalaovana angatra môderina hitanao eo amin'ny kolontsaina misy anao?`

`Ny fifaharana mafy amin'ny tenin'Andriamanitra no hany fiarovana ho antsika. Na dia tsy ladian-kevitra aza izany, nahoana?`