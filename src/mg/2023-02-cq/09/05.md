---
title:  "ANTSO HO AMIN'NY FANOLORAN-TENA"
date:   24/05/2023
---

### Ampifandraiso amin'i Jesosy

Ny antso ao amin'ny Apokalipsy dia antso maika ho amin'ny fanoloran-tena, izay voafintina ao amin'ny tandindon'ireo vehivavy roa voasoritsoritra ao. Na indraindray aza toa ho resy no ahitana ny vahoakan'Andriamanitra ao amin'io ady lehibe ifanandrinan'ny marina sy ny diso io, dia manome toky Andriamanitra fa handresy ny fiangonany amin'ny farany.

Tamin'ny andron'ny Babilôna fahiny dia iray ihany ny fiangonana sy ny fanjakana. Rehefa nipetraka tao amin'ny tempoliny teo amin'ny seza fiandrianam-panjakany Nebokadnezara mpanjaka, dia noheverina ho niteny tamin'ny anaran'ireo andriamanitra izy. Nisy fotoana namoahan'ny mpanjakan'i Babilôna didy maneran-tany, ho fihaikana llay Andriamanitra marina, izay nanery ny olona hivavaka sy hiankohoka araka izay andidiany azy (Jereo ny Dan. 3)

Amin'ny andro faran'ity tany ity dia hisy rafitra hitsangana: fiangonana sy fanjakana mikambana, Babilôna ara-panahy, izay misy mpitarika ara-panahy milaza ny tenany ho miteny toa an'Andriamanitra. Ao amin'ny taratasy nalefany ho an'ny eveka rehetra tamin'ny 20 Jona 1894 dia nanambara ny Papa Léon XIII hoe: "Ny toeran'Andriamanitra Tsitoha no tananay eto amin'ity tany ity." Hoy koa ny rakibolana "Ferraris Ecclesiastical Dictionary": "Manana fahamendrehana lehibe ny Papa ary ambony tokoa ka tsy olombelona tsotra fotsiny, fa toa an'Andriamanitra izy, sy solontenan'Andriamanitra." Vakio ny 2 Tes. 2:4.

Ny Dan. 3- tantaran'ireo Hebreo telo tany Babilôna fahiny (jereo ny Dan, 3:5) - dia mijoro ho ohatra, tandindon'izay hitranga rehefa hanery ny olona ho amin'ny fiankohofana amin'ny "sary" i Babilona ara-panahy amin'ny andro farany (jereo ny Apôk. 13:15; Apok. 14:9,11: Apok. 16:2; Apok. 19:20; Apok. 20:4). Mahaliana ny manamarika fa ny didy izay ho nodikain'ireo Hebreo telo lahy raha nanaiky izy ireo, izany hoe ny didy faharoa (Eks. 20:4,5). dia iray amin'ireo didy anankiroa izay novan'io fahefana io, fahefana izay voalaza any amin'ny andininy hafa fa hitady "hanova fotoana sy lalàna" (Dan. 7:25).

Inona ilay didy iray hafa novany? Mazava loatra fa ny didy fahefatra, izay ho lohahevitra lehibe fototry ny fifanolanana amin'ny fotoan-tsarotra farany rehefa tsy maintsy hanapa-kevitra isika na hiankohoka amin'llay "nanao ny lanitra sy ny tany sy ny ranomasina mbamin'izay rehetra ao aminy dia nitsahatra tamin'ny andro fahafito" - Eks. 20:11 (jereo koa ny Apok. 14:7). na amin'ny bibidia sy ny sariny.


**Saintsaino izay voasoratra ao amin'ny Apôk. 17, ary jereo izay miresaka an'i Jesosy ao.**

`Fanomezana avy amin'l Jesôsy ny fiangonana, ho fiarovana antsika amin'i Babilona; amin'ny fomba ahoana?`

`Araka ny efa mahazatra anao ve sa hafa ny fahitanao an'i Jesosy eto? Antom-bavaka: Inona no asetrinao ny fahitana an'i Jesosy araka izany?`