---
title:  IZA I BABILONA?
date:   22/05/2023
---

### Hazavao

Araka ny efa hitantsika, ny Apôk. 17 dia manoritsoritra rafitra ara-pivavahana mihemotra izay mampiditra fampianarana maro samihafa avy amin'i Babilônan'ny Testamenta Taloha ho ao amin'ny fivavahana kristianina.

Ny tilikamboni Babela, izay toerana nisy an'i Babilona fahiny dia naorina ho fihaikana mivantana ny Tenin'Andriamanitra. Tsangambato ho voninahitry ny tenany no nanorenan'izy ireo an'i Babela, ary dia nanorokoro ny fiteniny Andriamanitra. Vakio ny Gen. 11:9. Tena ratsy indrindra io rafitra io ka izany no namaritana azy hoe "leon'ny ran'ny olona masina sy ny ran'ny maritioran'i Jesosy"-Apok. 17:6 (jereo koa ny Isa. 49:26).

Endri-pivavahana namboarin'olombelona izany, ary mpitari-pivavahana mamiratra tokoa angamba no nanorina azy, saingy manohitra ny fahefan'ny filazantsara sy ny fiangonana izay naorin'i Jesosy izy, izay fiangonana miorina amin'ny fitiavana fa tsy amin'ny herisetra.

Manoritsoritra ireo rafi-pivavahana roa ireo ny bokin'ny Apokalipsy. Ny voalohany dia maneho fitokiana tanteraka amin'i Jesosy sy fianteherana amin'ny Teniny. Ny faharoa kosa maneho fitokiana amin'ny fahefan'olombelona sy fianteherana amin'ireo olombelona mpampianatra ara-pivavahana.

Nilaza mialoha ny handravan'ny Medianina sy ny Persianina an'i Babilôna ny Jer. 50 sy 51. Antony iray nahatonga ny faharavan'i Babilôna ny fanompoany sampy. Nino ny Babilônianina fa ny sary dia fanehoana ireo andriamaniny. Ho azy ireo dia monina ao amin'ny sarivongany ao amin'ny tempoly ireo andriamanitra, ary ao anatin'ny hery voajanahary izay asehony. Raha voaroba na potika ireo sampy dia fahaverezan'ny fiarovan'ireo andriamanitra no nandraisana izany.

Na dia lalina kokoa noho ny fiankohofana fotsiny amin'ny sarin-javatra vita amin'ny hazo sy vato aza ny olan'ny fanompoan-tsampin'i Babilona ara-panahy, dia manao tahaka ny nataon'i Babilona fahiny izy amin'ny fampidirana sarin-javatra voasokitra ao amin'ny fanompoam-pivavahana ataony. Ny fampiasana sary ho toy ny azo ivavahana, na "itsaohana". araka ny filazan'izy ireo azy, dia fandikana ny didy faharoa satria mametra ny fahafahan'ny Fanahy Masina mametraka ao an-tsaintsika ireo zavatra momba ny mandrakizay izany ary mampihena ny fahalehibeazan'Andriamanitra ho tahaka ilay sarivongana tsy misy aina.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany? Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Ahoana no hiarovantsika tena amin'ny hery miasa mangina avy amin'i Babilona, toy ny fironana hiankina amin'ny tenantsika fa tsy hiantehitra tanteraka amin' Andriamanitra, izay mora mahazo antsika tokoa?`