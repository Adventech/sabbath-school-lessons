---
title:  "ILAY MPAHARY TEO AMIN'NY HAZO FIJALIANA"
date:   10/05/2023
---

### Ampifandraiso amin'i Jesosy

### ILAY MPAHARY TEO AMIN'NY HAZO FIJALIANA

Araka ny efa hitantsika, saingy tsara ny mamerina izany, ny Mpahary antsika dia Mpanavotra antsika koa. Ilay Andriamanitra izay niteny hoe "Andeha Isika hamorona olona tahaka ny endritsika, araka ny tarehintsika" - Gen. 1:26, Izy ihany no llay niantso teo amin'ny hazo fijaliana hoe "Ely, Ely, lamà sabaktany? izany hoe: "Andriamanitro o, Andriamanitro o, nahoana no dia mahafoy Ahy Hianao?"- Mat. 27:46. Tsy antony lehibe tokony hatahorantsika an'Andriamanitra ve izany, ary koa hanomezantsika voninahitra Azy sy hiankohofantsika Aminy?

Amin'ny maha-olombelona lavo antsika, ahoana no ahaizantsika mamaly araka ny tokony ho izy izany fahamarinana mahatalanjona izany? Manoro antsika ny hafatry ny anjely voalohany: "Matahora an'Andriamanitra, ka omeo voninahitra Izy; fa tonga ny andro fitsarany, ary miankohofa eo anoloan'izay nanao ny lanitra sy ny tany sy ny ranomasina ary ny loharano."- Apôk. 14:7.

Vakio ny Jao. 19:16-30, momba an'i Jesôsy teo amin'ny hazo fijaliana. Eo am-pamakiana izany dia saintsaino ireo andinin-tSoratra Masina efa hitantsika momba an'i Jesosy amin'ny maha-Mpamorona Azy, toy ny ao amin'ny Kôl. 1:16.

Taorian'ny hazo fijaliana no nisian'ny hafatry ny anjely voalohany izay miantso ho amin'ny fiankohofana amin'ny Mpahary, dia taorian'ny nahafantaran'izao tontolo rehetra izao sy ireo mpanara-dia an'i Kristy fa llay "nanao ny lanitra sy ny tany ary ny loharano" ihany, na dia Andriamanitra aza Izy, no voalaza fa "nofoanany ny tenany (...) dia nanetry tena izy ka nanaiky hatramin'ny fahafatesana, dia ilay fahafatesana tamin'ny hazo fijaliana" - Fil. 2:7.8.

"Ny velona ihany no afaka miankohoka amin'Andriamanitra; tsy afaka hidera na hanome voninahitra Azy ny maty. (...) Manasa antsika ny Mpahary antsika hametraka ny fiainantsika eo an-tanany amin'ny fiankohofana Aminy, mba handraisantsika izany fiainana feno fitahiana avy Aminy izany, izay natao hahasoa ny hafa. Ny fiankohofana dia mifandray indrindra amin'ny toetra sy ny antom-pisiantsika, ary koa amin'ny filantsika mifantoka amin-javatra hafa ivelan'ny tenantsika, izay manafaka antsika amin'ny fitiavan-tena. Ny tsy fiankohofana amin'Andriamanitra dia midika ho tsy fananana antom-pisiana intsony: (...) ary ho lany tamingana tanteraka satria tafasaraka amin'llay loharanon'ny fiainana." Angel Manuel Rodriguez, "The Closing of the Cosmic Conflict: Role of the Three Angels' Messages," t. 42.

Inoana fa talanjona tokoa ireo izay nahafantatra an'i Jesosy talohan'ny nahatongavany ho nofo! Tsy mahagaga raha miankohoka Aminy koa ny mponin'ny lanitra. Ary isika izay navotana tamin'ny rany, inona moa no azontsika atao ankoatra ny miankohoka amin'llay Mpahary sy Mpanavotra antsika?


**Saintsaino izay voasoratra ao amin'ny andalan-teny fototra, ary jereo izay miresaka an'i Jesosy ao.**

`Eo anatrehan'ny hazo fijaliana, nahoana no manambara tsy finoana tokoa ny hoe misy zavatra azon'ny olombelona atao hanampiana izay efa nataon'i Jesosy teo amin'ny hazo fijaliana?` 

`Inona amin'ireny asantsika ireny no mety hanampy izay efa vitan'ny Mpahary ho antsika?`

`Araka ny efa mahazatra anao ve sa hafa ny fahitanao an'i Jesôsy eto? Antom-bavaka: Inona no asetrinao ny fahitana an'i Jesosy araka izany?`