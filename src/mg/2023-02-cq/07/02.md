---
title:  "ILAY LEHIBE LAVITRA NOHO NY NOSY SY NY MASOANDRO"
date:   07/05/2023
---

### Saintsaino

### ILAY LEHIBE LAVITRA NOHO NY NOSY SY NY MASOANDRO

Taorian'ny niakarany tany an-danitra (Asa. 1:9) dia namangy an'i Jaona tao amin'ny nosy Patmo i Jesôsy, toerana izay nanaovan'ilay amperora romanina Domitien ratsy fanahy sesitany azy.

Tsy navela ho irery tao anatin'ny fotoan-tsarotra nolalovany amin'ny maha-mpianatr'i Jesôsy azy i Jaona. Tsy mbola vita ny asa fanompoany. Nisy anjely mamirapiratra iray namangy an'i Jaona tao amin'ilay nosy ary nitondra hafatra ho azy avy any amin'ny seza fiandrianan'Andriamanitra. Hafa-panantenana ho an'ny taranaka mifandimby izany, fa indrindra koa hafatra natao hanomanana ny vahoakan'Andriamanitra amin'ny andro farany ho amin'ny fiavian'i Jesôsy. Sady hafa-pampitandremana manan-danja izany no hafatra fampaherezana, eo am-piomanantsika hiatrika ireo fitsapana amin'ny andro farany (sy ankehitriny koa).

Vakio ny Apok. 14:7.

Ny lohahevi-dehibe ao amin'ny bokin'ny Apokalipsy dia ny fiankohofana. Nohariana hivavaka sy hiankohoka isika. Mahatonga antsika hahita ny tena tanjon'ny fiainana ny fiankohofana marina, dia ny fiankohofana amin'ny Mpahary. Tsy vitan'ny manome antsika antony mendrika hamoizantsika ny aintsika izany fa manan-danja noho izany aza, manome antsika antom-piainana izany, ary antony hiaretana fahoriana koa raha ilaina (Asa. 14:22).

Ny Apôk. 14:7 dia mifarana amin'ny antso mazava mba hiankohoka amin'ny Mpahary; manan-danja manokana io antso io ankehitriny, dia amin'izao fotoana anekena ny fivoarana miandalana izao. Ny tontolo ara-tsiansa, eny fa na ny tontolo kristianina koa aza mantsy dia manaiky io fampianarana io, izay manohitra ny hevitra rehetra ara-Baiboly sy kristianina hatrany amin'ny fotony.

Koa ny boky voalohany ao amin'ny Baiboly, dia ny Genesisy izany, no fototra ifaharan'ilay antso farany ao amin'ny Apokalipsy. Tsy ho takatsika amin'ny fahafenoany na oviana na oviana ireo lohahevitra ifanolanana ao amin'io ady mahafaoka izao rehetra izao io, izay mikasika ny fiankohofana, raha tsy azontsika ny maha-zava-dehibe ny Famoronana. "Tamin'ny voalohany Andriamanitra nahary ny lanitra sy ny tany."- Gen. 1:1. lo andininy io no fototra iorenan'ny Soratra Masina manontolo. Ny teny hebreo nadika hoe "nahary" ao amin'io andininy io dia bara, matoanteny izay tsy ampiasaina raha tsy ilazana an'Andriamanitra irery ihany.

Maneho Andriamanitra manana hery mahatalanjona sy fahefana tsy misy fetra ny Famoronana. Tsy nampisy ny tany sy ny lanitra ihany ny heriny fa niasa ho an'ny vahoakany koa nandritra ny taonjato maro. Izy no Andriamanitra izay namorona ity tontolo ity, Izay eto amin'izao tontolo izao mandrakariva, ary tsy handao na oviana na oviana ny olony eto.


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.** 

**Mamplasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery my andininy tianao indrindra ary soraty imbetsaka izany mba hahamora ny fitadidianao azy.**

`Tsy takatry ny saina ny halehiben'ny Famoronana ary manamafy ny maha-zava- misy ny fitiavan'Andriamanitra izany; amin'ny fomba ahoana?`

`Raha fantatrao fa mihaino manokana antsika tsirairay Andriamanitra ary mihivetra lalina momba izay zava-manjo antsika rehetra, inona ny fiantraikan'izany aminao?`