---
title:  "ANDRIAMANITRA MPAHARY AVO INDRINDRA SY MPANAVOTRA AKAIKY ANTSIKA"
date:   08/05/2023
---

### Hazavao

### ANDRIAMANITRA MPAHARY AVO INDRINDRA SY MPANAVOTRA AKAIKY ANTSIKA

Ilay Andriamanitry ny Famoronana, Izay nanao ny masoandro, ny volana ary ny kintara, no llay Andriamanitra mihevitra ny tsirairay avy amintsika. Izy no Andriamanitra nanafaka ny vahoakany tamin'ny fanandevozan'ny Egiptianina, nitarika azy ireo nandritra ny diany tany an'efitra, nampilatsaka ny mana avy any an-danitra, nandrodana ny mandan'i Jeriko, ary nandresy ireo fahavalon'ny Isiraely. Io Andriamanitra io ihany, Izay tsy nitsitsy ny heriny tsy manam-petra mba hamoronana izao tontolo rehetra izao, no mampiasa izany heriny tsy misy fetra izany koa mba handresena ny herin'ny ratsy izay miady hahazo ny fanahintsika.

Na any amin'ny "fitoerana avo sy masina" aza no itoeran'Andriamanitra dia "ao amin'ny torotoro fo sy ny manetry tena" - Isa. 57:15 koa Izy. (jereo koa ny Jao. 17:23).

Ilay Andriamanitra namorona sy mamelona ireo vahindanitra an'arivo tapitrisany maro no ilay Andriamanitra "ivelomantsika sy ihetsehantsika ary iainantsika" - Asa. 17:28, kanefa sady miasa ao anatintsika koa mba hanome antsika fo vaovao, hanadio antsika ho afaka amin'ny fahotana ary hahatonga antsika ho olom-baovao ao amin'i Kristy. (Vakio ny Rom. 8:1).

Jereo ny fifandraisana ety eo amin'ny maha-Mpamorona an'i Jesosy sy ny maha- Mpanavotra Azy (Efes. 3:9, Kôl. 1:13-17, Apôk. 4:11, Rom. 5:17-19). Vantany vao aetry ny asany amin'ny maha-Mpamorona Azy, araka izao ataon'ny fivoarana miandalana izao, dia manjary isalasalana koa ny asany amin'ny maha-Mpanavotra Azy. Tonga mba hanavotra antsika ho afaka amin'ny fahotana, ny fahafatesana, ny fahoriana, sy ny herisetra i Jesosy - kanefa ny fivoarana miandalana dia mampianatra fa ireo indrindra no tena niasa tao anatin'ny famoronana. Manavotra antsika ho afaka amin'ireo fomba nampiasainy hamoronana antsika tany am-piandohana ve izany Andriamanitra? Lainga mampidi-doza izany.

Ary ratsy noho izany aza, tsinontsinoavin'ny fivoarana miandalana ny fahafatesan'i Jesosy teo amin'ny hazo fijaliana. Jereo anefa ny Rom. 5:17-19. Raha ny fampianaran'ny fivoarana miandalana dia tsy nisy izany Adama tsy nanan-tsiny izany ka avy eo nanota sy nampiditra ny fahafatesana, satria ny fahafatesana - dia fahafatesana nandritra ny taona an-tapitrisany maro-no hery sy fahefana nilaina mba hahaforona an'i Adama tany am-piandohana.

Araka izany dia potehin'ny fivoarana miandalana hatrany am-panombohana ny fototra ara-Baiboly iorenan'ny hazo fijaliana. Eo anatrehan'izany kosa, ny Advantista mitandrina ny andro fahafito, izay miantso izao tontolo izao hiankohoka amin'ny Mpahary, dia vavolombelona velona manohitra izany fahadisoana izany.


`Rehefa avy namaky izay nosoratanao sy nomarihinão ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Ahoana no hianarantsika manovo hery sy fanantenana avy amin'ny fahatakarantsika fa akaiky antsika Andriamanitra? Sa mampatahotra anao izany satria fantatr'Andriamanitra ny tslambaratelonao miafina Indrindra? `

`Tokony hanome fiadanana anao ny filazantsara ao anatin'izany tontolon-kevitra izany; amin'ny fomba ahoana?`