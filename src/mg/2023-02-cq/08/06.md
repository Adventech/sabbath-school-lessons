---
title:  "NY ANDRO FAHAFITO SY NY FARANY"
date:   18/05/2023
---

### Takaro

Ny tsangambaton'Andriamanitra, dia ny Sabata andro fafafito izay famantarana ny asany tamin'ny namoronany izao tontolo izao, dia novan'ilay lehilahin'ota. Manana asa manokana ny vahoakan'Andriamanitra hanarina ny fahasimbana izay natao teo amin'ny lalàny (Isa. 58:12); ary arakaraka ny hanakaikezantsika ny farany no maha-maika ny asa. Ireo izay tia an'Andriamanitra rehetra dia haneho fa mitondra ny famantarany amin'ny alalan'ny fitandremana ny didiny. (...) Ny tena fitoriana amin'ny alalan'ny asa fitsaboana marina dia mifamatotra tsy azo sarahina amin'ny fitandremana ny didin'Andriamanitra, izay manondro manokana ny Sabata satria io no tsangambato lehiben'ny famoronana nataon'Andriamanitra. Ny fitandremana izany dia mifamatotra amin'ny asa famerenana amin'ny laoniny ny endrik Andriamanitra ao amin'ny olombelona. lo no anjara asa tokony hampandrosoin'ny vahoakan'Andriamanitra amin'izao vanim-potoana izao. Raha tanterahina an-tsakany sy an- davany io anjara asa io dia hitondra fitahiana mitobaka ho an'ny fiangonana. - TFC, b. 6, tt. 265,266.

Misy fotoan-tsarotra lehibe miandry ny vahoakan'Andriamanitra. Tsy ho ela intsony ny firenentsika dia hiezaka hanery ny olona rehetra hitandrina ny andro voalohany amin'ny herinandro ho masina. (...) Tsy hisalasala mihitsy izy ireo hanery ny olona hanao izay mifanohitra amin'ny feon'ny fieritreretany ka hitandrina ny andro lazain'ny firenena fa Sabata. -AAA, t. 137.

I Môrdekay eo am-bavahady no hitan'ny tontolo protestanta ankehitriny rehefa mijery ilay antokon'olom-bitsy mitandrina ny Sabata izy. Manameloka mandrakariva ireo izay nanary ny fahatahorana an'i Jehovah sy manitsakitsaka ny Sabatany ny toetra amam-pitondrantenan'izy ireo, izay maneho fanajana ny lalan'Andriamanitra. Araka izany, izay manembantsembana ny lalan'izy ireo (ny lalan'ireo mpanitsakitsaka ny lalàn'Andriamanitra) dia tsy maintsy hesoriny amin'ny fomba rehetra. (...)

Tsy manana ilay teny "Voasoratra hoe" izy ireo entina hanomezan-tsiny ireo mpitandrina ny Sabatan'ny Baiboly ka ampihariny aminy ny lalàn'ny famoretana. (...) Eo amin'io sahan'ady io no hisehoan'ilay fifanandrinana lehibe farany, dia ny ady misy eo amin'ny fahamarinana sy ny fahadisoana. Tsy misy isalasalantsika anefa ny mikasika io ady io: toy ny tamin'ny andron'i Môrdekay, dia hiaro ny fahamarinany sy ny vahoakany Andriamanitra. - Ma, 9 Jolay.


`Rehefa avy nandalina io andalan-tSoratra Masina io ianao nandritra ny herinandro, inona ireo fanambarana vaovao aminao mikasika ny fiainanao ara-panahy?`

`Ahoana no azo ampiharana izany fanambarana izany eo amin'ny fiainanao amin'izao fotoana izao?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`