---
title:  FITAKA SY FISANDOHANA
date:   15/05/2023
---

### Hazavao

Ho fanimbana ny toetra manokana ananan'ny famoronana antsika dia nampiditra fisandohana miharihary ny devoly. Ny fivoarana miandalana no dingana nampiasainy. Noforonina mba hampirindra ireo "tahirin-kevitra siantifika" amin'ny fitantaran'ny Genesisy Izany hevitra izany. Ambarany amin'izany fa vanim-potoana lava sy tsy voafaritra ireo andro famoronana, ary ny fiainana teto an-tany dia efa nisy an-davitrisa taona maro.

Mazava ny fitantaran'ny Baiboly. Andriamanitra "no niteny dia ary izany, Izy no nandidy, dia nitoetra mafy izany" - Sal. 33:9. "Finoana no ahafantarantsika fa tenin'Andriamanitra no nanaovana izao tontolo izao" - Heb. 11:3. Ny toko voalohany ao amin'ny Genesisy dia milaza fa namorona izao tontolo izao tao anatin'ny enina andro ara-bakiteny izay ahitana 24 ora Andriamanitra, ary nitsahatra tamin'ny andro fahafito.

Ny teny hebreo ilazana ny "andro" ao amin'ny Gen. 1 dia "yom". Manerana ny Baiboly, isaky ny manolo ny teny "yom" ho mpamari-toetra ny isa anankiray (andro fahatelo, andro voalohany, na ny ankoatra izay) dia mametra ny fotoana ho 24 ora izany. Tsy misy toe-javatra na iray aza ao amin'ny Baiboly izay anovan'ny isa ny anarana "yom" ho vanim-potoana tsy voafaritra.

Raha tsy namorona izao tontolo izao tao anatin'ny enina andro ara-bakiteny tokoa Andriamanitra, dia inona no hevitry ny Sabata andro fahafito? Nahoana no nanome baiko mahakasika izany Andriamanitra? Mametraka fisalasalana lehibe mikasika ny fahamarinan'ny Soratra Masina koa izany.

Ny fototry ny fahefan'Andriamanitra mihitsy no iantefan'ny fihaikan'i Satana amin'ny famelezany ny Sabata, ary inona moa no mahomby kokoa eo amin'ny famotehana ny fahatsiarovana ny enina andron'ny Famoronana raha tsy ny fandavana ny maha-tena zava- misy izany Famoronana tao anatin'ny enina andro izany?

Mahakasika ny fahefan'Andriamanitra ny fifanandrinana lehibe izay nanomboka tany an- danitra arivo taona maro lasa izay. Amin'ny andro farany, ny lohahevi-dehibe ifanolanan'ny tsara sy ny ratsy (i Kristy sy i Satana) dia ny fiankohofana. Miankohoka amin'ny Mpamorona sa amin'ny bibidia isika?

Araka izany, ny fisandohana ny Sabata andro fahafito dia fandrombahana ny fahefan'i Jehovah amin'ny sehatra ambony indrindra, dia ny toerana maha-Mpamorona Azy. (2 Tes. 2:4).

Mazava loatra fa ny zavatra manan-danja indrindra amin'ny andro farany dia mahakasika ny fitiavantsika an'i Jesosy. Ambaran'ny Baiboly anefa fa io fitiavana io dia aseho amin'ny fankatoavana ireo didy (1 Jao. 5:3; Ap√¥k. 14:12) - ary ny Sabata irery ao anatin'ireo didy folo no mahafaoka ny zavatra rehetra satria izy ihany no manondro an'Andriamanitra ho Mpamorona (Eks. 20:8-11).


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra? .Inona avy ireo fitsipika sy fehin-kevitra hafa hitanao ao?`

`Inona no ifandraisan'ny fitsarana sy ny didin'Andriamanitra ary ny ny fiankohofana?` 