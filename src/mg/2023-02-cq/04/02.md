---
title:  "MATAHOTRA AN'ANDRIAMANITRA"
date:   16/04/2023
---

### Saintsaino
 
Hoy Jesosy: "Ary aza matahotra izay mamono ny tena, nefa tsy mahay mamono ny fanahy; fa aleo matahotra Izay mahay mahavery ny fanahy sy ny tena ao amin'ny helo."- Mat. 10:28. Manampy antsika hahatakatra ny hevitry ny hoe matahotra an'Andriamanitra izany; amin'ny fomba ahoana?

Ny tanjon'ny bokin'ny Apokalipsy ho an'ny taranaka misy antsika dia ny hanomana vahoaka ho vonona ho amin'ny fiverenan'i Jesôsy tsy ho ela sy hiray Aminy amin'ny fampitana ny hafatry ny andro farany ho an'izao tontolo izao. Maneho ny antso farany ataon'Andriamanitra izany, dia ny hafatra maika sy manerana izao tontolo izao ary koa mandrakizay, izay natao ho an'ny olombelona rehetra.

Ny teny grika ampiasain'ny Testamenta Vaovao hilazana ny hoe "matahora" ao amin'ny Apok. 14:7 dia phobeo. Tsy ampiasaina amin'ny heviny hoe matahotra an'Andriamanitra izany eto fa amin'ny hevitry ny fahatahorana sy fanajana lehibe. Milaza ny fisainana feno fahatokiana tanteraka amin'Andriamanitra izany ary ny fileferana tanteraka amin'ny sitrapony. Toe-tsaina mifantoka amin'Andriamanitra fa tsy amin'ny tena izany. Mifanohitra amin'ny toe-tsain'i Losifera ao amin'ny Isa. 14:13,14 izany.

Ny toe-tsain'i Kristy kosa tsy tahaka izany fa na dia "nanana ny endrik Andriamanitra aza (...) dia nanetry tena ka nanaiky hatramin'ny fahafatesana, dia ilay fahafatesana tamin'ny hazo fijaliana."- Fil. 2:6,8

Maneho fifandraisana eo amin'ny fahatahorana an'Andriamanitra sy ny fitandremana ny didiny ny Baiboly (Deo. 6:2; Sal. 119:73,74; Mpitt. 12:13,14). Ny fahatahorana an'Andriamanitra dia toe- tsaina feno fanajana izay mitarika ho amin'ny fankatoavana. Ny antso maika avy any an-danitra dia ny hankatoavan'ireo izay novonjena tamin'ny alalan'ny fahasoavana ny didin'Andriamanitra (Efes. 2:8-10).

Tsy manafaka antsika amin'ny heloky ny lasantsika fotsiny ny fahasoavana fa manome antsika hery koa hoentina mivelona amin'ny fiainana feno fankatoavana an'Andriamanitra amin'izao andro izao. Izao no nambaran'i Paoly apóstôly: "Izay nandraisanay fahasoavana sy mah'Apostoly anay hahatonga fanekena ny finoana ho voninahitry ny anarany any amin'ny jentilisa rehetra."-Rom. 1:5.

Misy olona sasany manana fiheverana hafahafa fa ny famonjena amin'ny alalan'ny fahasoavana dia manafoana ny lalàn'Andriamanitra na manamaivana ny filana fankatoavana. Mino izy ireo fa ny resaka rehetra momba ny fankatoavana dia fanarahana ara-bakiteny ny lalàna. Hoy izy ireo: "Ny hany ilaiko dia i Jesosy." Ny fanontaniana dia hoe: "Jesôsy iza?" Jesôsy izay namboarintsika manokana sa Jesôsy ao amin'ny Soratra Masina? Ilay Kristy ao amin'ny Soratra Masina dia tsy mitarika antsika na oviana na oviana hanamaivana ny lalány izay maneho ny toetrany (jereo ny Jao. 1:1,14). Ilay Kristy ao amin'ny Soratra Masina dia tsy mitarika antsika na oviana na oviana hanamaivana ireo foto-pinoana ao amin'ny Baiboly izay manambara mazava kokoa ny momba Azy. 


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.** 

**Mamplasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery my andininy tianao indrindra ary soraty imbetsaka izany mba hahamora ny fitadidianao azy.**

`Ahoana no hanazavanao amin'ny olona iray, amin'ny fomba miabo, ny antony maha-tsara ny "fahatahorana an'Andriamanitra?"`