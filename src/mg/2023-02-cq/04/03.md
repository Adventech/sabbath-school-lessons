---
title:  "FIAINANA MIORINA AMIN'ANDRIAMANITRA"
date:   17/04/2023
---

### Hazavao
### FIAINANA MIORINA AMIN'ANDRIAMANITRA

Ao anatin'ny vanim-potoana anindrahindrana ny fanjifana sy ny fandaniana, izay ametrahan'ny soatoavina laika ny "izaho" ho ivon'ny zavatra rehetra, ny antso avy any an- danitra dia ny hialantsika amin'ny jadon'ny fitiavan-tena sy ny fanandevozan'ny fametrahana ny tenantsika ho zava-dehibe ka hametrahantsika an'Andriamanitra ho ivon'ny fiainantsika. Ho an'ny sasany dia ny vola no ivon'ny fiainany. Ho an'ny hafa dia ny fahafinaretana na ny fahefana izany. Ho an'ny hafa indray dia mety ho ny fanatanjahan-tena, ny mozika na ny fialamboly izany. Ny hafatra ao amin'ny Apokalipsy dia antso mafy mba hatahorana sy hanajana ary hanomezam-boninahitra an'Andriamanitra ho tena ivon'ny fiainana marina.

Ny toe-javatra lehibe fototry ny fifanandrinana farany eto an-tany dia ny ady hahazoana ny fifantohan'ny sain'olombelona. Mahakasika ny fanoavana sy ny fahefana ary ny fileferana amin'ny sitrapon'Andriamanitra tokoa izany. Ny ady farany eo amin'ny fifanandrinana lehibe dia ifanaovan'ny tsara sy ny ratsy mba hifehy ny eritreritsika.

Saino ny amin'ny fahamoran'ny fifehezana ny eritreritrao, amin'ny lafiny iray, farafahakeliny rehefa tsapanao fa mila mifehy izany ianao. Izao matetika no olana: raha tsy manao ezaka amim-pandinihana fatratra isika mba hifantohana amin'ireo zavatra tsara - ny "zavatra any ambony fa tsy ny zavatra ety an-tany" - dia hirona ho azy ho amin'ny zavatra ambany, dia ireo zavatra eto amin'izao tontolo izao, ny saintsika izay tratry ny fahalavoana sy feno fahotana.

"Farany, ry rahalahy, na inona na inona marina, na inona na inona manan-kaja, na inona na inona mahitsy, na inona na inona mahate-hotia, na inona na inona tsara laza, raha misy hatsaram-panahy, ary raha misy dera, dia hevero izany." - Fil. 4:8.

Ny fandinihana natao momba ny fampiasana ny fiteny hoe "manome voninahitra an'Andriamanitra" ao amin'ny Testamenta Taloha dia maneho fa mahaliana ny fahitana izany matetika ao anatin'ny tontolon-kevitry ny fitsaran'Andriamanitra (saingy tsy ao amin'izany ihany) (Jos. 7:19; 1 Sam. 6:5; Jer. 13:15, 16; Mal. 2:2), tahaka izany koa ao amin'ny hafatry ny anjely voalohany (Apôk. 14:7).

Araka ny ambaran'i Paoly apôstôly dia fitoerana masina ny tenantsika, fitoeran'ny Fanahin'Andriamanitra, tempoly nohamasinina tamin'ny fanatrehan'Andriamanitra. Miantso antsika hanome voninahitra an'Andriamanitra eo amin'ny lafiny rehetra amin'ny fiainantsika ny Soratra Masina. Rehefa Andriamanitra no ivon'ny fiainantsika, ny hany faniriantsika dia ny hanome voninahitra Azy, na eo amin'ny fihinantsika izany, na eo amin'ny fitafintsika, na ireo fialambolintsika na ny fifandraisantsika amin'ny hafa. Manome voninahitra an'Andriamanitra isika rehefa maneho ny toetrany feno fitiavana amin'izao tontolo izao amin'ny alalan'ny fanolorantsika tena hanao ny sitrapony. Manan-danja kokoa izany rehefa heverina ny amin'ny fitsarana ny tany amin'ny andro farany.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?` 

`Inona no azonao atao mba hahazoanao antoka fa manome voninahitra an'Andriamanitra ianao amin'ny tenanao sy ny sainao ary ny fihetseham-ponao?`