---
title:  Lesona
date:   18/06/2023
---

### Saintsaino

### MIOMANA HO AMIN'NY FOTOAN-TSAROTRA FARANY

Nampirisika ny mpino tao Tesalonika mba "hiambina" sy "hahonon-tena" ny apóstoly Paoly ao anatin'ny tontolon-kevitry ny fiavian'i Kristy fanindroany (vakio ny 1 Tes. 5:4-6). Raha tamin'izany andro izany aza dia efa nanao antso maika ho an'ny mpino tao Tesalónika i Paoly, tsy ho maika lavitra noho izany ve ny antsony amintsika ankehitriny?

Nampiasa ny teny hoe "miambina" i Jesôsy miaraka amin'ny fivavahana amin-kafanam-po (Mat. 24:42, Mat. 26:40,41). Ny hoe miambina dia mailo ara-panahy. Hoy i Ellen G. White: "Isika izay mahalala ny fahamarinana dia tokony hiomana ho amin'izay hianjady amin'izao tontolo izao tsy ho ela tahaka ny zavatra tsy ampoizina izay manafotra." TFC, b. 8, t. 28.

Ary na dia mety ho tampoka amin'izao tontolo izao aza izany dia tsy tokony ho tampoka amintsika. Ary ankehitriny, izao anio izao, no fotoana tokony hahavonona. Aoka tsy ho very foana ny fotoana.

Nanome antsika ireo hafatry ny andro farany ireo i Kristy mba hahafantarantsika izay ho avy ka hiomanantsika ho amin'izany. Ny faminanian'i Daniela sy ny Apokalipsy, miaraka amin'ireo fanomezam-pahasoavan'ny faminaniana môderina, dia manome topy maso antsika ny amin'izay hanjo an'ity izao tontolo izao ity.

Ny antso farany ataon'Andriamanitra amin'ny olony dia ny handosiran'izy ireo ny fahadisoan'i Babilona sy ny handehanany amin'ny fahazavan'ny fahamarinana mandrakizay izay hita ao amin'ny Teniny. Ny Baiboly no fanalahidin'ny zava-drehetra. Ny hafatry ny anjely faharoa dia miantso antsika hanaiky ny fahamarinana fa tsy ny fahadisoan-kevitra, ny Soratra Masina fa tsy ny lovantsofina.

Maneho fampitandremana ny amin'ny mariky ny bibidia ny hafatry ny anjely fahatelo izay manarakaraka ireo anjely roa voalohany. Maneho fahefana ara-politika na ara-pivavahana ny bibidia ao amin'ny faminanian'ny Baiboly manontolo. Amin'ny farany dia hanitatra ny fahefany manerana izao tontolo izao io fahefana ara-pivavahana io ka hampiray ny fiangonana sy ny fanjakana. Ny tanjona dia ny hisian'ny firaisan'izao tontolo izao ao anatin'ny korontana ara- toe-karena, ny loza eo amin'ny zavaboary, ny fisavorovoroana ara-piarahamonina, ny krizy politika iraisam-pirenena ary ny ady maneran-tany. Ho lohany amin'ny fidirana amin'izany firaisana izany i Etazonia araka ny voalazan'i Ellen G. White (jereo ny lesona 10). Antso maika ho an'ireo mpanara-dia an'i Kristy mahatoky no mamarana ireo hafatra ireo, dia ny hitandremany ny didin'Andriamanitra amin'ny alalan'ny finoana velona an'i Jesosy mitoetra ao am-pony (Apok. 14:12).


**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.** 

**Mamplasà hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery my andininy tianao indrindra ary soraty imbetsaka izany mba hahamora ny fitadidianao azy.**

`Inona ny hevitr'ilay voalaza ao amin'ny 1 Tes. 5:6 hoe: "Aza mba matory toy ny sasany isika"?`

`Ahoana no hahafantaranao raha matory ianao? Inona no ilaina mba hamohazana antsika?`