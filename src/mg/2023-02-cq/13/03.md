---
title:  "HAZAVAIN'NY VONINAHINY"
date:   19/06/2023
---

### Hazavao

Nanangana vahoakan'ny andro farany izay hanohy ny asa nataon'ireo mpanavao fivavahana lehibe tamin'ny lasa Andriamanitra. Hotorina amin'izao tontolo izao mialoha indrindra ny fiverenan'ny Tompontsika ireo fahamarinana nosaronan'ny haizin'ny fahadisoan- kevitra sy ny lovantsofina, anisan'izany ny tena Sabata marin'ny Baiboly.

Ny hafatry ny anjely telo no niteraka io hetsika amin'ny andro farany io. Ny Apok. 14 dia miresaka ny amin'ny fiangonana maneran-tany izay mandrakotra an'izao tontolo izao, mitory ny vaovao mahafalin'ny filazantsara mandrakizay.

Nisy anjely iray fahefatra ao amin'ny Apok. 18 nanampy ireo anjely telo ao amin'ny Apōk. 14. Manome hery ny fanambaran'ireo anjely telo io anjely io ka "ny tany nohazavain'ny voninahiny [Andriamanitra]" (Apok. 18:1). Mifantoka amin'ireo toe-javatra lehibe mitondra ho amin'ny faratampon'ny tantaran'ny zanak'olombelona ary koa ny fandresena farany sy faratampon'ny filazantsara ny toko faha-18.

Ny anjely izay nidina avy tamin'ny fanatrehan'Andriamanitra be voninahitra tao amin'ny efitra misy ny seza fiandrianan'ny fitoerana masina dia nasaina nanambara ny hafa-pamindram-po farany sy hampitandrina ny mponin'ny tany ny amin'izay ho tonga amin'ity planeta tany ity.

Nambaran'i Satana, ilay anjely mpiodina, fa manao ny tsy rariny Andriamanitra satria mitaky ny hiankohofana Aminy kanefa kely monja no omeny ho setrin'izany. Milaza ilay ratsy fa ny lalán Andriamanitra dia mametra ny fahafahantsika sy ny fifaliantsika.

Naneho ny fahadisoan'izany filazany izany anefa ny fiainan'i Jesosy sy ny fahafatesany ary ny fitsanganany tamin'ny maty. Teo amin'ny hazo fijaliana no namaliany ny fiampangan'i Satana sy nanehoany fa sady be fitiavana Andriamanitra no marina. Babon'izany Fitiavany izany ary mihevitra ny amin'ny Hajany ireo olony amin'ny andro farany ka maneho ny Voninahiny (ilay toetrany be fitiavana sy manolotra ny ainy) amin'ny tontolo tia tena sy tsy araka an'Andriamanitra; ary manazava ny tany ny toetran'Andriamanitra.

Ny voninahitr Andriamanitra dia ny toetrany. Ho feno ny voninahitr'Andriamanitra ny tany rehefa feno fitiavana Azy isika ary hovan'ilay fitiavana manavotra ny toetrantsika. Izao no hafatra farany nentin'ireo anjely telo teo afovoan'ny lanitra hotorina amin'ny tontolo iray tafalatsaka ao anatin'ny haizina ara-panahy: "Matahora an'Andriamanitra ka omeo voninahitra Izy" - Apok. 14:7.

Tsy misy voninahitra ho an'ny tenantsika ao amin'ny asa tsara ataontsika, na ny fahamarinantsika na koa ny fahatsarantsika. "Tokony hanakoako manerana ny tany ny hafatry ny fahamarinan'i Kristy (...) Ny voninahitr'Andriamanitra no mamarana ny asan'ny anjely fahatelo."-TFC, b. 6, t. 19.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?` 

`Fahefan'iza no arahinao ankehitriny? Ahoana no ahafantaranao izany?`