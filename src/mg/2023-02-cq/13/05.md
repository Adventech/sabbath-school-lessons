---
title:  "NY ZANAK'ONDRY IZAY VOAVONO"
date:   21/06/2023
---

### Ampifandraiso amin'i Jesosy

Misy tandindona maro ao amin'ny Apokalipsy, tandindona ara-Baiboly izay manana ny lanjany: ny dragona tany an-danitra (Apôk. 12:3,4,7), ny anjely manidina eo afovoan'ny lanitra (Apok. 14:6), ny vehivavy mitaingina bibidia mivolon-jaky (Apôk. 17:3) sy ny sisa. Ao amin'ny Tenin'Andriamanitra ireo tandindona ireo; nanome tsindrimandry an'i Jaona ny Fanahy Masina mba hametraka izany ao ary manana anjara asa lehibe ireo amin'ny fanambarana ny fahamarinana amin'izay mamaky ny teny ao amin'io boky io sy mampihatra izany; voalaza mantsy fa "sambatra izay mamaky sy mihaino ny tenin'ity faminaniana ity ka mitandrina izay voasoratra ato anatiny; fa antomotra ny andro."- Apök. 1:3.

Misy sary iray hafa miverimberina anefa manerana ny bokin'ny Apokalipsy. Manoritsoritra Zanak'ondry izany, ary tsy izany ihany, fa Zanak'Ondry izay "voavono" (Apok. 5:6,12; Apok. 13:8). Izany hoe Jesôsy Kristy nohomboana tamin'ny hazo fijaliana. Izany no fo sy tanahin'ny Baiboly manontolo, indrindra fa ny an'ny bokin'ny Apokalipsy sy ny hafatry ny anjely telo. Tsy haintsika ny ho mahatoky amin'ny fiantsoana antsika sy hanao ny asa izay nananganan'Andriamanitra ity fiangonana ity raha tsy manana ny Zanak'Ondry ho ivon'ny hafatra entintsika isika, dia llay Zanak'Ondry izay voavono.

"Mila mametraka an-tsitrapo ny Zanak'Ondry voavono eo anivon'ny fampianarantsika sy ny iraka ampanaovina antsika ary eo amin'ny toriteny tsirairay ataontsika isika, ny lahatsoratra tsirairay soratantsika, ny vavaka rehetra ataontsika, ny hira rehetra hiraintsika, ny fampianarana Baiboly sy izay rehetra ataontsika. Hanova ny fomba fitondrantsika ny hafa anie ny fitiavana nasehon'ny zanak'Ondry teo amin'ny hazo fijaliana ary hanosika antsika hihevitra an'izao tontolo izao."- Angel Manuel Rodriguez, "The Closing of the Cosmic Conflict: Role of the Three Angels' Messages", t. 70.

Eo anivon'ireo sary an'ohatry ny bibidia mandoza, ny dragona miady, ny areti-mandringana maro, ny fanenjehana sy ny mariky ny bibidia, dia misongadina eo afovoany ny Zanak'Ondry, llay Zanak'Ondry voavono. Izy ihany, sy izay nataony ho antsika tamin'ny lasa sy ataony ankehitriny, ary izay hataony mialoha ny farany, no fototry ny hafatry ny anjely telo.


`Saintsaino izay voasoratra ao amin'ny andalan-teny fototra, ary jereo izay miresaka an'i Jesosy ao.`

`Nahoana no lankinan'aina tokoa ny fanaovana ny Zanak'ondry voavono ho ivon'ny hafatra torintsika, tsy ho fitarihana ny hafa ho eo Aminy ihany fa ho fanohanana ny fiainam- panahintsika koa?`

`Antom-bavaka: Inona no asetrinao ny fahitana an'i Jesôsy araka izany?`