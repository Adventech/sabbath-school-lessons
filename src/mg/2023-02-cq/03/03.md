---
title:  "FIHETSEHANA MANERANA IZAO TONTOLO IZAO"
date:   10/04/2023
---

### Hazavao

### FIHETSEHANA MANERANA IZAO TONTOLO IZAO

Araka ny hafatra maika ho an'ny andro farany avy tamin'ilay anjely voalohany, ny "filazantsara mandrakizay" dia tokony hotorina amin'ny firenena rehetra, ny fokom-pirenena sy ny samihafa fiteny ary ny olona rehetra.

Tsy misy zavatra mampahery kokoa, mahafa-po kokoa, maha-sambatra kokoa noho ny hoe manana anjara ao anatin'ny fihetsehan'ny lanitra, manaraka ny fitondran'Andriamanitra mba hanatanteraka asa lehibe lavitra, mivelatra lavitra, izay tsy mety ho vitan'ny olombelona samirery na oviana na oviana. Ny iraka nomen'Andriamanitra voalaza ao amin'ny Apôk. 14 no lehibe indrindra amin'ny asa nankininy tamin'ny fiangonany. Antso avo ho antsika izany mba hanokanantsika ny fiainantsika ho amin'ilay asan'ny lanitra lehibe indrindra, dia ny hanambara ny fitiavan'Andriamanitra tsy takatry ny saina mialoha indrindra ny fiverenan'i Jesosy.

Vokatry ny famakafakana sy fandinihana lalina ny Baiboly, dia nitombo ny fahatakaran'ireo Advantista voalohany ny hevitr'ireo hafatra ireo. Tsapan'izy ireo fa nanana hafatra voatokana ho an'izao taranaka izao Andriamanitra - hafatra maika momba ny andro farany izay tokony hotorina amin'ny firenena sy ny fokom-pirenena sy ny samy hafa fiteny ary ny olona rehetra, mba hampiomanana izao tontolo izao ho amin'ny fiverenan'i Kristy. Ny hafatry ny anjely telo no nandrisika ny iraka advantista hatrany am-piandohana.

Tamin'ny taona 1874 no nandefasan'ny Foibe maneran-tany ny misionerantsika voalohany tany Eoropa. "Lehilahy mahay indrindra eto anivontsika" no niantsoan'i Ellen G. White an'i John Andrews. Nahay tenim-pirenena fito farafahakeliny i Andrews ary nahay tsíanjery ny Testamenta Vaovao sy nahalala tsara ny ankamaroan'ny bokin'ny Testamenta Taloha.

Nahoana no mandefa olona toy izany any amin'ny toerana izay tsy misy afa-tsy mpino vitsy monja? Ary nahoana no vonona handeha izy? Taona vitsy talohan'io no nahafatesan'ny vadiny. Nahoana izy no vonona ny handao ny fianakaviany sy ireo namany tany Amerika mba ho any amin'ny firenena tsy fantatra miaraka amin'ireo zanany roa, ka nahafoy ny zavatra rehetra noho ny amin'i Kristy?

Tokana ihany ny anton'izany: ninoany fa ho avy tsy ho ela i Jesôsy, ary tsy maintsy ampitaina manerana izao tontolo izao ny hafatry ny fahamarinan'ny andro farany.

Teo amin'ny tantarantsika olombelona dia nandeha hatrany amin'ny faran'ny tany ireo olona namiratra sy nanam-pahaizana indrindra teo anivontsika mba hitory ny hafatr'Andriamanitra ho an'ny andro farany. Nisy tamin'izy ireo no mpiasa teo anivon'ny flangonana, fa ny ankamaroany kosa tsy mba izany. Laika izay nino ny flavian'i Jesosy tsy ho ela izy ireo.

Mandroso hatrany amin'ny faran'ny tany ny fitoriana ny filazantsara mandrakizay, miditra any amin'ireo faritra mitokana indrindra eto an-tany, manatratra ireo olona samy hafa fiteny sy kolontsaina; ary farany dia hisy fiantraikany eo amin'izao tontolo izao izany. Mahavariana tokoa ny mahafantatra fa ny hafatra nentintsika, hatreto, dia efa nahatratra firenena 210 mahery amin'ireo 235 manerana izao tontolo izao izay eken'ny Firenena Mikambana.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?` ⚫ 

`Inona ny anjara asa azonao tanana, ary ahoana no anaovanao izany amin'ny fomba tsara kokoa eo amin'ny fanapariahana ny hafatry ny anjely telo amin'ny "firenena rehetra sy ny fokom-pirenena sy ny olona ary ny samy hafa fiteny"?`