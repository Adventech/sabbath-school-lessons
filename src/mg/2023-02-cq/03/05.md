---
title:  "NY FILAZANTSARA 'MANDRAKIZAY'"
date:   12/04/2023
---

### Ampifandraiso amin'i Jesosy

Mariho fa manomboka amin'ny filazantsara "mandrakizay" ny hafatry ny anjely telo ao amin'ny Apok. 14:6. Raha tsy takatsika ny halalin'ny filazantsara dia tsy ho hitantsika ny hevitry ny hafatry ny anjely telo.

Ny filazantsara dia ny vaovao mahafaly sy mahatalanjona momba ny fahafatesan'i Kristy noho ny fahotantsika, ny fitsanganany tamin'ny maty be voninahitra, ary ny fitiavany tsy miova sy ny fiahiany antsika mandrakariva. Afaka amin'ny sazin'ny fahotana sy ny heriny isika noho ny finoana ny ra nalatsany sy ny herin'ny fitsanganany tamin'ny maty.

Tsy mendrika antsika, tsy azo amin'ny alalan'ny asa tsara ataontsika, ary tsy azontsika vidina ny fahasoavan'i Kristy. Ny fahafatesana feno fijaliana sy mangirifiry indrindra izay tokony ho anjaran'ny mpanota very no nihatra tamin'i Kristy. Nianjady Taminy ny firehetan'ny fahatezeran'ny Ray sy ny fitsarany ny fahotana. Nolavina Izy mba ho azo ekena kosa isika. Maty teo amin'ny toerantsika Izy mba hananantsika fiainana, dia ny Fiainany.

Ary izany drafitra izany, ny drafi-pamonjena, dia efa napetraka hatry ny fony fahagola (2 Tim. 1:9; Tit. 1:2; Efes. 1:4), izay manampy antsika hahatakatra ny antony iantsoana ny filazantsara hoe "mandrakizay". Talohan'ny nahariana izao tontolo izao dia efa fantatr'Andriamanitra izay hitranga, ary izany no namolavolany ny drafi-pamonjena ho fiatrehana ny fotoan-tsarotra rehefa hiseho izany.

**Saintsaino ny Apok. 14:6, ary jereo izay miresaka an'i Jesosy ao anatin'izany.**

`Ahoana no mahatonga anao hitolagaga sy haneho fanajana fatratra noho ny amin'ny drafi- pamonjena? Raha tsy izany no misy, inona no antony?`

`Inona moa ny asa azon'ny olombelona hanampiana ny zavatra efa nataon'i Kristy ho antsika teo amin'ny hazo fijaliana, na dia izay vokatry ny fikasana tsara Indrindra sy feno ny Fanahy Masina aza?`

`Antom-bavaka: Inona no asetrinao ny fahitana an'i Jes√¥sy araka izany?`