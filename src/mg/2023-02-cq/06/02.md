---
title:  2300 ANDRO
date:   30/04/2023
---

### Saintsaino

Niantso an'i Daniela hoe "malala indrindra" i Gabriela. Inona no ambaran'izany amintsika mikasika ny fifandraisana ety misy eo amin'ny lanitra sy ny tany? Araka ny efa hitantsika dia tsy maintsy misy fitsarana mialoha ny fiavian'i Kristy. Amin'ny feo mafy no anambaran'ny anjely fa "tonga ny andro fitsarany" - Apok. 14:7. Ny bokin'ny Daniela dia manome antsika ny fotoana hanombohan'izany fitsarana izany. Ny Jiosy tsirairay dia nahatakatra mazava tsara ny hevitry ny fanadiovana ny fitoerana masina teto an-tany. Tamin'ny andro fanavotana, izay andro fitsarana, no nanaovana izany. Na dia takatr'i Daniela aza ny foto-kevitry ny fanadiovana ny fitoerana masina sy ny fitsarana dia very hevitra izy mahakasika ny 2300 andro (jereo ny Dan. 8:14).

Nanomboka nanazava ny fahitana tamin'i Daniela araka izay nanirahan'Andriamanitra azy Gabriela (Dan. 8:15-26). Nambarany fa ny ondrilahy dia naneho ny Medianina sy ny Persianina ary ny osilahy kosa naneho an'i Grisia (and. 20, 21). Na dia tsy nomena anarana mazava tahaka ireo fahefana teo alohany aza ny fahefana manaraka (ny tandroka kely). dia mazava fa Rôma izany (and. 9, 23, 24). Aorian'izay dia maneho fe-potoana iray ara- politika sy ara-pivavahan'i Rôma izy, izay nanjerana "ho amin'ny tany ny fahamarinana" sy nisalovanana ny fanompoana ataon'i Kristy any an-danitra (Dan. 8:10-12). Ny fanadiovana ny fitoerana masina ao amin'ny Dan. 8:14 (toe-javatra faratampony amin'io toko io) no valinteny asetrin'Andriamanitra ny fihaikana nataon'ireo fahefan'ny tany sy fahefana ara-pivavahana izay niezaka ny handrombaka ny Fahefany.

Amin'ny fiafaran'ny Dan. 8 dia hitantsika mazava tsara fa tsy takatr'i Daniela ny ampahan'ny fahitana momba ny 2300 andro (Dan. 8:27). Efa nohazavaina ny ampahany teo aloha momba ny osilahy sy ny ondrilahy ary ny tandroka kely, ary notononina tamin'ny anarany mihitsy aza ireo fahefana anankiroa voalohany (and. 20, 21). Na izany aza dia tsy nohazavaina ny momba ny fanadiovana ny fitoerana masina.

Ny toko manaraka, ny Dan. 9, dia mitantara ny nahatongavan'ny anjely Gabriela mba hanazava amin'l Daniela ny faminaniana mikasika ny 2300 andro. "Ry Daniela 6, avy hampahazava saina anao aho." - Dan. 9:22. Nampitolagaga an'i Daniela ny anjely Gabriela tamin'ny nilazany taminy ny valin'ny vavaka nataony, valinteny lehibe lavitra noho izay noeritreretiny izany. Nitondra an'i Daniela namakivaky ny fotoana Gabriela ary nanambara taminy ny fahamarinana ny amin'ny Mesia izay ho avy. Nomeny azy ny fe-potoana marina momba ny fiantombohan'ny asa fanompoan'ny Mesia sy ny fahafatesana mahatsiravina hihatra Aminy, toe-javatra izay mifandray mivantana amin'ny fanadiovana ny fitoerana masina ao amin'ny Dan. 8.


**Ivereno ny andalan-teny nosoratanao ary diniho izany. Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà→→→ hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tslanjery ny andininy tianao indrindra ary soraty imbetsaka izany mba hahamora ny fitadidianao azy.**

`Zava-dehibe ny fifandraisana mivantana misy eo amin'ny fahafatesan'i Jesosy araka izay voalazan'ny Dan. 9:24-27 sy ny fitsarana ao amin'ny Dan. 8:14, nahoana?`

`Inona ny fahamarinana lehibe ampianarin'izany fifandraisana izany eto?`