---
title:  490 ANDRO
date:   01/05/2023
---

### Hazavao

Nilaza mazava tamin'i Daniela ilay anjely hoe: "diniho ny teny, ary aoka ho fantatrao ny fahitana."- Dan. 9:23. Teny momba ny inona izany, ary fahitana inona? Koa satria tsy misy fahitana voasoratra ao amin'ny Dan. 9 dia azo antoka fa miresaka ny amin'ny ampahany amin'ilay fahitan'ny Dan. 8 izay tsy takatr'ilay mpaminany ny anjely Gabriela - ny fahitana momba ny 2300 andro (Dan. 8:27).

Ny ampahany voalohany amin'io faminaniana io dia mahakasika nyvahoakan Andriamanitra, ny Jiosy. "Fitopolo herinandro no voatendry ho an'ny firenenao"- ny firenena jiosy (Dan. 9:24). Ao amin'ny faminaniana ara-Baiboly, ny andro iray ara-paminaniana dia midika ho taona iray ara-bakiteny (Ezek. 4:6; Nom. 14:34). Izao no iray amin'ireo fomba ahazoantsika antoka ny amin'ny fampiharana ny fitsipika ara-paminaniana momba ny andro iray mira taona iray: rehefa mampiasa izany ao amin'ny faminanian'i Daniela isika dia mifanandrify tsara eo amin'ny filaharan'ny fotoana ny toe-javatra tsirairay (jereo ny fizarana "Ampifandraiso amin'i Jesosy"). Raha ampiharintsika io fitsipika io dia misy 490 andro ao anatin'ny 70 herinandro. Koa satria ny andro ara-paminaniana iray dia taona iray ara-bakiteny, dia 490 taona ara- bakiteny ny 490 andro.

Hoy ny anjely Gabriela tamin'i Daniela hoe: "Fito-polo herinandro no voatendry (...)"-Dan. 9:24; ny teny nadika hoe "voatendry" dia chathak, izay adika hoe "nesorina avy tamin'ny...". Nesorina avy tamin'ny inona izany? Azo heverina fa io no hany fe-potoana ara-paminaniana voatondro eto: ny 2300 andro ao amin'ny Dan. 8:14. Ireo 490 taona ireo, fe-potoana ara- paminaniana, dia mifandray mivantana amin'ilay faminaniana momba ny fotoana ao amin'ny Dan. 8:14. Araka izany dia hitantsika fa manampy an'i Daniela hahatakatra izay tsy takany tao amin'ny toko teo aloha ny anjely Gabriela: ny 2300 andro izany.

Ireo 490 taona voalohany amin'ny faminaniana momba ny 2300 taona dia natokana ho an'ny firenena jiosy fahiny sy ny fiavian'ny Mesia. Ny ampahany farany amin'ny 2300 taona dia mahakasika ny vahoakan'Andriamanitra, na ny Jiosy na ny Jentilisa izany, ary koa mifandraika amin'ny fanadiovana ny fitoerana masina any an-danitra sy ny flavian'i Kristy fanindroany.

Noho ny fahotan'ny vahoaka sy ny helok'izy ireo dia ampianarin'ny Lev. 16:16 fa tsy maintsy nodiovina ny fitoerana masina; tamin'ny alalan'ny ram-biby ihany no nanaovana izany. Tahaka izany koa ho antsika. Mila Mpamonjy isika; ny ainy no naseho ara-tandindona tamin'ny alalan'ireo biby novonoina tamin'ny andro fanavotana; izany no hany fomba hahafahana amin'ny fitsarana.

Ambaran'ny Lev. 23:26-29 fa rehefa tonga io andro fitsarana isan-taona io, dia nasaina "nampahory ny tenany" ireo Isiraelita. Io fiteny io dia milaza fa nasaina nanetry tena sy nandinika ny fony izy ireo, nasaina niaiky ny fahotany sy nibebaka ary nangataka tamin'Andriamanitra mba hanadio azy tahaka ny nanadiovan'ny mpisoronabe ny fitoerana masina teto an-tany.


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana io lahatsoratra io?`

`Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Ahoana no "ampahorintsika ny tenantsika" amin'izao andro izao?`