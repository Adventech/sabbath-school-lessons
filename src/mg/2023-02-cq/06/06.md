---
title:  "KAJY MARINA"
date:   04/05/2023
---

### Takaro

"Tokony handinika amim-pahamatorana ny faminaniana isika, ary tsy tokony hitsahatra amin'izany mandra-pahatonga antsika hanam-pahalalana tsara mikasika ny fitoerana masina izay asongadina ao amin'ireo fahitana naseho an'i Daniela sy i Jaona. Manampy antsika hahatakatra ny toerana misy antsika ankehitriny sy ny asantsika izany lohahevitra izany, ary manome antsika porofo tsy azo lavina ny amin'ny nitarihan'Andriamanitra antsika tamin'ny lasa. Manazava ny fahadisoam-panantenana tamin'ny 1844 izany, ary maneho amintsika fa tsy ny tany no fitoerana masina nodiovina, araka izay noheverintsika, fa Kristy no niditra tao amin'ny efitra masina indrindra ary manao ny asa maha-mpisoronabe Azy ho fanatanterahana ny tenin'ny anjely nataony tamin'i Daniela mpaminany.

Nanomboka ny 2300 andro, rehefa nivoaka ny didin'i Artaksersesy mikasika ny hanorenana indray an'i Jerosalema, tamin'ny fararanon'ny taona 457 TIK. Raha raisintsika ho teboka iaingana izany, dia hita fa tonga lafatra ny firindran'ireo toe-javatra voalaza mialoha. Ao amin'ny fanazavan'ny Dan. 9:25-27 izany vanim-potoana izany (...) Mifandraika manokana amin'ny Jiosy ny 70 herinandro na ny 490 taona. Rehefa tapitra izany vanim-potoana izany dia nanasonia ny fandavany an'i Kristy io firenena io amin'ny alalan'ny fanenjehany ireo mpianatra, ka nitodika ho amin'ny Jentilisa ny apôstôly tamin'ny 34 TrK. Rehefa tapitra ireo taona 490 tao amin'ny 2300, dia 1810 sisa no tavela amin'izany. Nanomboka tamin'ny 34 TrK ary nifarana tamin'ny taona 1844 ny 1810 taona, "hodiovina ny fitoerana masina" hoy ilay anjely.

Mitombina izay ninoantsika mikasika ireo hafatry ny anjely voalohany sy faharoa ary fahatelo. Tsy miova ireo fe-potoana efa nolalovantsika. Na dia hanao izay handrodanana izany aza ireo anjelin'ny helo ka mihoby amin'ny fiheverana fa nandresy, dia tsy nandresy tsy akory izy ireo. Mijoro tahaka ny havoana mandrakizay ireo andrin'ny fahamarinana ireo, tsy ho voahozongozon'ny ezaka ataon'olombelona izay mikambana amin'ny an'i Satana sy ireo miaramilany. Betsaka ny zavatra tokony hianarantsika, ary tokony hodinihintsika mandrakariva ny Soratra Masina mba hanamarinantsika ireny."- Maranatha, t. 247.


`Rehefa tapitra ny herinandro andinihana ity toko ity, inona ireo fanapahan-kevitra tsy maintsy raisina eo amin'ny fiainanao manokana?` 

`Inona ireo fanapahan-kevitra tsy maintsy raisinao any an-tsekoly, eo anivon'ny fianakaviana, any am-piasana, ary any am-plangonana?`

`Avereno jerena ilay andininy nianaranao tslanjery. Ahoana ny fomba hampiharanao izany eo amin'ny fiainanao mandritra ity herinandro ity?`