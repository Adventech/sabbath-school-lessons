---
title:  FANOMEZAN-TOKY FOLO
date:   25/09/2023
---

### Hazavao

Fanontaniana maro no mipoitra mikasika ny lalàna ao amin'ny Levitikosy. Ny matetika indrindra dia ny hoe: iza amin'ireo lalàna ireo no tsy manan-kery intsony, ary iza no mbola mihatra ankehitriny? Tsotra ny valiny: raha manohana izany ny TV dia mbola manan-kery izany. Ohatra: mampianatra ny TV fa mitsahatra eo amin'ny fahafatesan'i Jesosy ny fanaovana sorona biby atao fanatitra, koa tsy manao izany intsony isika ankehitriny (Kol. 2:14-17; Heb. 10:1-4). Ary tsy melohin'ny TV ny fampifangaroana lamba roa samy hafa amin'ny fitafiantsika, koa tsy manameloka izany koa isika. Tsotra e?

Azo anazavana ny amin'ireo fahotana nitaky ny fanamelohana ho faty ao amin'ny Levitikosy koa izany. Raha mbola antsoin'ny TV ho fahotana izany, dia fahotana koa no iantsoantsika azy, saingy famaizana amin'ny endriny hafa no lazain'ny TV (1 Kor. 5), koa ny ampahany amin'izany didy izany no ekentsika fa tsy izy manontolo. Tsy azontsika hadinoina velively anefa fa amin'ny farany dia "fahafatesana no tambin'ny ota" - Rom. 6:23. Topy maso kely ny amin'ilay fitsarana lehibe farany ao amin'ny faminanian'ny TV ny fanamelohana ho faty ao amin'ny Levitikosy. Mba tsy hanadinoana izany dia hita indray ao amin'ny TV avokoa ny didy folon'ny Eks. 20 (Mat. 4:10; 12:34-37; 19:18,19; Asa. 17:29; Rom. 7:7; 13:9; Heb. 4:4,9,10).

Faniriana mendrika sy tsara ny maniry hitory an'i Jesosy fotsiny sy hampianatra ny olona hanam-pitiavana. Raha ny marina dia tsy manambara ny toetran'i Kristy ihany ny lalana fa manome famaritana ny atao hoe fitiavana marina koa. Sarotra ny mahazo an-tsaina olona mampianatra ny hafa ny atao hoe fitiavana kanefa miala amin'ny famaritan'Andriamanitra izany. Fitiavana sandoka na endri-pitiavana izay an'izao tontolo izao no vokatr'izany fa tsy ilay rivo-plainan'ny lanitra. Izany no antony tsy maintsy hitandremantsika ny lalàn'Andriamanitra manontolo. Nosoratan'Andriamanitra teo amin'ny vato fisaka ny lalàna tao amin'ny fanekena taloha, fa ny lalan'ny fanekena vaovao kosa dia soratan'ny Fanahy Masina ao am-pontsika (Heb. 10:16). Mazava loatra, midika izany fa afaka sy tokony hankatò ny lalàna amin'ny fahafenoany kokoa aza isika! (Rom. 8:4).

Ny lalan'Andriamanitra dia lisitr'ireo didy tsara ao amin'ny fanekena taloha, fa lisitr'ireo fanomezan-toky tsara kosa izany ao amin'ny fanekena vaovao: "Hitandrina ny Sabata hanamasina azy aho", "tsy hangalatra aho", "tsy hamono olona aho" sns. Tsy mahafinaritra ve izany?

`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Raha manjary fanomezan-toky ny didy folo ao amin'ny fanekena vaovao, midika inona izany? Inona ny akon'izany eo amin'ny fifandraisanao amin'Andriamanitra?`