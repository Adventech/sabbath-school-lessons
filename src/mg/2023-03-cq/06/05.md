---
title:  "FAMONJENA SA FANONERANA?"
date:   02/08/2023
---

### Ampifandraiso amin'i Jesosy

Tsy dia tian'ny olona loatra ny resaka fahamelohana. Heveriny fa mampahory izany ary koa ny fahatsapana fahamelohana dia manambara tsy fananam-pinoana ny filazantsara. Mety ho zava-tsoa tokoa anefa ny fahamelohana! Hanao ahoana tokoa moa raha tsy mahatsiaro meloka amin'ny ratsy nataony tamin'ny hafa mihitsy ny olona iray? Mety ho tsara tokoa ny fahatsiarovan-tena ho meloka, indrindra raha mitondra ho amin'ny fibebahana sy fanonerana izany.

Nandre mpitoriteny iray aho nanao ity ohatra ity: raha mampitandrina ny zanakao ianao tsy hikasika fatana mahamay, dia noho ny fitiavanao azy izany. Kanefa raha mbola mikasika izany izy dia hahatsapa fanaintainana ny tanany. Manamafy aminy ny fahamarinan'ny teninao izany, ary koa miaro azy tsy hamerina intsony andrao hanjo azy ny mafimafy kokoa noho izany. Tahaka ilay fatana ny fahamelohana; miteraka fanaintainana ara-panahy sy ara-pihetseham- po izany, hany ka tsy hanohy handratra ny tenantsika sy ny hafa intsony isika. Ny fahatsapana fahamelohana marina dia mitondra ho eo amin'i Jesosy, izay ahitantsika fanafahana, noho ny ra nalatsany. Vantany vao mahatanteraka ireo dingan'ny fiaiken-keloka sy fanonerana ary fanaovana sorona isika dia mila apetraka eo amin'ny hazo fijaliana avokoa izay mety ho fahatsapana fahamelohana rehetra, ka tsy haverina halaina intsony avy eo.

Ny tantaran'ny Zakaiosy angamba no ohatra tsara indrindra momba ny fanonerana (Lio. 19:1-10). Mariho ny nasetrin'i Jesosy ny fanoloran-tenany hanao fanonerana: "Anio no tonga eto amin'ity trano it√Ω ny famonjena.'-and. 9.

Koa inona no mandeha voalohany? Ny famonjena sa ny fanonerana? Ny valiny dia: izy roa! Noho ny fahasoavan'ny Tompo Jesosy, satria mitahy antsika amin'ny fanatrehany sy ny famonjena atolony Izy, dia voahetsika hanonitra ny fahadisoana nataontsika Taminy sy tamin'ny hafa isika. Raha mbola ny filazantsara koa no resahina dia tsy maintsy ho vokatry ny famonjena ny fanonerana!

**Saintsaino izay voasoratra ao amin'ny andalan-teny fototra, ary jereo izay miresaka an'i Jesosy ao.**

`Inona avy ireo fomba azontsika atao hanonerana ny tsy mety nataontsika raha toa ka tsy resa-bola izany? (Ohatra: nangalatra, nandainga, nanao herisetra, na nanao tsirambina isika)`

`Toy ny mahazatra ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesosy araka izany?`