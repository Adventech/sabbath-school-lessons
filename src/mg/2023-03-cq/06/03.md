---
title:  MANITSY NY TSY METY
date:   31/07/2023
---

### Hazavao

Misy zavatra mbola tokony hataontsika sorona ve ankehitriny, izay anisan'ireo dingana atao hahazoana famelan-keloka? Inona ireo voka-dratsin'ny fiheverana fa angatahina fotsiny ny famelan-keloka fa tsy mandalo ireo dingana izay maneho marina fa manenina tokoa isika? 

Rehefa manaiky ny foto-kevitr'Andriamanitra momba ny fanonerana ny fahadisoana isika, dia takin'ny Mpahary ny hanarahantsika ireto dingana ireto:

1. Ny fiaiken-keloka (Lev. 5:5; Nom. 5:6,7). Ilaintsika tokoa io. Tsy atao ankapobeny izany fa faritana mazava ilay fomba nandratrantsika an'Andriamanitra sy ny hafa. Tsy eo imason'ny besinimaro no anaovana izany fa manokana. Amin'Andriamanitra irery ihany ity fiaikena ity no atao. Mariho fa "ho an'i Jehovah" no nanaovana io sorona io (Lev. 5:6).

2. Ny fanonerana (Lev. 5:16; 6:4,5; Nom. 5:7). Ny famerenana izay nalainao no dingana manaraka, ka ampianao 20 isan-jato izany. Ambony lavitra io isan-jato io any amin'ny andinin-tSoratra Masina hafa (jereo ny Eks. 22:1; 2 Sam. 12:6; Ohab. 6:31), saingy 20% ny ao amin'ny Levitikosy satria niaiky ny helony ilay mpanota fa tsy azo olan-tanana ka voatery manao fanonerana.

Misy olona sasany mitaky fa tokony ho tompon'andraikitra amin'ny fanonerana koa ny taranak'ilay nanao fahadisoana, saingy tsy misy manohana izany ao amin'ny Levitikosy (vakio koa ny 2 Mpanj. 14:6; Ezek. 18:4). Amin'ny maha-Kristianina antsika anefa dia tsy maintsy manamaivana ny fahoriana nateraky ny fahadisoantsika isika. Tsy azontsika atao ny mangataka andro amin'ny fanitsiana ny tsy mety nataontsika tamin'Andriamanitra sy ny hafa. Ary inona no mitranga raha tsy azontsika onerana amin'ilay olona intsony ny fahadiscantsika (tsy ahafahana manao izany ohatra ny fandrarana na ny fahafatesana)? Amin'ny mpisorona (na ny fiangonana) ilay mpanota no manonitra izany (Nom. 5:8).

3. Mitondra fanatitra (Lev. 6:6). Vantany vao avy niaiky ny helony sy nanao fanonerana ilay mpanota dia mila miantehitra amin'ny ran'i Jesosy izay mahavotra mba hiaro azy. Tahaka ny mahazatra dia omen'Andriamanitra an-kalalahana izany, indrindra satria naneho fibebahana lalina sy marina ilay mpanota tamin'ny niaikeny heloka sy nanaovany fanonerana noho izany.

Mahaliana fa araka ny efa noresahintsika momba ireo fanatitra hafa dia azo nosoloana vorona na koba ny omby sy ny osy ary ny zanak'ondrin'ny fanatitra, mba hahazoan'ny mahantra mandray anjara sy tombontsoa amin'ny famelan-keloka sy famonjena amin'ny alalan'ny finoana an'i Kristy. Fa amin'ny fanati-panonerana kosa dia ondrilahy ihany no azo nekena, izay anisan'ny lafo vidy indrindra manarakaraka ny ombilahy. Manambara mazava izany fa vidin-dafo ny fahotana. Misy vokany ny fahotana na efa voavelan'ny fahafatesan'i Jesosy aza, ka mamela holatra eo amintsika sy ny hafa izay tsy ho voafafa raha tsy amin'ny fiavian'i Kristy.

`Rehefa avy namaky izay nosoratanao sy nomarihin√£o ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`