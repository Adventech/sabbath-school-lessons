---
title:  "AVY ANY AMBONY"
date:   07/08/2023
---

### Hazavao

Hitantsika ao amin'ny Apok. 1:5,6 sy 5:9,10 fa tsy nitondra fanavotana ho antsika fotsiny ny ran'i Kristy fa namerina antsika ho mpisoron'Andriamanitra koa. Misy fifandraisana mahagaga eo amin'ny hazo fijaliana sy ny antso atao amintsika hanao asa fanompoana. Hoy i Ellen G. White: "Amin'ny maha-Zanak'olona Azy, dia nanome oha-pankatoavana antsika Izy, amin'ny maha-Zanak Andriamanitra Azy, dia manome antsika hery hoenti-mankato Azy Izy."- IFM, t. 13.

Mariho indray fa nohosorana diloilo ny mpisorona (Lev. 8:12,30). Ny diloilo dia maneho ny Fanahy Masina ankapobeny, Izay Persona ao amin'Andriamanitra telo Izay iray. Manokana fotoana hamakiana ny Jao. 14-16 amin'ity herinandro ity, ka isao, impiry i Jesosy no manoritsoritra ny Fanahy Masina ho Persona ao (mampiasa mpisolo anarana "Izy" na "Azy", sns). Tsy hery manjavozavo sy mifono zava-miafina no navelan'i Jesosy ho antsika rehefa niakatra ho any an-danitra Izy fa Persona be fitiavana, avy any ambony, dia ny Fanahy Masina!

Ny Fanahy Masina no manome hery ny asa fanompoana ataontsika ka mampahomby ny ezaka ataontsika ho voninahitr'Andriamanitra (Asa. 1:8; 10:38). Izy koa no manome antsika fanomezam-pahasoavana hampiasaina hanompoana Azy. Ny fahaizan'i Jesosy mihitsy ireo fanomezam-pahasoavana ireo (Rom. 12; 1 Kor. 12; Efes. 4; 1 Pet. 4).

Samy manana iray na maro amin'ireo fanomezam-pahasoavana ireo ny Kristianina tsirairay. Ny fomba tsara indrindra hahafantaranao ny fanomezam-pahasoavana nomen'Andriamanitra anao dia ny fandinihana ireo fanomezam-pahasoavana ao amin'ny Baiboly, ny fandraisana anjara amin'ireo asa fanompoana isan-karazany, tsy ao am-piangonanao ihany fa eny amin'ny fiarahamonina (indrindra izay tena mahaliana anao), ary ny mangataka ny Fanahy Masina mba hampahafantatra anao izany. Hataony tokoa izany! Matetika Izy no miresaka amin'ny alalan'ireo izay nanara-maso anao teo am-piasana ho an'i Jesosy.

Zava-dehibe tokoa ny manohana ireo olona manao asa fanompoana, indrindra ny tanorantsika. Tsy andraikitr'ireo zoky ihany izany fa andraikitr'ireo zandry koa. Mirotsaha ho amin'ny asa fanompoana miaraka amin'izy ireo ka ampaherezo izy amin'ny alalan'ny asanao.

`Rehefa avy namaky izay nosoratanao sy nomarihin√£o ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona ireo fanomezam-pahasoavana irinao hampiasaina? Inona ireo dingana ilainao atao ho fanombohana?`