---
title:  "TSY MILA MIANDRY PASITORA"
date:   09/08/2023
---

### Ampifandraiso amin'i Jesosy

Rehefa mandinika ny tantaran'ny fiangonana advantista isika dia mazava fa tsy nametraka pasitora voakarama tahaka ny ataon'ny fiangonana ankehitriny isika tany am-piandohana. Evanjelisitra, mpanangana fiangonana tahaka ny apostoly Paoly kosa no pasitora tamin'izany fotoana izany, nivezivezy an-kalalahana tany amin'ireo toerana nofidiny, nitory ny hafatry ny anjely telo sy nanorina fiangonana vaovao (Russell Burrill, Revolution in the Church [Washington, D.C.: Hart Research Center, 1993], tt. 39-41). Na tsy nametraka pasitora hitarika ny fiangonana aza isika dia ny loholona sy ny diakona no nanao izany. Rehefa dinihina araka ny amaritan'ny Baiboly azy ireo andraikitry ny mpitarika roa ireo dia hita fa saika mitovy tanteraka amin'ny an'ireo pasitora karamaintsika ankehitriny, na dia an-tsitrapo tsy nandraisan-karama aza no nanompoany.

Ny fahamarinana mahafinaritra dia ity: voalaza ao amin'ny Baiboly fa fanomezam- pahasoavana ny asan'ny mpitandrina, ary efa mpitandrina rahateo ny mambran'ny fiangonana tsirairay; koa efa misy olona izany ao amin'ny flangonana, izay manana ny fanomezam- pahasoavana ilaina ho amin'ny fitarihana, ny asa fitoriana, ny famahanana sy ny fiahiana ny hafa ao am-piangonana. Nahazoana nampiasa vola nanapariahana haingana ny hafatra advantista maneran-tany izany. Izany hoe, i Jesosy no nitandrina ny fiangonana advantista voalohany tamin'ny alalan'ny fanomezam-pahasoavan'ny mambra tsirairay!

Angamba fiangonana tsy misy pasitora no misy anao ankehitriny, na mahalana no ahafahan'ny pasitora mandalo. Toerana mety indrindra ho an'i Jesosy ny fiangonanao, ahazoany miasa amin'ny alalan'ny Fanahy Masina, mampiasa anao sy ireo mambra namanao hanampy ny fiangonana amin'izay rehetra ilainy, hisian'ny fifampitsinjovana sy ny fitoriana ny filazantsara amin'ny fiarahamonina manodidina. Raha ny marina dia mety ho ny fiangonanao no manakaiky indrindra ny tanjon'Andriamanitra tany am-piandohana ho an'ny "tenan'i Kristy".

Rehefa voahosotra ho mpisoron'Andriamanitra i Arona sy ny zanany dia nomena fito andro mba handinihana ny andraikitra lehibe nomena azy. Fotoana nandinihan-tena sy nivavahana izany, mba hitahian'Andriamanitra ny asa fanompoany (Lev. 8:33-36). Misy amin'ireo lafim-piainanao ve mila apetraka eo ambanin'ny fifehezan'Andriamanitra? Misy fahotana tokony hilaozana sy hangataham-pamelana ve? Misy fiofanana na fitaovana ilainao ve mba hahombiazana? Manokana herinandro hifandaharana amin'i Jesosy, ary tsarovy fa mila manao izany ny mpisorona rehetra fa tsy ianao ihany.

**Saintsaino izay voasoratra ao amin'ny andalan-teny fototra, ary jereo izay miresaka an'i Jesosy ao.**

`Inona no azontsika atao mba hiverenantsika amin'ny fomba fiasan'ireo fiangonana kristianina advantista voalohany amin'ny lafiny fitoriana ny filazantsara? Tokony hanao izany ve isika raha ny hevitrao?`

`Toy ny mahazatra ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesosy araka izany?`