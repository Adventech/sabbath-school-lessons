---
title:  "NY FAHADIOVAN'NY MPAMONJY"
date:   14/09/2023
---

### Takaro

"Misy olona izay efa nahalala ny fitiavan'i Kristy mamela heloka sady maníry marina tokoa ho tonga zanak'Andriamanitra; nefa tsaroany fa tsy mendrika ny fitondran-tenany. Be tsiny ny toe-piainany, ka dia misalasala izy, na efa nohavaozin'ny Fanahy Masina ny fony, na tsia. Amin'ny olona toy ireny, dia hoy aho hoe: Aza mihemotra amin'ny famoizam-po. Tsy maintsy hihohoka sy hitomany matetika eo an-tongotr'i Jesosy isika noho ny tsy fahombiazana sy ny fahadisoana; nefa tsy tokony ho kivy isika. Ary na dia hoe resin'ny devoly aza isika dia tsy ariana, na afoy, na lavin'Andriamanitra akory. Sanatria! Eo an-tanana ankavanan'Andriamanitra i Kristy manao fifonana ho antsika. (...) Ary raha mety manolotra ny tenanao ho Azy ianao, dia Izy Izay nanomboka asa tsara tao anatinao no hampandroso izany asa tsara izany ho amin'ny andron'i Jesosy Kristy. Mivavaha amin-kafanam-po kokoa ary aoka ho be finoana kokoa. Rehefa tonga tsy matoky ny herin'ny tenantsika isika, dia aoka hatoky ny herin'ny Mpanavotra antsika ary dia hidera Azy, dia Izy Izay azontsika ianteherana.

Arakaraka ny anakekezanao an'i Jesosy no mainka hisehoan'ny tenanao ho be tsiny kokoa eo anatrehanao, satria mihamazava kokoa ny fahitanao ara-panahy ary ny kilemanao koa ho hita mifanohitra indrindra amin'ny toetrany tsy misy tsiny. Izany no vavolombelona fa efa lany hery ny fanangolen'i Satana; ka ny hery mahavelona avy amin'ny Fanahin'Andriamanitra no manetsika anao avy ao amin'ny tsy fihontsonanaote hayo.

Tsy misy fitiavana lalina an'i Jesosy mahazo monina ao am-pon'izay tsy mahatsiaro ny faharatsian'ny tenany. Hidera ny toetra masin'i Kristy ny fanahy izay voaovan'ny fahasoavany; nefa raha tsy mahita ny kileman'ny toe-panahintsika isika, dia izany no vavolombelona tsy misy diso, fa tsy mbola nahazo an-tsaina akory ny fahatsarana sy ny fahambonian'i Kristy isika."-DHK, tt. 74-75.

"Tsy ny mpanaraka an'i Kristy no manao maso vilana, ka mihodina tsy hijery ny mania, ary mamela azy hanohy ny diany mitotongana tsy misy manakana. Izay mailaka hanameloka ny hafa, ka mafana fo amin'ny fitondrana azy eo amin'ny fitsarana, no matetika meloka noho ireo eo amin'ny fiainany. Mankahala ny mpanota ny olona, nefa tia ny fahotana. Mankahala ny fahotana i Kristy fa tia ny mpanota kosa. Izany no ho toe-tsain'izay manaraka Azy." - IFM, t. 469.

`Rehefa avy nandalina io andalan-tSoratra Masina io ianao nandritra ny herínandro, inona ireo hevitra nandresy lahatra anao manokana ny hampihatra azy eo amin'ny fiainana?`

`Inona avy ireo fampiharana tsy maintsy ataonao ao amin'ny sekoly misy anao, ny ankohonanao, ny toeram-piasanao, ary ny fiangonanao?`

`Avereno jerena ilay andininy nianaranao tsianjery. Ahoana no hampiharanao izany eo amin'ny fiainanao mandritra ity herinandro ity?`