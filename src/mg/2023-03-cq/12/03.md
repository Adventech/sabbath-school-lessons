---
title:  FANIRIANA TSY MASINA
date:   11/09/2023
---

### Hazavao

Inona no tokony hataon'ny Kristianina raha misy faniriana tsy masina ara-piraisana ara- nofo ao anatiny? Voalohany, aoka ho fantany fa tsy izy irery tsy akory no miady amin'izany. Anisan'ny fakam-panahy lehibe indrindra mahazo ny olombelona eto an-tany io. Faharoa, ao amin'ny Baiboly dia tsy ahitana mihitsy olona voaheloka noho ny nakana fanahy azy - ny fanekena ho lavon'ny fakam-panahy ihany no miteraka ota. Fahatelo, ao an-tsaina no ahazoana na amerezana ny fandresena (2 Kor. 10:5). Rehefa avelantsika hitoetra ny fisainana tsy madio, mijery sarimihetsika na mihaino hira miresaka momba ny firaisana ara-nofo isika, na koa mijery izany amin'ny aterineto, dia mandemy ny herintsika ary manome vahana ny fahotana ara-piraisana ara-nofo hifehy ny fiainantsika.

Fahefatra, tokony ho olona mampahery azy hanapa-kevitra hanolotra ny fiainany manontolo ho an'ny Tompo, dia ny fiainany ara-pananahana, no manodidina azy. Tandremo ireny fikambanana eo anivon'ny fiarahamonina sy ny sekoly ireny, eny na any am-piangonana aza, izay mampirisika ankolaka na mivantana ny firaisana ara-nofo tsy mifanaraka amin'ny tenin'Andriamanitra.

Fahadimy, aza gaga raha tsy maintsy misy ady eo amin'ny fiainan'izay miezaka hanana fahadiovana ara-pitondrantena. Asa mafy tokoa ny maty ny amin'ny "izaho" mba hahazoana miaina ho an'i Kristy! Mitaky fitolomana amim-bavaka, fandinihana ny Baiboly, fifehezan-tena, ary drafitra maty paika aza izany (ohatra: fifohazana maraina, fialana amin'ny toerana sasany, fitandremana amin'ny safidy mikasika ny fialam-boly, sy fametrahana fiarovana). Kanefa aoka tsy hohadinointsika fa miady noho ny fandresena efa azontsika isika fa tsy miady mba handresy. Efa nandresy isika ao amin'i Jesosy.

Fahenina, antenao hanao fahagagana Andriamanitra fa efa nanome toky Izy ao amin'ny 1 Kor. 6:11. Na teraka niaraka tamin'ny fironana ho amin'ny fahotana manokana ara-piraisana ara-nofo aza ny olona sasany, na efa niharan'ny herisetra ara-pananahana ka voataona hanota, na koa niditra tao anatin'izany fahotana manokana izany ka manjary andevozin'izany. dia mbola manao fahagagana i Jesosy mandraka androany. Tsy tokony hatahotra isika hangataka fahagagana iray Aminy hangataka Aminy fanampiana mba haniriantsika fahadiovam-pitondrantena, hanana fiainana manome voninahitra Azy sy afaka amin'ny tahotra sy ny fahamelohana. Hataony tokoa izany. Aza kivy, tsy mba mandao ny olony mpiady mahatoky Andriamanitra, indrindra rehefa solafaka ao anatin'ny ady izy ireo.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany? Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Inona ireo dingana azontsika arahina mba hahatonga antsika tsy ho voahozongozona amin'ny fanapahan-kevitsika hanana fiainana mifanohitra amin'ny kolontsaina?`