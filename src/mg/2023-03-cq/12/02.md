---
title:  ANTONY DIMY
date:   10/09/2023
---

### Saintsaino

Manome antony dimy lehibe Andriamanitra ao amin'ny Lev. 18 tokony hifidianantsika ny fahadiovana ara-pitondrantena: Voalohany, satria Izy no milaza izany! Miverina ao amin'ny andininy efatra any am-piandohan'ny toko ny hoe: "Izaho no Jehovah Andriamanitrareo" (and. 2,4-6). Manana adidy amin'ny Tompo ny vahoakany; eo ambanin'ny fahefany izy ireo ary takina hitandrina ny lalàny noho izany. Andriamanitra no mamaritra ny atao hoe fahadiovana fa tsy isika.

Faharoa, mahasoa antsika sy mitondra tifaliana eo amin'ny fiainantsika ny fankatoavana. Vakio ny Lev. 18:5. Mariho fa tsy baiko fotsiny io andininy io fa teny fikasana koa. Raha nitondra fandrosoana tsara ho antsika ny ditra eo amin'ny firaisana ara-nofo dia tsy ho nandrara sy nanonona izany tamin'ny anarany Andriamanitra, toy ny ataony ao amin'ny Lev. 18 sy 20 ary ny Mat. 5.

Fahatelo, raha tsy mifidy ny hadio isika dia hiharan'ny voka-dratsin'izany, tsy eto amin'izao fiainana izao ihany fa any amin'ilay fiainana ho avy koa (Rom. 6:23; 1 Kor. 6:9,10). Tahaka ny mpandringana ny fahotana, manenjika antsika amin'ny alalan'ny fakam-panahin'ny firaisana ara-nofo, manantena hamotika ny fahasalamantsika, ny ankohonantsika, ny fanambadiantsika, ny lazantsika, ny asantsika, ary ny fanompoantsika ny Tompo (1 Pet. 5:8). Kanefa deraina ny Tompo! Manana an'i Jesosy sy ny teny fikasan'ny Baiboly isika (Mat. 1:21).

Fahefatra, miantso antsika hadio Andriamanitra satria masina Izy - voasaraka amin'ny ota-ary tiany ho masina sy hisaraka amin'izao tontolo izao koa ny olony (Lev. 19:2). Misy lohahevitra manan-danja lehibe iray resahina ao amin'ny bokin'ny Levitikosy manontolo: ny fahamasinana eo amin'ny sakafo hanintsika, eo amin'ny fitondrantsika ny hafa, eo amin'ny fomba fanatonantsika an'Andriamanitra, ary eo amin'ny fiainantsika ara-pananahana.

Farany, tian'Andriamanitra hadio ara-pitondrantena isika mba hiarovana ny hafa. Mameno ny filazam-baovaontsika ireo fitantarana mahatsiravina momba ny fanararaotana, ny fandaozana, ny fanaovana tsinontsinona, ny aretim-po. Tahaka ny maro amin'ny Kristianina ankehitriny, ny Isiraelita dia niaina teo anelanelan'ny kolontsaina roa feno faharatsiana, izay manome vahana ankolaka na mivantana ny firaisana ara-nofo mialoha ny fanambadiana, ny fijangajangana, ny firaisana amin'ny olom-pady, ny firaisan'ny mitovy fananahana, ny firaisana amin'ny biby, amin'ny zaza, ary ny fanolanana.

Miteny amin'ny alalan'i Mosesy Andriamanitra ao amin'io toko io (and. 1,2). Andriamanitra no fahefana ao ambadik'ireo baiko ireo fa tsy Hollywood, na ny kolontsaintsika, na koa ny fiangonana sy ny pasitora aza.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina. Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasà hampifandraisana ireo teny na fehezanteny mifandraika amin'ny teny na fehezanteny hafa.**

**Ianaro tsianjery ny andininy tianao indrindra. Soraty imbetsaka izany mba hahamora ny fitadidianao azy.** 

`Inona koa ireo antony hafa hitanao fa nametrahan'Andriamanitra fefy tsy azo ihoarana momba ny firaisana ara-nofo?`