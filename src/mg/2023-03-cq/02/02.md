---
title:  "AMIN’NY FO MANONTOLO"
date:   02/07/2023
---

### Saintsaino 

Misy karazana fanati-pisoronana 5 nambaran’Andriamanitra an’i Mosesy teo an-tendrombohitra Sinay: ny fanatitra odorana, ny fanatitra hohanina, ny fanatitra noho ny ota, ny fanati-panonerana, sy ny fanati-pihavanana. Hahafantatra momba ireo rehetra ireo ihany isika amin’ny farany, fa ny fanatitra odorana no tranainy sy manan-danja indrindra amin’ireo. Misy velom-panontaniana hoe nahoana no tsy maintsy nasiana fanatitra karazany maro toy izany? Ny valiny dia ao amin’ny fanontaniana hoe nahoana no misy Filazantsara efatra ao amin’ny TV? Maneho ny lafin-toetra samihafa ananan’i Jesosy ny Filazantsara tsirairay, tahaka ny fanatitra tsirairay; ary samy manainga antsika hanolotra ny fiainantsika manontolo ho Azy izany, amin’ny fombany avy.

Nanolotra fanatitra odorana ho an’ny Tompo ireo olo-malazan’ny Baiboly toa an’i Adama, Abela, Noa, Joba, ary Abrahama. Ny fanaovany izany dia nanehoany tamim-pinoana ilay fahafatesan’i Jesosy, llay mpisolo ho avy, sy ny faniriany hanehoan’ny vahoakany fanoloran-tena tanteraka. Ny fanatitra odorana dia naneho fanoloran-tena tanteraka ho an’Andriamanitra satria Izy nanolo-tena tanteraka ho antsika. Olah no teny hebreo nadika hoe ‘fanatitra odorana", izay midika hoe “izay miakatra na misandratra”. Tsy tahaka ny fanatitra hafa, ny fanatitra odorana dia levona tanteraka teo ambonin’ny alitara fanaovana izany. Ny sisa tafajanona teo dia ny hoditr’ilay biby, kanefa tsy nomena ilay mpanome fanatitra izany fa ho an'ilay mpisorona mpanatitra fanatitra, mba ho fanehoana hatrany ny fanoloran-tena tanteraka ho an'Andriamanitra (Lev. 7:8).

Azo antoka fa fanatitra odorana no resahin’i Paoly ao amin’ny Rom. 12:1. Manan-danja ambony amin'Andriamanitra ny fanatitra odorana; intelo no anoritsoritana izany ho “hanitra ankasitrahana ho an'i Jéhovah’ ao amin’ny Lev. 1 (and. 9,13,17).

Voalohany sady ny manan-danja indrindra, nankasitrahan’Andriamanitra izany satria fihetsika maneho finoana ny Zanany, Izay ho tonga sy ho faty noho ny fahotan'ilay mpanome fanatitra. Tsy nahita fahafinaretana manokana tamin’ny fanaovana sorona ny biby tao amin’ny Levitikosy tsy akory Andriamanitra (vakio ny Heb. 10:5-8; 11:6).

Faharoa, miavaka ny fanatitra odorana satria atao an-tsitrapo izany (Lev. 1:2). Ho setrin’ny nahafoizan’i Jesosy ny ainy an-tsitrapo ho antsika, dia miantso antsika Andriamanitra hanolotra an-tsitrapo koa ny fiainantsika. Vakio koa ny 2 Kor. 9:7.

Fahatelo, zava-dehibe io fanatitra io satria mampiseho ny fomba irin’Andriamanitra hataon’ny vahoakany ho setrin’ny fahatakaran’izy ireo ny zavatra rehetra efa nataon’ny Tompo ho azy. Maniry antsika ho tia Azy Andriamanitra satria “Izy efa tia antsika taloha’ - 1 Jao. 4:19.

**Ivereno ny andalan-teny nosoratanao ary diniho izany.**
**Farito ireo teny, na andian-teny, na fehezanteny, na hevitra miverimberina.**
**Asio tsipika eny ambanin'ireo teny na fehezanteny manan-danja na manana heviny manokana ho anao.**
**Mampiasà <- • hampifandraisana ireo teny na fehezanteny mifandraika amin’ny teny na fehezanteny hafa.**
**lanaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Amin’ny fomba ahoana no anehoan’ny fanatitra odorana ny fanoloran-tenan’Andriamanitra mahagaga ho an’ny taranak’olombelona?`

`Lafiny manao ahoana eo amin’ny fiainanao no mila atolotrao manontolo ho an'Andriamanitra mba hofoanany na hohatsarainy ho voninahiny?`