---
title:  "FANOLORAN-TENA"
date:   01/07/2023
---

### FAMPIDIRANA

**Vakio ny Lev. 1**

> Tsianjery: Mifidy andininy 1

` `

### ATAOVY ZATO ISAN-JATO

Mikasika ny tokony hanoloranao tena zato isan-jato ho an’Andriamanitra ny Levitikosy satria Izy dia manolo-tena ho anao zato isan-jato. Ny famakafakana momba ny fanatitra odorana dia maneho amin’ny fomba manaitra ny fanomezan’Andriamanitra lanja ny fanoloran-tenan’ny vahoakany. Ny mpanota manao io fanati-tsitrapo io dia takina hanatitra biby lahy avy amin’ny andiam-bibiny ho ao amin’ny tempoly mba homena manontolo ho an’i Jehovah (Lev. 1:3,4). Omby, ondry, osy, domohina sy zana-boromailala no fanatitra nankasitrahana tamin’izany (Lev. 1:5,10,14).

Azo lazaina ho fanehoana fanoloran-tena tokoa izany raha mbola miankina amin’ireny biby ireny koa ny fiveloman’ny ankohonan’ilay mpanome – ny sakafony, ny fitafiany, ny fitaovam-piasany sy ny fiadiany. Mahaliana fa “eo avaratry ny alitara", izay maneho ny toerana akaiky indrindra ny seza fiandrianan’Andriamanitra no natao hamonoana ilay biby (Lev. 1:11; Isa. 14:13). Nidika izany fa nampiseho ny fanoloran-tenany tanteraka amin’ny fony teo anatrehan’llay Mpanjakan’ny mpanjaka mihitsy ny mpanome fanatitra!

Na maro aza no mino an’Andriamanitra, dia tsy izy rehetra no maniry ny hifehezan’Andriamanitra ny lafim-piainany manontolo. Ny ampaham-piainany ihany no avelany hidiran’Andriamanitra fa tsy tiany raha fehezin'Andriamanitra koa izay fihinany, izay jereny, izay henoiny, izay olona iarahany, izay hovadiny, izay andaniany ny volany, sns. Voafetra amin’ny fandehanany any am-piangonana ny fanoloran-tenany ho an’Andriamanitra ka tsy misy fiantraikany amin’ny fomba fiainany andavanandro. Kanefa tsy mba omen’Andriamanitra lanja ny fivavahana kristianina “matimaty”. Maharikoriko Azy aza izany raha ny marina! (Apok. 3:16). Tsy mba matimaty mantsy ny toetrany, koa tsy hekeny ny hananan’ny vahoakany izany toetra izany. Aleony ho mangatsiaka na mafana izy ireo; manolo-tena 100% na tsy manoio-tena mihitsy. Angamba ao amin’ny Lev. 1 sy ny fanatitra odorana ihany no anehoana izany mazava indrindra manerana ny TT manontolo. Natao haterina manontolo eo amin’ny alitara izy rehetra ho fanatitra ho an’Andriamanitra (Lev. 1:13).

> <p> Soraty</p> 
> Soraty araka ny dikanteny izay tianao ny Lev. 1. Raha kely ny fotoana eo am-pelatananao dia ny Lev. 1:10-13 no soraty. Azonao soratana amin’ny fiteninao koa izany, ary azonao atao ny manao kisarisary na drafitra momba io toko io.

` ` 