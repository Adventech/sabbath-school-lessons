---
title:  "ODORANTSIKA"
date:   05/07/2023
---

### Ampifandraiso amin'i Jesosy

Rehefa niantsoantso hoe: "Indro ny Zanak'ondrin'Andriamanitra, Izay manaisotra ny fahotan'izao tontolo izao!" - Jao. 1:29 i Jaona mpanao batisa, dia nanondro mazava an'i Jesosy ho llay fanatitra odorana. Mariho fa tsy nilaza izy hoe ombin'Andriamanitra na hafa. Maneho ny fanatitra odorana ataon'ny mpisorona marain-tsy hariva izany (Eks. 29:39). Novonoina ny zanak'ondry iray nandritra ireny fanatitra odorana ireny.

Hitantsika manerana ny Lev. 1 i Jesosy ao amin'ny fanatitra odorana. Nafoiny an-tsitrapo ny ainy; tsy nanan-tsiny Izy na ara-panahy na ara-batana (Lev. 1:3), voasasa sy voadio anatiny sy ivelany Izy (and. 9), ary nanokan-tena tanteraka ho an Andriamanitra Rainy. Nentiny teo Aminy ny fahotantsika, nampitovy ny tenany tamintsika Izy, ary ny fahafatesana tokony ho antsika no nihatra Taminy. Nanao fanavotana noho ny otantsika Izy; ny ra nalatsany no nahazoantsika ny famelan- keloka sy ny fankasitrahan'Andriamanitra (and. 4,5).

Marina tokoa fa fanehoana ny fanoloran-tena tanteraka ho an'Andriamanitra ny fanatitra odorana, kanefa fanehoan'Andriamanitra ny fanoloran-tenany ho antsika aloha izany voalohany indrindra. Ekentsika aloha fa i Jesosy no fanatitra odorantsika, avy eo dia apetratsika eo amin'ny alitara ny tenantsika feno fanoloran-tena tanteraka ho an'llay tia ny fanahintsika.

Indreto ireo lafin-toetra rehetra maneho an'i Jesosy ananan'io fanatitra io:

Tsy nisy kilema ara-batana ilay fanatitra odorana (1 Pet. 1:18,19) - Nomena an'Andriamanitra manontolo ilay fanatitra (Jao. 19:30; Heb. 7:27)

Nitondra fanavotana sy fanadiovana ho afaka amin'ny fahotana ilay fanatitra (Rom. 3:24,25; 1 Jao. 1:7)

Novonoina ilay biby natao fanatitra (Mat. 26:42)

"Hanitra ankasitrahana" eo anatrehan'Andriamanitra ilay fanatitra (Efes. 5:2)

Nalatsaka ny ran'ilay fanatitra odorana (Heb. 9:11,12)

**Saintsaino izay voasoratra ao amin'ny Lev. 1, ary jereo izay miresaka an'i Jesosy ao.**

`Tamin'ny fomba ahoana no nanehoan'i Jesosy fanoloran-tena tanteraka ho antsika?`

`Antom-bavaka: Inona no asetrinao ny fahitana an'i Jesosy araka izany?`