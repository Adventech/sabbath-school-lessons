---
title:  "MAMERINA MITSAKO TSARA IZAY VOASORATRA"
date:   21/08/2023
---

### Hazavao

### MAMERINA MITSAKO TSARA IZAY VOASORATRA

Misy milaza fa tsy azo ampiharina ankehitriny intsony ireo lalána momba ny biby madio sy ny biby maloto ao amin'ny Levitikosy. Lazainy fa noho ny hazo fijaliana dia afaka mihinana izay hena rehetra tiany ny Kristianin'ny Testamenta Vaovao. Mitombina anefa ve izany? Moa ve ny sakafo no diovin'ny ran'i Jesosy? Fa tsy ny mpanota? Ny marina dia ity: tsy misy na andininy iray aza ao amin'ny TV manafoana ireo lalàna ao amin'ny Lev. 11 sy Deo. 14. Fampiasan'ny olona ireto andininy manaraka ireto hanohanany ny tsy fanarahany ireo torolalana avy amin'Andriamanitra; vetivety ihany anefa dia takatra ny hevitr'izany rehefa dinihina amim-pivavahana:

Ny Mar. 7:18,19. Fahadiovana ara-pitondrantena no resahin'i Jesosy eto fa tsy nambarany ho madio tsy akory ny biby maloto. Ary ny amin'ilay nolazainy hoe "mba hahadio ny hanina rehetra" izay ao an-kibo, dia tsy ny biby maloto tsy akory no tiany nambara, satria tsy sokajin'ny Baiboly ho hanina velively ny biby maloto.

Ny Asa. 10:14,15. Nanampy an'i Petera ho afaka amin'ireo hevi-disony nibahana mialoha momba ny Jentilisa (izay tsy madio raha ny fiheviny) i Jesosy tamin'ny alalan'ny fanoharana momba ny biby madio sy maloto. Takatr'i Petera tsara ny hevitry ny nofiny (Asa. 10:28). Rehefa nifoha tamin'ny fahitany izy dia tsy niainga hihinana henan-kisoa tsy akory, fa resy tao anatiny kosa ny fizahan-tavan'olona ka nanjary nandray tsara ny olona avy amin'ny firenena rehetra Izy (and. 34,35).

Ao amin'ny 1 Pet. 1:15,16 dia naka teny mivantana avy ao amin'ny Lev. 11:44 i Petera: "fa araka ny fahamasinan'llay niantso anareo, dia aoka mba ho masina koa hianareo amin'ny fitondrantena rehetra, satria voasoratra hoe: 'Ho masina hianareo, satria masina Aho". Na maro aza ny fomba hahatongavana ho masina tahaka an'Andriamanitra, dia azo antoka fa anisan'izany izay ampidirintsika ao amin'ny vatantsika! Rehefa mamaky io andininy io ny olona sasany ka mampitaha ny hena tamin'ny andron'ny Levitikosy amin'izay amidy ankehitriny, ary rehefa mandinika izy ireo fa ho fanomezam-boninahitra an'Andriamanitra avokoa ny antony itandremana ireo lalána momba ny sakafo ireo, dia miloa-bava hoe: angamba ny tsy mihinan- kena mihitsy no mety indrindra. Advantista maro no miombon-kevitra amin'izany. Mialoha ny hamonoana ireny biby hohanina ireny mantsy dia matetika no iharan'ny herisetra izy ireo, avangongo anatin'ny fitoerany tery, tsindronina "hormone" betsaka, ary ny mikraoba sy ny aretina moa tsy lazaina intsony.

Setrin'ny fahasoavan'Andriamanitra ny fankatoavana marina (Tit. 2:11). Na tsy takatsika aza ny antony nanomezan Andriamanitra ny baiko sasany dia fahendrena mandrakariva ny mankato na dia mahavelom-panontaniana aza izany.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany? Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Ahoana no Ifandraisan'ny sakafo amin'ny fahamasinana, mihoatra noho ny amin'ny fahasalamana?`