---
title:  "LOHARANON'NY FAHADIOVANA"
date:   23/08/2023
---

### Ampifandraiso amin'i Jesosy

Mbola tsy nisy nahalala akory ny fisian'ny mikraoba no efa nanomana ny vahoakany Andriamanitra hisorohana ny areti-mifindra avy amin'izany. Mikasika ny fomba fanadiovana avokoa ny toko 11 hatramin'ny 15, ary io farany io dia angamba azo omena lohateny hoe: "Mandroa, manas√† tanana" (Lev. 15:5-11,21,22,27). Ao amin'ny andininy maro ao amin'ny Lev. 11, ny vahoakan'Andriamanitra dia ampahatsiahivina mba tsy hikasika olona na zavatra na biby voaloto (and. 8,24,26,27,31). Nomena toromarika koa izy ireo hanasa ireo zavatra sy olona voaloto (and. 25,32,35,40). Nisy toromarika nomena koa mba tsy hampihanaka ny areti- mifindra toy ny habokana tamin'ny alalan'ny fanokana-monina ireo mitondra ny aretina (Lev. 13:4,5,31,33,46). Tsy ny fahasalamana ihany no tanjon'ireo toromarika rehetra fisorohana ireo fa indrindra koa ny fahamasinana (Lev. 11:43-45; 15:31). Natao hiavaka amin'ireo firenena mpanompo sampin'izao tontolo izao ny vahoakan'Andriamanitra.

Ny Lev. 11:36 angamba no andininy anisan'ny manan-danja indrindra ao amin'io toko io, satria misy ifandraisany lehibe amin'ny filazantsara. Ambara ao fa ny zavatra tokana tsy mety ho voaloto dia ny loharano sy ny lavaka famorian-drano izay misy rano be. Efa voamarikao ve fa afaka nikasika ireo izay noheverina ho maloto araka ny lalan'ny Levitikosy i Jesosy kanefa tsy voaloto tamin'izany (Mat. 8:2)? Mitombina izany satria Izy no llay Rano velona (Jao. 4:10) sy loharanon'ny fahadiovana (1 Jao. 1:9).

Kanefa misy zava-dehibe noho izany! Nilaza i Jesosy fa raha mandray Azy ho Mpamonjintsika isika dia ho tonga loharano eto amin'izao tontolo izao. Izany hoe tsy voatery ho voaloton'ny manodidina antsika isika. Satria velona ao anatintsika i Jesosy, dia afaka ny ho fantsona mitondra fahadiovana sy fivoarana isika ao amin'ny fiangonantsika, ny sekoly sy ny fiarahamonina misy antsika. Nanome toky i Jesosy fa ho loharano madio miboiboika ao anatintsika ho fiainana mandrakizay Izy (Jao. 4:14).

Na lehibe tao Nazareta izay tsy nisy zava-tsoa aza ny Mpamonjintsika (Jao. 1:46), ny fiainany dia tsy tratry ny herisetra, ny fiankinan-doha, ny filan-dratsy, ny fitiavam-bola, ary ny fitiavan-tena nanodidina Azy. Iriny fatratra koa ny hanao izany ho an'izay rehetra sy amin'ny alalan'izay rehetra manaiky hofeheziny eo amin'ny fiainana.

**Saintsaino izay voasoratra ao amin'ny Lev. 11, ary jereo izay miresaka an'i Jesosy ao.**

`Araka ny hevitrao, hanao ahoana izao tontolo izao raha avelantsika rehetra hanova antsika i Jesosy ho tonga loharano mitondra fivoarana?`

`Toy ny mahazatra ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesosy araka izany?`