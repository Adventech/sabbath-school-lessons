---
title:  "LALANA MITERAKA ADIHEVITRA AO AMIN'NY LEVITIKOSY"
date:   18/09/2023
---

### Hazavao

### LALANA MITERAKA ADIHEVITRA AO AMIN'NY LEVITIKOSY

Misy andininy vitsivitsy miteraka adihevitra ao amin'ny Lev. 19. Tsy voatery ho takatsika avokoa ny zavatra rehetra ao amin'ny Soratra Masina, fa izay tian'Andriamanitra ho takatsika ihany. Tsy midika tsy akory izany fa tsy tokony hiezaka ny hahatakatra isika, saingy tsy tokony ho kivy na ho menatra kosa isika raha tsy mahay ny zavatra rehetra.

Vakio ny Lev. 19:19. Maro no azo anazavana ny antony tsy azo ampifangaroana ny biby fiompy, ny voan-javatra, ary ny akanjo samy hafa karazana (jereo ny Deo. 22:9-11). Tsy maintsy manana fahaiza-manavaka sy misaina tsara isika eo am-pandinihana ny Levitikosy. mampitaha ny fampianaran'ny TT amin'ny an'ny TV, mba hahalala hoe iza amin'ireo lalana ireo no mbola manan-kery amintsika ankehitriny. Mila mitandrina koa isika sao manorina foto- pampianarana amin'ny andininy tokana monja ao amin'ny Soratra Masina, indrindra raha tsy mazava amin'ny mpamaky ankehitriny ny heviny. Ny fantatsika dia ity: misy fangaro izay mahasarotiny indrindra an'Andriamanitra, toy ny fangaro fanamboarana ditin-kazo manitra izany (Eks. 30:32,37,38). Voarara tanteraka ny fakana tahaka io fangaro io ivelan'ny Fitoerana masina. Ny lalana mandrara ny fampiarahana ny lamba sasany dia ho fanakanana ny olona tsy hisandoka ny fitafian'ny mpisoronabe. Koa satria tsy misy intsony ny fitoerana masin'ny Levitikosy dia tsy manan-kery ankehitriny intsony ireo lalana ireo.

Lohahevitra iray iadian-kevitra matetika koa ny hoe: tokony hanao tombokavatsa amin'ny tenany ve ny Kristianina (Lev. 19:28)? Tena tokony hanao tombokavatsa tokoa izy saingy amin'ny tombokavatsan Andriamanitra! Ho faly hametraka izany aminao ny Fanahy Masina, ary ny Azy dia hihamazava sy kanto hatrany arakaraka ny hitondranao azy! Vakio ny 2 Kor. 3:3. Hahasoa anao mihoatra lavitra noho izay rehetra mety ho ranomainty ataonao amin'ny tenanao izay tempolin'Andriamanitra izany (1 Kor. 6:19).

Ny anton'ny nandraran'Andriamanitra ny vahoakany tsy hanao tombokavatsa dia ny mba hanavahana azy amin'izao tontolo izao. Hoy ny Baiboly: "Koa amin'izany, na mihinana na misotro hianareo, na inona na inona ataonareo, dia ataovy ho voninahitr Andriamanitra izany rehetra izany."-1 Kor. 10:31. Ny fahamasinana no lohahevitra amin'ity herinandro ity, ary ny famaritana izany tsotra indrindra dia: "voatokana, misaraka, miavaka" amin'izao tontolo izao.

`Rehefa avy namaky izay nosoratanao sy nomarihin√£o ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona ireo andininy hafa miteraka adihevitra ao amin'ny Levitikosy, izay hitanao fa manondro fisarahana amin'izao tontolo izao?`