---
title:  "NY FIHETSEHANA ADVANTISTA"
date:   03/09/2023
---

### Saintsaino

Raha misy andininy iray nanosika ny fihetsehana advantista dia ny Dan. 8:14. Nahatonga ny Advantista hahatakatra lalina kokoa ny momba ny Andro fanavotana io andininy lo, satria nanondro mazava ny Lev. 16:30.

Nampianarina ny Kristianina nandritra ny taona maro fa ny tany no fitoerana masina, ary hodiovina amin'ny afo ny tany amin'ny fiavian'i Jesosy. Araka izany finoana izany dia noheverina fa manondro ny fiavian'i Jesosy fanindroany sy ny fahataperan'izao tontolo izao ny Dan. 8:14. Nihananjaka izany hevitra izany rehefa nanomboka nitory i William Miller fa amin'ny taona 1844 no hitranga izany rehetra izany. Toa tsy azo niadian-kevitra ny porofo ara-Baiboly nomeny tao amin'ny Dan. 9:25-27, ka nasehony fa nanomboka tamin'ny taona 457 TIK ny 2300 andro, rehefa nandidy ny hanavaozana sy hanamboarana an'i Jerosalema i Artaksersesy. Nasehony tamin'izany fa ny andro iray ara-paminaniana dia midika taona iray ara-bakiteny (Nom. 14:34; Ezek. 4:4-6).

Rehefa tsy tonga tamin'io taona voatondro io i Jesosy dia maro no nandao ny finoany na nanda ny faminanian'i Daniela manontolo mihitsy. Soa ihany fa nisy vondron'olona (izay nikambana ho flangonana advantista mitandrina ny andro fahafito taty aoriana) nahita fa nanondro io daty io marina tokoa ny Baiboly fa teo amin'ny tranga hiseho no nisy fahadisoana! Nanondro ny taona 27 Trk ny 69 herinandro (483 taona) nanomboka tamin'ny 457 TIK, izay nanosorana Fanahy Masina ny Mesia sy nanaovana batisa Azy. Ny 70 herinandro (490 taona) nanomboka tamin'ny taona 457 TIK, dia nanondro herinandro ara-paminaniana izay nisy ny fahafatesan'ny Mesia tamin'ny taona 31 Trk teo afovoany, ary nifarana tamin'ny taona 34 Trk izany, izay nanondro ny faratampon'ny fandavan'ny firenena jiosy an'i Kristy sy ny mpianany.

Inona izany no tena nitranga tamin'ny 1844? Tsy nila niandry ela izy ireo. Voalohany, hitany fa tsy mbola nantsoin'ny Baiboly hoe fitoerana masina velively ny tany. Manaraka izany, fantany fa tsy mitombina raha ilay fitoerana masin'ny TT tao Jerosalema no noresahina satria tamin'ny taona 1844 ny tranga no niseho. Rehefa nandinika ny bokin'ny Hebreo sy ny Apokalipsy mifandray amin'ny Daniela izy ireo dia nampahitan'ny Fanahy Masina fa misy fitoerana masina any an-danitra, ka ny ao amin'ny Levitikosy dia fitoerana masina kely natao mitovy endrika amin'io modely lehibe io (Dan. 7:10; Heb. 8:1-5; 9:23,24; Apok. 11:19). Nanjary toko manan-danja goavana ho an'ny Advantista ny Lev. 16. Rehefa mandinika io toko io ny mpianatra ny faminanian'ny Baiboly dia mahita topy maso momba ny asan'i Jesosy ao amin'ny fitoerana masina any an-danitra, izay nanomboka tamin'ny 1844.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao. Mamplasa hampifandraisana ireo teny na fehezanteny mifandraika amin'ny teny na fehezanteny hafa.**

**Ianaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Inona no havalinao ny olona iray izay manontany hoe nahoana ny fitoerana masina any an-danitra no mila fanadiovana?` 

`Inona no ataon'i Jesosy any an-danitra ankehitriny?`