---
title:  "LAPA FIANKOHOFANA"
date:   14/08/2023
---

### Hazavao

Tsy isalasalana fa natao toy ny lapa ny tabernakely. Volamena sy lamba tsara tarehy no mandrafitra azy ary voakaly tamin'ny tsipiriany ny zava-drehetra, indrindra fa tao amin'ireo efitra roan'ny fitoerana masina: ny efitra masina sy ny efitra masina indrindra. Ahitana fanaovan-jiro volamena (Eks. 25:31-40; 26:35) sy alitara fandoroana ditin-kazo manitra voapetaka volamena (Eks. 30:1-10), ary latabatra voapetaka volamena misy mofo aseho (Eks. 25:23-30) ny efitra masina; ary ao amin'ny efitra masina indrindra no misy ny fiaran'ny fanekena, izay voarakotra volamena koa (Eks. 26:31-33).

Lapa tokoa ny tabernakely ary ny Mpanjakan'ny mpanjaka no nanapaka sy nitarika ary niankohofana tao. Nanoratra toy izao i Ellen G. White: "(...) ny fitoerana masina (...) foiben- toerana hita maso hiankohofana amin'i Jehovah"-PM, t. 301.

Na takon'ny tranolay sy ilay efitra lamba lehibe nanasaraka azy tamin'ny efitra masina aza ny efitra masina indrindra, dia hitan'ny vahoaka ihany ny voninahitr'Andriamanitra. Tsy nahita ny endriky ny Tompo nitoetra teo amin'ny fiaran'ny fanekena izy ireo saingy nahita ilay rahona kosa, na shekinah, izay nandrakotra Azy, sy ny hazavan'ny lanitra izay niposaka Avy Aminy sy nameno ny toby (Eks. 40:34-38; Nom. 9:15-23). Nonina teo amin'ny vahoakany tokoa Andriamanitra (Eks. 25:8). Ary nosoritan'i Ellen G. White mazava fa i Jesosy no nonina teo amin'ny olony (PM, t. 298).

Ny firafitry ny tempoly koa dia voakajy mba hahatsotra ny lalan'ny mpivavaka manatona sy miankohoka amin'Andriamanitra. Ny fanaka tsirairay dia maneho amin'ny mpivavaka dingana iray mba handrosoany ho amin'ny fifandraisana ety amin'Andriamanitra, ary koa fanehoana an'i Jesosy amin'ny fomba kanto!

Milaza ny olona sasany fa misy lalana maro mankany amin'Andriamanitra, saingy mampianatra ny Baiboly fa lalana tokana ihany no mitondra ho eo Aminy, dia i Kristy. I Jesosy mihitsy no nilaza hoe: "Izaho no lalana sy fahamarinana ary fiainana; tsy misy olona mankany amin'ny Ray, afa-tsy amin'ny alalako." - Jao. 14:6.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany`? 

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra? `

`Inona avy ireo fitsipika sy fehin-kevitra hafa hitanao ao?`

`Midika inona ny hoe natao hamirapiratra hatreny ivelan'ny fitoerana masina ho hitan'ny olona rehetra ny voninahitr'Andriamanitra? Inona no ambaran'izany mikasika ny toetran'Andriamanitra sy ny faniriany?`