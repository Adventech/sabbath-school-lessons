---
title:  "FAKOM-PAHOTANA"
date:   27/08/2023
---

### Saintsaino

Tapaka ny fifandraisantsika tamin'Andriamanitra (Isa. 59:2). Tsy maniry hamela ny helotsika fotsiny Andriamanitra fa tiany hiverina Aminy, ho sakaiza akaikin'ny fony isika (Jao. 15:15)!

Ny "Yom Kippur", izay adika ara-bakiteny hoe: "Andro fanavotana" no andro manan-danja indrindra teo amin'ny fiainan'ny Isiraelita. Manakaiky azy ireo mantsy Andriamanitra amin'io andro io mba hitsara azy noho ny fahotany. Niaiky ny helony teo amin'ireo biby natao sorona nandritra ny taona ny vahoaka, ary nentina tao amin'ny fitoerana masina ireo fahotana ireo tamin'ny alalan'ny ra sy ny sakafo izay nohanin'ny mpisorona (Lev. 4:13-18). Izany hoe nanjary toerana niangonan'ny fahotana rehetra nataon'ny vahoaka nandritra ny taona ny fitoerana masina. Koa rehefa tonga ny Andro fanavotana dia nila fanadiovana tokoa izany. Amin'ny andro fanavotana Andriamanitra no tonga manaisotra ny fakom-pahotana rehetra izay nandoto ny fitoerana masina. Noho izany dia andro manokana natao handinihana ny fo, hitolomana amim-bavaka, hifadian-kanina, ary hitsaharana izany (Lev. 16:29,31).

Rehefa avy nisasa sy niakanjo araka ny nandidiana azy ny mpisoronabe, ary nandritra izany ny Isiraely rehetra niandry fatratra sady nanantena, dia nanao fanatitra ho an'ny otan'ny tenany ka naka osy anankiroa. Ny iray amin'izany dia naneho an'i Jesosy Izay hanao fanavotana ho an'ny otan'ny Isiraely sy izao tontolo izao amin'ny alalan'ny fahafatesany (Lev. 16:4-9; Heb. 9:12; 1 Jao. 2:2). Ny iray kosa naneho an'i Satana, izay hovonoina amin'ny farany amin'ny maha-mpamitaka voalohany azy, mpiampanga, mpandainga, ary mpamono olona. Rehefa voavono ilay osy voalohany dia miditra ao amin'ny fitoerana masina ny mpisoronabe, amim-pitandremana sy fanajana, voahodidin'ny setroka mani-pofona. Afafiny impito eo amin'ny "rakotra fanaovam-panavotana" izay manarona ny fiaran'ny fanekena ny ra; eo ambonin'izany no isehoan'ny fanatrehan'Andriamanitra ao amin'ny tempoly (Lev. 16:2, 12-15). Rehefa vitany izany dia vita ny fanavotana noho ny otan'ny Isiraely rehetra (Lev. 16:16).

Ny ra nafafy teo amin'ny rakotra fanaovam-panavotana, teo anelanelan'Andriamanitra sy ny lalány izay voadika, dia antoka, tandindon'ny fahafatesan'i Jesosy ho fanavotana noho ny otan'izao tontolo izao. Dia mivoaka ny tabernakely ny mpisoronabe, mitondra eo aminy, ara-tandindona, ny fahotan'ny Isiraely; ary apetrany eo an-dohan'ilay osy faharoa atao hoe "ho an'i Azazela" ny tanany roa, ka afindrany amin'io ny fahamelohana sy ny fakom-pahotana (Lev. 16:20-22). Misy lehilahy voatendry manokana hampandeha ilay osy sy ny fahotan'ny Isiraely rehetra ho any an'efitra (and. 21,22), ka avela hirenireny any izy, tahaka izay hanjo an'i Satana mialoha ny fitsarana farany (Apok. 20). Voadio ny fitoerana masina; afaka madiodio ny vahoakan'Andriamanitra.

**Ivereno ny andalan-teny nosoratanao ary diniho izany. Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mamplasà hampifandraisana ireo teny na fehezanteny mifandraika amin'ny teny na fehezanteny hafa.**

**lanaro tsianjery ny andininy tianao indrindra. Soraty imbetsaka izany mba hahamora mevaniny fitadidianao azy.**

`Midika inona ny Andro fanavotana eo amin'ny fiainanao?`

`Nanao ahoana, araka ny hevitrao, ny fihetseham-pon'ny Isiraelita tamin'ny marainan'ny Andro fanavotana?`