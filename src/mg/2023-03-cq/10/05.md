---
title:  "MANAISOTRA NY FAHATSIAROVAN-TENA HO MELOKA"
date:   30/08/2023
---

### Ampifandraiso amin'i Jesosy

### MANAISOTRA NY FAHATSIAROVAN-TENA HO MELOKA

Angamba manamelo-tena sy mivesatra fanamelohana ianao ankehitriny. Mety mavesatra loatra izany ka vonona mihitsy ianao hamoy ny asa fanompoana, ny fiangonana, eny, ny ainao aza. Manana vaovao mahafaly ho anao aho: te hanaisotra ny fahamelohanao sy ny fanamelohana rehetra mamesatra anao i Jesosy. Tsy mba tahaka ny ram-biby ny rany fa mahafafa ao an-tsainao na ny fanamelohan-tena aza, ary mampitony ny fieritreretanao mijaly (Heb. 9:13,14; Rom. 8:1).

Ny filazantsara araka ny Levitikosy dia manambara ny fomba hanesorana ny fahatsiarovan- tena ho meloka, ka mampianatra fa tsy maintsy miaiky ny fahamelohany aloha ny olona. Amin'ny alalan'ireto fomba 4 ireto no mety hahatonga izany: ny fandresen-dahatry ny Fanahy Masina (Jao. 16:7-11), ny feon'ny fieritreretana (Rom. 2:12-16), ny fandinihana ny tenin'Andriamanitra (Heb. 4:12,13), ary ny fitoriana sy ny fampianarana ny Teny (Asa. 2:36,37). Mahaliana fa araka ny Lev. 5:17 dia misy olona meloka noho ny fahotana izay tsy fantany akory! Zava-dehibe tokoa ny manambara amin'ny olona ny fahamarinana amim-pitiavana ka tsy manampi-maso amin'ny fahotany. Milaza koa izany fa tsy azo itokiana mandrakariva ny feon'ny fieritreretantsika (Tit. 1:15). Tsy maintsy manokana fotoana handalinana ny Soratra Masina isan'andro isika mba tsy ho tonga amin'izany; ary koa mitady mpitoriteny sy mpampianatra izay milaza amintsika ny fahamarinana momba ny fahotana fa tsy izay miteny araka ny irin'ny sofintsika hohenoina fotsiny (2 Tim. 4:3). Etsy ankilany anefa, mila mitandrina koa isika ny amin'ireo olona manao izay anamelohana antsika noho ny fahotana izay tsy ataontsika akory. Aleo ny Fanahy Masina mandrakariva no hampahafantatra anao; aza manaiky mora foana ho meloka raha mbola tsy azo hamarinina izany.

Vantany vao tsapantsika ny fahotantsika, dia mitaky antsika hiaiky izany ny Baiboly (Lev. 5:5). Tsy fotoana fialan-tsiny na fiezahana hanamarin-tena io.

Avy eo, tsy maintsy apetratsika amim-pinoana eo amin'i Jesosy, Ilay mpisolo antsika, ny fahotantsika. Eo am-panaovana izany dia matoky isika fa ny fahafatesany indray mandeha dia ampy hanarona tanteraka ny fahotantsika sy hamerina amin'ny laoniny ny fifandraisantsika amin'Andriamanitra (fanavotana). Koa ahoana raha tsy tsapanao akory izany? Ity ny vaovao mahafaly: mifototra amin'ny teny fikasan'Andriamanitra, fa tsy ny fihetseham-pontsika, ny famelan-keloka sy ny fanavotana. Hahatsapa fiadanana, fifaliana, ary toky tokoa isika, saingy rehefa matoky an'Andriamanitra ihany, Izay tsy mba mahay mandainga!

Niandrandra sy nanantena ny fahafatesan'i Jesosy ny Isiraelita tao anatin'ny fanekena taloha, fa isika kosa, ao anatin'ny fanekena vaovao, dia mitodika mibanjina ny hazo fijaliana amin-toky!

**Saintsaino izay voasoratra ao amin'ny Lev. 16:1-28, ary jereo izay miresaka an'i Jesosy ao.**

`Fantatsika fa ao anatin'ny fanekena vaovao isika izao. Inona no fiantraikan'izany eo amin'ny fiarahantsika amin'Andriamanitra? `

`Toy ny mahazatra ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesosy araka izany?`