---
title:  NY FANAVOTANA

date:   26/08/2023
---

### Fampidirana

**Vakio ny Lev. 16:1-28** 

> Tsianjery: Mifidy andininy 1

` `

### FANAVOTANA

Sarotra ny hahita voambolana feno hatsarana kokoa noho ny hoe "fanavotana" ao amin'ny Baiboly manontolo. Tsy isalasalana fa io no foto-kevitr'Andriamanitra anisan'ny manan-danja indrindra ao amin'ny Levitikosy (In-50 eo izany no hita ao!), ary tokony hahadibo-kafaliana ny fontsika tokoa izany.

Ny fanavotana dia midika fa voavela ny ratsy vitanao tamin'ny hafa, ary tsy vitan'izany fa voasarona tanteraka ny fahotanao ary tafaverina amin'ny laoniny ny fifandraisana; tsy misy fahamelohana na henatra manaloka intsony. Mahazava azy tsara ity dikan-teny avy amin'ny "New Living Translation" ity: "Apetraho eo amin'ny lohan'ilay biby ny tananao, ary ny Tompo hankasitraka ny fahafatesan'io biby io eo amin'ny toeranao, ho fanadiovana anao, mba ho marina eo anatrehany ianao." Lev. 1:4. Milaza famelan-keloka koa ny Lev. 4:20. Farafahakeliny, manana ireto heviny telo ireto ny fanavotana: fanadiovana, famelan-keloka, fanamarinana.

Efa nitranga taminao ve ny hoe nisy olona nanisy ratsy anao, dia navelanao ny helony saingy tsy matoky azy intsony ianao? Tsy izany ny fanavotana! Mampiray ankolafy roa nisaraka ny fanavotana, ka toy ireny tsy mbola nisaraka ireny mihitsy izy ireo hatramin'izay. Izany hoe, tafiditra ao anatiny ny famelan-keloka, saingy mihoatra noho izany no entin'ny fanavotana: miverina amin'ny laoniny ny fisakaizana amin'Andriamanitra.

Ny teny hebreo ilazana ny "fanavotana" dia midika hoe: "mampitony, mampihavana, mandrakotra, ary manadio", koa amin'izany dia voadio ny fahotanao, ary voarakotra tanteraka, hany ka toy ny tsy misy ilay fahatapahan'ny fifandraisanao tamin'Andriamanitra fa vita fihavanana Aminy tanteraka ianao. (Sidney Greidanus, Preaching Christ From Leviticus: Foundations for Expository Sermons [William B. Eerdmans Pub. Co., 2011], t. 49). Ny fahafatesan'i Jesosy no nahazoantsika fiainana mandrakizay, famelan-keloka, fahadiovana, ary fihavanana amin'Andriamanitra.

> <p> Soraty</p>
> Soraty araka ny dikanteny izay tianao ny Lev. 16:1-28. Raha kely ny fotoana eo am- pelatananao dia ny Lev. 16:16 no soraty. Azonao soratana amin'ny fiteninao koa izany, ary azonao atao ny manao kisarisary na drafitra momba io lahatsoratra io.

` `