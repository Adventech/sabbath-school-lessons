---
title:  Hazavao
date:   28/08/2023
---

### Hazavao

Mety hisy hanontany hoe: inona no ilana ny Andro fanavotana raha efa nanaovana fanavotana nandritra ny taona ny vahoakan'Andriamanitra (Lev. 1:4; 4; 5)? Rehefa ampitahaina tsara ny Lev. 4 sy 16 dia ho hitantsika ny valin'izany fanontaniana lehibe izany.

Isaky ny nanao fanatitra noho ny ota ny olona (Lev. 4), dia nentina tao amin'ny tabernakely na ny kianja ireo fahotana nafindra teo amin'ny zanak'ondry, tamin'ny alalan'ny ran'ilay biby natao sorona (and. 5,16,25,30). Sady hita maso no namofona ny ra, izay nampahatsiahy hatrany fa tafiditra tao an-toby ny fahotana, ka fahafatesana no vokany.

Rehefa tsy nentina tao amin'ny fitoerana masina ny ra dia ny mpisoronabe kosa no nihinana ny fanatitra ka nitondra izany ara-tandindona tao (Lev. 10:16-20). Koa voaloton'ireo fahotana voatahiry ao aminy ny fitoerana masina noho ny sorona natao tao isan'andro.

Isan'andro, ny mpanota tsirairay nitondra fanatitra dia nomena antoka fa voavela avy hatrany ny fahotany ary nampanantenaina azy kosa ny fanavotana (Lev. 4:20,26,31,35). Feno sy tanteraka ny famelan-keloka azo tamin'ny alalan'ny fanatitra isan'andro.

Ny fanavotana kosa dia tsy mbola tanteraka mandra-pahatongan'ny Andro fanavotana. Raha manome tokim-pamelan-keloka sy fanavotana ny fanatitra isan'andro ao amin'ny Lev. 4, ny fanompoam-pivavahana isan-taona amin'ny Andro fanavotana ao amin'ny Lev. 16 kosa dia manome tokim-panadiovana sy fanavotana (and. 19,30). Ny famelan-keloka, izay ao anatin'ny fanavotana, dia omena amin'ny alalan'ny fanatitra isan'andro ao amin'ny Lev. 4. Ny fanadiovana kosa, izay ao anatin'ny fanavotana ihany, dia omena amin'ny Andro fanavotana isan-taona voalaza ao amin'ny Lev. 16. Ny famelan-keloka miaraka amin'ny fanadiovana no mahatanteraka ny fanavotana.

Vakio ny 1 Jao. 1:9. Mariho fa manolotra famelan-keloka sy fanadiovana, miavaka tsara, ny fanompoana ataon'i Jesosy.

Fanontaniana iray manan-danja koa ity: nahoana no misaraka ireo dingana roa ireo, dia ny famelan-keloka sy ny fanadiovana? Tsy azo natao ve ny namafa (nanadio) avy hatrany ny fahotana vantany vao voavela izany? Misy valiny ao amin'ny Ezek. 18:24 sy Mat. 18:27,32- 35. Voalaza ao fa misy olona mitady famelan-keloka kanefa ny fony tsy madio. Tsy manana fibebahana marina ireo olona ireo ka tsy misy fiovana marina hita eo amin'ny fiainany. Misy koa olona izay mibebaka marina amin'ny voalohany, kanjo any aoriana, manenina ny amin'ny fibebahany indray izy ka tsy misy fiovana ny fiainany. Tsy ho voafafa tanteraka ao amin'ny bokin'ny fitadidiana ny fahotana raha tsy efa voafaritra ny anjaran'ny tsirairay ka tsy misy miverin-dalana intsony.

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao? Nahoana no zava-dehibe tokoa ny mitondra amim-bavaka ireo mpitarika antsika ara-panahy? Inona no tokony hoentintsika amim-bavaka momba azy ireo?`