---
title:  "FIRAISANA TANTERAKA"
date:   16/07/2023
---

### Saintsaino

Amin'ny fanatitra rehetra ao amin'ny Levitikosy, ny fanati-pihavanana irery ihany no tsy ahitana toromarika mirakitra tokim-pamelan-keloka na fanavotana. Tsy manao filazana na inona na inona momba ny fahotana izany. Fanambarana ny fanirian'Andriamanitra hifandray manokana amintsika io fanatitra io.

Tsy fiaraha-misakafo tsotra fotsiny izany fa fotoana manokana, masina ho an'i Jehovah. Nanan-danja teo imason'Andriamanitra tokoa io ka na iza na iza nanao tsinontsinona ireo toromarika momba izany dia nofongorana tsy ho isan'ny vahoakan'Andriamanitra (Lev. 7:20,21).

Misy antony maro mety ho nanoloran'ny olona iray ny fanati-pihavanana, ary nisy toromarika manokana nomena ireo izay nitondra fanati-pihavanana noho ny fanalam-boady na fanati-tsitrapo (Lev. 7:16). Na ahoana na ahoana, ny fanati-pihavanana dia natao hanehoana fisaorana an'Andriamanitra (Lev. 7:11-15); manamafy izany ny fiantsoan'ny Levitikosy izany indraindray hoe: "fanati-pisaorana" (Lev. 7:12,13; 22:29).

Tsy nisy zavatra nirin'i Jaona (mpanoratra ao amin'ny TV) fatratra toy ny hoe miaina amin'ny firaisana tanteraka amin'Andriamanitra ny fiangonana, izay tsy mitranga raha tsy amin'ny alalan'i Jesosy irery ihany (1 Jao. 1:3,4). Ankehitriny dia mitady olona izay hanao ny fifandraisana Aminy ho laharam-pahamehana, ambony noho izay mety ho fifandraisana rehetra eto amin'izao tontolo izao, Andriamanitra.

Mitaky fialana tsy hiraisana amin'izao tontolo izao ny firaisana amin'Andriamanitra. Ny fanoloran-tena ho an'Andriamanitra, izay aseho ara-tandinona amin'ny alalan'ny fanati- pihavanana mantsy dia tsy mifangaro amin'izay mety ho fanoloran-tena ho an'izao tontolo izao (1 Kor. 10:21). Nasehon'io fanatitra io fa manolo-tena hifandray amin'Andriamanitra sy hiala amin'izay mety ho andriamani-tsy izy rehetra ilay olona. Ny zavatra tsy azo ekena sy mahamenatra ary mamohehatra indrindra nataon'ny Isiraelita fahiny dia ny niondrika teo anatrehan'ny ombilahy kely volamena, tsy ela akory taorian'ny nanoloran'izy ireo fanatitra odorana sy fanati-pihavanana ho an'Andriamanitra (Eks. 32:5-8). Manambara fanoloran-tena tanteraka ho an'ny Tompo ny fanati-pihavanana.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina.**

**Asio tsipika eny ambanin'ireo teny na fehezanteny manan-danja na manana heviny manokana ho anao.** 

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.** 

**Ianaro tsianjery ny andininy tianao indrindra. Soraty imbetsaka izany mba hahamora ny fitadidianao azy.**

`Manao ahoana ny fanandramanao izany hoe firaisana tanteraka amin'Andriamanitra izany eo amin'ny fiainanao?`