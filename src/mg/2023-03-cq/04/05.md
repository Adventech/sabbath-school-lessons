---
title:  MPAMPIHAVANA
date:   19/07/2023
---

### Ampifandraiso amin'i Jesosy

Tahaka ireo fanatitra rehetra ao amin'ny Levitikosy dia manondro an'i Jesosy, Ilay Mesia, ny fanati-pihavanana. Ny ra nalatsany teo Kalvary no mampihavana antsika, tsy amin'ny hafa ihany fa amin'Andriamanitra koa. Tsy mahagaga raha mitaky fanaovana sorona ny fanati- pihavanana ao amin'ny Lev. 3. Tian'Andriamanitra ho fantatry ny olony fa ny fahasambarana, ny fiadanana, ny firaisana, sy ny firahalahiana am-po, dia vokatry ny hazo fijaliana. Hanana vahoaka izay tsy hosaratsarahin'ny fihodirana, na ny kolontsaina, na ny fiarahamonina, na ny firenena Andriamanitra (vakio ny Efes. 2:14).

Mahaliana fa tafiditra ao amin'ny fiangonana ankehitriny ny fanati-pihavanana amin'ny alalan'ny fandraisana ny fanasan'ny Tompo. Matetika ny fiangonana advantista no manao izany rehefa Sabata fahatelo ambin'ny folo. Fotoana manokana ho an'ny fiangonana io, hihaonana amim-piraisam-po sy firahalahiana, handraisana ny tandindon'ny tenan'i Kristy sy ny rany. Eo am-pibanjinana ny hazo fijaliana sy ny zavatra rehetra nataon'i Jesosy ho antsika -ny nidirany teo anivontsika sy ny kolontsaintsika ary ny fiarahamonintsika, ny nanaovantsika tsinontsinona Azy kanefa fahasoavana sy fitiavana tsy misy fetra no nasetriny izany-dia resy lahatra isika ary voatsindrona am-po hanova ny fomba fifandraisantsika amin'ny hafa, na dia amin'ireo izay heverina ho "fahavalontsika" aza.

Nametraka ny tanany teo amin'ny fanati-pihavanana ilay mpanome fanatitra, ary namono izany; dia toy izany no nanomezana azy topy maso momba ny hoavy ka nahitany ny sorona mahagaga nataon'i Jesosy ho fampihavanana antsika rehetra ao anatin'ny firahalahiana (Efes. 2:13). Mariho fa tsy milaza ny Baiboly hoe: "Sambatra ny mpitandro fihavanana", fa hoy izy: "Sambatra ny mpampihavana" - Mat. 5:9! Izany hoe mitaky ezaka ny fihavanana sy ny firahalahiana amin'ny hafa, indrindra amin'ireo izay ao amin'ny tenan'i Kristy. Eny tokoa, milaza ny Mat. 5:23,24 hoe: raha "ny rahalahinao manana alahelo aminao, dia avelao eo anoloan'ny alitara ny fanatitrao (azo inoana fa fanati-pihavanana no resahiny), ka mandehana aloha, ataovy izay hihavananao amin'ny rahalahinao." Toa an'i Jesosy, Izay nandao ny zavatra rehetra ho fanavotana antsika, ny Kristianina dia natao hanao ny ezaka rehetra azony atao hihavanany amin'ny olona rehetra (Rom. 12:18). Mazava loatra, tsy midika tsy akory izany fa hankasitraka ny ezaka ataontsika ny olona rehetra na hamaly izany amim-pitiavana; saingy na fitia mifamaly izany na tsia, dia izany no tanjontsika.

**Saintsaino izay voasoratra ao amin'ny andalan-teny fototra, ary jereo izay miresaka an'i Jesosy ao.**

`Aiza ho aiza eo amin'ny lafim-piainanao no ilana fanehoana firahalahiana sy fitiavana ary fihavanana?`

`Toy ny mahazatra ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesosy araka izany?`