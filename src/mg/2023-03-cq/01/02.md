---
title:  "FANAZAVANA AVY AMIN’NY BOKIN’NY LEVITIKOSY"
date:   25/06/2023
---

### Saintsaino

### FANAZAVANA AVY AMIN’NY BOKIN’NY LEVITIKOSY

Hita ao amin’ny Jao. 6 ny ohatra iray lehibe maneho ny fanazavan’ny Levitikosy ireo tenin’i Jesosy ao amin’ny TV. Hoy i Jesosy: “Izaho no mofo velona izay nidina avy tany an-danitra; raha misy mihinana ity mofo ity, dia ho velona mandrakizay izy; ary ny mofo izay homeko dia ny nofoko ho fiainan’izao tontolo izao.” – Jao. 6:51. Ho fantatr’ireo mpandinika ny Levitikosy avy hatrany fa tsy mandrisika ny fihinanana olona tsy akory i Jesosy; ambarany kosa fa Izy no asehon’ireo fanatitra ao amin’ny Levitikosy.

Mahaliana fa ny fanati-pihavanana dia nantsoina hoe: “hanina avy amin’ny fanatitra atao amin’ny afo ho an'i Jehovah” - Lev. 3:11, ary ny fanatitra hohanina dia natao tamin’ny mofo tsy misy masirasira (Lev. 2:4). Izao tokoa no nolazain’i Jesosy: “Izaho no fanatitra hohanina! Amin’ny alalako no hahafahanao mihavana amin’Andriamanitra, ary Izaho no manome anao ny fiainana ara-nofo sy ara-panahy.” Hita ao amin’ny Jao. 10:7 ny ohatra iray faharoa izay anambaran’i Jesosy ny Tenany ho “vavahady." Ireo izay nandinika ny Levitikosy dia hahita fa nanambara ny Tenany ho ilay efitra lamba izay nanasaraka ny Efitra masina tamin’ny Efitra masina indrindra Izy.

Ao amin’ny Jao. 14:6 ny ohatra fahatelo, raha nilaza i Jesosy hoe: “tsy misy olona mankany amin’ny Ray, afa-tsy amin’ny alalako”. Irin’Andriamanitra ny hanatonantsika Azy amim-pahasahiana, kanefa amin’ny alalan’ny finoana an’i Jesosy sy ny rany mahavotra ihany no hahafahantsika manao izany (Lev. 10:1,2; Jao. 14:6; Heb. 4:16).

Antenaina fa hitanao avy amin’ireo ohatra vitsivitsy ireo ny anampian’ny fahazoana ny Levitikosy antsika hahatakatra ny TV sy ny hevitra lalindalina kokoa ao ambadik’ireo tenin’i Jesosy. Manan-danja ny fandinihana ny bokin’ny Levitikosy raha tiantsika ny hahatakatra amin’ny fahafenoany kokoa ny Filazantsara.

Azo heverina fa anisan’ireo boky tsy omen-danja firy ao amin’ny Soratra Masina ny Levitikosy, kanefa io kca no iray amin’ireo boky miorina indrindra amin’i Kristy. Nosoratan’i Mosesy izany ary anisan’ny Pentatioka, ireo boky dimy voalohany ao amin’ny Baiboly.

Ao amin’ny bokin’ny Eksodosy no nanomezan’Andriamanitra an’i Mosesy ny kisarisary misy ny rafitry ny tabernakely, fa ao amin’ny Levitikosy kosa no nanomezany ny torolalana mikasika ny fanompoam-pivavahana atao ao amin’ny tabernakely. Ny fiankohofana tao amin’ny fitoerana masina no maneho ny lalana mankeo amin’Andriamanitra.

**Ivereno ny andalan-teny nosoratanao ary diniho izany.**
**Farito ireo teny, na andian-teny, na fehezanteny, na hevitra miverimberina.**
**Asio tsipika eny ambanin’ireo teny na fehezanteny manan-danja na manana heviny manokana ho anao.**
**Mampiasà hampifandraisana ireo teny na fehezanteny mifandraika amin’ny teny na fehezanteny hafa.**
**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Inona no mahatonga ny Levitikosy ho sarotra vakina? Inona ny fomba hanamora ny fianarana izany mba hahatakarana azy?`

`Mariho ireo matoanteny rehetra ao amin’ireo toko fito. Inona ny rafitra misongadina ao?`