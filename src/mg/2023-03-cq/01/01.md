---
title:  "JESÔSY"
date:   24/06/2023
---

### FAMPIDIRANA

**Vakio ny Lev. 1-7**

> Tsianjery: Mifidy andininy 1

` `

### JESÔSY MANERANA NY BAIBOLY

I Jesosy no lohahevitra voalohany sady farany ary izay tsara indrindra resahina ao amin’ny Baiboly. Hoy i Ellen White: “Tamin’ny nanomezany ny Zanany, dia ny lanitra manontolo no indray nafoiny ho antsika.” – DHK, t. 22. Manomboka amin’ny Genesisy hatramin’ny Apokalipsy dia aseho amin’ny alalan’ny olona, ny tantara, ny tandindona ary ny fanatitra i Jesosy. Rehefa nampianatra Baiboly Izy fony niara-nandeha tamin’ireo mpanara-dia Azy anankiroa hankany Emaosy, dia izao no ambaran’ny Baiboly: “(...) nanambara taminy ny hevitry ny teny milaza Azy ao amin’ny Soratra Masina rehetra" Izy (Lio. 24:27). Takatry ny apostoly Paoly koa izany ka nasehony marimarina “tamin’ny Soratra Masina fa Jesosy no Kristy.’’ – Asa. 18:28.

Nahoana moa no hita manerana ny Soratra Masina i Jesosy? Rehefa namitaka ny olombelona tao amin’ny sahan’i Edena ny devoly, dia noraisin’i Jesosy an-tanana avy hatrany izay ho fiafarantsika. I Jesosy no nanome ny teny fikasana voalohany momba ny fanavotana, nanaisotra ny ain'ny zanak’ondry natao fanatitra voalohany indrindra, nanome an’i Noà ny drafitra hanorenana ny sambofiara, niara-nandeha sy niresaka tamin’ireo patriarka, nitarika ny Isiraely tamin’ny andri-afo, nanome ny didy folo teo an- tendrombohitr’i Sinay, nanome an’i Mosesy ny kisarisary misy ny rafitry ny tabernakely, nameno ny tabernakely tamin’ny voninahiny ao amin’ny Eksodosy sy ny Levitikosy. Izy koa no asehon’ireo fanatitra alatsa-dra (1 Kor. 5:7), ireo mpisorona masina (Heb. 4:14), ny latabatra misy ny mofo aseho (Jao. 6:35), ny fanaovan-jiro (Jao. 8:12), ny vavahady (Jao. 10:9) ary ny efitra lamba (Heb. 10:20). Arakaraka ny ifantohanao amin’ireo tsipirian-javatra madinika manondro an’i Jesosy ao amin’ny Levitikosy no hahalalina ny fahatakaranao ny zavatra ambarany sy ataony ao amin’ny Filazantsara.

> <p> Soraty</p>
> Soraty araka ny dikan-teny tianao ny Lev. 1-7. Azonao soratana amin’ny fiteninao koa izany, ary azonao atao ny manao kisarisary na drafitra momba ireo fanatitra natao nandritra ny fanompoam-pivavahana (fanatitra odorana, fanatitra hohanina, fanati-pihavanana, ny fanatitra noho ny ota ary ny fanati-panonerana.)

` `