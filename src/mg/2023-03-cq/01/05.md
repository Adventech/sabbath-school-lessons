---
title:  "NY FANATITRA"
date:   28/06/2023
---

### Ampifandraiso amin’i Jesosy

Tahaka ireo filazantsara 4 ao amin’ny TV, ny fanatitra tsirairay ao amin’ny Levitikosy dia maneho lafin-toetra iray hafa na koa maneho taratra lalindalina kokoa momba ny Mpamonjy sy ny famindrampony ary ny fahamarinany, izay samy naseho teo amin’ny hazo fijaliana. Manondro ny Mesia ny fanatitra tsirairay avy. 

1. Tsy hanota Izy. lanarantsika ao amin’ireo toko 7 voalohany ao amin’ny Levitikosy fa tsy hanan-tsiny, ho tonga lafatra, tsy hisy pentina ary tsy hanam-pahotana ny Mesia. Fantatsika izany satria ireo biby notendren’Andriamanitra hatao fanatitra dia notakiny mba tsy hisy “kilema" – Lev. 1:3. 

2. Hatolotra ho fanatitra Izy. Hitantsika koa fa hanolotra ny ainy, tahaka ireo biby natao fanatitra, ilay Mesia ho avy (Lev. 4:27-29). Ny vahoaka sy ireo mpianany dia nanana fiheveran-diso ka nino fa mpanjaka mandresy ny Mesia fa tsy mpanompo miari-pahoriana araka izay nambaran’i Isaia mialoha (toko 53).

3. Hitondra ny fahotana Izy. Rehefa novonoin'ny mpanota teo anoloan’ny varavaran'ny tabernakely (Lev. 1:4,5) ilay biby atao fanatitra dia notantazan’ny mpisorona tamin’ny lovia ny rany ary natentiny teo amin’ny alitara fandorana fanatitra izany na nentiny tao anatin’ny fitoerana masina ary natentiny teo amin’ny efitra lamba izay nanasaraka ny efitra masina tamin’ny efitra masina indrindra. Tamin'ireo fanao roa ireo dia nanaisotra ny fahotan’ilay mpanota ny ran’ilay biby. Tsy mahagaga raha toa i Jaona Mpanao batisa nihiaka hoe: “Indro ny Zanak’ondrin’Andriamanitra, Izay manaisotra ny fahotan’izao tontolo izao!” raha nahita an’i Jesosy izy (Jao. 1:29). 

4. Ho hanitra ankasitrahana Izy. Noraisina ho toy ny “hanitra ankasitrahana” ny setroka avy tamin’ny fanatitra nodorana (Lev. 1:9). Ny Efes. 5:2 sy ny Fil. 4:18 dia samy manondro ny Mpamonjy ho “hanitra ankasitrahana"

**Saintsaino ny Lev. 1—7, ary jereo izay miresaka an’i Jesosy ao amin’izany.**

`Inona avy ireo lafin-toetran’i Jesosy, ny asany na ny teniny izay tsaroanao avy tamin’ny fandinihana ny fiainany araka izay aseho ara-tandindona ao amin’ny fanompoam-pivavahan'ny fanatitra?`

`Inona ny sary hafa aseho na averina momba an’i Jesosy?`

`Antom-bavaka: Inona no asetrinao ny fahitana an’i Jesosy araka izany?`