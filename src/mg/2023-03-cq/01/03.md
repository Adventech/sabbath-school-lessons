---
title:  "MANALA IREO HEVI-DISO NAPETRAKY NY DEVOLY"
date:   26/06/2023
---

### Hazavao

### MANALA IREO HEVI-DISO NAPETRAKY NY DEVOLY

Nampianarin’i Satana an’ireo firenena jentilisa fa mora tezitra Andriamanitra no sady mankasitraka ny fahoriana sy ny fandatsahan-dra. An-tapitrisa ny olona nihevitra fa nianatra momba an’Andriamanitra kanefa tsy izany fa nianatra momba ny devoly izy ireo tamin’ny alalan’ireo mpaminany sy mpampianatra sandoka. Raha ny marina dia tsy mahafaly an’Andriamanitra ny ran’ny biby (Isa. 1:11), ary halany ny fanaovana sorona olona (Lev. 18:21 ) sy ny fihinanana ra, izay fanao teo amin’ny fivavahana jentilisa tamin’izany andro izany (Lev. 19:26).

Mampanontany anefa izany hoe nahoana no nilaina ny rafitra mikasika ny fanatitra. Indreto ny antony 3 amin’izany: voalohany, natao izany mba hampianarana ny taranak'olombelona ny tena vokatry ny fahotana sy ny faharatsian’izany, izay tsy hoe manimba izay manota ihany fa ny hafa koa. Rehefa niseho tao amin’ny tempoly ny mpanota nitondra ny fanatiny, dia notoloran’ny mpisorona antsy izy ireo ary izy mihitsy no nasaina nanaisotra haingana ny ain’ny biby nentiny tamin’ny fanapahana ny tendan’izany. Azo antoka fa tena sarotra izany satria matetika ireny biby ireny no anisan’ny biby fiompin’ilay mpitondra fanatitra ary azo inoana fa tiany (Lev. 1:2).

Faharoa, nilaina ny rafitra momba ny fanatitra mba hanetsehana ny fon’ny olona hibebaka, izay adika tsotra amin’ny hoe “manavao ny saina”. Rehefa mampianatra mikasika ny hazo fijalian’i Kristy isika, dia voatohina ny olona “hanavao ny sainy” mahakasika ny fahotana. Ny Fanahy Masina no manohina azy ireo! Ny fibebahana dia fanomezana avy amin’i Jesosy ho an’ireo izay mibanjina ny hazo fijaliana (Asa. 5:31). Fahatelo, nampanantena ny taranak’olombelona Andriamanitra fa haniraka ny Zanany ho faty eo amin’ny toeran’izy ireo (Gen. 3:15). Manondro izany toe-javatra goavana izany ny fanatitra rehetra, fampahatsiahivana isan’andro ireny fa ho avy i Jesosy mba ho faty ary havela noho ny amin’ny rany ny fahotan’izy ireo. Noho izany, rehefa maty teo Kalvary i Jesosy dia tsy nanana heviny intsony ny -rafitra fanaovana fanatitra ary navela mandrakizay.

Ny fivavahana jentilisa dia mampianatra fa tsy maintsy manao fanatitra isika mba hitiavan Andriamanitra antsika. Ny fivavahana kristianina kosa dia mampianatra fa Andriamanitra mihitsy no tonga fanatitra noho ny fitiavany anao!

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin’izany?`

`Inona avy ireo fanontaniana mipetraka avy amin’ny fandinihana io lesona io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Aiza no ahitanao singa maneho ny fanaon’ny Jentilisa eo amin’ny fiainanao manokana ankehitriny?`