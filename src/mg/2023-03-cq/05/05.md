---
title:  "VOAVELA HELOKA KA MAMELA HELOKA..."
date:   26/07/2023
---

### Ampifandraiso amin'i Jesosy

### VOAVELA HELOKA KA MAMELA HELOKA...

Nanome antsika fitaovana mahasoa Andriamanitra mba hanampy antsika hahafantatra ny fahotana vita na izay efa hataontsika, mba hisorohana ny fahafaham-baraka sy ny fahoriana ary ny fahafatesana tsy hiditra ao amin'ny fiainantsika sy ny fiainan'ny hafa: voalohany, nomeny antsika ny feon'ny fieritreretana. Raha mihaino izany mandrakariva isika dia ambarany amintsika rehefa tsy manome voninahitra an'Andriamanitra ny asantsika (Rom. 3:23). Miteny amin'ny feon'ny fieritreretantsika ny Fanahy Masina ary mampiaiky antsika "ny fahotana sy ny fahamarinana ary ny fitsarana"- Jao. 16:8. Faharoa, nomen'Andriamanitra antsika ny Teniny, anisan'izany ny Didy folo, ao amin'ny Eks. 20, sy ny Toriteny teo an-tendrombohitra ao amin'ny Mat. 5-7 izay amelabelaran'i Jesosy ny fahatakarantsika ny lalan'Andriamanitra sy amakafakany izany mba hahaizantsika manavaka mazava ny fahotana.

Efa mba nanontany tena ve ianao ny amin'izay nitranga tamin'ny fahotan'ny Isiraelita rehefa niaiky izany izy ireo ka nametraka izany ho eo ambonin'ny fanatitra nentiny? Araka ny Lev. 4, dia nafindra tao amin'ny fitoerana masina tamin'ny alalan'ny ran'ny fanatitra ny fahotan'ny olona (and. 5-7). Nentin'ny mpisorona tao amin'ny fitoerana masina ny ran'ny biby natao fanatitra ary natentiny impito teo amin'ny efitra lamba izay nampisaraka ny efitra masina tamin'ny efitra masina indrindra izany. Aorian'izay dia hosorany ireo tandroka teo amin'ny alitara fandoroana ditin-kazo manitra. Noho ny amin'izany fomba fanao izany dia voadio ny vahoaka ary voavela heloka tamin'ny alalan'ny ran'ireo biby natao sorona. Rehefa nandeha ny taona dia nihanaloto vokatry ny fahotan'ny olona ny fitoerana masina. Noho izany dia nilaina ny andro manokana nanaovana fanavotana mba hanadiovana ny fitoerana masina (Lev. 16).

Na dia tsy mora aza ny hahazoana famelan-keloka ary matetika izany no mitaky fanaovana sorona lehibe, dia andrasan'Andriamanitra ny handoavan'ny olona izany mialoha - amin'ny famelantsika ny heloky ny hafa mialoha ny hamelan'Andriamanitra ny helotsika (Mat. 6:14,15; Lio. 11:4). Manome baiko ny hanaovana izany mihitsy aza Izy ao amin'ny Lio. 17:3,4!

Rehefa rentsika ny vaovao mahafaly mikasika ny famelan-keloka ao amin'ny filazantsara dia manana adidy isika hanatanteraka izany amin'ireo manodidina antsika. Tsy azo sainina mihitsy ny hahitana olona iray tsy mamela heloka kanefa nanandrana ny halalin'ny fahasoavan'Andriamanitra sy ny famelany heloka teo amin'ny fiainany.

**Saintsaino ny Lev. 4:27-31, ary jereo izay miresaka an'i Jesosy ao amin'izany.**

`Raha toa hitantsika fa sarotra kokoa ny mamela heloka ny olona iray na ny fahotana iray, ahoana no hizorantsika ho amin'ny famelan-keloka?`

`Inona ny sary hafa aseho na averina momba an'i Jesosy?`

`Antom-bavaka: Inona no asetrinao ny fahitana an'i Jesosy araka izany? `