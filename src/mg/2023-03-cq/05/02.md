---
title:  "LALANA MANKAMIN'NY FAMELAN-KELOKA"
date:   23/07/2023
---

### LALANA MANKAMIN'NY FAMELAN-KELOKA

### Saintsaino

Tsy tahaka ireo fanatitra efa noresahintsika ny fanatitra noho ny ota izay hita ao amin'ny Lev. 4; tsy maintsy atao izany. Mahaliana fa talohan'ny nampahafantarana ny Isiraely momba ny fanatitra noho ny ota dia ny fanatitra odorana no naka ny toeran'izany an-jato taona maro. Namorona izany fanatitra miavaka izany Andriamanitra araka ny fahendreny mba hanampy antsika hahatakatra misimisy kokoa ny tombambidy lehibe anombanany ny famelan-keloka. Tonga manan-danja indrindra amin'ireo fanatitra rehetra ny fanatitra noho ny ota, ary naneho tamin'ny fomba tsara indrindra ny asa hataon'i Jesosy amin'ny hoavy!

Raha tian'ny Isiraelita iray ho voavela ny helony sy ho voasarona ny fahotany (amin'ny fanavotana), ary tiany ny hampihavanina indray amin'Andriamanitra, dia nasaina nitondra fanatitra noho ny ota teo "anatrehan'i Jehovah" izy (Lev. 4:4,7,15,18,24). Tsy maintsy nentina teo anatrehan'i Jehovah izany satria ny fahotana dia tsy fankatoavana sy fikomiana atao amin'Andriamanitra sy ny Lal√°ny.

Noho ny famindrampony lehibe no nanomezan'Andriamanitra famelan-keloka feno ho an'ireo rehetra izay nanatona Azy tamin'ny fo feno fibebahana sy niaiky ny fahotany ary nanao fanatitra (Lev. 4:20,26,31,35). Na ny isan'ny fokon'ny Isiraely, na ny mpitarika, na ny mpisorona, ny olona rehetra dia afaka nanatitra fanatitra tamin'ny fotoana rehetra ary nandray famelan-keloka feno sy fiadanana teo amin'ny fanatrehan'ny Tompo. Tsotra kanefa mafonja ny fomba nanaovana izany. Nitondra osilahy na zanak'ondry na koa ombilahy izany olona izany ary nametraka ny tanany teo amin'ny biby sy niaiky ny fahotana vitany (Lev. 5:5). Tamin'izany no namindrany izany fahotana izany tamin'ilay fanatitra izay tonga solony. Rehefa izay dia esoriny ny ain'ilay biby tsy manan-tsiny izay naneho llay Mpamonjintsika mahatalanjona (Jao. 3:16).

Ahitantsika taratra an'i Jesosy manerana io toko io: tahaka ireo biby natao fanatitra izay tsy nisy kilema, i Jesosy no Mpamonjy antsika izay tonga lafatra sy tsy manan-tsiny (Lev. 4:3,23,28). Tahaka ny fanatitra noho ny ota- tsy niaraka tamin'ny saborany - izay nentina tany ivelan'ny tobin'ny Isiraely ary nodorana, i Jesosy koa dia nentina tany ivelan'ny tananan'i Jerosalema ary nihatra taminy teo Kalvary ny firehetan'ny fahatezeran'Andriamanitra (tamin'ny ota) (and. 12, 21). Tahaka ny niaretan'i Jesosy ny fangirifirian'ny famaizana noho ny fahotantsika - ny fahafatesana (Rom. 6:23), sy ny nanomezany antsika maimaimpoana ny famelan-keloka - dia izany koa no nataon'ireo biby natao fanatitra (Lev. 4:20,26,31,35). Tahaka ny fanatitra noho ny ota, i Jesosy no "avotra noho ny fahotantsika, ary tsy noho ny antsika ihany, fa noho ny an'izao tontolo izao koa." - 1 Jao. 2:2; jereo koa ny Heb. 2:17.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina. Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

`Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy. Inona no ianarantsika momba ny famelan-keloka avy amin'ny fanatitra noho ny ota?`

`Inona ny fahatsiarovan-tena ho meloka sy fahafaham-baraka izay ilainao ny mametraka azy eo an-tongotr'i Jesosy anio?`