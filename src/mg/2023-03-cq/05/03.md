---
title:  "HADINO MANDRAKIZAY"
date:   24/07/2023
---

### Hazavao

Na eo aza ireo fitoviana hita eo amin'i Jesosy sy ireo fanatitra, dia latsaka kokoa noho ny asa nataon'i Kristy ireo fanatitra tamin'ny TT. Mariho fa ny fanatitra noho ny ota dia tsy nahasarona afa-tsy ny fahotana tsy nahy (Lev. 4:2-4,22). Tamin'ny alalan'ny ra nalatsak'i Kristy irery ihany (toe-javatra izay hiseho aty aoriana be) no nahazoana famelana ho an'ireo ota iniana atao. Mazava ny ambaran'ny Baiboly: "raha tsy misy ra alatsaka, dia tsy misy famelan-keloka" - Rom. 6:23, ary ny fanatitra izay naneho an'i Jesosy ara-tandindona dia tsy maintsy maty tamin'ny fahafatesana izay tokony ho nihatra tamin'ilay nitondra izany.

Mety manontany tena ny amin'ny fomba handraisanao famelan-keloka sy handehananao araka ny sitrapon'Andriamanitra ianao. Mazava dia mazava ny ambaran'ny Lev. 4: tsy maintsy mahatsapa ny fahamelohanao aloha ianao (and. 14, 23, 28). Nanaisotra ny helokao teo amin'ny hazo fijaliana i Jesosy 2000 taona lasa izay, ary tamin'ny rany mihitsy no nandoavany tamin'ny fahafenoany ny trosanao. Samy efa voavela ny otanao, na ny niniana natao na ny ota tsy nahy!

Indrisy fa olona marobe manerana izao tontolo izao no tsy mahalala izany toe-javatra izany. Maro no tratry ny aretin-tsaina vokatry ny fahatsapana ho meloka, na tena izy izany na foronin'ny eritreriny. Matetika izy ireny no mikatsaka izay hialana amin'izany fahatsiarovan- tena ho meloka izany ka manatona ireo manam-pahaizana manokana. Tsy tsapany anefa fa eo am-pototry ny hazo fijaliana irery no ahazoana ny fahafahana amin'ny fahatsiarovan- tena ho meloka izay ateraky ny fahotana. Mazava loatra fa tsy midika izany fa tsy ilaina ny mpanohana ara-tsaina sy ny manam-pahaizana momba ny saina ary ny mpitsabo saina, saingy na dia mahasoa aza izy ireny dia tsy afaka manao izay azon'ny ran'i Kristy atao.

Ambaran'ny Mika 7:19 fa arian'Andriamanitra "ho any amin'ny ranomasina lalina" ny fahotantsika rehefa mibebaka isika (jereo koa ny Sal. 103:12). Izao no anambaran'i Corrie Ten Boom izany: "Rehefa miaiky ny fahotantsika isika, dia arian'Andriamanitra ho any amin'ny ranomasina lalina izany, hadino mandrakizay. Ary na dia tsy hitako ao amin'ny Soratra Masina aza izao, dia inoako fa mametraka takelaka eo Andriamanitra, izay misy soratra hoe: "Tsy azo anjonoana eto."- Tramp for the Lord, t. 53.

`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihana ny Lev. 4:27-317? Ampahany inona no sarotra?` 

`Inona avy ireo fitsipika sy fehin-kevitra hafa hitanao ao?`

`Ahoana no hanampiantsika ireo voafandrika ao anatin'ny fahatsiarovan-tena ho meloka sy ny fahafaham-baraka mba ho afaka amin'izany fatorana izany?`