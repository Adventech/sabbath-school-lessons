---
title:  "FAMINDRANA NY FAHOTANA"
date:   27/07/2023
---

### Takaro

"Ny fanatitra nataon'ny isam-batan'olona no tena zava-dehibe tamin'ny fanatitra isan'andro. Nitondra ny fanatiny teo am-baravaran'ny tabernakely ka nametraka ny tanany teo ambonin'ny lohan'ny biby natao fanatitra ilay mibebaka, dia namindra ny fahotana izay nekeny ara-tandindona teo aminy. Ary ny tanany mihitsy no mamono ilay biby, ka entin'ny mpisorona eo amin'ny fitoerana masina ny rany ary afafiny eo anoloan'ny efitra lamba izay misy ny lalana voadikan'ny mpanota ao ivohony. Amin'ny alalan'izany fanompoam-pivavahana izany, dia tafafindra ao amin'ny fitoerana masina tamin'ny alalan'ny ra ny fahotana. Araka ny baikon'i Mosesy dia nohanin'ny mpisorona ny henan'ny biby novonoina raha tahiny ka tsy nentina tao amin'ny efitra masina ny ra: 'Fa masina dia masina izany, (...) hitondranareo ny heloky ny fiangonana hanaovana fanavotana ho azy eo anatrehan'i Jehovah'- Lev. 10:17. Izy roroa ireo, izany hoe ireo fombam-pivavahana roa ireo, dia tandindon'ny famindrana ny fahotana ao amin'ny fitoerana masina.

Izany fombam-pivavahana izany no natao isan'andro mandavana ny taona. Noho izany dia tsy maintsy nodiovina tamin'ny alalan'ny fanompoam-pivavahana manokana ny fitoerana masina voaloto tsikelikely tamin'ny fahotan'ny Isiraely niavosa tao anatiny. Noho izany dia nandidy Andriamanitra mba hanao fanavotana ho an'ireo efitra roa masina tahaka izay natao tamin'ny alitara, ka hodioviny sy hohamasininy, 'ho afaka amin'ny fahalotoan'ny Zanak'Isiraely,- Lev. 16:19- PM, tt. 342, 343.

"Toy izay rehetra nataon'ny mpisorona tao amin'ny Tabernakely nataon'i Mosesy, ka namafy ny ran'ny fanatitra hisolo ny mpanota tao amin'ny fitoerana masina, no nataon'i Jesosy koa raha niakatra tany an-danitra Izy, mba hitaky ny fahamendrehan'ny rany hisalo ny mpino teo anatrehan'Andriamanitra, tamin'ny fotoana fiakarany. Tsy nahafoana ny ota anefa ny ran'ny Mpamonjy na dia nanafaka ny mpanota nibebaka tamin'ny fanamelohana aza. Mitoetra ao anatin'ny boky ao amin'ny fitoerana masina mandra-pahatongan'ny fanavotana farany ny fahotana. Izany indrindra no asehon'ny fanompoam-pivavahan'i Mosesy, ka ny ran'ny fanatitra no nanafaka ny mpanota, fa ny fahotana kosa voatahiry ao amin'ny fitoerana masina mandra-pahatongan'ny Andro Fanavotana."- PM, t. 346.

"Nampianatra ny olona ireo fahamarinan-dehibe mikasika ny fanavotana tamin'ny fahotana ny fanompoam-pivavahana isan-taona. Ny fanatitra noho nyota natao nandritra ny taona, dia mampiseho ny faneken'ireo mpanota nibebaka ny Mpanavotra izay hisolo toerana azy indray andro any. Tsy ampy hanavotra amin'ny fahotana ny ran'ny biby novonoina. Natao fiasana fotsiny mba hamindra ireo fahotana ireo ao amin'ny fitoerana masina izy."- PM, t. 344.

`Rehefa tapitra ny herinandro andinihana ny Lev. 4:27-31, inona nonambaran'Andriamanitra taminao?`

`Ahoana no ambaran'Andriamanitra aminao ny amin'ny fifandraisana amin'ny hafa?` 

`Avereno jerena ilay andininy nianaranao tsianjery. Ahoana no ampiharana izany eo amin'ny fiainanao mandritra ity herinandro ity?`