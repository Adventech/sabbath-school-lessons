---
title: 'Ilay Fanekena Mikasika Ny Famonjena'
date: 08/01/2023
---

Noho ny fahafatesan'i Kristy teo amin'ny hazo fijaliana dia manjary azo vonjena ny olona rehetra izay niaina teto an-tany sy mbola hiaina eto. Tsy toy ny fampanantenana voizina amin'izao andro izao, ny famonjena dia tsy mandeha ila - tsy omena ho an'ny rehetra izany, na inona na inona ataony. Antsoina hoe "universalisme" ny finoana fa ho voavonjy avokoa ny olon-drehetra.

Nampianatra mazava tsara kosa i Jesôsy fa na maty ho an'ny olombelona rehetra aza Izy dia maro ireo izay mandeha eo amin'ny lalana malalaka rnankany amin'ny fahaverezana sy ny fahafatesana mandrakizay (Mat. 7:13,14). Inona no ambaran'ireto andalanteny manaraka ireto momba ny fomba fandraisan'ny olona ny fanomezan'ny famonjena ao amin'i Jesôsy?

`1 Jao. 5:13`

`Mat. 10:22`

`Jao. 6:29`

`2 Pet. 1:10,11 `

Takatr'i Paoly fa ny toetry ny fanekena mikasika ny famonjena dia roa lafy. Rehefa fantany fa hotapahin-doha tsy ho ela izy, ary na teo aza ny fandaozan'ny ankamaroan'ireo namany azy, dia nilaza tamin-toky tamin'i Timoty zanany malala i Paoly fa efa nahatanteraka ny anjarany tamin'ilay fifanarahana izy. "Fa izaho dia efa hatolotra sahady, ary efa mby akaiky ny andro fialako. Efa niady ny ady tsara aho; nahatanteraka ny fihazakazahako aho; nitahiry ny finoana aho; hatrizao dia tehirizina ho ahy ny satroboninahitry ny fahamarinana, izay homen'ny Tompo, Mpitsara marina, ho ahy amin'izay andro izay; ary tsy ho ahy ihany, fa ho an'izay rehetra tia ny fisehoany koa." - 2 Tim. 4:6-8.

Hoy i Paoly: "Vonona aho [satria] efa niady ny ady tsara, nahatanteraka ny fihazakazahako aho, nitahiry ny finoana aho." Nanambara mazava hatrany anefa i Paoly fa ny famonjena dia avy amin'ny finoana irery ihany fa tsy avy amin'ny asan'ny lalàna, koa tsy mijery ireo asany na zava-bitany izy eto mba hahamendrika azy eo anatrehan'Andriamanitra. Ny "satroboninahitry ny fahamarinana" izay miandry azy dia ny fahamarinan'i Jesôsy izay nambarany tamin'ny alalan'ny finoana fa azy, ary nohazoniny hatramin'ny faran'ny fiainany.

`Na dia fanomezana tsy mendrika antsika aza ny famonjena dia inona ny maha-samihafa ireo izay manaiky izany fanomezana izany sy ireo izay mandà izany? Mitaky antsika hanao inona ny fanekena io fanomezana io?`