---
title:  "MANARAKA NY TOROHEVITR' ANDRIAMANITRA"
date:   30/01/2023
---

### MANARAKA NY TOROHEVITR' ANDRIAMANITRA

Olona ara-nofo isika ary miaina amin'ny tontolo materialy, tontolo izay indraindray mety hahasarika tokoa. Azo ambara fa vita amin'ny vy sy ny solitany ianao fa tsy amin'ny nofo sy ra raha toa tsy mba mahatsapa indraindray ny fisarihan'ny fananana materialy sy ny faniriana harena. Amin'ny fotoana iray na amin'ny hafa, iza no tsy efa nanonofy ho mpanankarena na hahazo amin'ny lalao ankitsapaka?

Na dia miatrika izany aza isika rehetra ny ary tsy misy maharatsy ny fiasana mafy mba hananana fiainana tsara na mba hananan-karena, dia tsy misy amintsika tokony ho latsaka amin'ny fandrika hanao ny vola sy ny harena ary ireo fananana materialy ho sampy. Nampanantenaina antsika ny hery avy any ambony mba hitoerana ho mahatoky amin'izay fantatsika fa marina. Zava-dehibe izany satria ny fakam-panahy amin'ny harena sy ny fananana materialy dia nitarika ho amin'ny fahasimban'ny fanahy maro.

`Vakio ny Mat. 6:24 sy ny 1 Jao. 2:15. Inona ny lohahevitra iraisan'ireo andininy roa ireo na dia amin'ny fomba samy hafa aza no ilazana azy?`

Mampalahelo fa mety ho mafy tokoa izany fitiavana an'izao tontolo izao izany ka mahatonga ny olona hitrosa mba hanomezana fahafaham-po, araka izay antenainy, izany fitiavana izany. (Tsy hahomby na oviana na oviana izany; jereo ny Mpitt. 4:8.) Ary satria ny trosa no iray amin'ireo fandrika velarin'i Satana amin'ny fanahy dia mazava fa tian'Andriamanitra ho afaka amin'ny trosa ny zanany. Nanome antsika torohevitra avy ao amin'ny Baiboly sy ny fanomezam- pahasoavan'ny faminaniana Izy, izay hitarika antsika ho amin'ny fahafahana ara-bola.

`Vakio ny Sal. 50:14, 15. Inona ny toe-tsaina tokony hiveloman'ny vahoakan'Andriamanitra? Inona no hevitry ny hoe "manefa ny voady?"`

Tonga mambran'ny fiangonana isika amin'ny fiderantsika sy ny fisaorantsika ilay Andriamanitsika izay namorona sy nanavotra antsika. Ao amin'ny teboka fahasivy (amin'ireo 13) amin'ny ao faneken'ny batisa dia nanontaniana isika hoe: "mino ny fandaminana ao amin'ny fiangonana ve ianao? Tanjonao ve ny hiankohoka amin'Andriamanitra sy ny hanohana ny fiangonana amin'ny alalan'ny ampahafolony sy ny fanatitra atolotrao ary avy amin'ny ezaka sy ny hery miasa mangina avy aminao?" Amin'ny maha-Advantista mitandrina ny andro fahafito antsika dia nanao "eny tompoko" avokoa isika rehetra. Noho izany, io andalanteny io (Sal. 50:14, 15) dia teny fampanantenana ho an'izay manolotra fisaorana ho an'Andriamanitra sy manefa amim-pahatokiana ny voadiny.

Inona no asehon'ny safidinao momba ny fahafahanao miatrika ny fitaoman'izao tontolo izao? Nahoana no tsy voatery hitovy amin'ny fanaovana ny harena na ny vola ho sampy ny fiasana mafy mba hanana fiainana tsara? Ahoana no ahafahantsika mianatra manavaka ireo?