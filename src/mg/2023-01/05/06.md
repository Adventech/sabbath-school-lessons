---
title: 'Fitsipika Manan- Danja Mikasika Ny Findramam-Bola'
date: 02/02/2023
---

### FITSIPIKA MANAN- DANJA MIKASIKA NY FINDRAMAM-BOLA

`Vakio ny Deo. 15:1-5. Inona no notakin'ny Tompo tamin'ny vahoakany araka ny ambaran'ireo andininy ireo?`

Mifaranaka amin'ireo lalàna hafa momba ny fito taona (Eks. 21:2; Lev. 25:3, 4), dia tsy ny andevo na ny mpanompo sy ny tany ihany no niharan'izany fitsipika izany fa ireo mpampindram-bola koa. Satria tsy te hamafa ireo trosa ny mpampindrana dia fito taona no fe-potoana lava indrindra ho an'ny trosa. Na inona na inona azontsika raisina avy amin'ireo andininy ireo, dia maneho amintsika izany fa ny Tompo dia nihevitra ny resaka ara-bola toy izany, indrindra raha nahakasika ireo samy Isiraelita izany. Ireo andininy ireo koa dia maneho fa manaiky ny fisian'ny trosa ny Tompo na dia ratsy aza izany ankapobeny. Notsipihiny koa fa tokony hosorohina araka izay azo atao izany.

Ankehitriny anefa, any amin'ny faritra maro eto amin'izao tontolo izao, ny fampindramam-bola ho amin'ny fividianana trano dia mivelatra ao anatin'ny 30 na 40 taona. Ny antony iray mahatonga ny trano ho lafo vidy dia ny fisian'ny vola azo indramina mba hanolorana fampindramam bola hividianana izany.

Mandritra izany fotoana izany, olona maro, sy ray aman-dreny ary mpianatra maro no manontany tena momba ny findramam-bola ho an'ny fianarana. Araka ny fitsipika ankapobeny, ny fahazoana diplaoma eny amin'ny anjerimanontolo no manatsara ny fahafahan'ny olona iray mahazo vola ho an'ny androm-piainany sisa. Mety tsy maintsy mindram-bola ny olona sasany mba handoavany ny saram- pianarany saingy hazony ao an-tsaina ireto toe-javatra manaraka ireto. Mila mamerina izany miaraka amin'ny zanabola ianao. Miezaha hahazo ny fanampiana sy ny vatsim-pianarana rehetra mety ho azonao. Miasà ary tehirizo izay azonao atao ho an'ny fianaranao. Aza manaraka fampianarana izay tsy hitarika ho amin'ny fahazoana asa. Mangataha fanampiana amin'ireo ray aman-dreny. Tamin'ny andron'ny Baiboly dia nanome tany azo ambolena ho an'ireo zanany ny ray aman-dreny mba hahazoan'izy ireo mamelona ny tenany Ankehitriny, dia tokony ny fampianarana io "lova" io mba hahatongavany ho olon-dehibe mahaleo tena.

Ao amin'ny tontolo tsara indrindra dia tsy hisy findramam-bola na trosa. Saingy satria tsy miaina ao amin'ny tontolo tsara indrindra isika dia mety ho tonga ny fotoana hilana findramam-bola. Ataovy azo antoka fotsiny ny hahazoana ny tolotra tsara indrindra araka izay azo atao miaraka amin'ny tahan- janabola tsara indrindra. Manaraka izany dia indramo ny vola kely indrindra ilainao ary avereno haingana indrindra araka izay azo atao izany mba hanaovana tahiry ny amin'ny vola aloa ho an'ny zanabola. Ankapobeny anefa, tokony hisoroka ny trosa araka izay tratry ny olombelona isika ary amin'ny fanarahana ireo fitsipika ara-bola ao amin'ny Baiboly eo amin'ny fiainantsika andavanandro dia betsaka no azontsika atao hisorohana ireo trosa tsy ilaina sy ny vesatra aterak izany eo amintsika sy ny fianakaviantsika.

`Raha nampindram-bola olona ianao, olona marina sy mahitsy ary tsara toetra manao ahoana ianao amin'ny fifandraisanao amin'izy ireo? Ahoana no haha- marina anao eo anatrehan'Andriamanitra rehefa tsy maintsy hamaly ny amin'ireo zavatra ireo ianao? (Jereo ny Mpitt. 12:14.)`