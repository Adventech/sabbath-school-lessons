---
title: 'Tetikasam-Piantohana Sy Fahazoan-Karena Haingana'
date: 01/02/2023
---

### TETIKASAM-PIANTOHANA SY FAHAZOAN-KARENA HAINGANA

Mazava ny ambaran'ny Baiboly: tsy tian'Andriamanitra ny hahatongavan'ny zanany ho tompon'andraikitra amin'ny trosan'ny hafa. Ao amin'ny bokin'ny Ohabolana dia mampitandrina antsika ny amin'ny fanaovana antoka ny Tompo, izany hoe ny fiarahana manao sonia na ny fiantohana ho tompon'andraikitra ho an'ny olona hafa.

`Vakio ny Ohab. 6:1-5, Ohab. 17:18 ary ny Ohab. 22:26. Inona ny hafatra eto?`

Ny fiantohana dia mitranga matetika rehefa misy olona iray tsy manam-bola mitady hahazo fampindramam-bola any amin'ny toerana fanaovana izany kanefa tsy mahafeno ireo fepetra takina. Hilaza amin ilay olona ny tompon'andraikitra amin'ny fampindramam-bola fa raha mampanao sonia namana iray manam- bola izy dia hampindramam-bola azy ny banky ary hitazona ilay mpiara-manao sonia ho tompon'andraikitra raha misy ny olana.

Indraindray mety hisy mambran'ny fiangonana ho tonga ao aminao ary mangataka anao mba hiara-manao sonia aminy. Izao manaraka izao no tokony ho valinteninao: "Ny Baiboly dia milaza fa tsy tokony hanao izany na oviana na oviana aho." Aoka ho fantatrao fa ny Baiboly dia mampirisika antsika hanampy ireo olona mila fanampiana saingy tsy tokony ho tonga tompon'andraikitra amin'ny trosany isika.

Indraindray ny tanora mangataka ny ray aman-dreny mba hanao sonia amin'ny fividianana ny fiarany voalohany. Na koa ireo zanaka efa lehibe kokoa dia mangataka amin'ireo ray aman-dreniny hanao findramam-bola hanaovany fandraharahana. Mitovy ny valinteny asetry izany. Mety ny manampy ny hafa raha tena ilainy izany, saingy aza miditra ho tompon'antoka amin'ny trosan'ny hafa. Fanadihadiana maro no maneho fa ny 75% amin'ireo olona nanao fiantohana dia nandoa izany vola izany tamin'ny farany!

`Vakio ny Ohab. 28:20 sy ny 1 Tim. 6:9, 10. Inona no fampitandremana eto?`

Fandrika ara-bola iray hafa koa ny tetikasa fahazoana harena haingana: saika azo antoka amin'ny fitondrana ho amin'ny fahapotehana ara-bola ho an'ireo izay manaiky izany izy ireny. Rehefa heverina ho filaza masaka izany dia azo antoka fa izany tokoa no izy. Olona maro no voaratra ara-pihetseham-po sy misetra olana ara-bola. Zava-doza iray hafa amin'ireo drafitra feno hafetsena ireo, amin'ny toe-javatra maro samihafa, ny findraman'ny olona iray vola mba hidirany amin'izany. Fiainana sy fianakaviana maro no potika noho ny tetikasa ahazoan- karena haingana izay miafara amin'ny fampananan-karena fotsiny ilay mpanao hosoka izay mamolavola ny tetika, fatiantoka ho an'ireo latsaka ao anatin'ny fandriny izany. Raha misy namana na olon-tianao miezaka ny hampiditra anao amin'ireny tetikasa ireny dia mandosira. Aza mankany. Mandosira haingana araka izay azonao atao.

