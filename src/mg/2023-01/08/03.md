---
title: "NY FITAHIAN' NY ASA"
date: 20/02/2023
---

Mila miasa ianao na ho ela na ho haingana mba hamelomanao ny tenanao, raha tsy hoe manana harem- be angaha ianao ka tsy miantehitra aman'olona, na koa mpandova ny fananana izay navelani Dada sy/na Neny ho anao ka tsy mila miasa na dia indray andro eo amin'ny fiainanao aza (raha mamaky ireo tantara maro momba ny ankizy toy izany ianao, dia matetika ny vola izay natao ho fitahiana ho azy no manjary mitondra fahoriana ho azy rehefa lehibe izy). Ny idealy, mazava loatra dia ny mahita zavatra atao izay tianao sady mety hahazoanao vola tsara, ny manaraka fanofanana momba izany, ny mahita asa mifanaraka amin'izany, ary ny miasa ao anatin'izany sehatra izany mandritra ny fotoana rehetra hahafahanao miasa. Izany no idealy; tsy voatery ho toy izany mandrakariva anefa ny toe-javatra.

`Vakio ny Gen. 2:15 (jereo koa ny Mpitt. 9:10 sy ny 2 Tes. 3:8-10). Inona no maha-zava-dehibe ny nanomezana asa an'i Adama (ary azo antoka fa i Eva koa) na dia talohan'ny nidiran'ny ota aza? Mety hanazava ny anton'izany ve ny voalaza tetsy ambony hoe: ireo izay manan-karena ka tsy mila miasa intsony dia hahatsapa ozona amin'ny fiainany?`

Miharihary fa tsy sazy tsy akory ilay asa. Natao hahasoa azy ireo izany. Izany hoe, na tany am-paradisa aza, na dia tao amin'ny tontolo tsy misy ota, tsy misy fahafatesana ary tsy misy fahoriana aza, dia fantatr'Andriamanitra fa ilain'ny  zanak'olombelona ny miasa.

"Ary nomena asa i Adama, dia ny fitandremana ny saha. Fantatry ny Mpahary fa tsy ho sambatra i Adama raha tsy miasa. Nifaly noho ny hakanton'ny saha izy, saingy tsy ampy izany. Tsy maintsy niasa izy mba hiasan'ireo taova mahagagan'ny vatany. Raha natao hahasambatra ny tsy fanaovana na inona na inona dia ho navela tsy nanana asa tao anatin'ny fahamasinany tsy misy tsiny ny olombelona. Saingy fantatr'llay namorona ny olombelona izay hitondra fahasambarana ho azy, ary vantany vao nahary azy Izy dia nanome azy ny asa tokony hataony. Seza fiandrianana iray ihany no nivoahan'ny teny fikasana momba ny voninahitra hoavy sy ny didy momba ny tsy maintsy hiasan'ny olona mba hahazoany ny haniny isan'andro." OHC, t. 223.

Kanefa na taorian'ny Fahalavoana aza, rehefa voapentin'ny fahotana ny asa (tahaka ny zavatra hafa rehetra) dia izao no nolazain'Andriamanitra tamin'i Adama: "voaozona ny tany noho izay nataonao; fahoriana no hihinananao ny vokany amin'ny andro rehetra hiainanao" - Gen. 3:17. Mariho fa nanozona ny tany "noho izay nataonao", noho ny nataoni Adama Andriamanitra, ary toy ny milaza Izy fa tena hilainy, indrindra amin'ny maha-olona lavo azy, ny miasa.

`Inona ao amin'ny asa (ilay araka ny idealy) no mahatonga izany ho fitahiana ho antsika?`