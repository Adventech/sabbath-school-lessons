---
title: "IREO TAOM-PIASANA"
date: 21/02/2023
---

Araka ny efa hitantsika dia nataon'Andriamanitra hiasa ny olona na amin'ny fomba ahoana na amin'ny fomba ahoana. 40 taona co ho eo ny faharetan izany ampahany amin'ny fiainantsika izany (ireo taona iasana). Ho an'ny olona maro dia io no fotoana hanabeazana sy hampianarana ny zanaka, hananana trano sy hividianana ireo zava-manan-danja maro hafa. Mety ho mafy indrindra eo amin'ny lafiny ara- bola io vanim-potoana io. Manahirana tokoa io fotoana io satria mianatra miara- miasa ny ankohonana ary mamolavola fifamatorana maharitra mandritra ny fiainana ny mambra ao aminy. Mety handrava ny fanambadiana ny olana ara- bola ao anatin izany vanim-potoana izany, ary mateti-pitranga tokoa izany. Miorina mafy kokoa ireo tokantrano izay ahitana ny andaniny sy ny ankilany samy manana fanoloran-tena kristianina sy vonona hanaraka ireo fitsipika ara-Baiboly.

`Vakio ny 1 Tim. 5:8; Ohab. 14:23 ary ny Kól. 3:23,24. Inona ireo teboka manan- danja azontsika raisina avy amin'ireo andininy ireo momba ny fitantanam-bola ao an-tokantrano?`

Raha ny ankapobeny dia ny lehilahy no tena miasa mamelona ny ankohonana, na dia samy miasa aza ny mpivady matetika. Mazava loatra fa mety hisy tranga tsy ampoizina mipoitra- toy ny aretina, ny fitotonganan'ny toe-karena, sns izay mahatonga izany idealy izany ho sarotra tratrarina. Noho izany dia mila mahay miaina mifanaraka amin'izany ny olona.

Ireo zaza izay teraka mandritra io ampahany amin'ny fiainana io no antsoina hoe "lova avy amin'i Jehovah' (Sal. 127:3). Aoka hotsaroantsika fa tonga miaraka amin'ny andraikitra lehibe ny zaza. Ny tanjon'ny ray aman-dreny kristianina dia ny hanofana ireo zanany ho tonga olon- dehibe mahaleo tena eto amin'ity fiainana ity sy ny hanomana azy ireo ho amin'ny fiainana ho avy. Ireto misy teboka telo ho fanampiana ny ray aman-dreny:

1. Aoka hisy rivo-piainana kristianina ao an-tokantrano. Ao anatin izany ny fanompoam-bavaky ny mpianakavy tsy tapaka sy mahaliana, ny fianarana ara- dalána ny lesona sekoly Sabata sy ny fankanesana any am-piangonana, ary ny fahatokiana amin'ny ampahafolony sy ny fanatitra. Ireo no fahazarana lehibe tokony hampianarina eo amin'ny fiandohan'ny fiainana.

2. Ampianaro izy ireo ho vonona hiasa sy ho tia ny asa. Ho hitan'ny ankizy fa ny fahazotoana, ny fahamarinana amin'ny asa dia voamarika sy ankasitrahana ary valiana soa hatrany. Ho fantatrizy ireo fa avy amin'ny fahafoizantsika fotoana ho an'ny hafa amin'ny fanatanterahantsika asa tsara ho azy ireo no ahazoantsika vola.

3. Ataovy izay handraisany fanabeazanatsara. Lafo ny fampianarana amin'izao fotoana izao - indrindra fa ny fampianarana eny amin'ny sekoly kristianina tsy miankina. Saingy ho an'ny ray aman-dreny izay manana drafitra ho an'ny zanany tsy ho amin'ity fiainana ity ihany fa ho amin'ny fiainana ho avy koa, dia mendrika atao tokoa izany fandaniana izany.

`Marina fa na inona na inona ataon'ny ray aman-dreny dia tsy azon'izy ireo antoka ny amin'izay lalana hofidin'ny zanany hizorana. Nahoana no zava- dehibe ny tsy hanomezan'ny ray aman-dreny tsiny ny tenany ny amin'ireo safidy ratsy mety hataon'ny zanany efa lehibe?`

