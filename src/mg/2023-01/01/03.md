---
title: 'Andriamanitra No Tompon’ny Zavatra Rehetra'
date: 02/01/2023
---

### Andriamanitra no tompon’ny zavatra rehetra

`Vakio ny Sal. 60: 10-12; Sal. 24:1; 1 Tant. 29:13, 14 ary ny Hag. 2:8. Inona ny hafatra ampitaina eto, ary inona no tokony ho hevitr'izany fahamarinana izany ho antsika sy ny fifandraisantsika amin'izay rehetra ananantsika? `

Ny bokin'ny 1 Tantara, manomboka amin'ny toko faha-17, dia mitantara ny faminanian'i Davida mpanjaka hanorina trano ho an'Andriamanitra. Nizara izany faniriany izany tamin'i Natana mpaminany izy, izay namaly azy hoe: "Ataovy izay rehetra ao am-ponao, fa Andriamanitra no momba anao."- 1 Tant. 17:2. Tamin'io alina io anefa dia tonga tamin'i Natana ny tenin'i Jehovah izay nandidy azy hilaza amin'ny mpanjaka fa amin'ny maha-mpiady mahery azy dia tsy afaka hanorina ny tranon'Andriamanitra izy. Ny zanany no hanao izany asa izany eo amin'ny toerany. Nanontany i Davida raha azony atao farafahakeliny ny hanao ny drafitra sy ny fanomanana ireo fitaovana hoenti-manorina ny trano. Rehefa nekena ny fangatahany dia nandany ny androny sisa tamin'ny fanangonana vato voapaika betsaka indrindra, hazo sedera, vy, volamena, volafotsy ary varahina "tsy hita lanja" izy. Rehefa voaomana avokoa ireo fitaovana fanorenana ary voangona teo amin'ny toerana hanorenana ilay trano dia niantso ireo loholon'ny Isiraely i Davida hanatrika ny lanonam-piderana sy fisaorana.

Ao amin'ny 1 Tant. 29:13, 14, ao amin'ny vavaka nataon'i Davida teo anatrehan'ny olona rehetra, inona no nambarany ho tena loharano nipoiran'ireo fitaovana fanorenana rehetra izay nandanian'izy sy ny vahoaka fotoana sy vola ny fanomanana azy? Mazava loatra fa izao no nolazainy ankapobeny: "Tsy mendrika ny hahazo ireo fitaovana manokana ireo akory izahay, satria tsy manao afa-tsy ny mamerina izay Anao ihany."

Manan-danja ho antsika rehetra ny lohahevitra, na manan-karena isika na mahantra (saingy ho an'ireo manan-karena indrindra indrindra). Satria Andriamanitra no namorona ny zava-drehetra tany am-piandohana (jereo ny Gen. 1:1; Jao. 1:3; Sal. 33:6, 9), dia Izy no tena tompon'ny zavatra rehetra misy, ao anatin'izany izay rehetra ananantsika - na niasa mafy tamim-pahakingana sy tamim-pahitsiana marina, ahoana aza isika mba hahazo izany. Tsy ho nanana na inona na inona isika ary ho tsinontsinona raha tsy teo Andriamanitra sy ny fahasoavany; raha ny marina aza dia tsy ho nisy akory isika. Araka izany, isika dia tokony hivelona hatrany ao anatin'ny fahatsapana fa an'Andriamanitra ny zavatra rehetra; ary amin'ny fiderantsika sy ny fisaorantsika Azy noho ny fahatsarany amintsika dia azontsika atao ny mihazona izany fahamarinana manan-danja izany ho eo anoloantsika. 

`"Fa zinona moa aho, ary zinona moa ny oloko, no ahazoanay hery hanatitra toy izao?". 1 Tant. 28:14. Inona avy ireo fitsipika tsara voalaza ao amin'ireo teny ireo, ary ahoana no anehoany taratra hay tokony ho toe-tsaintsika manoloana an'Andriamanitra sy ny fomba fisainantsika manoloana izay ananantsika? `