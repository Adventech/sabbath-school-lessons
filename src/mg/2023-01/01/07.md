---
title:  Fianarana fanampiny
date:   06/01/2023
---

"Fitiavana mahery noho ny fahafatesana, no itiavan'Andriamanitra ny zanany ety ambonin'ny tany . Tamin'ny nanomezany ny Zanany, dia ny lanitra manontolo indray no indray nafoiny ho antsika. Ny fiainan'ny Mpamonjy, ny fahafatesany, ny fanelanelanana ataony, ny fanompoan'ny anjely, ny antson'ny Fanahy Masina, ny fiasan'ny Ray amin'ireo rehetra ireo ary ny fandraisan'ny vahoaky ny lanitra anjara tsy an-kijanona amin'izany, dia samy ampiasain'Andriamanitra daholo amin'ny fanavotana ny olona." - DHK, t. 22 (ed Faha-100 taona). 

"Raha nanda ny tenanao ianao, sy efa nitolo-batana ho an'i Kristy, dia anisan'ny fianakavian'Andriamanitra ianao, koa na inona na inona ao an-tranon'ny Ray dia anao. Ny fitehirizan-drakitra rehetra izay ananan'Andriamanitra, dia voasokatra ho anao, na ny eto amin'izao tontolo izao, dia ny ankehitriny izany, na ny hoavy. Ny fanompoan'ny anjely, ny fanomezana ny Fanahy, ny asan'ny mpanompony, izany rehetra izany dia ho anao. Izao tontolo izao sy ny zavatra rehetra ao aminy dia anao, raha tahiny hahasoa anao" S, t. 98.

### Fanontaniana hifanakalozan-kevitra: 

`1. Eo anatrehan'ireo fanomezam-pahasoavana mahatalanjona izay atolotr' Andriamanitra ho an'ireo zanany dia voasarika isika hanontany tahaka ilay mpanao Salaam hoe: "Inona no havaliko an'i Jehôvah noho ny soa rehetra nataony tamiko?'- Sal. 116:12. Ataovy lisitra ireo fitahiana sy ireo fanomezana natolotr'Andriamanitra anao eo amin'ny fiainanao ara-panahy sy ara-nofo, ary miomana hizara izany amin'ny kilasy. Inona no ampianarin'izany anao ny amin'ny haben'ny fisaorana tokony hatolotrao an'Andriamanitra?`

`2. Marina  tokoa ny fiheverantsika ny momba an'Andriamanitra amin'ny maha-Mpamorona antsika Azy, ny Soratra Masina anefa dia mampianatra hatrany hatrany fa Mpihazona ny fiainantsika koa Izy (jereo ny Heb. 1:3; Joba 38:33-37; Sal. 135:6,7; Kôl. 1:17; Asa. 17:28; 2 Pet. 3:7). Hatramin'ireo vahindanitra eny amin'ny habakabaka ka hatramin'ny fitepon'ny fontsika sy ireo hery mihazona ny rafitry ny atoma izay mandrafitra ny singa rehetra misy, dia ny herin'Andriamanitra irery ihany no mihazona ny fisianizany. Ahoana no anampian'izany fahamarinana ara-Baiboly izany antsika hahatakatra ireo adidintsika amin'Andriamanitra amin'ny fomba ampiasantsika izay nomeny antsika? Ahoana no hanampian'izany zava-misy izany antsika hihazona ny fiainantsika sy ny tanjon'ny fiainantsika ho araka ny tokony ho izy?`

`3. Ny lesona dia manazava ny maha-fanomezana lehibe indrindra an'i Jesôsy sy ny drafi-pamonjena, eo anatrehan'ireo fanomezana rehetra izay natolotr'Andriamanitra antsika. Nahoana no marina izany? Inona no hananantsika raha toa isika tsy nanana izany fanomezana izany sy ny fanantenana lehibe izay atolony? Mpanoratra iray tsy mpino an'Andriamanitra no nilaza fa ny olombelona dia tsy inona fa "potipoti-nofo eo amin'ny taolana izay eo an-dalam-pahapotehana". Nahoana no marina izay lazainy, raha tsy eo ny fanomezan'ny Filazantsara? `