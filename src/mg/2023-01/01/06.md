---
title: 'Harena Any An-Danitra'
date: 05/01/2023
---

"Aza mihary harena ho anareo ety an-tany, izay misy kalalao sy harafesina manimba, sady misy mpangalatra manamitrano sy mangalatra. Fa miharia harena ho anareo any an-danitra, izay tsy misy kalalao na harafesina manimba, sady tsy misy mpangalatra manamitrano na mangalatra. Fa izay itoeran'ny harenao, dia ho any koa ny fonao." - Mat. 6:19-21. `Inona ny fahamarinana lehibe resahin'i Jesôsy eto? `

Iza moa no tsy mbola namaky ny tantaran'ireo olona izay nanangona harena kanefa namoy izany ihany tamin'ny farany? Mikorontana ny tontolo misy antsika: ady, heloka bevava, herisetra, loza voajanahary samihafa, mety ho tonga ao anatin'ny fotoana fohy izany ary hanaisotra amintsika ny zavatra izay nisasarantsika, eny fa na dia ireo izay azontsika tamim-pahitsiana sy tamim-pahatokiana aza. Ao anatin'ny fotoana fohy ihany koa dia tamy ny fahafatesana ka tonga tsinontsinona ho antsika ihany ireo zavatra ireo.

Mazava loatra fa tsy milaza amintsika velively ny Soratra Masina fa ratsy ny fananan-karena na ny fanangonan-karena; tsy izany fa ao amin'ireo andininy ireo dia mampitandrina antsika i Jesôsy mba hitandrina tsara ireny.

Inona anefa no hevitr'izany hoe mamory harena any an-danitra? Izany dia midika ho fametrahana an'Andriamanitra sy ny momba Azy, fa tsy ny vola, ho lohalaharana eo amin'ny fiainanao. Ankoatra izany, midika ho fampiasana izay ananantsika ho amin'ny asan'Andriamanitra izany, ho fampandrosoana ny fanjakany, ho fiasana ho an'ny hafa ary mba hahatonga antsika ho fitahiana ho an'ny hafa.

Ohatra, rehefa niantso an'i Abrama Andriamanitra dia nikasa ny hampiasa azy sy ny ankohonany ho fitahiana ny ankohonana rehetra ety ambonin'ny tany. Izao no nolazain'i Jehôvah tamin'i Abrahama, izay "natao hoe Sakaizan'Andriamanitra" (Jak. 2:23): "dia hahatonga anao ho firenena lehibe Aho sady hitahy anao sy hahalehibe ny anaranao; ary ho fitahiana tokoa hianao; ary hitahy izay manisy soa anao Aho, fa hanozona izay manozona anao; ary aminao no hitahiana ny firenena rehetra ambonin'ny tany.”- Gen. 12:2,3.

"Ka dia izay amin'ny finoana notahina mbamin'i Abrahama mpino"- Gal. 3:9. Fanamby tahaka izay napetraka tamin'i Abrahama no eo anoloantsika ankehitriny.

"Be vidy ny vola, satria mety hahavita soa betsaka. Eo am-petatanan'ny zanak'Andriarnanitra dia sakafo ho an'ny noana izany, rano ho an'ny mangetaheta, ary fitafiana ho an'ny mitanjaka; fiarovana ho an'ny ampahorina, ary hoenti-manampy ny sahirana. Nefa tsy ambony vidy noho ny fasika ny vola raha tsy ampiasaintsika hahazoana izay ilaina eo amin'ny fiainana sy ho fitahiana ny hafa ary ho fampandrosoana ny asan'i Kristy."- HF, t. 306. 

`"Fa izay itoeran'ny harenao, dia ho any koa ny fonao."- Mat. 6:21. Aiza no lazain'ny fonao fa misy ny harenanao? `