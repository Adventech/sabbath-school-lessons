---
title: 'Isan’ny Ankohonan’andriamanitra Isika'
date: 01/01/2023
---

`" Ary noho izany no andohalehako amin'ny Ray, Izay ahazoan'ny fianakaviana rehetra any an-danitra sy ety an-tany anarana"- Efes. 3:14, 15. Inona ny sary asongadin'io andininy io ary inona ny fanantenana hita ao? `

Izao no nambaran'i Jesôsy tamin'ny fiandohan'ny asany: "Koa amin'izany mivavaha toy izao hianareo: Rainay Izay any an-danitra, hoharnasinina anie ny anaranao."- Mat. 6:9. Naveriny mitokana tamin'ireo mpianany izany vavaka izany taty aoriana (Lio, 11:2). Nilaza tamintsika i Jesosy mba hiantsoantsika ny Rainy hoe "Rainay izay any an-danitra". Rehefa nihaona tamin'i Maria Izy taorian'ny fitsanganany tamin'ny maty dia naniry ny hamihina Azy ravehivavy. "Hoy Jesôsy taminy: Aza manendry Ahy; fa tsy mbola niakatra tany amin'ny Ray Aho; fa mandehana mankany amin'ny rahalahiko, ka lazao aminy hoe: Miakatra ho any amin'ny Raiko sy ny Rainareo Aho, ary ho any amin'Andriamanitro sy Andriamanitrareo."- Jao. 20:17.

Satria iray ihany ny Raintsika sy i Jesôsy, dia rahalahintsika Izy ary isika rehetra dia mpiray tampo ao amin'ny Tompo. Tonga isan'ny ankohonana teto an-tany i Jesôsy mba hahatonga antsika ho isan'ny ankohonan'ny lanitra. "Iray ny fianakaviana any an-danitra sy eto an-tany."- IFM, t. 895.

`Vakio ny Eks. 3:10; Eks. 5:1 ary ny Gal. 3:26, 29. lnona no ambaran'ireo andininy ireo momba ny fifandraisan' Andriamanitra amintsika? Nahoana no tokony hampahery tokoa izany? `

Mifanohitra amin'ny fomba fijery ny famoronana izay iheverana antsika ho toy ny vokatra tsotra avy amin'ny lalana mangatsiaka sy tsy misy fiheverana manokana mikasika ny zavaboary, ny Soratra Masina dia mampianatra fa tsy hoe misy fotsiny Andriamanitra fa tia antsika Izy ary mikolokolo fifandraisana feno fitiavana. Ampiasain'ny Soratra Masina matetika ny sary momba ny ankohonana mba hanoritsoritana izany fifandraisana izany. Na miantso ny Isiraely hoe "oloko" i Jesôsy na miantso antsika hoe "zanak'Andriamanitra" na manondro an'Andriamanitra ho "Raintsika" dia mitovy ny zavatra tiany hambara: tia antsika tahaka ny tokony hifankatiavan'ny mambran'ny ankohonana Andriamanitra. Vaovao tsara manao ahoana re izany eto anivon'ny tontolo izay ratsy sady mampidi-doza! 

`Alaivo sary an-tsaina ny tontolo iray izay itondrantsika ny olona rehetra ho toy ny ankohonantsika. Ahoana no hianarantsika hifandray bebe kokoa amin'ny olombelona rehetra toy ny mpiray tampo amintsika? `