---
title:  "Ireo andrakitry ny ankohonan'Andriamanitra"
date:   04/01/2023
---

Isika rehetra dia mifaly amin'ireo fitahiana ara-panahy sy ara-nofo rehetra ary ireo fanomezana izay atolotr'Andriamanitra antsika. Fiadanam-po manao ahoana ny fahalalana fa isika koa dia "isan'ny ankohonan'Andriamanitra".

`Vakio ny Deo. 6:5 sy ny Mat. 22:37. Inona no hevitr'izany ary ahoana no hanatanterahantsika izany? `

Fomba ahoana no hitiavanao an'Andriamanitra "amin'ny fonao rehetra sy ny fanahinao rehetra ary ny sainao rehetra"-Mat. 22:37? Mahaliana fa ny Baiboly dia manome antsika ny valin'izany, kanefa tsy izay no andrasan'ny ankamaroan'ny olona.

`Vakio ny Deo. 10:12,13 sy ny 1 Jao. 5:3. Araka ny Baiboly, inona no asetrintsika ny fifandraisantsika ara-pitiavana amin'Ilay Raintsika any an-danitra? `

Fitandremana ny lalàna hoe? Fankatoavana ny didy? Mampalahelo fa ho an'ny Kristianina maro, ny fankatoavana ny lalàna (indrindra fa ny didy fahefatra) dia midika ho fitadiavam-pamonjena amin'ny alalan'ny lalàna, ary milaza izy ireo fa isika dia nantsoina hitia an'Andriamanitra sy hitia ireo namantsika tahaka ny tenantsika fotsiny. Mazava anefa ny nambaran'Andriamanitra: maneho ny fitiavantsika an'Andriamanitra sy ireo namantsika tokoa isika amin'ny fankatoavantsika ireo didiny.

"Fa izao no fitiavana an'Andriamanitra, dia ny hitandremantsika ny didiny"- I Jao. 5:3. Mahazatra antsika ny mihevitra tahaka izao momba io andininy io: tia an'Andriamanitra isika ka mitandrina ny didiny. Tsara izany. Saingy azontsika atao koa ny mamaky izany toy izao: "Fa izao no fitiavana an'Andriamanitra", izany hoe mahalala sy miaina ny fanandraman'ny fitiavana an'Andriamanitra isika amin'ny fitandremana ireo didiny.

I Jesôsy dia milaza ao amin'ny Mat. 7:21-27 fa ireo izay mihaino sy mampihatra ny tenin'Andriamanitra dia oharina amin'ny lehilahy manan-tsaina iray izay nanorina ny tranony teo ambony vatolampy mafy orina. ireo izay mandre nefa tsy mankatò dia oharina amin'ny adala izay nanorina ny tranony teo ambony fasika nizaka ny voka-dratsin'izany izy. Samy nandre ny teny izy ireo; ny iray nankatò ary ny iray tsy nankatò . Ny vokany no maha-samy hafa azy ireo, dia ny fiainana sy ny fahafatesana. 

`Eritrereto ny fifandraisana misy eo amin'ny fitiavana an'Andriamanitra sy ny fankatoavana ny didiny. Nahoana no amin'izany fomba izany no hanehoana ny fitiavana an'Andriamanitra? Ahoana ny amin'ny fitandremana ny lalàna izay maneho tokoa izany fitiavana izany? (soso-kevitra: hevero ny amin'izay ho vokatry ny tsy fitandremana ny lalany). `