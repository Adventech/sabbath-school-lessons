---
title: "I ANANIASY SY I SAFIRA"
date: 01/03/2023
---

Fotoana nahafinaritra ny naha-mambran'ny fiangonana tamin'izay Taorian'ny firotsahan'ny Fanahy Masina tamin'ny andro Pentekosta dia nitory ny Filazantsara tamin-kery ireo apôstôly ary olona an'arivony no niditra ho isan'ny fiangonana.

"Ary rehefa nivavaka izy, dia nihovitrovitra ny trano izay niangonany; dia feno ny Fanahy Masina izy rehetra ka nitory ny tenin'Andriamanitra tamin'ny fahasahiana. Ary niray fo sy fanahy ny olona rehetra izay nino; ary tsy nisy nanonona ny fananany ho azy na dia iray aza, fa niombonany avokoa ny zavatra rehetra nananany."- Asa. 4:31, 32.

Tombontsoa nanao ahoana no nananan'ireo mpivady, i Ananiasy sy i Safira, ny ho isan'ny fiangonana voalohany, ny nahita ny fotomboan'izany, ary ny nahita ny fiasan'ny Fanahy Masina tamin'ny fomba miavaka tokoa! "Fa tsy nisy olona nalahelo teo aminy; fa izay nanana tany na trano, raha nivarotra izany, dia nitondra ny vola vidin'ny zavatra lafo, ka napetrany teo anoloan'ny tongotry ny Apostoly, dia nozaraina tamin'izy rehetra araka izay nilainy avy."- Asa. 4:34, 35.

Tao anatin'izany tontolon-kevitra izany dia voakasika ny fon'i Ananiasy sy i Safira tamin'izay niseho, ary naniry ny handray anjara tamin'izany izy ireo ka nanapa- kevitra ny hivarotra ny sasany tamin'ny fananany ary handrotsaka ny vola azo ho an'ny fiangonana. Hatreo dia nety ny zava-drehetra.

`Vakio ny Asa. 5:1-11. Araka ny hevitrao, inona no ratsy kokoa, ny nihazona ny ampahan'ny vola sa ny nandainga momba izany? Nahoana no sazy henjana toy izany no azon❜izy ireo?`

Tamin'ny voalohany dia toa tso-po izy ireo tamin'ny faniriany hanolotra vola ho an'ny asan'ny fiangonana. Na izany aza "rehefa afaka izany dia nampalahelo ny Fanahy Masina i Ananiasy sy Safira tamin'izy nilefitra tamin'ny fihetseham-po feno fitsiriritana. Nanomboka nanenina ny amin'ny zavatra nampanantenainy izy, ka vetivety dia very ilay hery mamy niasa mangina ho fitahiana izay nanafana ny fony tamin'ny faniriana hanao zava- dehibe ho an'ny asani Kristy."- VM, t. 66. Raha lazaina amin'ny fomba hafa dia izao: na dia antony tsara indrindra aza no nanosika azy ireo tamin'ny voalohany dia nahatonga azy hametraka ny tenany ho eo aloha sy hiseho tsy araka izay toetrany marina ny fieremana.

`"Dia raiki-tahotra indrindra ny fiangonana rehetra sy izay rehetra nandre izany."-Asa. 5:11. Taorian'io toe-javatra io dia azo antoka fa nitandrina bebe kokoa ny olona ny amin'ny famerenana ny ampahafolony. Tsy natao ho fampitandremana mahakasika ny fahatokiana amin'ny ampahafolony anefa no nampidirana io tantara mampalahelo io tao amin'ny Baiboly. Tsy izany fa inona no ampianarin'izany antsika ny amin'izay mety hiafaran'ny fieremana?`