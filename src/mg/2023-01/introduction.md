### Mitantana ho an'ny Tompo—Mandra-pihaviny

Sarotra ho antsika ny mahatakatra tsara ny fifandraisan’ilay Andriamanitsika, ilay Mpamorona an’izao rehetra izao, amintsika amin’ny maha-olombelona antsika. (Mahagaga ny hevitra fotsiny!) “Endrey ny fitiavana nasehon’ny Ray ho antsika, dia ny niantsoana antsika hoe zanak’Andriamanitra!” ( 1 Jaona 3:1 , DIEM ). Na araka ny nosoratan’i Ellen G. White hoe: “Moa ve misy maha-olona afaka mampitaha izany? Inona no toerana ambony kokoa azontsika ananana mihoatra noho ny antsoina hoe zanak’Andriamanitra tsy manam-petra? . . . Moa ve misy voninahitra eo amin’izao tontolo izao afaka mitovy amin’izany?”—God’s Amazing Grace, p. 341. Ny haizin’ity tontolo feno ota ity ihany no mahatonga antsika tsy hankasitraka tanteraka ny toerana nomena antsika tao amin’i Jesosy.

Kanefa, raha tsy mitandrina isika, dia hisintona antsika hiala amin’i Kristy ny fandriky izao tontolo izao sy ny zavatr’izao tontolo izao. Ny Tenin’Andriamanitra dia mampahafantatra antsika ny fakam-panahy sy ny fanangolen’i Satana. “Fa izay ta-hanan-karena dia latsaka amin’ny fakam-panahy sy ny fandrika ary ny filana maro tsy misy antony sady manimba, izay mandentika ny olona ao amin’ny fandringanana sy ny fahaverezana. Fa ny fitiavam-bola no fototry ny ratsy rehetra, izay nivily lalana niala tamin’ny finoana ny sasany ka nanindrona ny tenany tamin’ny alahelo be.” ( 1 Tim. 6:9, 10 ).

Manome tari-dalana antsika anefa ny Tompo momba ny fomba hahazoana vola sy hampiasana izany amim-pahendrena ary tsy hamela izany ho zavatra izay, araka ny nampitandreman’i Paoly, dia mety hitarika ho amin’ny “fandringanana sy ny fahaverezana”. Ao amin’ireo andinin-teny maherin’ny roa arivo ao amin’ny Soratra Masina miresaka momba ny vola sy ny fananana ary ny fiheverantsika azy ireny, Andriamanitra dia manome toromarika azo ampiharina ny amin’ny fomba hiainana ambonin’ny adin-tsaina eo amin’ny fiainana sy hitantana amin’ny fomba mahatoky ara-bola izay nomena antsika.

Ao amin’ny lesona amin’ity telovolana ity, dia hianatra ny idealin’Andriamanitra amin’ny fifandraisantsika Aminy isika ary hahita mazava tsara ny fomba ahafahantsika mampivelatra fitokisana lalina aoka izany ka hijanona ho mahatoky Aminy, na dia tsy afaka mividy na mivarotra aza isika. (Jereo ny Apok. 13:17 .) Tsy tonga tampoka anefa izany karazana finoana izany; amin’ny fitantanana amim-pahatokiana izay nomen’Andriamanitra antsika, dia afaka miomana isika, na dia amin’izao fotoana izao aza, na inona na inona mitranga.

Andriamanitra no manana ny loharanon-karena, ary rehefa miara-miasa Aminy isika dia avelany hitantana izany ho Azy isika. Ny tanjon’ny Mpamonjy dia ny hahatonga ny olombelona, izay voadio sy nohamasinina, ho tanany mpanampy. Noho izany tombontsoa lehibe izany dia aoka isika hisaotra Azy “izay namonjy antsika tamin’ny fahefan’ny maizina ka namindra antsika ho amin’ny fanjakan’ny Zanany malalany, izay ananantsika fanavotana amin’ny rany, dia ny famelana ny heloka” ( Kol. 1:13, 14).

Izao no torohevitr’Andriamanitra ho an’ny zanany, tamin’ny alalan’i Solomona, lehilahy hendry: “Mankalazà an’i Jehovah amin’ny fanananao sy amin’ny voaloham-bokatrao rehetra.” ( Ohab. 3:9 ). Mety tsara io torohevitra io satria “ ‘Mendrika handray voninahitra sy haja ary hery Hianao, Tompo ô; fa Hianao no nahary ny zavatra rehetra, ary noho ny sitraponao no nahanisy sy nahariana azy.” ( Apok. 4:11 ).

Amin'ny fomba fijery tsy ara-pivavahana fotsiny, dia miaina ao anatin'ny fotoan-tsarotra sy mahasosotra isika. Na izany aza, ny fomba fijerintsika kristiana izao tontolo izao dia manome antsika fahatokiana sy fanantenana rehefa mahita ireo famantarana nomen’i Jesosy mba hampahafantarana antsika fa efa akaiky dia akaiky tokoa ny fiavian’i Kristy fanindroany—eny fa na dia eo am-baravarana aza. Mivavaka izahay mba hampitombo ny finoanao sy ny fahatokianao an'Andriamanitra ireo lesona azo ampiharina ireo ary hamporisika anao ho mpitantana mahatoky ho Azy.

_G. Edward Reid, MDiv (Anjerimanontolon'i Andrews), MPH (Anjerimanontolon'i Loma Linda), JD (University State Georgia), dia minisitra voatendry ary mpisolovava nahazo alalana izay niasa nandritra ny taona maro ho talen'ny Ministeran'ny Fitantanana ny Diviziona Amerika Avaratra._