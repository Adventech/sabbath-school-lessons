---
title:  "NY TANJON'NY AMPAHAFOLONY"
date:   17/01/2023
---

`Vakio ny Lev. 27:30 sy ny Nom. 18:21, 24. Inona no kasain'Andriamanitra hatao amin'ny ampahafolony?`

Satria Andriamanitra no tompon'ny zavatra rehetra (Sal. 24:1) dia mazava loatra fa tsy ilainy ny vola. Saingy satria Azy ny ampahafolony dia ambarany amintsika izay tokony hatao amin'izany, dia ny hampiasa ny ampahafolony ho fanohanana ny asa fitoriana ny filazantsara. Ary noho izany, ireo filan'ny mpitandrina dia karakaraina amin'ny alalan'ny ampahafolony izay an'Andriamanitra.

Ny fokoni Levy - ireo mpitandrina tao amin'ny Testamenta Taloha - dia tsy nahazo fananana betsaka tahaka ireo foko hafa ambiny. Nomena tanana ho azy ny Levita, ao anatin'izany ny tanána fandosirana, sy tany maromaro manodidina ireny tanána ireny hanaovany saha manokana ho azy. Ny ampahafolony nataon'ny hafa no nanohanana azy ireo, ary izy ireo koa dia nandoa ny ampahafolon'ny vola niditra taminy.

`Vakio ny Asa. 20:35. Inona ny hafatra eto, ary inona no ifandraisan'izany amin'ny lohahevitra mikasika ny ampahafolony?`

Zava-dehibe ny famerenana ny ampahafolony satria manampy antsika hanorina fifandraisam-pitokiana amin'Andriamanitra izany. Ny fakana ny ampahafolon'ny vola miditra aminao sy ny "fahafoizana" izany (eny fa na dia an'Andriamanitra rahateo aza izany) dia tena asa ateraky ny finoana, ary amin'ny fampiasana ny finoana ihany no hampitombo izany.

Saino koa ohatra, amin'ny andro farany, rehefa tsy afaka ny hividy na hivarotra ireo mahatoky araka ny ambaran'ny Apok. 13-14 (jereo ny lesona 11). Ho zava-dehibe indrindra ny fananana fitokiana amin'Andriamanitra sy ny fitantanany, ny heriny sy ny fitiavany, rehefa toy ny manohitra antsika avokoa izao tontolo izao. Azo antoka fa afaka manampy amin'ny fampivelarana izany fitokiana izany ny fanolorana ny ampahafolony amim-pahatokiana. Saingy mialoha izany, zava-dehibe ho antsika rehetra manao ahoana ny nianatra ny nitoky tamin'Andriamanitra na inona na inona toe-java-miseho.

Antony faharoa manan-danja amin'ny fahatokiana ara-bola ny hahazoana ireo fitahiana azo tsapain-tanana nampanantenain'Andriamanitra. Ao anatin'ny fifaneken'ny fanolorana ny ampahafolony, Andriamanitra dia nampanantena fitahiana lehibe tokoa izay tsy hisy toerana ampy handraisantsika azy. Amin'ny fananantsika amby ampy dia azontsika atao ny manampy ny hafa sy manohana ny asan'Andriamanitra amin'ny alalan'ny fanatitra atolotsika.

`Tamin'ny fomba ahoana no niainanao ilay fahamarinana lehibe hoe "mahasambatra kokoa ny manome noho ny mandray?"`

