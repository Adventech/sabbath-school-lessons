---
title: "ILAY LEHILAHY MANAN- KARENA ADALA"
date: 05/03/2023
---

### ILAY LEHILAHY MANAN- KARENA ADALA

`Vakio ny Lio. 12:16-21. Inona ny hafatra natao ho antsika eto? Inona ny fananarana mafy nomen'ny Tompo ilay lehilahy adala ary inona no tokony hambaran'izany amintsika mikasika ny toe-tsaintsika momba ireo fananantsika?`

Na dia mivelatra kokoa noho izany aza ny tantara dia azo lazaina fa tantarana nataon'i Jesosy momba izay tsy tokony atao mandritra ny fisotroan-dronono izany. Araka izany, raha misy olona iray miala amin'ny asany mba handany ireo fananana izay nangoniny ho an'ny tenany dia tokony hitandrina sy handray am-po izany tantara izany izy. Ny olana dia tsy ny fiasana mafy na ny fananana harena, indrindra rehefa mihaantitra isika ka mety ho tonga manan-karena kokoa. Ny toe-tsaina manoloana izany no olana. Ny tenin'ilay manan-karena hoe: mitsahara, mihinana, misotroa, mifalia" - Lio. 12:19 no milaza ny tena olana eto.

"Ny fanirian'ity lehilahy ity dia tsy ambony noho ny an'ny biby izay tsy maintsy ho faty. Mivelona tahaka ny tsy misy Andriamanitra, na tsy misy ny lanitra, na ny fiainana ho avy izy; ho tompon'izay rehetra nananany ka tsy ananan'Andriamanitra na ny olona na inona na inona trosa izy. - HF (2004), t. 256.

Raha tsy mihevitra afa-tsy ny tenantsika isika mandritra io ampahany amin'ny fiainantsika io ka manao tsinontsinona izay ilain'ny hafa sy ny asan'Andriamanitra, dia manao tahaka ilay mpanan-karena adala. Tsy misy milaza ao amin'ilay fanoharana nataoni Jesosy fa ilay mpanan-karena dia olona kamo na tsy mahatoky. Ny olana dia teo amin'ny fomba nandaniany ny fananana nankinin'Andriamanitra taminy. Satria tsy fantatsika ny andro hahafatesantsika dia tokony hiomana mandrakariva isika mandritra ny fahavelomantsika mba hanatontosana ny sitrapon'Andriamanitra fa tsy hikatsaka fiainana feno fitiavan-tena.

Ny sary ankapobeny omen'ny Baiboly dia ity: miasa sy mamokatra hatrany olona iray raha mbola manana fahafahana manao izany. Raha ny marina dia mahaliana ny mahita fa teo amin'ny fahavalopolo taonany, araka ny inoan'ny maro, no nanoratan 'ireo mpanoratra ny boky faminaniana lehiben'i Daniela sy ny Apokalipsy, rehefa nahavita ny asany izy ireo. Ary tamin'izany andro izany dia naharitra 50 taona teo ho eo ny androm-piainan'ny olona ankapobeny. 70 taona teo ho eo i Ellen G. White no namoaka ny sasany tamin'ireo bokiny fanta-daza sy tian'ny maro indrindra, toy ny "llay Fitiavana Mandresy". Raha mbola salama koa, ny fitomboan'ny taona dia tsy midika ho fiatoana tsy hamokatra intsony na tsy hanao ny tsara araka izay azo atao intsony.

Nanoro hevitra ireo izay miandry ny fiaviany fanindroany i Jesosy mba tsy hitazam-potsiny fa hanohy hiasa (Mat. 24:44-46).

Na firy taona ianao na firy, ary na ohatrinona ny vola anananao na ohatrinona, dia ahoana no tsy hahalatsaka antsika amin'ny fandrika izay nahavoa ity lehilahy ity? Anontanio ny tenanao hoe "Inona no anton'ny ahavelomako?"
