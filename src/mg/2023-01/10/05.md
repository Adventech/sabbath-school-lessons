---
title: DISO AORIANA LOATRA
date: 08/03/2023
---

Inona ireo fitsipika azontsika raisina avy amin'ireto andalanteny manaraka ireto mikasika ny fomba tokony hitantanantsika ny vola?

1 Tim. 6:17

2 Kor. 4:18

Ohab. 30:8

Mpitt. 5:10

Mety hangeja mafy ny olombelona ny vola, fangejana izay nitarika olona maro ho amin'ny fandringanana. Iza no tsy mbola nandre ny amin'ireo izay nahavanon-doza noho ny vola, na dia efa nanana betsaka aza izy tany am-piandohana?

Tsy voatery ho toy izany anefa. Amin'ny herin'Andriamanitra dia azontsika atao ny mandresy ny fikasan'ny fahavalo izay mamadika ny tokony ho fitahiana (ny harena sy ny fananana) ho ozona.

Ao anatin'ilay tontolon-kevitry ny fahaiza-mitantana sy fanaovana drafitra hiatrehana ny fahafatesana, dia iray amin'ireo fakam-panahy mampidi-doza ny olona ny manangon-karena sy fananana ho an'ny tenany ankehitriny, ka ho fanamarinany izany dia hoy izy: "rehefa maty aho dia azoko atao ny manolotra izany rehetra izany." Na dia tsara noho ny fandaniana ny zava-drehetra avy hatrany aza izany (nilaza ny mpanefoefo iray fa tsy hiaina amim-pilaminana izy raha tsy efa tsy misy vola intsony ao amin'ny kaontiny, ka taratasim-bola tsy misy antoka no hikarakarana ny fandevenana azy), dia misy tsara lavitra noho azontsika atao ary tokony hataontsika.

"Hitako fa maro no tsy manao izany raha mbola velona izy, mampangina ny feon'ny fieritreretany izy ireo fa amin'ny fahafatesany no hanaovany asa fiantrana, zara raha matoky sy mino an Andriamanitra izy ireo ka tsy sahy manome na inona na inona mandritra ny fahavelomany. Saingy tsy izany asa soa diso aoriana loatra izany no takin'Andriamanitra amin'ny mpianany; tsy mahafa- tsiny ny fitiavan-tenan'ny velona izany. Ireo izay mifikitra amin'ny fananany hatramin'ny ora farany dia manolotra izany ho amin'ny fahafatesana fa tsy ho fampandrosoana ny asan'ny Tompo. Misy mandrakariva ny fatiantoka. Bankiropitra ny banky, ary lany amin'ny fomba maro samihafa ny harena. Maro no manam-pikasana tsara saingy mitaredretra izy amin'izany ka ataon'i Satana izay hanakanana azy tsy handrotsaka ao amin'ny firaketan'ny Tompo. Very mialoha ny hamerenana izany amin'Andriamanitra ny fananana, ary faly aoka izany i Satana rehefa izany no miseho. TFC, b. 5, t. 154.

`Nahoana no tokony hitandrina fatratra isika ny amin'ny fomba hanamarinantsika ny fampiasantsika ireo fitahiana ara-nofo azontsika?`