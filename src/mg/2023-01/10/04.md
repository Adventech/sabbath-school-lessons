---
title: "ATOMBOHY AMIN'IZAY ILAINAO MANOKANA"
date: 07/03/2023
---

### ATOMBOHY AMIN'IZAY ILAINAO MANOKANA

Tamin'ny andron'ny Testamenta Taloha dia maro tamin'ireo zanak'Isiraely no mpamboly sy mpiompy. Noho izany dia natao araka ny fiteny fampiasa amin'izany sehatra izany ny sasany amin'ireo teny fikasana milaza fitahiana nataon'Andriamanitra. Ohatra, ao amin'ny Ohab. 3:9,10 dia milaza Andriamanitra fa raha mahatoky Aminy isika eo amin'ny fitantanam-bola dia "ho feno mitafotafo ny fitoeram-barinao". Mety ho maro ny Kristianina tsy manana fitoeram-bary amin'izao fotoana izao. Mazava amintsika araka izany fa hitahy ny asantsika na ny orinasantsika Andriamanitra raha vonona hanaraka sy hankato Azy isika.

`Vakio ny Ohab. 27:23-27. Ahoana no hanazavanao ny hoe "Fantaro tsara ny tarehin'ny ondry aman-osinao" ho an'ireo Kristianina miaina amin'izao fotoana izao?`

Na dia mampitandrina ireo mpanankarena izay manitsakitsaka ny mahantra na fatra-pitia ny hareny aza ny Baiboly, ny Soratra Masina dia tsy manameloka velively ny harena na ny ezaka ataon'ny olona hahazoan- karena raha tsy hoe angaha, mazava loatra, tamin'ny fomba tsy marina na tamin'ny fampahoriana ny hafa no nahazoany izany. Raha ny marina, ny andalanteny natao hodinihina anio, ao amin'ny Ohabolana, dia milaza fa tokony hitandrina isika amin'ny fandraharahana. ara-bola mba hananantsika ny ampy ho an'ny tenantsika sy ny "Ary ho ampy hosotroinao ny rononon'osy sy ho an'ny ankohonan√£o, ary hisy hiveloman'ny ankizivavinao." 27:27.

Inona ny fomba hafa azontsika ilazana io andininy io amin'izao fotoana izao? Mety hanoso-kevitra isika hoe: "Diniho tsara ny fitantananao ny volanao ary fantaro ny toe-draharahanao." Na "manaova jery todika dia fantaro ny tahan'ny trosanao raha oharina amin'ny vola rehetra eo an- tananao." Tsara ny manao fandinihana tsindraindray, mandritra ireo taona andraisanao karama, ny amin'ny didim- panananao, na taratasy hafa, mbamin'ireo fanananao amin'izao fotoana izao, ka mampifanaraka izany amin'ny zava-misy raha toa ka ilaina. Ireo antontan-taratasy toy ny didim-pananana sy ireo momba ny fitantanam-bola dia apetraka dieny eo am-piandohan'ny famolavolana drafitra ny amin'izay handimby, mba hiarovana anao amin'ny fahafatesana tampoka na ny tsy fahafahana manapa-kevitra, noho ny antony ara-pahasalamana, ny amin'izay tokony handray ny harenao. Izany hoe aleo manao drafitra mialoha ny amin izay hitranga amin'ny harenao rehefa tsy ho anao intsony izany.

Raha fintinina, ny fahaiza-mitantanana ireo fananana nitahian'Andriamanitra antsika dia tsy mahakasika izay ananantsika amin'izao fahavelomantsika izao ihany fa ny amin'izay hitranga aorian'ny fahafatesantsika koa satria indray andro any dia tsy maintsy handeha isika ka hilaozantsika ireo harentsika ara-nofo na betsaka izany na kely, raha tsy hoe tonga amin'ny androm- pahavelomantsika angaha ny Tompo. Noho izany dia anjarantsika ny manomana mba ho fitahiana ho an'ny hafa sy ho fampandrosoana ny asan'Andriamanitra ny fananana izay nitahian'Andriamanitra antsika.

`"Fa ny harena tsy ho mandrakizay"- Ohab. 27:24. Nahoana no zava-dehibe ny tsy hanadinoantsika izany na oviana na oviana?`