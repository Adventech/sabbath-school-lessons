---
title: "TSY AZONAO ENTINA MANARAKA ANAO IZANY"
date: 06/03/2023
---

### TSY AZONAO ENTINA MANARAKA ANAO IZANY

Indray andro dia nisy nanontany i Billy Graham, ilay evanjelisitra malaza hoe: amin'izao fahalehibiazanao izao (teo amin'ny faha-60 taonany i Graham tamin'izany), inona no tena mahagaga  anao indrindra momba ny fainana? "Ny hafohin izany" hoy izy.

Tsy isalasalana fa mandalo faingana tokoa ny fiainana.

`Inona no ampianarin'ireto andalanteny manaraka ireto momba ny fiainan'ny olombelona ety an-tany? Sal. 49:17; 1 Tim. 6:6,7; Sal. 39:11; Jak. 4:14; Mpitt. 2:18-22.`

Tsy hoe mihelina fotsiny ihany ny fiainana fa rehefa maty ny olona dia tsy mitondra na inona na inona miaraka aminy, na dia kely aminireo harena ara-nofo izay nangoniny aza. (Ny toetra? Resaka hafa indray izany.) "Fa tsy hitondra na inona na inona izy, raha maty" - Sal. 49:17, izany hoe, mamela ny fananany rehetra ho an'olon-kafa izy. Miankina amin'ny drafitra efa natao mialoha ny momba izay handray izany.

Mazava loatra fa tsy ny rehetra no manana harena izay azy manokana, saingy ny ankamaroan'ny olona, indrindra fa raha niasa nandritra ny taona maro izy, dia nahangona harena. Amin'ny farany, izay hitranga amin'izany harena izany aorian'ny fahafatesana dia tena zava- dehibe tokony hoheverin'ny olona tokoa.

Ho an'ireo izay manana harena ao anatin'ireo fotoana farany iainany, na manao ahoana na manao ahoana haben'izany, ny fanaovana drafitra ny amin'izay handimby antsika no mety ho fitantanam-pananana farany ataontsika, dia ny fitantanana amim-pitandremana izay nomen'Andriamanitra antsika tamin'ny nitahiany antsika. Raha tsy nanao drafitra ianao, amin'ny alalan'ny didim-pananana na fifanarahana hafa, momba izay handimby ianao, dia afaka mandray an-tanana izany ny fanjakana na ny governemanta sivily (miankina amin'ny toerana onenanao izany rehetra izany mazava loatra). Raha maty ianao kanefa tsy nanao didim-pananana, ny ankamaroan'ny fitsarana sivily dia hampita ny fanananao amin'ireo havanao, na ilainizy ireo izany na tsia, na hampiasainy amin'ny fomba tsara izany vola izany na tsia, ary na safidinao na tsia ny hanolotra ny ampahany amin izany ho an'izany olona izany. Tsy hisy na inona na inona ho an'ny fiangonana. Raha izany no fanirianao dia tsy misy ny olana; fa raha tsy izany kosa dia tokony hanao drafitra mialoha ianao.

Raha lazaina amin'ny fomba tsotra indrindra dia izao: afaka milaza isika fa, satria Andriamanitra no tompon ny zavatra rehetra (jereo ny Sal. 24:1), dia mitombina ny hanaovana tsoa-kevitra, araka ny fomba fijery ara-Baiboly, fa rehefa mifarana hatreo ny fitantanantsika ny fananana nankinin'Andriamanitra tamintsika dia tokony hamerina Aminy, Izay tompony ara-dalana, ny ambiny isika, rehefa afaka ny anjara ilain'ireo havan-tiantsika.

`Mety ho tonga amin'ny fotoana rehetra sy amin'ny fomba tsy ampoizina ny fahafatesana, na dia anio aza. Inona no hanjo ireo havanao raha maty ianao anio? Inona koa no hitranga amin'ny fanananao? Hozaraina araka izay irinao ve izany?`