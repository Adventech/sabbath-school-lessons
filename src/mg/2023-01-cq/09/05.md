---
title:  "ILAY FIANDOHANA SY FIAFARANA"
date:   01/03/2023
---

### Ampifandraiso amin'i Jesosy

Ambaran'ny Baiboly fa i Jesôsy no "Voalohany sy ny Farany, ny fiandohana sy ny fiafarana."- Apôk. 22:13. Amin'ny maha-Mpamorona sy Tompon'ny zavatra rehetra Azy, dia tsy miankina amin'ny fanombanan'ny olombelona na iza na iza Izy mba hananany fahamboniana, satria efa ao Aminy rahateo izany. Rehefa milaza isika fa maniry "hametraka an'Andriamanitra ho lohalaharana", dia midika izany fa irintsika ny hiaiky ny fahalehibeazany, ary asehontsika amin'ny asa izany.

Ireo izay matotra amin'ny fanarahana an'i Jesôsy dia mahalala fa ny fiaikena ny maha-Voalohany Azy dia hiseho eo amin'ireo toe-java-misy ao anatin'ny fandaharam- potoany isan'andro. Raha niresaka momba ny filana ara-materialy i Jesosy dia nanome toky fa "hanampy ho anareo izany rehetra izany" ho an'izay mikatsaka ny fanjakany sy ny fahamarinany aloha (Mat. 6:33). Ireo izay mihevitra fa mikatsaka ny Fanjakany sy ny Fahamarinany, kanefa tsy mametraka izany ho "lohalaharana" dia tsy tokony hanantena ny fanohanan'Andriamanitra amin'ny fomba mahagaga.

Ny tantaran'ilay mpitondratena tao Zarefata dia manamafy amin'ny fomba mazava ny zavatra andrasan'Andriamanitra amintsika mikasika ny fomba fanomezantsika mba hampandrosoana ny Fanjakany sy hanohanana ireo solotenany eto an-tany. Maneho izany fa fitahiana manokana no tehirizina ho an'ireo izay mahafoy zavatra hanomezam-boninahitra an'Andriamanitra ary koa manao izany ho lohalaharana mialoha ny hijereny izay ilainy manokana. Fampiharana ny fitokiana izany, fanapahan-kevitra ny hiaina eo ambany fiarovan'i Jesosy.

Rehefa atao lohalaharana eo amin'ny fiainana ny asa misioneran'i Kristy ho famonjena ny hafa dia homena ny mpianatra avokoa izay ilainy, tahaka an'ilay mpitondratena tao Zarefata. "Ary raha ho tonga fantsona izay ikorianan'ny fitahian'ny lanitra mankamin'ny hafa ny olona, dia hasian'Andriamanitra zavatra mandrakariva ao anatin'ilay fantsona."- TFM, t. 35, np.


**Saintsaino ny 1 Mpanj. 17:8-16, ary jereo izay miresaka an'i Jesosy ao amin'izany.**

`Inona no manakana anao tsy hametraka ny firaisana amin'i Jesosy ho "lohalaharana" eo amin'ny fandaharam-potoanao isan'andro ?`

`Inona ny sary hafa aseho na averina momba an'i Jesosy?`

`Antom-bavaka: Inona no asetrinao ny fahitana an'i Jesosy araka izany?`