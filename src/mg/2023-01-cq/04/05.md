---
title:  FANATITRA FARA TAMPONY
date:   25/01/2023
---

### Ampifandraiso amin'i Jesosy

Rehefa avy namerina ny ampahafolon'ny fananana azony i Abrahama dia niangavy azy ny mpanjakan'i Sódóma mba homena azy ny olona fa ho an'i Abrahama kosa ny fananana, araka ny fomba. Fantatr'i Abrahama fa izay rehetra mety ho fangalana tombony amin'ny fahorian'ny hafa dia toy ny fandrobana an'Andriamanitra, koa naveriny tamin'ny mpanjakan'i Sôdôma avokoa na ny olona na ny fananana.

Rehefa avy nomen'Andriamanitra toky Abrahama fa harovana sy handray valim-pitia lehibe, dia nomena teny fikasana koa fa hahazo zanakalahy ka ny taranany no hahazo ilay tany! Nohamafisin'Andriamanitra ny teny fikasany tamin'i Abrahama rehefa feno 99 taona izy ka tsy mbola nanan-janaka tamin'i Saray (Gen. 17). Nohazavainy fa ho fananany mandrakizay ny tany raha mitandrina ny fanekena koa ny taranany (and.9). Raha miala amin'ny finoana ny zanaka izay nandova ny fananan'Andriamanitra tamin'ny alalan'ny aman-dreniny tia vavaka, dia mamindra izany amin'i Satana ka mampiasa ny harena ho fanohanana ny asan'ny fahavalo. Nanomboka tamin'i Adama, ny fandavana ny fanekena (fihemorana) dia nahatonga ny fahaverezan'ny fananan'Andriamanitra araka ny fanekena.

Rehefa nahazo an'i Isaka i Abrahama sy Saraha nony farany dia faly sy nientanentana loatra ny fony ka nahiana ho tonga sampiny ilay zaza. Ny fanomezana dia tsy tokony ho lehibe noho ny Mpanome. Koa nasain'Andriamanitra nanolotra an'i Isaka ho fanatitra i Abrahama, ary natorony azy ny toerana hanaovana izany. lo toerana io ihany taty aoriana no nanorenan'Andriamanitra ny trano firaketany - dia toerana tokony handoavana ny ampahafolony sy ny fanatitra.

Nangovitra i Abrahama noho ny fahatsapana fa fileferana tanteraka mandrakariva no takin'Andriamanitra.

Nankato i Abrahama, ary nony hanainga ny tanany hamono ilay fanomezana sarobidy izy dia nisy feo avy any an-danitra nanakana azy, vakio Gen. 22:12. Izany fitsapana lehibe izany dia manambara fa izay mahafoy ny zavatra rehetra ho an'Andriamanitra ihany no ekena ho ao amin'ny fanjakany.

Rehefa nitraka Abrahama dia nahita ondrilahy; izany no nateriny ho solon'i Isaka. Nataony hoe "Jehovah no hahita" ny anaran'izany toerana izany. Amin'ny heviny iray dia Andriamanitra mandrakariva no manome antsika ny fanatitsika satria tsy afaka manome na inona na inona isika raha tsy Andriamanitra aloha no manome antsika.

Raha ara-paminaniana, ilay toerana hoe "Jehovah no hahita" dia manondro llay fanatitra izay hatolotra eo amin'io toerana io koa any aoriana, dia llay zanak'Andriamanitra, i Jesôsy Kristy, Izay natao sorona, maty ho an'ny taranak'olombelona rehetra. Izany (fa tsy ny fahafatesan'ny zanatsika) no mitondra antsika ho amin'ny fibebahana, ny famelan-keloka, ny fanavotana, sy ireo fitahiana hafa rehetra ilaintsika!


**Saintsaino izay voasoratra ao amin'ny andalan-teny fototra, ary jereo izay miresaka an'i Jesosy ao.**

`Valio amim-pahatsorana ity: Inona/iza no tomponao? Raha Andriamanitra no valiny, ahoana no ahafantaranao izany? Raha tsy izy kosa, ahoana no itarihan'izany anao ho amin'ny fandringanana?`

`Araka ny efa mahazatra anao ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesosy araka izany?`