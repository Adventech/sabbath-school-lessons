---
title:  "HEZEKIA, NAMERINA NY TRANO FIRAKETANA TAMIN'NY LAONINY"
date:   20/02/2023
---

### Hazavao

Niezaka ombieny ombieny i Satana nanakana ny fanompoana tao amin'ny tempoly tao Jerosalema, ary nahatratra ny tanjony tao anatin'ny fotoana fohy nanjakan'i Ahaza (2 Tant. 28:24). Fantatry ny fahavalon'Andriamanitra fa rehefa rava ny tranon'Andriamanitra sy ny rafitry ny trano firaketana dia tsy misy intsony ny fisoronana sy ny fanompoam-pivavahana hafa, ary tsy hisy intsony ny fanohanana ny Levita. Ho voasakana ny fandalinan'ireo sy ny fampianarany ny lalàn'Andriamanitra. Ankehitriny koa, toy ny tamin'izany andro izany, raha tsy misy ny fampianarana mahatoky ara-pivavahana dia tonga faingana ny fihemorana.

Rehefa maty i Ahaza dia i Hezekia zanany no nandimby azy teo amin'ny fanjakana, ary nanomboka hetsika "fifohazana sy fanavaozana" feno fahombiazana izy. Feno fahendrena ny hetsika voalohany nataony: namboariny ny tempoly ary naveriny tamin'ny laoniny ny rafitra fanaovana fanatitra araka ny voatendrin'Andriamanitra (2 Tant. 29:3). Ary naveriny koa ireo mpisorona sy Levita. Avy eo di a niantso ny Levita izy hanamasina ny tenany sy ny tranon'i Jehovah ka hanaisotra ny loto amin'izany. dia nankatò avy hatrany ireo.

Hatramin'ny andro fahiny dia mifototra amin'ny fanolorana fanatitra ho an'Andriamanitra ny fanompoam-pivavahana ataon'ny olona, izay manondro an'i Jesôsy, Ilay Fanatitr'Andriamanitra ho an'ny taranak'olombelona. Noho izany, mba hisian'ny fifohazana marina dia ampahany lehibe tsy maintsy atao ny fanomezana an'Andriamanitra satria "izay itoeran'ny harenao, dia ho any koa ny fonao." - Mat. 6:21.

Dia nandrisika ny olona hanome i Hezekia ka ny tenany mihitsy no nanome ohatra tamin'ny nanokanany ampahany avy amin'ny fananany ho fanatitra ho an'i Jehovah, araka ny lalana (2 Tant. 31:3).

Vakio 2 Tant. 31.

roa farafahakeliny no asongadin'ny tantaran'i Hezekia, izay hita mandritra ny hetsika fifohazana sy fanavaozana mahomby rehetra: 1) ny fanomezan'ny mpitarika ohatra tsara mba handrisihana ny olona hanome ho fiankohofana amin'Andriamanitra, ary 2) ny fileferana amin'ny rafitry ny trano firaketana. "Nanao izay tsara sy mety ary marina eo anatrehan'i Jehovah Andriamaniny" i Hezekia "ka nambinina izy."- and. 20,21. Aoka hanaraka ny ohatra nasehony ny "Hezekia" rehetra ankehitriny, izay maniry ny hambinina koa.


`Rehefa avy namaky izay nosoratanao sy nomarihinao lanao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Araka ny tantaran'i Hezekia, nahoana ny fampianarana sy ny fampiharana ny rafitry ny trano firaketana no ampahany manan-danja lehibe, na ankehitriny aza, mba hisian'ny fifohazana ao am-piangonana?`