---
title:  "JEROBOAMA SY HEZEKIA: IREO MPANDRISIKA HANOME"
date:   18/02/2023
---

### JEROBOAMA SY HEZEKIA: IREO MPANDRISIKA HANOME
### Fampidirana

**Vakio ny: Deo. 12:5-14**

> Tsianjery: Mifidy andininy 1

### MAMELONA NY VATANA MANONTOLO

Na dia voankazo tsara sy mahasalama aza ny voanio, raha tsy vakina araka ny tokony ho izy, dia tsy ho azo ny otrikaina ao anatiny. Taona maro lasa izay, raha nifampidinika tamin'ny namany teo ambanin'ny hazo ny mpianatra iray tao amin'ny oniversite advantista tany avaratra atsinanan'i Brézil, dia nilatsahan'ny voanio tampoka ny lohany (efa ho 1 kilao sy sasany ny lanjany) ka tsy nahatsiaro tena izy. Soa fa tsy dia naratra izy ary tafaverina tamin'ny laoniny ihany ny fahasalamany.

Izany hoe na mahasoa toy inona aza ny voanio dia tsy hitondra fahasalamana velively ho an'ilay mpianatra raha mikapoka ny lohany fotsiny. Ny sakafo izay miditra ao amin'ny vatana amin'ny alalan'ny vava no mamelona ny rantsana sy ny taova rehetra ary mampitombo izany.

Drafitr Andriamanitra ho an'ny fiangonana, izay vatani Kristy, ny hamelona azy toy izany koa. Toerana iray ihany no napetrany, dia ny trano firaketany, ho toerana tokony handraisana ny ampahafolony sy ny fanatitra. Avy eo amin'io toerana io no tsinjaraina ireo ka zaraina amin'ny vatana manontolo ny sakafo, izay mamelona ny faritra tsirairay eo aminy, na akaiky na lavitra.

Azo oharina amin'ny tafika iray koa ny fiangonana. Ampandoavin'ny firenena hetra ny olony, avy eo dia ampihariny ny fomba fiasa tsara indrindra ho fandaminana, hifehezana ny fitsinjarana ny harena, izay hanampy amin'izay ilain'ny tafika rehetra. Tokony hihevitra ve isika fa tsy dia manan-danja loatra ny tolona ara-panahy atrehintsika, ary tsy lána drafitra sy fandaminana loatra raha miolotra amin'ny fahasahiranana ara-nofo?

Amin'ity herinandro ity isika dia handinika lantaran'olona roa izay nandrisika ny olona hanome, sy ny vokatry ny fomba fampiharany ny fitsipiky ny trano firaketana. Ny anankiray nanan-tanjona hitondra fifohazam-panahy sy fanavaozana sady nanao izay hitandreman'ny olona izany fitsipika izany. Ny iray kosa nitaona ny olony ho amin'ny fihemorana ka nosoloiny rafitra hafa novolavolain'ny tenany ny rafitry ny trano firaketan Andriamanitra.

><p> Soraty</p>

> Soraty araka ny dikanteny izay tianao ny Deo. 12:5-14. Raha tsy ampy ny fotoana eo am-pelatananao dia ny Deo. 12:11 no soraty. Azonao soratana amin'ny fiteninao ihany koa izany, ary azonao atao ny manao kisarisary na drafitra momba io toko lo.