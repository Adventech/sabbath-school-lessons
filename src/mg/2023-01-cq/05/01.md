---
title:  "ISAKA: ILAY MPANOME MIHEVITRA NY HAFA"
date:   28/01/2023
---

### Fampidirana

**Vakio ny: Rom. 12:9-21**

> Tsianjery: Mifidy andininy 1

` `

### MANGA MANTA

Nihevitra ny fianakaviana misionera iray izay nantsoina hiasa any amin'ny firenena misy toetr'andro mafana fa santatry ny tsiron'ny paradisa ny manga. Koa satria lafo vidy sy sarotra hita io voankazo io any amin'ny tany niavian'izy ireo dia faly tokoa izy raha nahalala fa fahita hatraiza hatraiza no sady mora izao ny manga. Mainka nitombo ny hafalian'izy ireo rehefa hitany fa nisy manga naniry tao ambadiky ny tranony. Tsy andrin'izy ireo izay hiotazana sy hihinanana manga teo amin'ilay hazo!

Niova ho alahelo anefa ny fifalian'izy ireo rehefa hitany fa notazan'ireo mpiara-monina aminy avokoa ny "mangany" raha mbola manta. Ampiasain'ny tompon-tany amin'ny fikarakarana sakafo ankafizin'ny olona any amin'izany firenena izany mantsy ny manga manta. Ahoana no tokony ho fihetsik'ilay ankohonana misiónera teo anatrehan'izany? Moa ve tsy manan-jo ny hihinana manga masaka avy eo amin'ny mangany izy ireo? Moa ve ny tsy fahafaliany hisy fiantraikany eo amin'ny fahafahany maneho ny filazantsara amin'ireo mpiara-monina aminy, dia ny fanomezan'Andriamanitra ny fiainana mandrakizay an'ireo tsy mendrika izany?

Nanapa-kevitra izy ireo fa tsinontsinona ny famoizany ny mangany raha ampitahaina amin'izay nafoin'i Kristy ho azy. Taty aoriana kely aza dia nanandrana ny manga manta araka ny fomba fihinanana izany teo amin'ilay toerana nisy azy izy ireo ka nanjary nankafy izany!

Ny lohahevitra mandritra ity herinandro ity dia hifantoka amin'i Isaka sy ny fifandraisany tamin'i Abimeleka (Gen. 26). Asehon'io tantara io ny fanimban'ny fitiavam-bola sy ny fanangonan-karena ny antom-pisiantsika eto an-tany, ny tanjontsika sy ny iraka ampanaovina antsika. Miaraka amin'izay no hianarantsika ny lesona manan-danjan'ny fiheverana ny hafa. Mampihatra io toetra tsara izay manana ny lanjany io ireo solontenan'i Kristy rehetra, izay mitoky amin'ny teny fikasany mba hanohana azy ireo no sady miomana ny honina any an-danitra

><p> Soraty</p>
> Soraty araka ny dikan-teny tianao ny Rôm. 12:9-21. Raha tsy ampy ny fotoana eo am-pelatananao dia ny Rom. 12:14-19 no soraty. Azonao soratana amin'ny fiteninao ihany koa izany, ary azonao atao ny manao kisarisary na drafitra momba io toko io.