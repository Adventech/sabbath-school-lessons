---
title:  "ZO HIADY LAVAKA FANTSAKANA"
date:   29/01/2023
---

### Saintsaino

Nanakantsakana an'i Isaka sy i Rebeka ny toe-javatra raha nitady ny toerana mety indrindra honenany sy hivelomany izy ireo. Noho ny mosary dia nanapa-kevitra ny hifindra tany Gerara i Isaka, faritra iray teo ambany fanapahan'i Abimeleka mpanjakan'i Filistina izany.

Naharay hafatra manan-danja avy tamin'Andriamanitra i Isaka raha tany: "Aza midina any Egypta hianao; mitoera eo amin'ny tany izay holazaiko aminao."- Gen. 26:2. Na dia tsy voafaritra mazava aza ny toerana nokasain'Andriamanitra honenan'izy ireo tamin'izay fotoana izay dia zavatra roa no nazava. Voalohany, nilaza taminy Andriamanitra tsy hidina any Egipta. Ny faharoa dia nampanantena ny homba sy hitahy azy ireo Izy (and. 3, 4). Izany fampanantenana izany anefa dia nifandraika tamin'ny fanarahana ny taridalana homen'Andriamanitra amin'ny hoavy momba izay toerana tokony honenany (and. 2).

Fantatr'i Isaka fa zavatra roa no anjaran'Andriamanitra ao amin'ny fanekena nifanaovany tamin'i Abrahama rainy, izay niantraika tamin'ny taranaka nifandimby: ny hanome azy taranaka ary ny hanolotra fananana marobe hivelomany. Tsy azo antoka anefa ny amin'ny harena raha tsy tanteraka ny fepetra mahakasika izany - ny fampianarana ny taranak'izy ireo hitandrina ny lalan'i Jehovah (Gen. 17:4-9; 18:19).

Tsy mbola nanome fanampim-panazavana ny amin'izay handehanan'i Isaka anefa Andriamanitra ka nitoetra tao Gerara ihany izy ary namafy teo amin'ny tany (Gen. 26:12-14). Azontsika an-tsaina ny fitiavany izany toerana izany satria toerana mety hampitomboana harena izany. Moa ve izany toerana izany no nokasain'Andriamanitra honenany?

Araka ny fahita dia misintona ny fitsiriritana hatrany ny harena. Nototofan'ny Filistina ireo lavaka nohadian'i Abrahama rainy. Ankoatra izany dia nasain'i Abimeleka niala teo amin'izy ireo Isaka.

Nisoroka ny fifandirana anefa Isaka mba tsy hanimbana ny iraka nampanaovina azy, noho izany dia nankany amin'ny lemak'i Gerara izy. Nohadiany indray ny lavaka fantsakana nohadian'ny rainy fahiny izay nototofan'ireo Filistina. Nihady lavaka vaovao koa ireo mpanompony, saingy niady tamin'izy ireo noho ny amin'izany ireo mpiandry omby tao Gerara.

Mihevitra loatra ny amin'ny zony ny olona sasany ka tsy mampaninona azy ny handrava fihavanana mba hiarovana izany zony izany. Ny tena mpanompon'i JesÃ´sy Kristy kosa dia hihevitra mandrakariva ny fifandralsana amin'Andriamanitra sy ny olona ho zava-dehibe noho ny tombontsoa ara-materialy.

**Ivereno ny andalan-teny nosoratanao ary diniho izany.**

**Farito ireo teny, na andian-teny, na fehezanteny, na hevitra miverimberina. Asio tsipika eny ambanin'ireo teny na fehezanteny manan-danja na manana heviny manokana ho anao.**

**Mampiasa hampifandraisana ireo teny na fehezanteny mifandraika amin'ny teny na fehezanteny hafa.**

**Ataovy tsianjery ny andininy tianao indrindra ary soraty imbetsaka izany mba hahamora ny fitadidianao azy.**

`Nahoana no tsy nambaran Andriamanitra mazava tamin'i Isaka ny toerana tokony honenany (Gen. 26:2)? Eritrereto ny toe-javatra mety hitombina ao anatin'ny tontolon-kevitry ny fifanandrinana lehibe.`

`Inona ny toerana manokana kasain Andriamanitra honenanao sy hiasanao?`