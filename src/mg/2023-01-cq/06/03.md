---
title:  "MANOKATRA VARAVARANA HIDIRAN'NY FANAHY MASINA"
date:   06/02/2023
---

### Hazavao

Inona avy ireo tombony azo, raha misy, amin'ny fampahafantarana ny manodidina antsika momba ireo voady ataontsika (ohatra: atao batisa isika, atao mariazy, mitandrina ny Sabata, na mandoa ny ampahafolony)? Sa tokony hohazonintsika ho tsiambaratelo izany?

Misy ve izany hoe Krsitianina kanefa tsy mbola nanao voady na inona na inona? Misy olona manambady ve kanefa tsy nanome toky na inona na inona? Efa mba nosaininao ve nahoana no misy olon-droa miaraka kanefa tsy mifanambady mihitsy? Misy ve izany hoe miaraka amin'i Jesosy mandritra ny androm-piainana kanefa tsy mamaly ny antsony ho amin'ny "fanambadiana" mihitsy - izany hoe fanoloran-tena feno fahatapahan-kevitra - kanefa mandova ny fiainana mandrakizay na izany aza?

Ireo izay tsy te hanolo-tena tanteraka ho an'i Kristy dia tsy hisitraka velively amin'ny fahafenoany ny tombontsoan'ireo izay nandao ny zavatra rehetra mba "hanambady" my Mpampakatra - ho mandrakizay ka tsy miverina amin'ny fanapahan-keviny. Ireo izay manolo-tena hanara-dia an'i Jesosy amim-pinoana kosa, ka mandà sy mahafoy tena toa Azy. dia hiditra miaraka Aminy ao amin'ilay fanekena mandrakizay. Ho azy ireo avokoa na ny fitahiana ao amin'ity tontolo ity na ao amin'ilay ho avy!

Misy fanapahan-kevitra ara-panahy manan-danja azo raisina raha tiantsika ny hifandray ety kokoa amin'Andriamanitra sy hahafantatra Azy tsara kokoa. Araka ny Baiboly dia anisan'izany ireto: atao batisa, mifandray Aminy isan'andro, mitandrina ny Sabata, mitahiry ny fahadiovana mandra-panambady, sy mitandrina ireo fitsipik Andriamanitra hafa mikasika ny fomba fiaina, ary mamerina ny ampahafolony sy ny fanatitra.

Maro ireo izay mitsingilahila eo anelanelan'ny adidy sy ny fironan'ny fony no manjary tsy mino sy miala amin'ny lalan'Andriamanitra amin'ny farany. Kanefa tsy maintsy manaiky ny fitarihan'ny Fanahy isika, mampilefitra ny safidy sy ny asantsika amin'ny tenin'Andriamanitra. Avy eo dia mila mangataka amim-pinoana an'i Jesosy isika mba homeny fo manaiky hankato, sady mampihatra ireo fitsipika mazava napetrany tamim-pitiavana (vakio Jak. 1:22)- natao hahasoa antsika mantsy izany rehetra izany.

Mikasika manokana ny famerenana amin'Andriamanitra ny ampahafolony sy ny fanatitra ary ny fanomezana ho an'ny mahantra, tsy tokony hihevitra velively isika fa miankina amin'ny fahafaliam-pontsika izany. Nahatakatra tsara izany i Jakoba: ny fanomezan'Andriamanitra no tokony hanosika antsika hanome tsy tapaka fa tsy ny sitrapontsika, na ny fihetseham- pontsika, na ny antso, na ny fikasana tsara, na koa ny filam-bonjy.

Tsy nirehareha ny amin'ny herin'ny tenany i Jakoba fa nanao voady, sady nanenina mały noho ny tsy fahatanterahany.

Ny voady dia toy ny varavarana sokafantsika hidiran'ny Fanahy Masina, izay mahatonga antsika haniry sy ho afaka hanao ny tsara (vakio Fil. 2:13).


`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?` 

`Inona avy ireo fanontaniana mipetraka avy amin'ny fandinihanao ny andininy fototra?`

`Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`