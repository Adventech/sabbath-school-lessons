---
title:  "ILAY FANATITRA TONGA LAFATRA"
date:   18/01/2023
---

### Ampifandraiso amin Jesosy

Raha tsy mifidy tavan'olona Andriamanitra, nahoana àry i Nôà no nofidiny teo amin'ireo olona hafa rehetra tamin'ny androny? Ambaran'ny Gen. 6 fa "nahita fitia teo imason'i Jehovah" izy satria "marina sady tsy nisy tsiny teo amin'ny olona niara- belona taminy" ary koa "niara-nandeha tamin'Andriamanitra" (and. 8,9).

Takatr'i Noà fa ny tsy fananan-tsiny dia tsy ho tratran'ny olona raha tsy manakaiky an'Andriamanitra hatrany hatrany izy, noho izany dia nifantoka tamin'ny fampitomboana ny fahazarana miara-mandeha amin'Andriamanitra izy ary nanalavitra ny faharatsiana hita teto amin'izao tontolo izao.

Arakaraka ny nanakaikezany an'Andriamanitra anefa no nahalalina ny fahatsapany ny fahamasinan'Andriamanitra sy fahitany ny maha-mpanota ny tenany.

Araka izany, ny olona marina dia tsy izay tsy manao fahadisoana mihitsy fa izay hazavain'ny lalàn'Andriamanitra ka mahatsapa ny fahadisoana ataony ary miaiky izany isan'andro eo amin'i Jesôsy; ny olona marina dia izay mino fa maty ho azy i Kristy, ary koa mampitombo fahazarana mifandray Aminy tsy tapaka.

Ny fiainana mifanaraka amin'ny sitrapon'Andriamanitra no manokatra ny lalana hahazoana ny fitahiana araka ny fanekeny, satria tsy hampiroborobo ny mpanota mihitsy Izy. Ny fitahiana rehetra raintsika, tahaka ny fiarovana sy ny harena ara- materialy, sns, dia tsy azontsika raha tsy eo ny fihavanana amin'Andriamanitra amin'ny alalan'ny fahafatesan'i Kristy izay naseho tamin'ny biby natao fanatitra tamin'ny andron'i Nôà..

Inona no nataon'i Noà voalohany indrindra raha vao ritra ny rano ary nosokafana ny varavarana? Nanorina alitara izy na dia tsy mbola nanorina ny tranony akory aza. Tsy noheveriny ny mety haha-lany ny sakafo sisa nananany fa nitondra biby hatao fanatitra izy mba hisaorana an'Andriamanitra noho ny fiarovany. Naneho ny fanekena ny fahafatesan'i Jesosy ho Mpisolo koa izany fanatitra izany, dia ilay fahafatesana izay manadio ny mpanota sy mahatanteraka ny fitahiana rehetra araka ny fanekena. Niantraika tamin'ny taranaka mifandimby izany fanatitra izany. Rehefa avy nankasitraka izany Andriamanitra dia nampanantena fa tsy hanimba ny tany amin'ny alalan'ny safodrano intsony ary nanasonia izany teny fikasana izany tamin'ny avana.

**Saintsaino ny 2 Pet. 3 :3-13, ary jereo izay miresaka an'i Jesosy ao amin'izany.**

`Raha jerena ny tantaran'i Nôà, ahoana no hahatonga ny olona iray "tsy hisy tsiny" eo imason'Andriamanitra? Tsy midika izany fa tsy manota ilay olona na dia kely monja aza, nahoana?`

`Inona ny sary hafa aseho na averina momba an'i Jesosy?`

`Antom-bavaka: Inona no asetrinao ny fahitana an'i Jesosy araka izany?`