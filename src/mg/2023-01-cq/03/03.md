---
title:  "MPANAO FANDANIANA HENDRY"
date:   16/01/2023
---

### Hazavao

Fahamarinana mahakasika an'izao tontolo izao ny drafi-panavotana lehibe nataon'Andriamanitra, izay midika fa azon'ny olombelona velona amin'ny vanim- potoana rehetra ekena izany raha mbola misokatra ny varavaram-pahasoavana. Misy ny fanitarana ny drafi-panavotana izay naorin'Andriamanitra mba hanome izay ilain'ny olona velona mandritra ny fotoana voafaritra eo amin'ny tantara. Antsoina hoe "fahamarinana ankehitriny" ireny fanitarana ny drafi-panavotana ireny, izay tonga fizahan-toetra ny olona velona mandritra io fotoana voafaritra io.

Ny fitsaran'Andriamanitra izay ho avy tsy ho ela tamin'ny alalan'ny rano no "fahamarinana ankehitriny" tamin'ny andron'i Nôà. Tamin'ny alalan'ny fitaovam-pitaterana tsy mbola nisy nahita sy tsy mbola nisy nanorina hatrizay no nanaovan'Andriamanitra tolotra tsy mahazatra mba hamonjena ny olona. Niankina taman'aina ny fanekena na ny fandavana izany "fahamarinana ankehitriny" izany, izay nitarika ho amin'ny famonjena na ny fahaverezana.

Nanao fandaniana sy asa i Nôà raha nitory ny "fahamarinana ankehitriny". Mba hamonjena ny ankohonany dia nanorina ny fitaovam-pitaterana mitsingevana lehibe indrindra izy tamin'ny alalan'izay teo am-pelatanany, satria tsy nisy ny fandaminana hanohanana ny fanatanterahana izany.

Fantatr'i Nôà fa mitaky fandraisana fepetra goavana ny fotoan-tsarotra goavana, takany fa fotoana tokony hanaovany fandaniana mihoatra noho ny ampahafolony sy ny fanatitra izao! Tsy resaka fahalalahan-tanana na fanomezana izany fa fahalalana nohazavain'ny finoana ny fanambaran'Andriamanitra!

Rehefa nanomboka nanorina ny sambo sy nandany izay rehetra nananany ho amin'izany i Nôà dia nijoro ho vavolombelona tamin'izao tontolo izao ny amin'ny halalin'ny faharesen-dahatra nananany mikasika ilay "fahamarinana ankehitriny. Rehefa voasintona hanatona ny olona dia vavahady lehibe no nisokatra ho azy mba hanasany ny olona hibebaka sy hiomana ho amin'ny fotoan-tsarotra.

Tsy nanana na inona na inona intsony i Nôà rehefa vita ny asany, ary nasain'Andriamanitra niditra tao anatin'ny sambofiara izy. Rehefa nirindrina ny varavarana dia tsy nanana na inona na inona afa-tsy ilay sambofiara izy; saingy rehefa nosokafana indray izany dia tsy nisy olona nanan-karena noho izy teto an- tany. Azy sy ny zanany avokoa ny tany manontolo (ara-bakiteny)!

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Inona no inoanao fa "fahamarinana ankehitriny" ho antsika? (Jereo ny Apok. 14:6-16)`