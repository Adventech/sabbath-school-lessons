---
title:  "FAHALALAHAN-TANANA FENO HARATSIAM-PANAHY"
date:   13/02/2023
---

### Hazavao
### FAHALALAHAN-TANANA FENO HARATSIAM-PANAHY

Misy ireo izay misafidy ny hitady fiarovana avy amin'ireo fanahy satria ireny fanahy ireny dia tsy mametraka fihaikana ho an'ny fomba fiainany na koa manasa azy hanana fiainam-pahamasinana. Araka izay asehon'ny tantaran'i Ahaza anefa, dia ataon'ireny fanahy ireny izay hahatonga ny toe-javatra ho ratsy lavitra aza.

Mety alaim-panahy ny Kristianina sasany hamerina ny ampahafolony sy ny fanatitra amin'Andriamanitra vokatry ny hery manosika tahaka ny an'ny jentilisa -ho takalon'ny fitahiana sy ny fiarovana- maharikoriko an'Andriamanitra izany. Iriny ny hanomezantsika, tsy ho fiandrandrana ny fitahiana ho avy, fa ho setrin'ny fitahiana izay efa noraisina sy ny fiahiany feno fiarovana!

Raha nanao izay hahafaly ireo demonia i Ahaza dia nandà ny fanoloran'Andriamanitra ny Fitarihany, tamin'ny alalan'ny fitaovana izay notehiriziny hananarana ny mpanota-ny asan'ny mpaminany izany. Rehefa manao tsinontsinona ny mpitondra hafatr'Andriamanitra ny olona iray- na ny mpaminany nanoratra boky ao amin'ny Baiboly izany na ireo tsy nanoratra- inona ankoatra izany no hoentin'Andriamanitra hitarihan-dalana ny zanany? Hoy i Jesosy ao amin'ny Lio. 16:31: "Raha tsy mihaino an'i Mosesy sy ny mpaminany izy, dia tsy hety hino izy, na dia misy mitsangana amin'ny maty aza."

Andriamanitra dia nanasa an'i Ahaza mpanjaka mba hizaha toetra Azy, tamin'ny alalan'ny mpaminany Isaia (Isa. 7:10); nolavin'i Ahaza anefa izany tolotra izany ka nambarany fa tsy haka fanahy an'Andriamanitra izy. Ny tsy fifandraisany tamin'Andriamanitra sy ny fanaovany tsinontsinona ny feon'ny faminaniana dia nahatonga azy tsy hahalala fa Andriamanitra mihitsy no nolaviny raha nandà ny Fanasany izy.

Raha ny marina: "tsy vonona ny hamela an'Andriamanitra hanampy azy hino akory aza i Ahaza. Nohidiany mafy ny varavaran'ny fony ka nampangininy ny finoana."- Lesona ho an'ny lehibe, 12 Jan 2021. Rehefa nandà tsy hizaha toetra an Andriamanitra ny mpanjaka dia nambaran'i Isaia mazava fa tsy Andriamanitr'i

Ahaza intsony i Jehovah (ampitahao amin'ny Isa. 7:10 sy and. 13). Moa ve isika tsy tandindomin-doza koa amin'ny fanaovan-tsinontsinona ny feon'ny faminaniana sy ny fanasan'Andriamanitra mba hizaha toetra Azy? Ohatra amin'izany ny fanasany antsika mba hizaha toetra Azy ao amin'ny Mal. 3:10.



`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana io lahatsoratra io? Ampahany inona no sarotra?` 

`Inona avy ireo fitsipika sy fehin-kevitra hafa hitanao ao?`

`Araka ny hevitrao, inona ny antony fototra nandavan'i Ahaza tsy hifankazatra amin'Andriamanitra?`