---
title:  "INONA NO ITSARAN'I JESÔSY NY FANOMEZANTSIKA?"
date:   06/03/2023
---

### Hazavao

Mazava, araka ny tantaran'ilay mpitondratena, fa tsy mifototra amin'ny "habetsaky" ny fanomezantsika no anombanan'i Jesôsy ny fanomezantsika. Nanazava tamin'ny mpianany Izy fa ilay mpitondratena no nanome mihoatra noho ny hafa rehetra satria izay "rehetra" nananany no natolony (na ny 100 isanjato).

Hoy koa i Mosesy hoe: "aoka samy hanatitra izay zakany avy, araka ny fitahian'i Jehovah Andriamanitrao, izay omeny anao.- Deo. 16:17. Izany hoe, izay nahazo fitahiana ara-bola betsaka kokoa dia mahazaka be kokoa, ary tokony hanome be kokoa. Izay tsy nahazo afa-tsy fitahiana kely ara-bola dia kely koa no zakany, koa kely no omeny. Ireo tsy nandray fitahiana ara-bola mihitsy dia tsy azo antenaina hanome (jereo 2 Kor. 8:11,12; 1 Kor. 16:2).

Maneho ny fahendreny sy ny fitondrany marina Andriamanitra amin'ny alalan'io rafitra io, amin'ny fitovian'ny fitondrany ny mahantra sy ny manankarena. Ny 5 isanjaton'ny vola miditra amin'ny olona mpanankarena dia mitovy amin'ny 5 isanjaton'ny vola miditra amin'ny olona mahantra kokoa, satria tsy mizaha tavan'olona Andriamanitra.

Izany no nahatonga an'i George Müller nilaza indray andro hoe: "Izay hazonintsika ho antsika no itsaran'Andriamanitra ny fanomezantsika".

Izay mahatakatra sy manaiky fa ara-drariny ny rafitra feno fifandanjana napetrak'i Jesosy. dia tsy hiantehitra amin'ny fomba fijeriny na ny fihetseham-pony intsony (Jer. 17:9) rehefa manapa-kevitra momba ny fotoana hanomezana sy ny habetsaky ny homena.

Foto-kevitra kosa no mandrisika azy ireo hanome tsy tapaka araka ny andraisany fitahiana ara-bola avy any ambony. Noho izany dia hiara-miasa amin'i Jesosy izy ireo amin'ny fanokanany amim-bavaka ampahany avy amin'ny vola miditra aminy, mba ho fanatitra ho Azy. ankoatra ny ampahafolony.

Mahatsiaro mandrakariva izy ireo fa Andriamanitra hatrany no manome voalohany. satria ny fanatitra omeny dia maneho ampahany amin'izay efa nomen'Andriamanitra azy mialoha. Ary satria Izy no nanome voalohany, dia tsy mangataka na inona na inona avy amin'izay tsy nomeny azy ireo Izy (2 Kor. 8:11,12). Koa manjary fanehoam-pankasitrahana ny fanomezan'Andriamanitra ny fanatitr'izy ireo, fa tsy fiezahana hahazo sitraka velively, izay heloka eo anatrehan'Andriamanitra.



`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny fandinihanao ny andininy fototra? Ampahany inona no sarotra?`

`Inona avy ireo fitsipika sy fehin-kevitra hafa hitanao ao?`

`Fanehoam-pankasitrahana ny fanomezan Andriamanitra ve ny fanatitro sa fiezahako hahazo sitraka Aminy? Inona no azon'ny olona atao raha tsy araka ny tokony ho izy ny antony manosika azy hanome?`