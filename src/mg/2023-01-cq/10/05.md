---
title:  "'MITADY IZAY HO TANINY'"
date:   08/03/2023
---

### Ampifandraiso amin'i Jesosy

Ny nideran'i Jesôsy ny fanatitr'ilay mpitondratena malahelo dia mitoetra ho fananarana ireo izay malaina ny hanome satria hoe misy mampiahiahy azy ao amin'ny fitantanana ny asa. Ny sasany, rehefa misy siosion-dresaka mifanaraka amin'ny tsy fahavononan'izy ireo hanome, dia manjary raisiny ho fahendrena ny tsy finoana, ary mirehareha amin'izany aza izy.

llay mpitondratena malahelo kosa dia nanana antony mitombina raha niahiahy. Kanefa tapa-kevitra ny hanao izay marina eo imason'Andriamanitra izy na teo aza izany. Ninoany tokoa fa tsy azo fitahina Andriamanitra; arahiny maso ny fomba fanomezantsika, ary tsy izany ihany fa ny fomba fitantanana azy koa aorian'izany (vakio Jer. 17:10).

Ny Fiangonana advantista dia manana drafitra maty paika mba ho azo antoka ny fampiasana ny volan'ny fanatitra araka ny tokony ho izy. Anisan'izany ny fanaovana ny fiangonana ho fikambanana ara-dalana, izay tsy an'olon-tokana na olom-bitsy mety hanararaotra izany.

Ankoatra izany, komity maro no misahana ireo fanapahan-kevitra lehibe rehetra ara-bola, fa tsy olon-tokana. Karama raikitra no omena ireo mpitarika sy mpiasa, ary raha mihabetsaka ny ampaholony sy ny fanatitra azo, dia tsy miha-manan-karena tsy akory ireo mpiasa ireo fa ho vita haingana kosa ny iraka.

Misy fanaraha-maso akaiky sy henjana ary tsy tapaka ihany koa eo anivon'ny fitantanana ny vola sy ny asa, ary aseho mazava ny tatitra momba izany. Izao koa, tsy vitan'ny hoe zon'ireo mpanome fotsiny ny mitaky ny rosia, fa adidiny mihitsy izany.

Miandry antsika ny fotoan-tsarotra. Tamin'ny asa famonjem-panahy nataony dia nilaozan'i Jesosy ny zavatra rehetra, nidina teto an-tany izy, ary maty ho azy ireo. Manasa antsika Izy mba ho mpiara-miasa Aminy. Fantatr'ireo zanak'Andriamanitra fa tsy misy afa-tsy ny fanomezan'izy ireo tsy tapaka sy ara-drafitra ihany no hahatonga ny fony hiala tsikelikely amin'izao tontolo izao ka ho vonona ny hafindra ho any an- danitra. "Fa (...) maneho marimarina fa mitady izay ho taniny izy. (...) Fa amin'izany ny tsara lavitra no iriny, dia ny any an-danitra; ary noho izany Andriamanitra dia tsy menatra hatao hoe Andriamaniny, satria efa namboatra tanana ho an'ireo Izy."- Heb. 11:14-16.


**Saintsaino izay voasoratra ao amin'ny andalan-teny fototra, ary jereo izay miresaka an'i Jesôsy ao.**

`Manova ny fifandraisanao amin'i Jesosy ve ny fomba fitantananao ny fanananao, sa ny fifandraisanao amin'i Jesosy no mamaritra ny fomba fitantananao izany? Mety ho samy marina ve ireo roa ireo?`

`Araka ny efa mahazatra anao ve sa hafa ny fahitanao an'i Jesosy eto?`

`Antom-bavaka: Inona no asetrinao ny fahitana an'i Jesosy araka izany?`