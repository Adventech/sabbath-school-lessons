---
title:  NOMENY NY FANANANY MANOKANA
date:   02/01/2023
---

### Hazavao

Namorona izao tontolo rehetra izao araka ny rafitra Andriamanitra. Fitambaran-javatra izay nisy singa nifandray sy nifampiankina ireny rafitra ireny. Ao ny rafitra lehibe, tahaka ireo planeta manodidina ny masoandro; ary ao ny rafitra madinika, tahaka ny sela izay singa mandrafitra ny tenantsika. Ao ihany koa ireo rafitra hita maso, tahaka ny tenantsika, ary izay tsy dia hita miharihary, tahaka ny fianakaviana.

Na dia azo ihoarana aza ny fefin'ny rafitra sasany, dia zava-dehibe ho an'ny fiarovana izay ao anatiny ny fijoroan'izany ho mafy. Ny fahasimban'ny fijoroan'ireny fefy ireny dia mety hiteraka fikorontanana sy vokatra mahatsiravina. Eritrereto ohatra ny tsunami, ny fifindrana otrikaretina, ny halatra na ny fijangajangana.

Mamorona sy mandamina ny singa rehetra Andriamanitra ao amin'ny Gen. 1 sy 2. ka nametraka manokana ny fefy sy ny fetran'izany, ny sokajy samy hafa misy azy sy ny fandrarana. Maneho izany fa tena zava-dehibe ho an'ny fiasan'ny zavatra rehetra araka ny tokony ho izy ny fandaminana any am-piandohana.

Nisy koa ny fefy tsy azon'ireo lehilahy sy vehivavy mpitantam-pananan'Andriamanitra nihoarana. Fantatr'izy ireo fa ny fandikana ny fandaminana napetraka (na norarana) hatrany am-boalohany dia hiteraka fikorontanana eo amin'ny fahasalamana, ny firaisana ara-nofo, ny fifandraisana, eny ny ara-bola koa aza, ka manatsimbadika ny asa famoronana ho amin'ny fikorontanana lehibe.

Nihoatra izany fefy izany, izay tsipika napetrak'Andriamanitra tamin'ny Famoronana, voalohany indrindra ny lehilahy sy ny vehivavy ao amin'ny Gen. 3; vokatra mahatsiravina no naterak izany. Toy ny hoe azo atonina sy alaina, ary tsara tarehy sy tahaka ireo voankazo hafa ihany ilay voankazo voarara. Mampahatsiahy anefa ny fandrarana fa Andriamanitra no Tompon'izany. Ny tompon-javatra ihany no mametraka ny zavatra azon'ny mpitantana raisina mba hampiasainy manokana na hoentiny any an-tranony.

Rehefa nikasika ilay fananana izay an'Andriamanitra irery izy ireo dia toy ny niseho ho tompon'izany, ka nametraka ny tenany teo amin'ny toerana ambony nisy an'Andriamanitra. Tsy navela hitoetra tao amin'ny sahan'i Edena intsony i Adama sy i Eva satria tonga mpitantana (mpitantam-pananana) tsy mendri-pitokiana. Rehefa tsy afaka nankeo amin'ny hazon'aina intsony izy ireo dia tsy nihazona ny fahavelomany intsony ilay Mpanome. Fahalovana sy fahafatesana no vokatr'izany (Rom. 6:23).

Fanomezana mahasoa ny olony ny fefy napetrak Andriamanitra tsy hihoarany. Rehefa manaja ireny ny zavaboariny dia manaiky ny fiandrianany sy ny maha-Tompo Azy, ary maneho ny fahatokiany Aminy. Etsy andaniny, rehefa tsy manaja izany ny olombelona dia manjary iharan'ny fikorontanana ara-piarahamonina, ara-batana, ara-panahy, ary eo amin'ny tontolo iainana, izay miafara amin'ny fahafatesana. Mbola misy anefa ny fanantenana!

`Rehefa avy namaky izay nosoratanao sy nomarihinao ianao dia inona ireo hevitra ankapobeny misongadina manokana avy amin'izany?`

`Inona avy ireo fanontaniana mipetraka avy amin'ny famakiana lo lahatsoratra io?`

`Ampahany inona no sarotra? Inona avy ireo fitsipika sy fehin-kevitra hafa hitanao ao?`

`Rehefa nampisy ny zavatra rehetra tao amin'ny saha Andriamanitra, nahoana Izy no nametraka fandrarana ho an'ireo voary roa tonga lafatra?`