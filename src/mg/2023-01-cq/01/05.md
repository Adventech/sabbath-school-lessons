---
title:  ILAY FANATITRA VOALOHANY
date:   04/01/2023
---

### Ampifandraiso amin'i Jesosy

Tsy nanana ahiana i Adama sy Eva tao amin'ny sahan'i Edena. Tonga tao indroa isan'andro ny Mpamorona mba hanokana fotoana hiarahana tamin'izy ireo ary nampianatra azy ny tsiambaratelony marobe. Tsara ny toetrandro ary nampahazo aina. Nanana fifandraisana ety izay nahasambatra azy ireo mpivady ireo.

Rehefa nihoatra ilay fefy voarara anefa i Adama sy i Eva dia nanokatra midanadana ny vavahady izay nahatonga ny fitsimbadihan'ny famoronana ka nampiditra ny fikorontanana. Tsy mendri-pitokiana (fikorontanan'ny fanombanana ny tombambidiny) ary voaroaka tsy ho eo amin'ny fanatrehan'Andriamanitra mivantana sy tsy ho ao amin'ny saha izy ireo (fikorontanana ara-panahy sy teo amin'ny tontolo iainana), teo koa ny fifampiampangany (fikorontanan'ny fifandraisana), nanjary niharan'ny fahalovana sy ny fahafatesana izy ireo (fikorontanan'ny fiainana), ary voatery niasa sy nikezaka mba hamelomana ny tenany (fikorontanan'ny toe-karena). Ny tahotra sy ny tebiteby ary ny henatra (fikorontanan'ny hetsi-po) no nanjary toe- java-baovao niainany!

Tsy azon'Andriamanitra ny nanao toy ny hoe tsy nisy na inona na inona nitranga. Tsy maintsy niatrika izany Izy! Tsapany fa raha nanala an'i Adama sy i Eva tsy ho eo amin'ny tantara fotsiny Izy, dia hanjary hankatò Azy vokatry ny tahotra ireo voary hafa rehetra. Na aiza na aiza anefa no misy tahotra dia tsy eo ny fitiavana.

Koa tsy nanafoana an'i Adama sy i Eva Andriamanitra fa nanapa-kevitra ny "hanaisotra" ny Tenany teo amin'ny toerana ambony nisy Azy. Ho an'ireo rehetra izay matoky fa ny fahafatesany dia ampy hamela ny ota sy hanadio ho amin'ny tsy fahamarinana rehetra no nanolorany ny Tenany ho Mpisolo. Natolotra an'i Adama sy i Eva avy hatrany izany drafitra izany (Gen. 3:15) ary naseho tamin'ny alalan'ny biby voalohany natao fanatitra, izay akanjo hoditra nataon'Andriamanitra ho azy ireo (and. 21). Nanolotra ny fanatitra voalohany indrindra llay Mpanome voalohany!


`Saintsaino ny toko fototr'ity lesona ity, ary jereo izay miresaka an'i Jesosy ao amin'izany.`

`Ahoana no nanoloranao an'i Jesôsy ho fanatitra voalohany? - Inona ny sary hafa aseho na averina momba an'i Jesosy?`

`Antom-bavaka: Inona no asetrinao ny fahitana an'i Jesosy araka izany?`