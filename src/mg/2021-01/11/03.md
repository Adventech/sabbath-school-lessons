---
title: 'Fihevitra ambony sy làlana ambony (Isa. 55:6-13)'
date: 08/03/2021
---

`Nahoana Andriamanitra no milaza fa ambony noho ny antsika, "tahaka ny hahavon'ny lanitra noho ny tany" Isa. 55:8,9, ny fiheviny sy ny Iàlany? Midika inona izany, araka ny hevitrao?`

Tsy isalasalana fa Ilay Andriamanitra izay nahary izao rehetra izao, izay ahitana zavatra tsotra indrindra kanefa feno zava-miafina tsy takatry ny saintsika, dia Andriamanitra izay manana làlana avo loatra ka tsy ho takatsika amin'ny fahafenoany mihitsy. Tokony ho mora kokoa amintsika, araka izany, ny handray ny fanampiany amim-panetren-tena, noho ny fahalalantsika izany fahalehibiazany tsy misy fetra izany (jereo ny Isa. 57:15). 

`Vakio ny Isa. 55:6-9. Inona ny tontolon-kevitra iresahan'Andriamanitra ny amin'ny haavon'ny làlany sy ny fiheviny mihoatra lavitra noho izay azontsika sainina? Inona no ambarany fa ataony ka tsy takatry ny saintsika?`

Tsy isalasalana fa ny drafi-pamonjena no lehibe indrindra amin'ireo zava-miafina lehiben'izao tontolo izao, zava-miafina izay tsy haintsika hotakarina akory (jereo ny Efes. 6:19). Fahamarinana izay hampientanentana ny fon'ireo zavaboaharin'Andriamanitra mandritra ny mandrakizay ny nietren'Ilay Mpamorona izao rehetra izao ka nitafiany ny maha-olombelona, ny niainany fiainana feno fahoriana sy asa mafy mba ho faty ho antsika ho fanatitra noho ny ota, mba hamelany ny helotsika sy hanehoany famindrampo amintsika.

"Ny foto-kevitra ny amin'ny fanavotana no zavatra tian'ny anjely hodinihina. Foto-javatra hianaran'ny voavotra mandrakizay doria izany sy tononkira hoventesiny. Ka moa tsy mendrika ny hoheverina tsara sy hodinihina fatratra va izany dieny izao? (...) Tsy misy fetra izany lohahevitra izany. Ny fandinihana ny nahatongavan'i Kristy ho nofo, ny fanati-panavotana nataony, ary ny asa fanelanelanany dia hampiasa ny sain'ny mpikaroka mazoto raha mbola misy koa ny andro, eny, raha manandratra ny masony ho amin'ny lanitra izy hahita ireo taona tsy hita isa izay holaniny any, dia hiantso izy ka hanao hoe: lehibe ny zava-miafina ny amin'ny toe-panahy araka an'Andriamanitra - MLT, t. 360.

`Jereo ny ratsy efa vitanao: ny olona noratrainao, ny teny maharary nataonao, ny fomba nandisoanao fanantenana ny hafa, raha tsy holazaina izay nataonao tamin'ny tenanao. Kanefa azonao atao ny mandray famelana noho ireo rehetra ireo, ary mijoro ho marina sy tonga lafatra eo imason'Andriamanitra amin'izao fotoana izao, amin'ny alalan'i Jesôsy. Inona àry izany raha toa tsy zava-miafina?`