---
title: Fotoana ho antsika (Isa. 58:13,14)
date: 11/03/2021
---

Nahoana i Isaia no miresaka momba ny Sabata ao amin'ny Isa. 58:13,14? Inona no ifandraisan'izany amin'ny Andro Fanavotana resahin'ny andininy eo aloha? Andro Sabata ny Andro Fanavotana isan-taona. Sahala amin'ny Sabata isan-kerinandro ihany io Sabata anaovana fanompoam-pivavahana manokana io ka voarara avokoa ny fanaovana raharaha amin'ny karazany rehetra (Lev. 23:27-32). Araka izay neken'ireo Advantista Mitandrina ny Andro Fahafito voalohany, ny lalàna manendry ny Andro Fanavotana hanomboka amin'ny hariva maty masoandro hatramin'ny ampitso maty masoandro (Lev. 23:32) dia mampahafantatra antsika fa mitombina ho an'ny Sabata isan-kerinandro koa izany. Tahaka izany koa, na dia ao anatin'ny tontolon-kevitry ny fanompoam-pivavahana manokana atao amin'ny Sabata Andro Fanavotana aza ny Isa. 58:13,14 dia mihatra amin'ny Sabata isan-kerinandro koa ny hafatra raketiny.

`Vakio ny Isa. 58:13. Tokony ho andro manao ahoana ny Sabata? Ahoana no hahafahantsika manao ny fanandramana momba ny Sabata ho tahaka izay voaresaka eto?`

Rehefa mieritreritra ny amin'ny hevitry ny Sabata ianao, nahoana izany no tokony ho araka izay voalazan'io andalan-teny io? Lohahevi-dehibe telo no resahin'ny Isa. 58: ny fahafoizan-tena, ny fanehoana fahamoram-panahy amin'ny hafa ary ny Sabata. Inona no ifandraisan'ireo?
Voalohany, samy manambara ny fifantohana amin'Andriamanitra sy ny laharam-pahamehany ary ny fiaikena ny fiankinantsika Aminy ireo.

Faharoa, rehefa manao ireo telo ireo ny olombelona dia mikatsaka ny fahamasinana amin'ny fanahafana an'Andriamanitra (jereo ny Lev. 19:2), izay nanetry tena tao amin'i Kristy (Fil. 2:8) sy naneho fahamoram-panahy tamin'ny nanolorany ny tenany (Jao. 3:16) ary nitsahatra tamin'ny asany tamin'ny Sabata tamin'ny fiafaran'ny herinandrom-pamoronana (Gen. 2:2,3; Eks. 20:11). Jereo ny teboka hafa mampifandray ireo lohahevitry ny fahafoizan-tena sy ny fanehoana fahamoram-panahy amin'ny hafa ary ny Sabata araka izay resahin'ny Isa. 58: ny fanafahan'ny Sabata amin'ny raharaha isan-kerinandro dia fahamoram-panahy amin'ny olona satria mamelombelona azy izany (Eks. 23:12; Mar. 2:27); nasehon'i Jesôsy fa mety ny manao soa amin'ny andro Sabata (Mar. 3:1-5; Jao. 5:1-17); mitondra fifaliana ny tena fitandremana marina ny Sabata (Isa. 58:14) ary tahaka izany koa ny fanampiana ny hafa (Isa. 58:10, 11). Inona ny fiovana tokony hisy eo amin'ny fiainanao mba hiainanao ireo fitahiana ireo? 