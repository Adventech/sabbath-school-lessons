---
title: Mandresy ny ratsy amin'ny fitiavana
date: 06/03/2021
---
### Hodinihina mandritra ny herinandro 
Isa. 55:1-7; Isa. 55:6-13; Isa. 58:1-12; Isa. 58:13,14.

> <p>Tsianjery</p>
> «Ary afoinao ho an'ny noana izay hanina tianao, ka mahavoky ny ory hianao, dia hiposaka ao amin'ny maizina ny fahazavanao, ary ny aizim-pitonao ho tahaka ny mitataovovonana » (Isa. 58:10)

### Fampidirana

Nanomboka naharay antso an-tariby mandrahona sy feno teny maloto ny Jiosy iray mpitarika antoko mpihira sy ny vadiny, izay monina any Lincoln, Nebraska. Fantatr'izy ireo tato aoriana fa mpitarika vondrona amerikanina mpivoy ny fankahalana ny hafa, Ku Klux Klan, no nanao izany. Azon'izy mivady natao ny nanatona mpitandro filaminana rehefa nahafantatra azy saingy fomba hafa no nofidin'izy ireo hatao. Rehefa fantatr'izy ireo fa mandringa ity lehilahy ity dia tonga teo am-baravarany izy ireo, nitondra akoho hataony sakafo hariva! Sina tanteraka ilay lehilahy, niempo teo anatrehan'ny fitiavana nasehon'izy mivady ny fankahalany. Nanohy nitsidika azy ireo mpivady ireo ka nitombo ny fisakaizan'izy roa tonta. Nieritreritra ny ho tonga Jiosy mihitsy aza izy!

« Tsy izao va no fifadiana izay ankasitrahako: dia ny hamaha ny famatoran'ny faharatsiana, sy hanaboraka ny fehin'ny zioga, sy handefa ny ampahorina ho afaka, ary hanapatapaka ny zioga rehetra? Moa tsy ny hizara ny mofonao ho an'ny noana va (...)? » (Isa. 58:6,7). Mahatsikaiky fa fifadiana toy izany no nataon'ny fianakaviana Lincoln raha nizara ny hanim-piny tamin'ny mpampahory noana, ka nanafaka azy tamin'ny fatoran'ny fitsaratsarana mialoha tsy marina nataony tamin'ny tenany ihany!

Andeha isika hianatra bebe kokoa ny amin'izany fitsipika ara-panahy resahin'i Isaia mpaminany izany. 

_* Famerenana ny lesony ny sabata 13 Marsa._