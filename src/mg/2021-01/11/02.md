---
title: Mividy zavatra maimaimpoana
date: 07/03/2021
---

`Vakio ity: « He! hianareo rehetra izay mangetaheta, mankanesa amin'ny rano! Ary hianareo izay tsy manam-bola, avia, mividia, ka homàna » (Isa. 55:1). Inona ny fifanoheran-kevitra hitanao eto?`

Andeha atao hoe mitondra sakafo ianao ka mijoro eo amin'ny araben'ny tanàna lehibe iray ary manao filazana ho an'ny noana sy tsy manan-kialofana hoe: « He! ianareo rehetra izay tsy manam-bola, avia, mividiana ka homana! » Ahoana ary no hividianan'izy ireo kanefa izy tsy manam-bola?

Raha ampianao amin'ny teny tahaka izay nataon'i Isaia anefa izany: « (...) nefa tsy amim-bola, na amin-karena » (Isa. 55:1), dia hazava kokoa ny tian-kambara. Miantso ny olona handray ny famelan-keloka maimaimpoana i Isaia (Isa. 55:7). Ny teny hoe  « mividia » anefa dia manasongadina fa sarobidy tokoa ny zavatra atolotr'Andriamanitra ny olona ho famaliana ny filany sy ny faniriany; koa ny fandraisana izany dia mitaky fifampiraharahana. Atolotr'Andriamanitra maimaimpoana ny famelan-keloka, ao anatin'ny fifandraisarn-panekena ifanaovany amin'ny olony. Tsy maimaimpoana anefa izany ho Azy satria novidiny tamin'ny sandan'ny ran'ny Mpanompony. Mahatalanjona ny sandany nandoavany izany na dia omeny maimaimpoana aza. 

`Inona ny sandan'ny fanavotana antsika? Jereo ny 1 Pet. 1:18,19.`

`Vakio ny Efes. 2:8,9. Inona no ampianarin'ireo andininy ireo momba ny famonjena antsika? Ampitahao amin'ny fampianaran'i Isaia izany; inona no mampitovy azy ireo? `

Mamintina ny filazantsara ao amin'ny TT i Isaia; mitovy amin'ny filazantsara ao amin'ny TV izany. Tsy misy ny famonjena amin'ny alalan'ny asa araka ny  « fanekena taloha » izay soloan'ny « fanekena vaovao », ny famonjena amin'ny fahasoavana. Tokana ihany ny fomba hahazoana ny famonjena hatramin'ny nanomezan'Andriamanitra an'i Adama sy i Eva ny teny fikasana momba ny Mpanafaka (Gen. 3:15), dia ny fahasoavana amin'ny alalan'ny finoana izany (Efes. 2:8);  « fiainana » mandrakizay no fanomezam-pahasoavana avy amin'Andriamanitra ao amin'i Kristy Jesosy Tompontsika » - Rôm. 6:23. Nanomboka tamin'ny androni Gilgamesh (lehilahy iray mahery fo ao amin'ny anganon'ny faritra Mesôpôtamia, voambara ho nanjaka tao amin'ny tanana « Uruk » tamin'ny taona 2650 TlK) izay nanao asan-kerimpo nikatsaka ny fiainana mandrakizay kanefa tsy nahomby, hatramin'izao andro izao izay inoan'ireo mpilalao sarimihetsika môderina ny fiverenan'ny fanahin'ny maty ho vatana sy nofo, dia niezaka nanandrana làlana samy hafa ny olona hahitam-pamonjena saingy tsy nisy vokany izany rehetra izany. Izany no antony ilany ny fahafantarana an'i Jesôsy sy izay nataony ho azy ireo teo amin'ny hazo fijaliana.

Maimaimpoana ny famonjena satria tsy misy azontsika atao mba hahazoana izany. Tsy ampy hamonjena antsika na oviana na oviana ny asa ataontsika. Mety haharary antsika anefa izany. Inona no hevitr'izany? Jereo ohatra ny Mat. 10:39; Lio. 9:23; Lio. 14:26; Fil. 3:8. 