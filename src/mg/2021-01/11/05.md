---
title: Fifadian-kanina tsy izy
date: 10/03/2021
---

Folo andro taorian'ny nitsofana ny trompetra ho fampahatsiahivana ny vahoaka fa Andriamanitra no Mpanjakany, tamin'ny Andro Fanavotana, no niantsoan'ny mpaminany tamin'ny feo mafy tahaka ny trompetra sy nilazany tamin'ny vahoaka fa niodina tamin'Andriamanitra izy ireo (Isa. 58:1), raha tokony haneho ny fahatokiany Aminy izay Mpanjakany amim-panetren-tena amin'ny alalan'ny fahafoizany ny tenany. 

`Vakio ny Isa. 58:6-12. Inona ny fihetsika raisin'Andriamanitra ho fahafoizan-tena marina? Inona moa no sarotra kokoa, ny tsy mihinana mandritra ny fotoana vitsivitsy sa ny mampiasa ny fotoanao sy ny volanao hamahanana ireo tsy manan-kialofana eo amin'ny tanana misy anao? Inona ny fitsipika tokony ho hita ao ambadik'ireo fihetsika ireo? Ahoana no anehoan'ireo fihetsika ireo ny tena fivavahana marina?`

Afaka ny hiseho ho mpivavaka ny olon-drehetra, ary afaka manao ireo fombam-pivavahana maro, eny ny fomba-pivavahana tena izy amin'ny fotoana mety aza, miaraka amin'ny rafi-teny sy fihetsika mety ho amin'izany. Tsy izany ihany anefa no tian'Andriamanitra hataontsika. Jereo ny fiainan'i Jes√¥sy , na dia nahatoky tamin'ireo fombam-pivavahana tamin'ny androny aza Izy dia nifantoka bebe kokoa tamin'ny asam-pamindrampo nataony ireo mpanoratra ny filazantsara, ary koa niresaka bebe kokoa momba ny nanasitranany ny marary sy ny namahanany ny noana ary ny namelany ny heloky ny olona. 

Fiangonana sy vahoaka iray izay hitory ny fahamarinana amin'izao tontolo izao no tadiavin'ny Tompo. Inona ary no hanintona ny olona kokoa ho amin'ny fahamarinana ao amin'i Jesiisy: ny fanarahana fatratra ireo lalana momba ny sakafo sa ny finiavana hanampy ireo noana? Ny fitsaharana tanteraka amin'ny andro Sabata sa ny fanekena hanokana ny fotoana sy ny herinao hanampiana ireo sahirana? 

`Vakio ny Mat. 25:40 sy ny Jak. 1:27. Inona no ambaran'ireo andalan-teny ireo amintsika?`

Jereo ireo fitahiana ambaran'ny Isa. 58 fa homen'Andriamanitra ireo izay miasa ho an'ny malahelo. Inona no ambaran'Andriamanitra amintsika eto, araka ny hevitrao? Moa ve izany teny fikasana mamba ny fidiran'Andriamanitra an-tsehatra manokana eo amin'ny fiainantsika raha manao ireo isika? Sa milaza ny amin'ny fitahiana vokatry ny fanomezantsika ho an'ny hafa, izay mifanohitra amin'ny fitiavan-tena sy fitiavan-karena? Hazavao ny valinteninao.