---
title: Fianarana fanampiny
date: 12/03/2021
---

« Tsy misy afaka hanao asam-pitiavana marina raha tsy misy fahafoizan-tena. Tsy misy afa-tsy ny fiainana tsotra, feno fahafoizan-tena sy fitsitsiana be no ahazoantsika manatanteraka ny asa notendrena hataontsika amin'ny maha-solontenan'i Kristy antsika. Tsy maintsy halana tsy ho ao am-pontsika ny avonavona sy ny hambom-pon'izao tontolo izao. Eo amin'ny asantsika rehetra dia tokony havoitra ny foto-kevitry ny tsy fitiavan-tena naseho teo amin'ny fiainan'i Kristy. Tokony hovakintsika eo amin'ny rindrin'ny tranontsika, eo amin'ny sary, eo amin'ny fanaka, ny soratra hoe:'Ampiantranoy ny ory manjenjena'. Tokony ho hitantsika voasoratra, tahaka ny nosoratan'ny rantsan-tanan'Andriamanitra ny soratra hoe: `Tafio ny mitanjaka', eo amin'ny lalimoara fitehirizan-dambantsika. Ao amin'ny trano fihinanana, eo ambonin'ny latabatra vesaran'ny sakafo be, dia tokony hosoratantsika ny hoe: 'Tsy hizara ny mofonao ho an'ny noana va? » - TMF, t. 134, ed 1997. 

**Fanontaniana hifanakalozan-jevitra:**

`1. Jereo ny fanontaniana napetrak'i Isaia tamin'ny olona tamin'ny androny: "Nahoana hianareo no mandany vola amin'izay tsy hanina, ary ny vokatry ny fisasaranareo amin'izay tsy mahavoky?"- Isa. 55:2. Anontanio ny tenanao hoe amin'ny fomba ahoana, raha misy, no anaovantsika tahaka izany ka isasarantsika amin'izay tsy mahavoky? Nahoana no mora tokoa ny ho Iatsaka ao anatin'izany fandrika izany?`

`2. Raha manan-danja amin'ny Andro Fanavotana tamin'ny andron'i Isaia ny fahafoizan-tena sy ny fanehoana fahamoram-panahy amin'ny hafa ary ny Sabata, moa ve izany mbola manan-danja amin'ny andro fanavotana amin'ny andro farany (Dan. 8:14), izay itsofan'Andriamanitra ny trompetran'ny jôbily manambara ny fanafahana farany amin'ny havian'i Kristy fanindroany (1 Kor. 15:52; ampitahao amin'ny Lev. 25:9,10)? Hazavao ny valinteninao. `

`3. Manokafa fifanakalozan-kevitra ao amin'ny kilasy mikasika ny fitandremana ny Sabata. Araka ny hevitrao, inona no tian'Isaia hambara raha nilaza izy fa tsy tokony hanao izay tiantsika isika amin'ny Sabata kanefa miteny amintsika koa mba hanao izany ho "fahafinaretana" - Isa. 58:13? Ahoana no hanarahantsika ireo teny roa ireo? Hazony ao an-tsaina ny tontolon-kevitry ny Isa. 58.`

**Famintinana:** 

Miantso ny vahoakany hiala amin'ny fisainany sy ny làlany ny mpaminany ao amin'ny Isa. 55 sy 58, ka miantso azy hiverina amin'Andriamanitra izay manana fikasana haha-sambatra azy ambony lavitra noho izay heveriny. Amin'ny famindrampo no hamelany heloka; rehefa izay dia tiany raha mamindra fo amin'ny hafa ilay navelany heloka, araka ny hevitry ny Andro Fanavotana sy ny Sabata, satria manova ny fo ny famelan-keloka atolotr'Andriamanitra rehefa raisina marina tokoa. 