---
title: Sakaizan’ny fifadian-kanina (Isa. 58:1-8)
date: 09/03/2021
---

`Inona ny fifadiana resahin'ny Isa. 58:3?`

Azo antoka fa ny fifadian-kanina amin'ny Andro Fanavotana izany, ilay hany fifadian-kanina nodidin'Andriamanitra hatao (Lev. 16:29,31; Lev. 23:27-32). Hamarinin'ny Isa. 58:3 izany amin'ny famerenany ny teny hoe: « mampahory ny tenanay », izay manaraka ny fiteny manokana nampiasain'ny Levitikosy. Ny fampahoriana/fanetrena ny tena dia manondro ireo endrika fahafoizan-tena samy hafa, anisan'izany ny fifadian-kanina (ampitahao amin'ny Sal. 35:13; Dan. 10:2,3,12).

Manazava ny baikon'Andriamanitra manao hoe: « Asandrato ny feonao ho tahaka ny an'ny anjomara » (Isa. 58:1) ny Andro Fanavotana. Nasaina notsofina ho fahatsiarovana na fampahatsiahivana, folo andro mialoha ny Andro Fanavotana (Lev. 23:24), ny karazana trompetra vita tamin'ny tandrok'ondrilahy antsoina hoe "shofar". Isaky ny taona faha-dimampolo, amin'ny Andro Fanavotana koa, no nilazana ny fiantombohan'ny taon-jôbily fanafahana (Lev. 25:9,10; ampitahao amin'ny Isa. 27:13). 

`Vakio ny Isa. 58:3-7. Inona no mampalahelo an'Andriamanitra tamin'izay nataon'ny olona? Inona ny tsy nety tamin'ny "fifadiana" nataon'izy ireo? `

Toy ny hoe niandry an'Andriamanitra hiarahaba azy noho ny « fahamasinany » ny vahoaka. Tsy araka izay tokony ho izy velively no nandraisan'izy ireo ny toe-javatra. Ny fahafoizan-tena amin'ny Andro Fanavotana dia natao mba hanehoana ny fankasitrahany sy ny fahatokian'izy ireo Aminy. Tamin'izany andro izany ny mpisorona no nankeo anatrehan'Andriamanitra mba hanadio ny fitoerana masina ka hanadio azy ireo amin'ny fahotana izay efa navela (Lev. 16; ampitahao amin'ny toko faha-4). Amim-pisaorana sy fankasitrahana an'Andriamanitra izay namonjy azy tamin'ny andro fitsarana no tokony ho nanaovany ny fifadiany, fa tsy ny hahazoana ny faneken'Andriamanitra noho ny « fahamasinany » sy ny « fanoloran-tenany ». Ny fahotan'ny olona rahateo no nandoto ny fitoerana masin'Andriamanitra. Tsy maintsy nodiovina tamin'ny rà izany noho ny amin'izay nataon'izy ireo. 

`Manondro ny fahasamihafana eo amin'ny maha-mpivavaka tsotra sy ny maha-mpanara-dia marina an'i Kristy ny iray amin'ireo lesona manan-danja avy amin'ireo andalan-teny ireo. Ahoana ny fahitantsika izany fahasamihafana izany eto? Ahoana no iatrehantsika ny zavatra mampidi-doza tahaka izay hita eto, dia ny finoana ho manaraka tokoa izay nasain'Andriamanitra natao ny fombafombam-pivavahana ataontsika?`