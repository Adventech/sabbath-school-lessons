---
title: 'Matahotra kanefa tsy afoy (Isa. 36:21--37:20)'
date: 09/02/2021
---

`Nanao ahoana ny fiantraikan'ny kabary feno hafetsena nataon'i Rabsake teo amin'i Hezekia sy ireo tandapany? 2 Mpanj. 18:37; 19: 1-4; Isa. 36:21,22; 37:1-4.`

Natahotra mafy i Hezekia ary nitafy lamba fisaonana; nitodika tamin'Andriamanitra izy ka tamim-panetren-tena no nitadiavany ny fanelanelanan'i Isaia, ilay mpaminany nanoro hevitra ny rainy saingy nataon'ito farany tsinontsinona.

`Ahoana no nampaherezan'Andriamanitra an'i Hezekia? Isa. 37:5-7.`

Fohy ihany ilay hafatra saingy feno. Niandany tamin'ny olony Andriamanitra. Nambaran'i Isaia fa handre siosio i Sankeriba; hahavariana azy izany ka tsy hanafika an'i Joda izy. Tanteraka avy hatrany izany.

Diso fanantenana i Sankeriba tamin'izay fotoana izay kanefa tsy namela ny toe-javatra hijanona amin'izao izy fa nandefa hafatra nampihorohoro tamin'i Hezekia: "Aza mety hofitahin'ny Andriamanitrao Izay itokianao hianao hoe: Jerosalema tsy hatolotra eo an-tànan'ny mpanjakan'i Asiria ( ...) Moa nahavonjy azy va ireo andriamanitry ny firenena noravan'ny razako?" - Isa. 37:10,12; Jereo ihany koa ny 2 Tant. 32:17.

Nandeha tany amin'ny tempoly avy hatrany i Hezekia ka namelatra izany teo anatrehan'i Jehôvah Tompon'ny maro, « izay mipetraka eo amin'ny kerôbima » (Isa. 37:14,16).

`Ahoana no anehoan'ny vavak'i Hezekia ny hasarotry ny toe-javatra nisy tao Jerosalema? Isa. 37:15-20.`

Nataon'i Sankeriba mihitsy izay hamelezana ny fiarovana mafy indrindran'i Hezekia: ny finoany an'Andriamaniny. Tsy nanaiky ho resin'izany anefa i Hezekia fa nangataka an'Andriamanitra haneho ny maha-Izy Azy "mba hahafantaran'ny fanjakana rehetra ambonin'ny tany fa Hianao irery ihany no Jehôvah" Isa. 37:20.

`Mivavaha eo am-pamakiana ny vavaka nataon'i Hezekia (Isa. 37:15-20). Inona ny lafin-javatra ifantohan'Andriamanitra? Inona ny fitsipika hitantsika ao amin'io vavaka Io, izay mampahery antsika sy mampijoro antsika ho mahatoky eo amin'ny toe-java-tsarotra atrehintsika manokana?`