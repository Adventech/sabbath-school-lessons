---
title: Ny faharesen'ny Asirianina
date: 06/02/2021
----

### Hodinihina mandritra ny herinandro
Isa. 36:1; Isa. 36:2-20; Isa. 36:21-22 ; 37:1-20; Isa. 37:21-38; Isa. 38; 39.

> <p>Tsianjery</p> 
> « Ry Jehôvah, Tompon'ny maro ô, Andriamanitry ny Isiraely, Izay mipetraka amin'ny kerobima, Hianao dia Hianao ihany no Andriamanitry ny fanjakana rehetra ambonin'ny tany; Hianao no nanao ny lanitra sy ny tany » (Isa. 37:16).

### Fampidirana

Alaivo sary an-tsaina ny lehilahy iray mahia dia mahia mandeha tsy mikiraro miaraka amin'ny zanany lahy anankiroa. Misy fianakaviana iray hafa koa mametraka ny fananany rehetra eo ambony sarety tarihin'ny omby kaozatina. Lehilahy iray no mandroaka ireo omby ireo ary vehivavy roa no mipetraka eo ambonin'ny sarety. Ny olona mahantra kosa tsy manana sarety ka entiny eo an-tsorony ny entany.

Eny rehetra eny ny miaramila. Kanontabe no mandona mafy ny vavahadin'ny tanàna. Mamely ireo mpiaro ny manda amin'ny zana-tsipika ny mpitifitra. Faty olona mahatsiravina no miampatra etsy sy eroa.

Alaivo sary an-tsaina indray ny mpanjaka iray mipetraka amim-boninahitra eo amin'ny seza fiandrianany. Manatona azy ny sasany amin'ireo babo, manandra-tanana, mitalaho famindrampo. Ny hafa indray mandohalika na mitorovoka. Izao teny izao no anombohana ny filazalazana ny amin'ny mpanjaka ao anatin'ireo toe-javatra ireo: « Sankeriba, mpanjakan'izao tontolo izao, mpanjakan'i Asiria », ary tohizana amin'ny hoe: « nipetraka teo amin'ny nêmedu - seza fiandrianana, ary nandalo teo anatrehany ireo babony tao amin'ny tanànan'i Lakisy. » - The Writing on the Wall (Winona Lake, Indiana: Eisenbrauns, 1999), John Malcolm Russell, tt. 137,138.

Ao amin'ny tranom-bakoka « British museum » ankehitriny no ahitana ireo kisarisary izay nandravaka ny rindrin'ny rovan'i Sankeriba, izay nantsoina hoe « Rova tsy manan-tsahala ». Tantara mahatalanjona no tantarain'izany momba ny fahorian'ny vahoakan'Andriamanitra.

_*Famerenana ny lesony ny sabata 13 Febroary._