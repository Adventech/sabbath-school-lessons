---
title: "Ny tohin'ny tantara (Isa. 37:21-38)"
date: 10/02/2021
---

Nambaran'i Sankeriba ao amin'ny diariny fa tanàna mimanda 46 no nalainy ho azy; nanao fahirano an'i Jerosalema izy ary i Hezekia Jiosy dia nataony « gadra tany Jerosalema, fonenany amin'ny maha-mpanjaka azy, tahaka ny vorona ao anatin'ny tranokeliny. » - A ncient Near Eastern Textes Relating to the Old Testament (Princeton, New Jersey: Princeton University Press, 1969), James B. Pritchard, editor, t. 288. Na dia tiany aza ny fampielezan-kevitra ho fanindrahindrana ny tenany, dia tsy nisy ny lahatsoratra na sary nanehoany fa azony i Jerosalema. Mahatalanjona ny tsy nilazany izany, raha ny fijerin'olombelona, satria mpanjaka nanana fahefana lehibe tsy azo nivalozana i Sankeriba kanefa nitarika fikomiana nanohitra azy i Hezekia. Tsy nahazo nanantena ny ho velona intsony anefa izay nikomy tamin'i Asiria, ary mahatsiravina ny fomba nahafatesany.

Eken'ny manam-pahnizana fa na dia tsy nanana ny fitantaran'ny Baiboly aza isika dia tsy maintsy ho niaiky fa nisy fahagagana niseho tamin'izany andro izany. Nofenoin'i Sankeriba sary sokitra mitantara ny nanaovany fahirano an'i Lakisy ny rindrin'ny "lapa tsy manan-tsahala"; azo heverina fa nataony izany mba hanajan'ny olona azy hatrany. Noho ny fahasoavan'Andriamanitra no tsy nahitana an'i Jerosalema teo amin'ireo sary ireo! Tsy notantarain'i Sankeriba ny tohin'ny tantara fa notantarain'ny Baiboly kosa.

`Ahoana ny tohin'ny tantara? Isa. 37:21-37.`

Hafatra manome toky an'i Joda no nampitondrain'Andriamanitra ho setrin'ny vavaka nataon'i Hezekia tamim-pinoana. Nirehitra tamin'ny mpanjakan'i Asiria ny fahatezeran'Andriamanitra noho ny fahasahiany niteny ratsy ny anaran'ny Mpanjakan'ny mpanjaka (Isa. 37:23). Notanterahin'Andriamanitra avy hatrany ny fampanantenany ny hiaro an'i Jerosalema (2 Mpanj. 19:35-37; 2 Tant. 32:21,22; Isa. 37:36-38).

Fahagagana lehibe no ilaina ao anatin'ny olana lehibe, ary indro fa tanteraka tokoa izany. Betsaka no maty tamin'izay fotoana izay: 185 000 ka tsy nanan-tsafidy afa-tsy ny nody i Sankeriba, ary tao amin'ny tranony ihany no nahafaty azy (ampitahao amin'ny faminanian'i Isaia ao amin'ny Isa. 37:7-38).

« Nandresy ny Asiriana mpiavonavona ny Andriamanitry ny Hebreo. Novaliana teo imason'ny firenen-kafa izy noho ny voninahitr'i Jehovah. Dibo-kafaliana ny fon'ny mponina tao Jerosalema (...) » - MM, t. 299. Raha nandresy an'i Jerosalema i Sankeriba dia ho nentiny ho babo ny Joda ka ho very ny maha-izy azy ireo, tahaka ny faritra avaratr'Isiraely. Raha ierena amin'ny lafiny hafa izany dia tsy ho nisy ny vahoaka jiosy izay nahaterahan'ny Mesia satria ho tapitra hatreo ny tantaran'izy ireo. Nohazonin'Andriamanitra ho velona anefa ny fanantenana.

`Raha misy olona tsy mino ny Baiboly na ilay Andriamanitry ny Baiboly mametraka izao fanontaniana izao, dia inona no havalinao: Rariny ve ny nanjo ireo miaramila asirianina marobe izay tsy nisafidy ny ho teraka teo amin'izany tany izany kanefa niara-maty ireo? Ahoana ny fahatakaranao manokana ny zavatra nataon'Andriamanitra eto?`