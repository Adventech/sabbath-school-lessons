---
title: Miomana ho amin'ny ady i Hezekia Mpanjaka (Isa.36:1)
date: 07/02/2021
---

`Inona no nitranga tamin'ny Joda? 2 Mpanj. 18:13; 2 Tant. 32:1; Isa. 36:1.`

Fanjakana izay tsy nanana fahaleovantena feno intsony nr nolovain'i Hezekia rehefa maty i Ahaza rainy. Novidin'i Ahaza ny fanampian'ny Asirianina azy ireo tamin'ny niadiana tamin'i Siria sy Isiraely ka voatery nanohy ny fandoavana ny "vola ho fiarovana" izy ireo hanehoana ny fanomezam-boninahitra an'i Asiria (jereo ny 2 Tant. 28:16-21). Nanjary narefo ny fanjakan'i Asiria nony nodimandry tany amin'ny tanim-piadiana tany lavitra i Sargema II mpanjakany ka nodimbiasan'i Sankeriba tamin'ny taona 705 TlK. Porofo avy amin'ny lahatsoratra asirianina sy ny Baiboly no manambara fa nanararaotra izany fotoam-pahalemena izany i Hezekia ka niodina taminy (jereo ny 2 Mpanj. 18:7). Nandray fepetra mahery vaika izy ka nitarika fikomiana nanohitra ireo Asirianina, teo amin'ireo firenena madinika manodidina azy.

Diso anefa i Hezekia tamin'ny fanamaivanana ny herin'ny Asirianina. Rehefa voafehin'i Sankeriba ireo faritra hafa tao amin'ny fanjakany dia hery lehibe no nandravany an'i Siria sy Palestina, sy namelezany mafy ny firenen'i Joda.

`Nanao ahoana ny fiomanan'i Hezekia hiady amin'i Asiria? 2 Tant. 32:1-8.`

Rehefa hitan'i Hezekia fa nikasa hamely an'i Jerosalema renivohitra i Sankeriba dia nanao fiomanana samihafa izy hiadiana amin'ny Asirianina. Nohamafisiny ireo manda ary nampitomboiny ny fitaovan'ny miaramilany sy ny fandaminana azy ireo; nampitomboiny koa ny fiarovana ny fitarihan-drano ho ao Jerosalema (jereo koa ny 2 Mpanj. 20:20; 2 Tant. 32:30). Raha mitsidika ny lakan-dranon'i Siloama ianao dia mahita soratra mikasika ny nanamboarana izany. Inoan'ireo manam-pahaizana momba ny Baiboly fa tamin'ny fotoana niomanan'i Hezekia hiady tamin'i Asiria no nanaovana izany lakan-drano Siloama izany.

Zava-dehibe tahaka ny fahaiza-mitarika ara-tafika sy ara-pandaminana ny fananan'i Hezekia fahaiza-mitarika ara-panahy; nanao izay hampaherezana ny vahoakany izy nandritra izany fotoana mahatahotra izany. « Efa nanapa-kevitra hanao izay farany azo atao anefa ny mpanjakan'ny Joda mba hanoherana azy. Rehefa vita izay rehetra tratran'ny fahaizana sy ny herin'olombelona natao, dia nangoniny ny miaramilany ary namporisika azy ireo mba hanana herim-po izy. » - MM, t. 293.

`Nahoana i Hezekia no nanao ezaka lehibe toy izany kanefa nitoky tamin'i Jehovah? Moa ve nanda ny finoany ny asany? Jereo ny Fil. 2:12,13 mikasika ny fiaraha-mlasa amln'Andriamanitra izay hahazoana ny hery mahomby tokoa.`