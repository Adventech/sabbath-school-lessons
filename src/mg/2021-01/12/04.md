---
title: "Antso ho an'izao tontolo izao (Isa. 60:1,2)"
date: 16/03/2021
---

`Inona no resahina ao amin'ny Isa. 60:1,2 ? Foto-kevitra Inona no hitanao eto, izay hita manerana ny Baiboly manontolo? Fanantenana Inona no atolony?`

Mamariparitra ny fanafahan'Andriamanitra ny olony aorian'ny fahababoana ireo andininy roa ireo, izay aseho amin'ny sary an'ohatra ahitana an'Andriamanitra mamorona fahazavana avy ao anatin'ny haizina ka anondroany sahady ny fahatanterahan'ny famonjena faratampony amin'ny alalan'i Kristy.

`Ao amin'ny and. 3, fahazavan'iza no anatonan'ireo firenena sy mpanjaka?`

Arnin'ny teny hebreo, io olona io dia tokana sady vehivavy (jereo koa ny Isa. 60:1,2). Tsy maintsy ho i "Ziona" io voalaza io, izay nomena endrika vehivavy, voaresaka any amin'ny faramparan'ny toko teo aloha (Isa. 59:20). Koa ny olona rehetra eto ambonin'ny tany izany, izay rakotra haizina, dia hankany Ziona. Ho voasinton'ny fahazavan'ny voninahitr'Andriamanitra izay miposaka eo amin'i Ziona izy ireo (Isa. 60:2). « Asaina miditra ao amin'ilay fahazavana izay azy i Ziona, ary avy eo hijery sy hanao zavatra ho an'ireo firenena izay avy manatona io fahazavana io. » - J. Alec Motyer, The Prophecy of Isaiah: An Introduction and Commentary, t. 494. Mariho fa na dia i Jerosalema ihany aza no Ziona, dia olona no tena ifantohan'ny resaka eto fa tsy dia ny toerana na ny faritry ny tanana loatra.

Ny Isa. 60 sisa rehetra dia famoaboasana ilay lohahevitra nampidirin'ny and. 1-3. Voasarika ho eo amin'i Jerosalema, izay voatahy manokana noho ny fanatrehan'Andriamanitra be voninahitra, ny olona rehetra eran'izao tontolo izao.

`Manao ahoana io faminaniana io raha mitaha amin'ilay teny fikasan'ny fanekena natao famin'i Abrahama? Gen. 12:2,3. Tsy zavatra iray ihany ve no ambaran'ireo?`

Izao tontolo izao no nokendren'Andriamanitra raha nifidy Abrahama sy ny taranany Izy: ho voatahy avokoa ny fianakaviana rehetra eto ambonin'ny tany amin'ny alalan'i Abrahama (Gen. 12:3; Gen. 18:18; Gen. 22:18). Ny fanekena nataon'Andriamanitra tamin'i Abrahama ary izany dia natao indrindra ho fanekena amin'ny taranak'olombelona rehetra amin'ny alalan'i Abrahama. Izy sy ny taranany no nataon'Andriamanitra fantsona ho fanambarana ny hafany amin'izao tontolo izao.

Nikatsaka izay hamerenana ny olony ho amin'ilay anjarany fahizay, mahafoaka izao tontolo izao, i Isaia. Amin'ny maha-solontenan'llay Andriamanitra marina azy ireo dia tsy tompon'andraikitra ny amin'ny tenany fotsiny izy fa tompon'andraikitra ny amin'izao tontolo izao koa. Natao handray tsara ireo vahiny izay mikatsaka an'Andriamanitra izy ireo (jereo koa ny Isa. 56:3-8), fa ny tempoliny dia « hatao hoe trano fivavahana ho an'ny firenena rehetra » -Isa. 56:7.

`Ao anatin'io tontolon-kevitra io, ahoana no fahazoanao ny andraikitry ny Fiangonana Advantista Mitandrina ny Andro Fahafito, na ny marimarina kokoa, ny andraikitrao manokana ao anatin'izany fiangonana izany?`
