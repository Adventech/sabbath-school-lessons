---
title: Fianarana fanampiny
date:   19/03/2021
---

**Vakio ny PM, tt. 387-390; sy IFM, toko 24.**

« Nijoro teo anoloan'ny vahoaka, toy ny mpanazava velona ireo faminaniana mikasika ny Tenany, i Jesôsy. Nohazavainy ny teny vao novakiny, dia ny amin'ny Mesia izay hanampy ny sahirana, hanafaka ny mpifatotra, hanasitrana ny tra-pahoriana, hamerina ny jamba hahita indray, ary hanambara ny fahazavan'ny fahamarinana amin'izao tontolo izao. Nampangitakitaka ny mpihaino tamin'ny hery izay tsy mbola tsapany mihitsy teo aloha ny fihetsiny latsaka lalina tao am pony sy ny maha-zava-dehibe sy mahagaga ny tenany. Nandrava ny fefy rehetra ny fisamontan'ny hery miasa mangina avy amin'Andriamanitra; tahaka an'i Mosesy nibanjina Ilay tsy hita izy ireo. Raha nohetsehin'ny Fanahy Masina ny fony, dia namaly tamin'ny `Amena' mafana izy ka nidera ny Tompo. » - IFM, t. 238.

« Tonga ny andro famalian'Andriamanitra - dia ny andro firehetan'ny fahatezerany. Iza no hahajanona amin'ny andro iaviany? Nanamafy ny fony tsy hidiran'ny Fanahin'Andriamanitra ny olona, fa hanagorobaka izay tsy voagorobaky ny tsipikan'ny fandresen-dahatra kosa ny tsipikan'ny fahatezerany. Tsy hijoro hifandahatra mandrakariva amin'ny mpanota Andriamanitra. Mbola hiaro ny mpandika lalàna ihany ve ireo mpiandry sandoka amin'izay andro izay? Moa ve ho afa-tsiny izay nandeha nanaraka ny besinimaro tamin'ny lalan'ny tsy fankatoavana? Moa ve ny fankamamian'ny vahoaka sy ny fahamaroan'isa no hahatonga ny olona ho tsy manan-tsiny? Ireo no fanontaniana tokony hosaintsainin'ireo mpanao tsinontsinona sy tsy miraika, sy tokony hapetrany amin'ny tenany koa. » - FW, t. 33

**FANONTANIANA HIFANAKALOZAN-KEVITRA:**

Nisy pasitora advantista mitandrina ny andro fahafito iray nanambara fa ny olana voalohany indrindra eo amin'ny asa fanompoana dia ny fihatakatahan'ny mambran'ny fiangonana tsy te hampiditra ny hafa ho anisan'izy ireo. Fomba ahoana no hitondran'ny "Kristianina" fitiavana sy fanantenana ary ny vaovao mahafalin'ny fanjakan'i Kristy ho an'izao tontolo izao, mba hahafahan'ny hafa manana tombontsoa ho voavonjy mialoha ny fahatongavan'ny farany (Mat. 24:14), raha toa ka tsy tiany (tian'ny "Kristianina") akory ny hidiran'ireo olona tsy mitovy fomba aminy ho ao am-piangonany?

**Famintinana:** 
Diovin'Andriamanitra ny fiarahamonina iray amin'ny alalan' ny fanesorany ireo mpikomy sy ny fampodiany ireo sisa izay miala amin'ireo fahotana nampisaraka azy ireo Taminy. Noho ny fitahiana avy amin'ny fanatrehan'Andriamanitra, dia voasarika ho eo amin'Andriamanitra sy ny olony ireo izay avy any amin'ny firenen-kafa, mba hahafahan'izy ireo misitraka koa ilay fotoana ankasitrahan'i Jehôvah izay torin'ny Mesia sy ambarany.
