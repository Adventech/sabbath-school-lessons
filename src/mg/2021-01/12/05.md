---
title: "Taona ankasitrahan'i Jehôvah (Isa. 61:2)"
date: 17/03/2021
---

`Iza no miteny ao amin'ny Isa. 61:1?`

Ny Fanahin'Andriamanitra dia ao amin'ity olona voahosotra ity, izay midika fa izy dia Mesia, na Izy no Mesia izay natao « Hitory teny soa mahafaly amin'ny mpandefitra, sy hahasitrana ny torotoro fo, ary hitory fanafahana amin'ny babo » (Isa. 61:1). Mampahatsiahy an'iza izany? Ampitahao amin'ny Isa. 42:1-7, izay milazalaza ny amin'llay Mpanompon'Andriamanitra amin'ny teny toy izany koa.

Miresaka "taona ankasitrahan'i Jehovah" ny Isa. 61:2. Ilay Mesia izay voahosotra ho mpanjaka taranak'i Davida, sady Mpanafaka dia nitory taona manokana izay ankasitrahan'Andriamanitra rehefa nitory fanafahana. Ampitahao amin'ny Lev. 25:10, izay andidian'Andriamanitra ny Isiraelita hitory fahafahana amin'ny taona masina fahadimampolo: "Jobily ho anareo izany, ka samia mody any amin'ny taninareo avy hianareo sy any amin'ny mpianakavinareo avy". Midika izany fa ireo olona izay voatery nivarotra ny tanindrazany na tonga andevo mba tsy ho faty ao anatin'ny fotoan-tsarotra (and. 25-55) dia hitaky indray ny tanin'izy ireo sy ny fahafahany. Nanomboka tamin'ny fitsofana anjomara tamin'ny Andro Fanavotana mantsy ny taon-jobily (and. 9), efa noresahintsika izany tany aloha, mifandraika amin'ny Isa. 58.

Na dia karazana taon-jobily aza ilay "taona ankasitrahan'i Jehovah" ao amin'ny Isa. 61:2, dia tsy fitandremana na fanarahana izay voalaza ao amin'ny Lev. 25 fotsiny tsy akory izany. Ny Mesia, ny Mpanjaka no mitory izany rehefa maneho ny Tenany amin'ny alalan'ny asa fanafahana sy fampodiana amin'ny laoniny Izy. Mitovitovy amin'izay nataon'ireo mpanjaka mesôpôtamianina fahiny izany, izay nanao asa soa ho an'ny mpiara-belona sy nitory famotsorana trosa nandritra ireo taona voalohandohany nanjakan'izy ireo. Mihoatra lavitra noho izay voafaritra ao amin'ny lalàn'ny Lev. 25 ny asan'ny Mesia. Tsy mitory yanafahana amin'ny babo" fotsiny Izy fa manasitrana ny torotoro fo ihany koa, mampionona ny malahelo, ary manatanteraka ny famerenana amin'ny laoniny ny fiainan'izy ireo (Isa. 61:1-11). Fanampin'izany, ankoatra ny "taona ankasitrahan'i Jehôvah" dia milaza "andro famalian'Andriamanitra" koa Izy (and. 2).

`Oviana no nahatanteraka io faminanian'i Isaia io? Lio. 4:16-21. Ahoana no nanatanterahan'ny asan'i Jesôsy  azy? Apetraho amin'ny tenanao koa izao fanontaniana manan-danja izao: marina fa tsy i Jesôsy  isika, saingy natao ho solontenany eto amin'izao tontolo izao kosa. Inona no ataon'ny Mesia, araka ny voalaza ao amin'ny Isa. 61:1-3, izay tokony hataontsika koa na voafetra aza ny fahaizantsika sy ny fahafaha-manaontsika? Mitanisa fomba tsotra vitsivitsy ahazoantsika manatanteraka ireo zavatra ireo`
