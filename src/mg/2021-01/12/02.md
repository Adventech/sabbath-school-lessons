---
title: "Ireo vokatry ny fahotana (Isa. 59)"
date: 14/03/2021
---

Ao amin'ny Isa. 58:3 ny olona dia manontany an'Andriamanitra hoe: « Nahoana izahay no mifady, (...) nefa tsy hitanao? Ary nahoana izahay no mampahory ny tenanay, nefa tsy ahoanao? »

Etsy andaniny koa, ny Isa. 59:1 dia mametraka fanontaniana toy ny manao hoe: "Nahoana no mivavaka izahay mba hamonjen'ny sandrin'i Jehôvah anay, kanefa tsy valiany? Nahoana no miantsoantso Azy izahay kanefa tsy reny?" Dia mamaly i Isaia fa afaka mamonjy sy mandre Andriamanitra (and. 1). Koa zavatra hafa mihitsy araka izany no tsy namalian'Andriamanitra.

`Vakio ny Isa. 59:2. Inona ny hafatra omena eto, izay mamaly ny fanontaniana ao amin'ny andininy voalohany?`

Safidin'Andriamanitra ny « tsy hihaino » ny olony, tsy hoe izay no tiany, fa satria « ny helokareo no efitra mampisaraka anareo amin'Anariamanitrareo » (Isa. 59:2). Ity dia anisan'ireo fanambarana mazava indrindra ao amin'ny Baiboly mikasika ny vokatry ny fahotana eo amin'ny fifandraisan'Andriamanitra sy ny olombelona. Mamelabelatra io lohahevitra io i Isaia manerana ny toko 59, dia araka izay hita manerana ny tantaran'ny olombelona koa: afaka manimba ny fifandraisantsika amin'i Jehôvah ny fahotana, ary izany no hitarika ho amin'ny fahaverezana mandrakizay - ka tsy hoe ny ota no mahatonga an'Andriamanitra hanalavitra antsika, fa isika no tarihiny hanalavitra an'Andriamanitra.

`Vakio ny Gen. 3:8. Ahoana no anehoan'io ny foto-kevitra voalaza ao amin'ny paragrafy etsy ambony?`

Fandavana an'Andriamanitra, voalohany indrindra, ny fahotana. Fialana Aminy izany. Tsy mamela mahazo ny fahotana, tsy vitan'ny eo miala amin'Andriamanitra fotsiny ilay mpanota, fa vao mainka miha-manalavitra an'Andriamanitra bebe kokoa hatrany. Mampisaraka antsika amin'Andriamanitra ny fahotana, tsy hoe satria tsy hikatsaka ny mpanota Andriamanitra (fa ny Baiboly manontolo mihitsy aza dia saika tsy manao afa-tsy ny mitantara fa Andriamanitra dia mikatsaka ny hamonjy ny mpanota), fa satria ny fahotana mihitsy no mahatonga antsika handa ny famelaran'Andriamanitra ny sandriny ho antsika. Izany no maha-zava-dehibe ny tsy handeferana ny hisian'ny fahotana eo amin'ny fiainantsika.

`Tamin'ny fomba ahoana no nahatsapanao tokoa teo amin'ny fiainanao fa mampisaraka amin'Andriamanitra ny fahotana? lnona, araka ny fanandramanao, no hany vahaolana?`
