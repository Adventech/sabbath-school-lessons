---
title: 'Mihinana na ho lany (Isa.19-31)'
date: 30/12/2020
---

`Vakio ny Isa. 1:19-31. Inona ny Iohahevitra resahina eto izay hita manerana ny Baiboly?`

Tsara ny manamarika ny firafitra ara-lojikan'ny Isa. 1:19,20: raha misafidy ny hanaiky sy hankatò an'Andriamanitra ny vahoaka dia hihinana ny voka-tsoa amin'ny tany (Isa. 1:19). Raha manda tsy handray ny famelan-keloka atolony sy ny fanarenany kosa izy ireo ka mikomy Aminy dia ho lanin'ny sabatra (Isa. 1:20). Azy ny safidy. Miankina amin'ny safidy, araka izany, ny fitahiana na ozona ao amin'io andininy io.

Averin'ny Isa. 1 sy ampihariny ny teny nataon'i Mosesy izay voarakitra ao amin'ny Deo. 30:19 tamin'ny fotoana nanaovan'Andriamanitra fanekena tamin'ny firenena Isiraely: « Miantso ny lanitra sy ny tany aho anio ho vavolombelona aminareo fa efa nataoko teo anoloanao ny fiainana sy ny fahafatesana ary ny fitahiana sy ny fanozonana ».

`Jereo ny teny nataon'i Mosesy. Mariho fa tsy misy ny eo antenantenany, fa fiainana na fahafatesana, fitahiana na ozona. Nahoana, araka ny hevitrao, no iray amin'ireo ihany no azontsika safidina? Nahoana no tsy misy ny karazana marimaritra iraisana?`

Mamintina ireo fampitandremana sy fitahiana ary ozona izay voalaza any amin'ny faran'ny fanekena ao amin'ny Deo. 27, 28 , 29 , 30 ny tenin'i Mosesy (ampitahao amin'ny Lev. 26). Ireto efatra ireto no mandrafitra izany fanekena izany: (1) fitantarana ny zavatra nataon'Andriamanitra ho azy ireo, (2) fepetra na baiko tsy maintsy arahina mba hihazonana ny fanekena, (3) fiantsoana vavolombelona ary (4) ny fitahiana sy ny ozona hampitandremana ny olona ny amin'izay hitranga raha toa izy mandika ireo fepetry ny fanekena.

Hitan'ny mpandinika fa miseho araka izany filaharana izany ireo singa ireo ao amin'ny fifanarahana ara-pOlitika teo amin'ny vahoaka tsy Isiraelita, toy ny Hetita. Araka izany, mba hampitoetra ny fanekena izay nataon'Andriamanitra tamin'ny Isiraelita dia nampiasa endri-javatra iray izay takatr'izy ireo Izy. Ary nataony ny fomba rehetra hahatakaran'izy ireo ny toetoetra sy ny vokatry ny fifandraisana ety izay nosafidin'izy ireo iainana. Mahatalanjona ny tombontsoa marobe avy amin'izany fanekena izany, saingy hitotongana ho amin'ny ratsy indrindra ny toe-javatra raha toa ka mandika ny fanekena ny Isiraely.

`Nanao ahoana ny niainanao ny fitsipiky ny fitahiana sy ny ozona araka izay hita etsy ambony, teo amin'ny fiainana maha-Kristianina anao?`