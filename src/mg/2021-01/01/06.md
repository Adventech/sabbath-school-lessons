---
title: 'Hiram-pitiavana mahatahotra (Isa.5:1-7)'
date: 31/12/2020
---

`Vakio ny hira ao amin'ny andininy etsy ambony. Inona ny hevitr'io fanoharana io?`

Any amin'ny faran'ny fanoharana, and.7, vao hazavain'Andriamanitra ny hevitr'izany. Mampiasa fanoharana Izy hanampiana ny olona handini-tena mba hiaikeny marina ny toerana misy azy. Nampiasa izany fomba izany koa Andriamanitra tamin'i Davida mpanjaka (jereo ny 2 Sam. 12:1-13). Maneho ny fihetsehampony manoloana ny olony Andriamanitra amin'ny fiantsoana izany fanoharana izany hoe: "hiram-pitiavana" (dikanteny anglisy NRSV). Ny toetrany amin'ny maha-fitiavana Azy no fototry ny fifandraisany amin'izy ireo (1 Jao. 4:8), ary miandry ny fitiavan'izy ireo koa Izy ho setrin'izany. Tsy "voaloboka" anefa no azony fa "voalobo-dratsy" izay midika hoe "zavatra ratsy fofona" amin'ny teny hebreo.

`Inona no tian'Andriamanitra hambara ao amin'ny Isa. 5:4 manao hoe: « Inona moa no mbola azo natao tamin'ny tanimboaloboko, ka tsy efa nataoko taminy? »`

Izao no ambaran'Andriamanitra ao amin'ny andininy manaraka: "Koa noho izany dia aoka hambarako anareio izay hataoko amin'ny tanimboaloboko:"Hesoriko ny fefy tsilony, ka dia holevonina izy; ary harodako ny fefy vatony, ka dia ho voahitsakitsaka izy; ary hataoko simba dia simba izy" - and. 5,6.

Tsy manaisotra antsika tsy hikambana Aminy avy hatrany Andriamanitra, ka manala ny fiarovany ary mandringana antsika rehefa manota isika. Amim-paharetana no anomezany antsika fotoana mba handraisantsika famelan-keloka (jereo ny 2 Pet. 3:9). Tsy manilika izay rehetra manda ny antsony Izy fa miantso hatrany raha mbola misy ny fanantenana ny hanekentsika izany. Tsy mora mandray ny "tsia" ho valinteny Izy satria fantany fa tsy mahay isika ary voafitaky ny fahotana. Rehefa tsy mahazo vokatra amin'izany kosa Izy dia manaiky ny safidintsika amin'ny farany, ka mamela antsika hitoetra eo amin'ny lalana izay nofidintsika (jereo ny Apôk. 22:11).

Rehefa mikiry mandà ny antso alefan'Andriamanitra amin'ny alalan'ny Fanahiny isika dia ho tonga amin'ny teboka tsy azo iverenana intsony (Mat. 12:31,32). Mampidi-doza ny fiodinana amin'i Kristy (Heb. 6:4-6). Tsy misy azon'Andriamanitra atao anefa noho ny fanajany ny safidintsika malalaka.

`Raiso ny hevitra hita ao amin'ny Isa. 5:4 ny amin'ny hoe "Inona moa no mbola azo natao tamin'ny tanimboaloboko (...)?" ary jereo araka ny hevitry ny hazo fijaliana izay nanolorany ny tenany ho sorona noho ny fahotantsika, ka nanefany ny vidin'ny fandikantsika ny lalany tamin'ny nofony. Inona moa no azony atao ho antsika mihoatra noho izay nataony teo amin'ny hazo fijaliana? Manome antsika antoka ho amin'ny famonjena sy mandrisika antsika hibebaka sy hiala amin'ny lalantsika ny fitoerana eo amin'ny hazo fijaliana; amin'ny fomba ahoana?`