---
title: 'Fandaharana momba ny famelan-keloka (Isa 1:18)'
date: 29/12/2020
---

`Vakio ny Isa. 1:18. Rehefa avy nandalina io andalan-teny io ianao dia soraty izay inoanao fa ambaran'Andriamanitra eto (mamakia andininy vitsivitsy manaraka izany mba hahatakaranao ny tontolon-kevitra iray manontolo).`

Porofo goavana no nentin'Andriamanitra nanambara ny fahamelohan'ny vahoaka joda tamin'ny nandikany ny fanekena (Isa. 1:2-15), ary niantso azy ireo Izy hiova (Isa. 1:16,17). Maneho ny fisian'ny fanantenana ho azy ireo izany antso izany. Nahoana moa ny mpanao heloka izay mendrika ny hovonoina no asaina miala amin'ny lalany? Ahoana no hahafahan'ny gadra iray voaheloka ho faty hanao izao: « anaro ny mpampahory, omeo rariny ny kamboty, tsarao ny adin'ny mpitondratene? Kanefa rehefa niteny Andriamanitra hoe: "Avia ary hifandahatra isika » (Isa. 1:18), dia hitantsika fa mbola nanao izay ifandaharana amin'ny vahoakany ny Tompo; nataony izay hibebahan'izy ireo sy hialany amin'ny lalan-dratsiny na dia efa tonga ratsy tokoa aza izy ireo.

Nambaran'Andriamanitra tarninlzy ireo fa « ho tonga fotsy ny fahotany mena ». Nahoana moa ny fahotana no mena? Satria miloko mena ny « ra » (heloky ny fandatsahan-dra) izay nameno ny tanan'ireo olona ireo (Isa. 1:15). Ny fotsy kosa dia lokon'ny fahadiovana, maneho ny tsy fisian'ny heloky ny fandatsahan-dra. Tian'Andriamanitra ny hanova azy ireo. Izany no karazam-pitenenana nampiasain'i Davida mpanjaka rehefa nitalaho tamin'Andriamanitra ny hamelana ny fahotany noho ny nakany an'i Batseba sy namonoany an'i Oria vadiny izy (vakio ny Sal. 51:7,14). Ny tenin'Andriamanitra ao amin'ny Isa. 1:18 dia maneho fa to hamela ny heloky ny olony Izy!

`Ahoana no mahatonga ny fanoloran'Andriamanitra famelan-keloka ho fandresen-dahatra azy ireo hiala amin'ny lalany? Ampitahao ny Isa. 1:18 sy ny Isa. 44:22.`

Hitantsika izao ny tanjon'Andriamanitra raha niteny mafy ho fampitandremana ny vahoakany Izy. Tsy natao mba handavana ny olony izany fa mba hamerenana azy ireo ho eo Aminy. Ny fanolorany famelan-keloka no fandresen-dahatra mahery vaika nanohanany ny antso nalefany ho an'ny olony mba hanadio ny tenany amin'ny ratsy fanaony (Isa. 1:16,17). Azon'izy ireo atao ny ho voaovan'ny heriny, noho ny amin'ny famelan-keloka atolony. Hitantsika eto ny voan'ny "fanekena vaovao" ambaran'ny faminaniana ao amin'ny Jer. 31:31-34, izay anehoana ny famelan-keloka ho fototry ny fifandraisana amin'Andriamanitra amin'ny fo vaovao. Ananan-trosa hatrany am-piandohana isika, trosa izay tsy ho voaloantsika na oviana na oviana. Rehefa manetry tena kosa isika ka miaiky fa mila famelan-keloka dia vonona ny handray ny zava-drehetra izay azon'Andriamanitra omena.