---
title: Fanompoam-pivavahana poak’aty (Isa. 1 :10-17)
date: 28/12/2020
---

`Vakio ny Isa. 1:10. Araka ny hevitrao, nahoana i Isaia no mampiasa ny fanoharana momba an’i Sôdôma sy i Gômôra ao amin’ireo an-dalan-teny ireo? Inona no tian’i Jehovah hambara?`

`Vakio ny Isa. 1:11-15. Inona no ambaran’i Jehôvah amin’ny vahoaka ao amin’ireo andininy ireo? Nahoana Izy no nandà ny fanatitra atolotry ny olona Azy?`

« Feno ran’olona » ireo tànana nanolotra ny fanatitra sy nasandratra tamim-bavaka, izany hoe meloka noho ny herisetra sy fampahoriana ny hafa (Isa. 1:15; Isa. 58:3,4). Naneho fanaovana tsinontsinona Ilay Mpiaro ny Isiraelita rehetra izy ireo raha nampahory ireo olona hafa tao amin’ilay fiarahamonin’ny fanekena. Fahotana natao tamin’Andriamanitra izay fahotana nataon’izy ireo tamin’ny hafa.

Eny tokoa, Andriamanitra no nametraka ny rafitra mahakasika ny fanompoam-pivavahana tokony hataony (Lev. 1 – 16), ary koa nanendry ny tempolin’i Jerosalema ho toerana fanatanterahana izany (1 Mpanj. 8:10,11). Natao hifandraika amin’ny tontolon-kevitry ny fanekena nataon’Andriamanitra tamin’ny vahoakany anefa ireo fombafomba ireo. Ny fanekana nataon’Andriamanitra tamin’ny Isiraely no nahatonga Azy nitoetra tamin’izy ireo tao amin’ny fitoerana masina na ny tempoly. Araka izany, tsy nanan-kery ny fombafombam-pivavahana sy ny vavaka nataon’izy ireo raha tsy notanterahina tamin’ny fahatokiana an’Andriamanitra sy ny fanekeny. Fombam-pivavahana feno lainga no nataon’izay olona nitondra fanatitra kanefa tsy nibebaka tamin’ny asa ratsy nataony tamin’ireo mambra hafa tao amin’ny fiarahamonin’ny fanekena. Sady tsy manan-kery no manjary ota ny fanatitra ataon’izy ireo amin’izany! Ny fombafombam-pivavahana nataony dia maneho azy ho marina, saingy asehon’ny fitondrantenany fa nandika ny fanekena izy ireo.

`Vakio ny Isa. 1:16,17. Inona no asain’i Jehôvah ataon’ny olony? Inona no mampitovy ireo andalan-teny ireo, ao amin’io tontolon-kevitra io, amin’izay nambaran’i Jesôsy ao amin’ny Mat. 23:23-28? Inoan ny hafatra natao ho antsika amin’izao andro izao ao amin’ireo andininy ireo sy ao amin’ny tontolon-kevitra anomezana izany?`