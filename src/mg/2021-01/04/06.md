---
title: "Ny fahorian'ireo velona nefa maty ara-panahy (Isa. 8:16-22)"
date: 21/01/2021
---

`Vakio ny Isa. 8:16-22. Inona no resahin'ireo andininy ireo? Inona no ambaran'izany amintsika momba an'i Ahaza? Fintino ireo hevi-dehibe voalaza ao.`

Tafaroboka lalina tao anatin'ny fanompoan-tsampy i Ahaza (2 Mpanj. 16:3,4,10-15; 2 Tant. 28:2-4,23-25), izay mifandray amin'ny fivavahana amin'ny fanahy ratsy (vakio ny Deo. 32:17: « Namono zavatra ho fanatitra ho an'ny demonia (...) izy' »; 1 Kôr. 10:20). Ny filalaovana ody ankehitriny dia misy fifandraisana manaitra amin'ireo fombafomba fahiny tany Proche-Orient, araka ny hita ao amin'ireo asasoratra tranainy ankoatra ny Baiboly. Eny tokoa fa na ireo fombafomba « New Age » (araka ny finoan'ny taonjato faha-20 sy faha-21 izay mifototra amin'ny fomba fijerin'ny tena manokana sy ireo fomba fijery isan-karazany tsy voafetra koa, momba ny ara-panahy) amin'izao fotoana izao aza dia tsy inona fa fivavahana amin'ny fanahy ratsy tahaka ny tamin'ny andron'ny Baiboly ihany saingy amin'ny endriny môderina.

Ny famariparitan'i Isaia ny fahaverezan-kevitra manjo ireo izay mitoky amin'ny fanahy ratsy fa tsy miankina amin'ny Tompo (Isa. 8:21,22) dia mifanaraka tsara amin'izay mitranga amin'i Ahaza (ampitahao amin'ny 2 Tant. 28:22,23). Ambaran'i Isaia amin'izany fa hisafoaky ny hatezerana amin'ny mpanjakany ny olona (Isa. 8:21). Natao ho fampitandremana an'i Ahaza izany fa noho ny nitaomany ny vahoaka ho amin'ny fivavahana amin'ny demonia dia hanozona azy io vahoaka io. Nony maty tokoa i Ahaza dia navahana ny fandevenana azy, izay mariky ny tsy fanajana azy: « dia nalevina tao an-tanàna Jerosalema izy, fa tsy mba natao tao amin'ny fasan'ny mpanjakan'ny Isiraely » - 2 Tant. 28:27.

`Inona no ambaran'ireto andininy ireto momba ny asa sy ny herin'ny maizina? Lev. 20:27; Deo. 18:9-14.`

Ny fialana amin'ny asan'ny maizina dia resaka fahatokiana amin'Andriamanitra. Hita amin'ny tantaran'ny mpanjaka Saoly ao amin'ny 1 Tant. 10:13,14 izany hevitra izany: "Eny, maty Saoly noho ny nivadihany tamin'i Jehovah, dia noho ny tsy nitaeldremany ny tenin'i Jehovah sy noho ny nakany saina tamin'izay nanao azy ho tsindrian-javatra ary noho ny tsy nanontaniany tamin'i Jehôvah ; ka dia novonoiny izy, ary nafi.ndrany ho an'i Davida, zanak'i Jese, ny fanjakana".

`Diniho ny fiainanao sy ireo zava-mahataona manodidina anao. Tandindomin-doza ianao, na tsy amin'ny fomba mivantana aza, ho voafandrik'ireo fiheverana ao ambadiky ny fivavahana amin'ny fanahy ratsy sy ny fiantsoana avelo miseho amin'ny endriny maro samihafa; amin'ny tomba ahoana? Na tsy voasakanao tanteraka aza izy ireny, inona kosa no azonao atao mba hampihena ny heriny mitaona anao na ny ankohonanao?`