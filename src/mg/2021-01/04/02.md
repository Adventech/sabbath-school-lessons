---
title: 'Tanteraka ny faminaniana (Isa. 7:14-16)'
date: 17/01/2021
---

Ao amin'ny Isa. 7:14-16, i Imanoela dia famantarana mifandraika amin'ilay olana manokana nanahiran-tsaina an'i Ahaza: mbola tsy mahalala hisafidy ny sakafo hohaniny i Imanoela zaza dia « ho lao ny tanin'ireo mpanjaka roa maharaiki-tahotra anao ireo » (Isa. 7:16). Ny tanin'i Siria sy ny faritra avaratr'i Isiraely miaraka amin'ny mpanjakany avy no ambara eto (jereo ny Isa. 7:1,2, 4-9), ary mamerina indray ilay teny fikasan'Andriamanitra izany, dia ny hahafoana tsy ho ela ireo fahefana ireo. 

`Nahoana no faritan'i Isaia fa « rononomandry sy tantely » no ho fihinan'ilay zazalahy? Isa. 7:15.`

Hopotehin'ny Asirianina ny voly sy ny sahan'i Joda (Isa. 7:23-25). Koa ho voatery ny vahoaka, anisan'izany ilay Imanoelan'ny TT, na iza izy na iza (Isa. 7:14,15), hiverina indray amin'ny fiainan'ny mpifindrafindra monina (Isa. 7:21,22). Na dia ho sahirana aza izy ireo amin'izany, dia hanana ny ampy ihany hivelomany.

`Oviana no nahatanterahan'ilay faminaniana momba an'i Siria sy ny faritra avaratr'i Isiraely? 2 Mpanj. 15:29,30; 2 Mpanj. 16:7-9; 1 Tant. 5:6, 26.`

Tamin'ny taona 734 TLK teo ho eo no nahazoan'i Isaia io faminaniana io. Ho setrin'ilay fanomezan'i Ahaza dia nataon'i Tiglato-Pilesera III ihany izay mety ho nataony na tsy nisy aza izany fanomezana izany: noravany ilay fiaraha-mitantana amin'ny faritra avaratr'i Isiraely, nalainy ireo tanin'i Galilia sy ny avaratr'i Isiraely, nataony sesitany ny sasany tamin'ireo mponina tao, ary novany ho faritany asirianina ireo tany ireo (734-733 TLK). Avotra ny sisa tamin'ny Isiraely rehefa novonoin'i Hosea i Peka mpanjaka, ka nandoa hetra sy nilefitra tamin'i Tiglato-Pileresa izy. Nobaboin'i Tiglato-Pilesera i Damaskôsy, renivohitr'i Siria tamin'ny taona 733-732 TLK. Rehefa izany dia nataony faritany asirianina i Siria. Koa tamin'ny taona 732, roa taona teo ho eo taorian'ny faminanian'i Isaia, dia resy i Siria sy i Isiraely, ary tsy afa-nanao na inona na inona intsony ireo mpanjaka roa nampitahotra an'i Ahaza.

Tsy ela taorian'ny nandimbiasan'i Salmanesera V an'i Tiglato-Pelesera III tamin'ny taona 727 TLK, dia nikomy nanohitra an'i Asiria i Hosea mpanjakan'ny Isiraely, ary nanimba ny fireneny (ny firenen'i Hosea ihany) tokoa ny nanaovany izany. Nalain'ny Asirianina ny renivohitr'i Samaria tamin'ny taona 722 TLK, ary Isiraelita aman'arivony no natao sesitany tany Mezôpôtamia sy Media, izay nanjary niray tanteraka tamin'ireo mponina tao nony farany, ka veriny ny maha-izy azy (jereo ny Isa. 7:8 —"ao anatin'ny dimy amby enim-polo taona dia ho rava ny Efraima ka tsy ho vanon-ko firenena intsony"). Efa nambaran'Andriamanitra mialoha izay hitranga amin'ny fahavalon'i Joda, fa ny tiany nambara tamin'i Ahaza dia izao: ho nitranga foana ihany izany na tsy nisy aza ny fanampian'i Asiria.

`Alaivo sary an-tsaina ny fiainanao raha toa ka nonina tany amin'ny fanjakana Avaratra (fanjakan'i Isiraely) nandritra ireo tranga rehetra ireo; ho sarotra tokoa ny mbola hananana finoana hatrany. lnona no azontsika atao ankehitriny, dieny izao, mba hahaizantsika mitahiry ny finoantsika, ka rehefa tonga ny Iozan'ny ampitso dia tsy ho voahozongozona ny finoantsika?`