---
title: "Tsy misy tokony hatahorana raha matahotra an'Andriamanitra (Isa. 8:11-15)"
date: 20/01/2021
---

Hijoro ireo mahatoky Hoy i Franklin D. Roosevelt, filoha amerikanina, tamin'ny kabarim-pitokanana voalohany nataony ho an'ny firenena iray izay kivy noho ilay Olana Lehibe ara-Toekarena ("Great Depression"): "Ny tahotra ihany no hany tokony hatahorantsika" — U.S. Capitol, Washington, D.C. (March 4, 1933). Izao kosa no hafatr'i Isaia ho an'ireo vahoaka kivy: « Tsy misy tokony hatahorantsika raha matahotra an'Andriamanitra isika ».

Nampitandrina an'i Isaia Andriamanitra mba tsy hatahotra izay atahoran'ny vahoaka fa mba hatahotra Azy kosa (Isa. 8:12,13). Lohahevitra manan-danja tokoa izany ao amin'ny Soratra Masina. Ao amin'ny Apôk. 14:6-12, ohatra, dia misy hafatra ambaran'ireo anjely amin'izao tontolo izao: Matahora an'Andriamanitra ary omeo voninahitra Izy, fa aza matahotra na manome voninahitra ny fahefan'ilay bibidia eto an-tany voalaza ao amin'ny toko 13.

`Ahoana no fahazoanao izany hoe: "matahotra" an'Andriamanitra? Inona no hevitrizariy, indrindra manoloana ilay didy mibaiko antsika mba ho tia Azy koa (Mat. 22:37)?`

Ny tahotra marina an'Andriamanitra dia midika fa ekenao Izy amin'ny maha-fahefana faratampony Azy eo amin'izao tontolo rehetra izao. Na tia Azy ianao na tsia, ny tahotra toy izany dia mandresy ny tahotra hafa rehetra. Raha momba anao Izy dia tsy misy na iza na iza mahazo mikasika anao raha tsy mahazo lalana avy Aminy. Raha tsy miandany aminao kosa Izy satria nikomy nanohitra Azy ianao, dia azonao atao ny mandositra saingy tsy afaka miafina ianao!

`Tsy mifanohitra amin'izay voalaza ao amin'ny 1 Jao. 4:18 ve ny hoe tokony hatahotra an'Andriamanitra isika? « Tsy manan-tahotra ny fitiavana; fa ny fitiavana tanteraka mandroaka ny tahotra; fa mampahory ny tahotra. Fa izay matahotra dia tsy mbola tanteraka amin'ny fitiavana ».`

Misy tahotra karazany roa. Raha namanao ny olona iray manana fahefana ambony, raha misy fifankatiavana eo aminareo, dia tsy hanahy na hatahotra velively ianao andrao hanisy ratsy anao izy. Anananao kosa anefa ilay karazan-tahotra noho ny fahafantaranao sy ny fanajanao ny fahefan'io namanao io, ary mahatonga anao koa tsy hihoatra ny fetra izay efa napetrakareo hifehy ny fifandraisanareo izany.

`Misy zavatra tsy tokony hatahorantsika ve amin'ny maha-Kristianina antsika kanefa atahoran'ny hafa? Raha misy, inona avy izany? Ary inona kosa ny zavatra atahorantsika kanefa tsy atahoran'ny hafa? (Vakio ny Mat. 10:28 sy ny Jer. 10:2,3).`