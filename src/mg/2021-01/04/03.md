---
title: 'Vokatra fantatra mialoha (Isa. 7:17-25)'
date: 18/01/2021
---

`Vakio ny andininy voalaza etsy ambony. Inona no ambaran'ny Tompo fa hitranga amin'ny firenena? Nahoana no tsy tokony hanaitra antsika izany fisehoan-javatra izany?`

« Antso niverimberina no nalefa tamin'ny Isiraelita mba hanasa azy ireo hiverina amin'ny fahatokiany amin'i Jehôvah. Tamin'ny fitiavana manao ahoana re no nitenenan'ny mpaminany tamin'ireo mpiodinal Koa noho izany dia nitondra vokatra ho voninahitr'Andriamanitra ny fitaomana niredareda ho amin'ny fibebahana nataon'izy ireo. »- MM, t. 269 (Nasiam-panitsiana).

Araka izany, ity no vaovao mahafaly avy amin'Andriamanitra ho an'i Ahaza, ilay olon'ny tahotra fa tsy olon'ny finoana: tsy ho olana intsony i Siria sy i Isiraely. Ny vaovao ratsy kosa dia izao: i Asiria izay nofidiny sy nalainy ho "namana" hanampy azy dia hivadika ho fahavalo mampidi-doza lavitra noho i Siria sy i Isiraely efa natahorany. Ny fandavany ilay fanafahana natolotr'Andriamanitra azy tamim-pitiavana no nahatonga ny faharesen'i Ahaba ho azo antoka. Koa raha nihevitra i Ahaza fa tena mahakivy tanteraka ny zava-niseho nanodidina azy tamin'io fotoana io, dia indro mbola ho ratsy lavitra noho izany aza no hitranga!

« Tsara ny matoky an'i Jehôvah noho ny matoky ny mpanapaka »- Sal. 118:9. Dia mbola ninoan'i Ahaza ihany fa ho afa-po amin'ny famaboana ny faritra avaratr'i Isiraely i Tiglato-Pilesera III ka tsy hikitika an'i Joda! Na ny asasoratra asirianina aza, dia ireo bokin'ny mpanjaka asirianina, dia manambara fa tsy nety afa-po tamin'ny fitadiavam-pahefana izy ireo.

`Vakio ny 2 Mpanj. 16:10-18 sy ny 2 Tant. 28:20-25. Inona no nitranga tamin'i Ahaza? Fitsipika ara-panahy inona no hitantsika misongadina eto? Nahoana no tsy tokony hahagaga antsika ny zavatra nataony?`

Voafintina mazava ao amin'ny 2 Tant. 28:20-23 ny zava-niseho vokatry ny nangatahan'i Ahaza fanampiana tamin'i Asiria fa tsy nitokiany tamin'ny Tompo.

`Mora amintsika ny mitoky amin'izay hitan'ny masontsika, rentsika, andramantsika, ary tsapantsika - dia ireo zavatra eo amin'izao tontolo izao. Fantatsika anefa fa mora levona ireny zavatra ireny. Diniho ny 2 Kôr. 4:18. Inona no ambaran'izany amintsika? Ahoana no ampiharantsika izany eo amin'ny fiainantsika manokana? Raha manao izany isika, inona no fiovana entiny ho antsika?`