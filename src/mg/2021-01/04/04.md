---
title: 'Mirakitra inona ny anarana? (Isa. 8:1-10)'
date: 19/01/2021
---

Azonao an-tsaina ve ny hilalao baolina miaraka amin'ny zanakalahin'i Isaia faharoa? Mandra-piteninao aminy hoe: "Mahera-salala-hasi-baza, atsipazo aty amiko ny baolina!" dia efa diso aoriana loatra. Kanefa mbola lava noho izany anarana izany aza ny heviny: "Avy faingana ny famaboana, mimaona ny fandrobana".

`Mazava ny hafatra ao amin'ilay anarana fa hisy ny famaboana faingana, kanefa iza no hamabo an'iza? Isa. 8:4.`

Manamafy ny hafatra ao amin'ny toko faha-7 ny Isa. 8:1-10.Mialoha ny hahatraran'ny zaza ambaratongam-pitomboana voafaritra dia hobaboin'i Asiria ireo renivohitr'i Siria sy ny faritra avaratr'i Isiraely. Ankoatra izany, satria nolavin'i Joda ny toky nomen'Andriamanitra azy, izay asehon'ny ranon'i Siloa misononoka, dia ho resin'ilay fahefana maherin'ny Asiria izy, izay asehon'ny rano be sady manonja amin'ny Ony Eofrata.

Satria nila vonjy tamin'i Asiria i Ahaza, dia naneho an'i Joda sy ny faritra avaratr'i Isiraely ny anaran'ny zanakalahin'i "Avy faingana ny famaboana, mimaona ny fandrobana" - kanefa « izay sisa Jakoba dia hiverina ». Nahoana no mbola nisy azo nantenaina? Satria mbola nanana ilay teny fikasana hoe: « Aminay Andriamanitra » (Isa. 8:10)izy ireo na dia hanenika ny tanin'i Imanoela aza i Asiria (Isa. 8:8). Io lohahevitra hitantsika eto io tokoa no manerana ny bokin'i Isaia manontolo, dia ny hoe: na dia mahatonga fitsarana amin'ireo fahavalony aza Andriamanitra ao Joda sy any amin'ireo firenena hafa, izay miseho amin'ny alalan'ny ady ara-tafika sy fahoriana ary famaboana, dia homba ireo olony mitoetra ho mahatoky Aminy kosa ny Tompo ary hitondra azy hiverina amin'ny taniny indray.

`Nahoana no ambaran'i Isaia amintsika fa noraketiny an-tsoratra tamin'ny fomba ara-dalàna ny anaran-janany, ary noresahiny koa ny niraisany tamin'ny vadiny (ilay mpaminanivavy)? Isa. 8:1-3.`

Manan-danja tokoa, amin'ny maha-famantarana azy, ny fotoana nahaterahan'io zanakalahy io. Tahaka ilay famantarana momba an'i Imanoela, vao nanomboka nitsaika tao an-kibo ilay zaza ka hatramin'ny fotoana nahaterahany, tsy mbola hahay hiantso ny rainy sy ny reniny akory izy, dia efa ho resin'i Asiria i Siria sy i Isiraely (Isa. 8:4). Ny fanoratan'i Isaia ny anaran'ny zanany lahy na tsy mbola nisy akory aza izany zaza izany, dia faminaniana teo imason'ny rehetra, tamin'ny alalan'ilay zanany sy ny anarany, koa ireo tranga niseho taorian'izany dia azo nanaporofoana ny fahamarinan'ilay faminaniana.

`Na dia eo aza ny fahadisoana miverimberina ataon'ireo izay manao azy ho olon'Andriamanitra, dia mbola naniry hanavotra azy ireo ihany Izy. Ahoana no ahazoantsika mandray izany lesona izany ka mampihatra azy eo amin'ny fiainantsika manokana, indrindra rehefa tsy mahomby na Iavo isika eo amin'ny fiainantsika ara-panahy?`