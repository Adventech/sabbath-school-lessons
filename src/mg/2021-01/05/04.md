---
title: 'Ny tsorakazon’ny fahatezeran’i Jehôvah (Isa 9:8--10:34)'
date: 26/01/2021
---

Manazava ny Isa. 9:1-4 ity fizarana ity, izay maminany ny amin'ny fanafahana ireo olona ao anatin'ny haizina sy ny fahoriana, dia ireo izay nitoky tamin'ny fanahy ratsy ka resin'ny miaramila ary nentiny ho babo: « izay tsorakazon'ny mpampiasa azy, dia tapahinao tahaka ny tamin'ny andro namelezana ny Midiana » - Isa. 9:3. 

`Vakio ny fahoriana nihatra tamin'ireo vahoakan'Andriamanitra araka izay asehon'ny andininy eo ambony. Ampitahao amin'ny ozona ao amin'ny Lev. 26:14-39 izany. Nahoana no nataon'Andriamanitra tsikelikely ny famaizana ny olony fa tsy indray mandeha? Inona no asehon'izany mikasika ny toetrany sy ny tanjona tiany hahatongavana?`

Raha ny handringana ny olony no fanirian'Andriamanitra dia mety efa ho natolony teo an-tanan'ny Asirianina avy hatrany izy ireo. Mahari-po anefa Izy ka « tsy tiany hisy ho very, fa mba ho tonga amin'ny fibebahana izy rehetra » - 2 Pet. 3:9. Tahaka ny tamin'ny andron'ireo "mpitsara", dia navelan'Andriamanitra hiaina ny vokatry ny fahadalany ny vahoakan'i Joda sy Isiraely mba hahatakarany ny zavatra nataony sy hahafahany manao safidy tsara kokoa. Rehefa ninia nanohy ny ratsy nataony izy ka nanamafy ny fony hanohitra an'Andriamanitra sy ny antso nalefany tamin'ny alalan'ireo mpitondra ny hafany dia nesoriny tsy ho eo amin'izy ireo intsony ny fiarovany. Mbola nikomy hatrany anefa izy ireo. Niverimberina izany toe-javatra izany ka tonga tamin'ny fitotonganana izay tsy nahafahan'Andriamanitra nanao na inona na inona ho azy intsony. 

`Vakio ny Isa. 9:8-20;10:1,2. Inona ny heloky ny olona? iaminiza no nanaovan'izy ireo izany? Iza no meloka teo amin'izy ireo? `

Hitantsika eto ny herin'ny safidy malalaka. Noharian'Andriamanitra hanana fahalalahana ny olombelona (tsy maintsy nanao izany Izy raha tsy izany dia tsy afaka ny hitia Azy marina izy ireo); tafiditra ao anatin'ny fahalalahana ny safidy ny hanao ny ratsy. Na dia manao izay hisarihana antsika imbetsaka aza Andriamanitra ka maneho ny fitiavany sy ny toetrany amintsika dia avelany hiatrika ny vokatry ny safidy ratsy ataontsika isika, izany hoe ny fahoriana, ny tahotra, ny fanaintainana, sns. Izany rehetra izany dia ny mba hahatakarantsika ny vokatry ny fiodinana Aminy. Na dia eo aza izany, impiry moa ny olona no mbola mifikitra amin'ny fahotany ihany ka tsy manatona an'Andriamanitra. Tsara ny safidy malalaka, satria tsy olona isika raha tsy nomena izany. Loza kosa ho an'izay mampiasa izany tsy araka ny tokony ho izy. 

`Ahoana no nampiasan'Andriamanitra ny fahoriana teo amin'ny fiainanao mba hampialana anao eo amin'ny lalan-dratsy nizoranao? (sa ve mbola tsy voarainao ny hafatra tiany hampitaina aminao?) `