---
title: Zaza ho antsika (Isaia 9:5,6)
date: 25/01/2021
---

Ity no fahaterahana manokana fahatelo resahin'ny bokin'i Isaia, aorian'ny filazana ny fahaterahan'i Imanoela sy Mahera-Salala-hasi-baza. 

`Inona no mampiavaka ilay Zaza hita ao amin'ireto andininy ireto? Isa. 9:5,6.`

Mariho fa maro ny anarana iantsoana io Mpanafaka io izay milazalaza Azy amin'ny fomba samy hafa. Nanana anarana marobe ireo mpanjaka sy andriamanitra tany Proche Orient fahiny, ho fanehoana ny fahalehibiazany.

Ambaran'i Isaia fa "Mahagaga" izany Zaza izany (Isa. 9:5). Izany koa no anarana nolazain'Ilay Anjelin'i Jehôvah tamin'ny rain'i Samsôna: "anarana mahagaga izany" - Mpits. 13:18. Fototeny hebreo iray ihany no niavian'ny teny adika hoe "mahagaga" ao amin'ireo toko sy andininy ireo. Rehefa izay dia niakatra ho any an-danitra tao anatin'ny lelafo avy teo amin'ny alitara nandoroan'i Manoa ny fanatitra ho an'i Jehovah ilay Anjely (Mpits. 13:20); tamin'izany no nanehoany mialoha ny hanolorany ny Tenany ho fanatitra arivo taona mahery aty aoriana.

Ambara ihany koa fa avy any an-danitra io Zaza io (« Andriamanitra Mahery ») sy Mpamorona mandrakizay (« Rain'ny mandrakizay »; jereo ny Lio. 3:38: "zanak'i Adama, zanak 'Andriamanitra. »).

Mpanjaka eo amin'ny seza fiandrianan'i Davida Izy; ary haharitra mandrakizay ny fanjakan'ny fiadanany.

`Raha jerena ireo anarana ireo, dia iza izany Zaza izany? Jereo ny Lio. 2:8-14.`

Nisy olona niezaka nampitovy Azy tamin'i Hezekia mpanjaka kanefa mihoatra lavitra ny filazalazana momba ny olombelona tsotra ny fanoritsoritana atao Aminy. Olona iray ihany no mendrika izany, dia i Jesôsy Kristy, ilay Zanak'Andriamanitra sy Mpamorona (Jao. 1:1-3,14; Kôl. 1:5-17; Kôl. 2:9; Heb. 1:2), izay teraka teto amintsika mba hamonjy antsika sy hanome antsika ny fiadanana. Efa nandray ny fahefana rehetra any an-danitra sy ety an-tany Izy, ary momba antsika mandrakariva (Mat. 28:18-20). Tao Aminy hatrany ny maha-Andriamanitra Azy kanefa tonga olona koa Izy ka mahay miara-mitondra ny fahalementsika (Heb. 4:15). « Fa Zaza no teraka ho antsika » (...) mandrakizay!

« Teto i Satana rehefa tonga tety an-tany i Kristy, ary nanao izay azony natao rehetra haminganana Azy isaky ny indray mandingana, hatrany amin'ny fihinanam-bilona ka hatreny Kalvary. Nampangain'i Satana ho nitaky ny fahafoizan-tenan'ny anjely Andriamanitra kanefa tsy nahalala akory izay hevitr'izany, ary tsy nandà ny Tenany ho an'ny hafa koa aza. Izany no fiampangana nataon'i Satana mikasika an'Andriamanitra tany an-danitra; ary rehefa noroahina avy tany an-danitra ny ratsy dia notohizany ny fiampangana an'Andriamanitra ho mitaky hotompoina kanefa tsy mahafoy ny Tenany. Tonga teto amin'izao tontolo izao i Kristy mba hanohitra ireo fiampangana diso ireo ary mba haneho amintsika ny Ray. » - S1M, b. 1, tt. 406, 407.

`Inona no ambaran'io teny nambaran'i Ellen G. White io momba ny toetran'Andriamanitra?`