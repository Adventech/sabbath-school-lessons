---
title: Jesôsy, Ilay fototra sy rantsana (Isa. 11)
date: 27/01/2021
---

`Iza ilay « Solofo » mitsimoka « eo amin'ny fototr'i Jese » ao amin'ny Isa. 11:1? Jereo koa ny Zak. 3:8; Zak. 6:12.`

Raisin'ny Isa. 11:1 ny fanoharana ny amin'ny hazo voakapa ao amin'ny Isa. 10:33,34. Ny « fototr'i Jese » dia maneho fa hiala amin'ny fanjakan'i Davida (zanak'i Jese) ny fahefany (Dan. 4:10-17; 20-26). Hisy « solofo / rantsana » hitsimoka anefa avy amin'izany « fototra » simba izany, izany hoe mpanapaka taranak'i Davida. 

`Nahoana ilay mpanapaka taranak'i Davida no antsoina koa hoe « Solofon'i Jese » (Isa. 11:10)? Inona no hevitr'izany? Apôk. 22:16.`

I Jesôsy Kristy irery ihany no mifanandrify amin'izany fiantsoana izany: "Solofo sy taranak'i Davida" - Apôk. 22:16. Zanak'i Davida i Kristy (Lio. 3:23-31), izay zanak'i Adama, "zanak'Andriamanitra" (Lio. 3:38) satria i Kristy no nahary Azy (jereo ny Jao. 1:1-3, 14). Sady razamben'i Davida i Kristy, araka izany, no taranany! 

`Ahoana no nataon'ilay Mpanjaka vaovao taranak'i Davida mba hamahana ny olan'ny fahotana sy ny fihemorana? Vakio ny Isa. 11.`

Misaina sy miasa amim-pirindrana amin'Andriamanitra Izy, mitsara araka ny fahamarinana, mamaly ny ratsy fanahy ary mitondra fiadanana. Rehefa hanafaka Izy dia hamerina indray sy hampijoro ary hanambatra ireo sisa mahatoky amin'ny Joda sy ny Isiraely Andriamanitra (Isa. 10:20-22). Hisy fanjakana tokana sy lehibe tahaka ny tamin'ny andron'i Davida mpanjaka izay nandresy ny Filistina sy ireo vahoaka hafa. Lehibe lavitra noho i Davida anefa izany Mpanjaka Vaovao izany satria hamerina indray ny fiadanana ho amin'ny toetrany tamin'ny famoronana Izy: tsy hihinana hena intsony ireo biby mpihaza ary hiara-monina amim-piadanana amin'ireo hazany fahiny (Isa. 11:6-9).

`Ny fiavian'i Kristy voalohany ihany ve no resahin'ny Isa. 11, sa ny faharoa ihany, sa izy roa? Diniho io faminaniana io ary ampifandraiso ny andalan-teny sy ny fiavian'i Kristy resahiny.`

Sary iray no anehoan'ny Isa. 11 ny fiavian'i Jesôsy voalohany sy faharoa. Mifandray ireo satria ampahany roa amin'ny tontolon-kevitra iray lehibe; tahaka ny andaniny roa amin'ny zavatra fisaka izany. Ilaina ho amin'ny fahatanterahan'ny drafi-panavotana ireo fiavian'i Jesôsy roa ireo: ny voalohany izay efa nitranga, sy ny faharoa izay andrasantsika ho fahatanterahan'ireo zavatra nantenaintsika rehetra amin'ny maha-Kristianina antsika.

`Inona no nataon'i Kristy tamin'ny fiaviany voalohany izay manome toky antsika ny amin'ny fiaviany fanindroany? Inona no tanjon'ny nahatongavan'i Kristy voalohany tety raha tsy mitondra ho amin'ny fiaviany fanindroany?`