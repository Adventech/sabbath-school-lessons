---
title: '« Mampionona ahy ianao » (Isa.12:1-6)'
date: 28/01/2021
---

Salamo fohy midera an'Andriamanitra noho ny fampiononany lehibe sy feno famindrampo ny Isa. 12. Mampitovy ny fanafahana nampanantenaina amin'izay natao tamin'ireo Hebreo tamin'ny fanafahana tany Egipta (jereo ny Isa. 11:16) ny Salamo natao tao am-bavan'ny iray tamin'ireo sisa izay naverina avy tamin'ny fahababoana. Toy ny hira nataon'i Mosesy sy ireo Isiraelita rehefa novonjena tamin'ny tanan'ny miaramilan'ny Farao tany amin'ny Ranomasina Mena izany (jereo ny Eks. 15). 

`Ampitahao amin'ny hiran'i Mosesy sy ny Zanak'ondry ao amin'ny Apok. 15:2-4 io hira ao amin'ny Isa. 12 io. lnona no anton'ny fiderana an'Andriamanitra ao amin'ireo hira roa ireo? `

Hita soritra ao amin'ny Isa. 12:2 ny fanondroana fa i Jesôsy ilay Mpanafaka ho avy, amin'ny filazany hoe: "Andriamanitra no famonjena ahy" ary "efa famonjena ahy Izy". "Jehovah no Mpamonjy" no hevitry ny anarana hoe Jesôsy (ampitahao amin'ny Mat. 1:21). 

`Nahoana no zava-dehibe ny anarana hoe Jesôsy ? lnona no ambaran'izany ny amin'izay hataon'Andriamanitra?`

Tsy hoe mitondra famonjena fotsiny Andriamanitra (Isa. 12:2) fa Izy mihitsy no famonjena. Zava-drehetra ho antsika ny maha-eo anivontsika Ilay Iray Masin'ny Isiraely (Isa. 12:6). Momba antsika Andriamanitra! Tsy nanao fahagaga fotsiny i Jesôsy fa « tonga nofo (Izy) ka nonina tamintsika » (Jao. 1:14). Tsy nitondra ny fahotantsika teo amin'ny hazo fijaliana fotsiny izy fa tonga ota ho antsika (2 Kôr. 5:21). Tsy mampihavana fotsiny Izy fa Izy mihitsy no fihavanantsika (Efes. 2:14) 

Tsy mahagaga raha toa « ny solofon' i Jese, (...) hitsangana ho fanevan'ny firenena » Isa. 11:10. Mitaona ny olona rehetra hanatona Azy Izy rehefa asandratra eo amin'ny hazo fijaliana (Jao. 12:32,33) ! Hisy sisa hiverina amin' « Andriamanitra Mahery » (Isa. 10:21), dia ilay Zaza teraka ho antsika, ilay « Andrian'ny fiadanana » - Isa. 9:5. 

`Halalino misimisy kokoa ny hoe Jesôsy  famonjena ho antsika. Vakio ny Rom. 3:24. Ambaran'io andininy io fa ao amin'i Jesôsy  no misy fanavotana; tao Aminy no nisy fanavotana, ary amin'ny alalan'ny fahasoavana sy ny famindrampon'Andriamanitra no hananantsika anjara amin'izany fanavotana izany. Raha lazaina amin'ny teny hafa dia izao: manjary antsika amin'ny alalan'ny finoana fa tsy asa ny fanavotana ao Aminy, satria tsy ampy hamonjena antsika ny asa rehetra ataontsika. Ny asa nataon'i Kristy, izay atolony antsika amin'ny alalan'ny finoana ihany no afaka mitondra famonjena. Ahoana no anomezan'izany fahamarinana izany anao fanantenana sy toky momba ny famonjena, indrindra rehefa mahatsapa tanteraka ny tsy fahamendrehanao ianao? `