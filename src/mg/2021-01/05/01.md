---
title: Andrian'ny fiadanana
date: 23/01/2021
---

### Hodinihina mandritra herinandro 
Isa. 9:1-4; Isa. 9:5,6; Isa. 9:7-20,10:1-34; Isa. 11; Isa. 12:1-6.

> <p>Tsianjery:</p>
> « Fa Zaza no teraka ho antsika, Zazalahy no omena antsika; ary ny fanapahana dia eo an-tsorony, ary ny anarany atao hoe Mahagaga, Mpanolo-tsaina, Andriamanitra Mahery, Rain'ny mandrakizay, Andrian'ny fiadanana » (Isa. 9:5).

### Fampidirana

Niseho teo anatrehan'ny fivorian'ny antenimieran-doholona sy ny antenimieram-pirenena amerikanina ny dr. Robert Oppenheimer indray andro; izy no nanara-maso akaiky ny famoronana ny baomba atômika voalohany. Nanontany azy ny mpivory raha toa ka misy zavatra azo atao hisorohana izany fitaovam-piadiana izany. « Eny tokoa », hoy ilay fizisianina malaza.

« Tsy inona izany fa ny... »

Dia nijery ireo mpanatrika izay nangina sy liana dia liana tamin'ny valinteniny ny dr. Oppenheimer, ary niteny tamin'ny feo malefaka hoe: « ny fandriampahalemana » - Encyclopedia of 7.700 Illustrations: Signs of the Times (Rockville, Md.: Assurance Publishers, 1985), Paul Lee Tan, t. 989.

Nofinofy manjavozavo ihany ny fandriampahalemana ho an'ny taranak'olombelona. Notombanana fa teo amin'ny 8 isanjaton'ny fotoana hatramin'izay nandraketana ny tantara ihany no niainan'izao tontolo izao tao anatin'ny fandriampahalemana. Nandritra izany taona rehetra izany dia fifanekena tsy latsaky ny 8000 no nodikaina (Paul Lee Tan, t. 987, nasiam-panamboarana). 2 minitra ihany no nisian'ny fandriampahalemana isaky ny taona iray isian'ny ady, nandritra ny 50 taona taorian'ny Ady Lehibe voalohany izay noheverina ho namarana ny ady rehetra.

Tamin'ny taona 1895, i Alfred Nobel, izay namorona ny vanja mahery, no nanokana tahirim-bola hanomezana loka ho fankasitrahana ireo olona mandray anjara amin'ny fomba miavaka mba hisian'ny fandriampahalemana (Paul Lee Tan, t. 988, nasiam-panamboarana). Taona maromaro anefa izao no nahitana fa na ny sasany amin'ireo mpandresy nahazo ny Loka Nobel momba ny fandriampahalemana aza dia nandray anjara tamina fifandonana mahery vaika.

Hovakintsika mandritra ity herinandro ity ny momba Ilay hany afaka mitondra fandriampahalemana sy fiadanana tena izy ary maharitra mandrakizay.

_*Famerenana ny lesony ny sabata 30 Janoary._