---
title: 'Tsy maizina intsony i Galilia (Isaia 9:1-4)'
date: 24/01/2021
---

`Nahoana ny Isa. 9:1 no ahitana ny teny hoe « anefa » izay manondro hevitra manohitra ny teny eo alohany? (« Ny haizina ao amin'ilay tany anefa, dia tsy ho toy ny tamin'ny fotoam-pahoriana », DIEM)`

Milazalaza ny amin'ny toerana tsy misy fanantenana iainan'ireo izay mitoky amin'ny herin'ny maizina fa tsy amin'ilay Andriamanitra marina ny Isa. 8:21,22. Na aiza na aiza jereny dia tsy hahita afa-tsy « fahoriana sy fahamaizinana ary manjombona mahafadiranovana izy, ary horoahina ho any amin'ny aizim-pito izy » (Isa. 8:22). Ho avy anefa ny fotoana hahitan'ny "olona izay mandeha amin'ny maizina (...) mazava lehibe" - Isa. 9:1. Ny mponina ao Galilia no voalaza eto fa handray fitahiana manokana, dia ny « mazava lehibe ». Hamaroina izany firenena izany ary hifaly satria hotapahan'Andriamanitra ny « tsorakazon'ny mpampiasa azy » (Isa. 9:3).

Nahoana i Galilia no notononin'i Isaia? Iray amin'ireo ampahan-tany voalohany an'ny Isiraely very tamin'ny ady i Galilia. Nalain'i Tiglato-Pilesera III i Galilia sy ny faritra Transjordanie any amin'ny faritra avaratr'Isiraely ho setrin'ny fangatahana fanampiana nataon'i Ahaza taminy; nitondra olona maromaro tao ho babo izy ary nataony ho isan'ny faritanin'ny Asirianina ireo faritra ireo         (2 Mpanj. 15:29). Izao no hafatra nentin'i Isaia araka izany: ny tany azo babo voalohany no hahazo fanafahana voalohany. 

`Iza no nampiasain'Andriamanitra hanafaka ny olony? Isa. 9:5,6.`

`Oviana ary tamin'ny fomba ahoana no nahatanterahan'ny faminanian'ny Isa. 9:1- 4? Mat. 4:12-25.`

Tsy kisendrasendra ny nanombohan'i Jesôsy ny asany tany amin'ny faritanin'i Galilia, ka nitondrany fanantenana tamin'ny nanambarany ny vaovao mahafalin'ny fanjakan'Andriamanitra sy nanasitranany ny olona, ary koa nanafahany ireo demôniaka tamin'ny herin'ny maizina (Mat. 4:24).

Eto no ahitantsika ohatra mazava indrindra maneho ny fandraisan'ny Baiboly toe-javatra nitranga tamin'ny andron'ny TT ary ampiasany izany ilazana mialoha izay hitranga amin'ny andron'ny TV. Nampifangaroin'Andriamanitra ny sary avy amin'ny vanim-potoana iray sy ny amin'ny vanim-potoana iray hafa, toy ny ao amin'ny Mat. 24, rehefa niresaka ny amin'ny handravana an'i Jerosalema amin'ny taona 70 TrK sy ny fandravana amin'ny andro farany i Jesôsy.

`Raha misy olona manontany anao hoe nafahan'i Jesôsy tamin'ny inona ianao, inona no havalinao izany? Inona ny fijoroana ho vavolombelona manokana azonao atao mikasika ny herin'i Kristy eo amin'ny fiainanao?` 