---
title: 'Iraka avy amin'ny Mpanjaka (Isa.6:8)'
date: 06/01/2021
---

`« Ary nandre ny feon'ny Tompo aho nanao hoe: Iza no hirahiko, ary iza no handeha ho irakay? Dia hoy izaho: inty, aho, iraho aho. »  (Isa. 6:8).`

Avy hatrany dia namaly ny antson'Andriamanitra i Isaia rehefa voadio. Nanaiky ho solontena irahin'Andriamanitra amin'ny Anarany izy. Raha ny voambolana ao amin'ny TV no ampiasaina dia apôstôly no ho niantsoana an'i Isaia, izany hoe « ilay nirahina ».

Mahaliana fa tsy tahaka ireo boky faminaniana sasany ny bokin'i Isaia, ka tsy mba manomboka amin'ny famariparitana ilay fiantsoana avy amin'Andriamanitra mba haminany (ampitahao amin'ny Jer.1:4-10, Ezek. 1, 2, 3). Izany hoe raha ny marina, efa voantso ho mpaminany i Isaia talohan'ireo tranga miseho ao amin'ny Isa. 6 ireo. Mampiseho tokoa ny Baiboly fa mampahery ny mpaminany ny fisehoan'Andriamanitra aminy, na dia efa aorian'ny nanombohany ny asany amin'ny maha-mpaminany aza (Mosesy: Eks. 34; Elia: 1 Mpanj. 19). Misy ohatra sasany ihany koa izay ahitana an'Andriamanitra manambara amin'ny olona fa tokony haminany izy. Mifanohitra amin'izany kosa ny ao amin'ny Isa. 6, izay ahitana ilay mpaminany manolo-tena ho amin'ny iraka manokana. Hita ao amin'ny Isa. 1-5 ny toe-javatra niainana tamin'ny vanim-potoana niantsoana voalohany an'i Isaia ho mpaminany, ka taorian'izany dia nampaherezin'Andriamanitra tao amin'ny tempoly izy mba hanohizany ny asany, ary nohamafisina taminy ilay iraka nampanaovina azy amin'ny maha-mpaminany mpitondra ny hafatr'Andriamanitra azy.

`Nampahery an'i Isaia tao an-tempoliny Andriamanitra. Misy porofo hafa ve ao amin'ny Baiboly, izay maneho fa toerana fampaherezana ny fitoerana marina? Sal. 73 (jereo ny Sal. 73:17), Heb. 4:14-16, Heb. 10:19-23, Apok. 5. Inona no ambaran'ireo toko sy andininy ireo amintsika?`

Hery lehibe mahatalanjona no mameno ny fitoerana masin'Andriamanitra, ary tsy izay ihany fa ao no fialofana ho an'izay osa sy be fahadisoana. Koa manana toky isika satria fantatsika fa Andriamanitra dia miasa ho famonjena antsika amin'ny Kristy, Ilay mpisoronabentsika.

Nahita an'i Kristy tahaka ny zanak'ondry efa voavono ihany koa i Jaona (Apôk. 5:6). Tsy mahafinaritra ny maso ny mijery izany. Manambara io fahitana io fa na efa nitsangana tamin'ny maty aza i Kristy ary niakatra ho any an-danitra, dia mbola eny Aminy hatrany ny mariky ny hazo fijaliana. Ary mbola asandratra Izy mba hitaona ny olona rehetra hanatona Azy eo amin'ny alitarany.

`Efa niditra sy nivavaka tao amin'ilay tempoly any an-danitra ve ianao tamin'ny alalan'ny finoana? Ahoana no nampaherezan'izany fanandramana izany anao? Manasa anao hanatona ny seza fiandrianan'Andriamanitra amim-pahasahiana ny Heb. 4:16  « mba hahazoantsika famindrampo sy hahitantsika fahasoavana ho famonjena amin'izay andro mahory. » Raha misy olona manontany anao hoe: 'ahoana no nahazoanao fahasoavana sy famindrampo tamin'ny andro nilanao izany?' dia inona no havalinao?`