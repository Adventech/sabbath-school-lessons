---
title: 'Olom-baovao (Isa. 6:5-7)'
date: 05/01/2021
---

Ny mpisoronabe irery ihany no mahazo manatona ny Lohahevi-dehiben'ny fanatrehan'Andriamanitra ao amin'ny Efitra masina indrindra, Ary tsy maintsy miaraka amin'ny setroka izy ho fiarovana azy, mba tsy hahafaty azy (Lev. 16:2,12,13). Nahita ny Tompo i Isaia na dia tsy mpisoronabe aza, kanefa tsy nandoro ditin-kazo manitra izy! Feno setroka ny tempoly (Isa. 6:4), mampahatsiahy antsika ilay rahona manarona ny voninahitr'Andriamanitra izany, izay miseho amin'ny Andro fanavotana (Lev. 16:2). Taitra mafy i Isaia, nihevitra fa tapitra hatreo ny aminy (ampitahao amin'ny Eks. 33:20; Mpits. 6:22,23); niantsoantso izy, niaiky ny helony sy ny an'ireo iray firenena aminy (Isa. 6:5). Mampahatsiahy ny fiaiken-keloka ataon'ny mpisoronabe amin'ny Andro fanavotana koa izany (Lev. 16:21).

« Raha mbola nijoro teo amin'ny fahazavana mamirapiratra avy amin'ny fanatrehan'Andriamanitra teo amin'ny Masin'ny Masina Isaia dia fantany fa tsy hahavita na oviana na oviana ny iraka niantsona azy izy raha avela hijanona amin'ny tsy fahatanterahany sy ny tsy fahombiazany. » - MM, t. 255

`Nahoana ilay serafima no naka vainafo avy eo amin'ny alitara mba hanadiovana ny molotr'i Isaia? Isa. 6:6,7.7`

Nanazava ilay serafima fa mahafaka ny heloka amam-pahotan'i Isaia ny fikasihana ny molony toy izany (Isa. 6:7). Tsy voafaritra manokana ilay fahotana, kanefa tsy voatery ho fahadisoana eo amin'ny fitenenana ihany izany; ny molotra mantsy dia tsy maneho ny resaka atao fotsiny fa ilay olona manontolo izay manambara izany. Afaka manandratra fiderana madio eo anatrehan'Andriamanitra i Isaia ankehitriny satria voadio ara-panahy.

Fitaovana enti-manadio ny afo satria manala ny tain-drendrika izany (Jereo ny Nom. 31:23). Kanefa vainafo avy amin'ilay afo manokana sy masina teo amin'ny alitara no nampiasain'ilay serafima, dia afo izay Andriamanitra mihitsy no nandrehitra azy, ary mirehitra mandrakariva izany (Lev. 6:12). Nohamasinin'ilay serafima i Isaia, araka izany ary nodioviny koa. Ny tena antony hakana vainafo avy eo amin'ny alitara, amin'ny fanompoam-pivavahana ao amin'ny fitoerana masina, dia ny mba handoroana ny ditin-kazo manitra. Ampitahao amin'izay voalaza ao amin'ny Lev. 16:12,13 izany, izay ahitana ny mpisoronabe maka vainafo eran'ny fitondran'afo avy amin'ny alitara mba handorana ditin-kazo manitra. Ao amin'ny Isa. 6 anefa dia natehik'ilay serafima tamin'ny vavan'i Isaia ilay vainafo fa tsy tamin'ilay ditin-kazo. Naniry handoro ditin-kazo manitra i Ozia, fa i Isaia kosa dia tonga ditin-kazo manitra mihitsy! Tahaka ny andrehetan'ny afo masina ny ditin-kazo mba hamenoana hanitra ny tranon'i Jehôvah no andrehetany koa ilay mpaminany mba hampielezany ilay hafatra masina. Tsy kisendrasendra  izany ny nanirahan'Andriamanitra an'i Isaia ho any amin'ny vahoakany (Isa. 6:8 sy ny manaraka).

`Vakio amim-bavaka ilay valinteny nasetrin'i Isaia ilay fahitana avy amin'Andriamanitra (Isa. 6:5). Ahoana no ahitantsika taratra eto ny tena olana fototra, dia ny fisian'ny vahoaka mpanota eo anivon'ny tontolo izay noharian'Ilay Andriamanitra "masina, masina, masina" - Isa. 6:3? Nahoana no i Kristy eo amin'ny hazo fijaliana no hany vahaolana? Inona no nitranga teo amin'ny hazo fijaliana ka namaha lo oiana io?`