---
title: Fianarana fanampiny
date: 08/01/2021
---

« Nanjaka niaraka tamin'ny fanehoan-kery tafahoatra teo amin'ny saranga rehetra tamin'ny mponina ny tsy fahamarinana, hany ka nalaim-panahy matetika hanaiky ho azon'ny fahakiviana sy ny famoizam-po ireo olom-bitsy nitoetra nahatoky tamin'Andriamanitra. Ary toa efa an-dalan'ny hahafefika azy mihitsy aza ny fikasan'Andriamanitra momba an'Isirely, ary efa hihatra tamin'ilay firenena mpiodina ny anjara mitovy amin'izay nanjo an'i Sodoma sy Gomora. »

« Tsy mahagaga àry raha teo anatrehan'ny toe-javatra tahaka izany no saiky nampihemotra an'i Isaia tamin'ny antso nalefa taminy mba hitondra ny hafa-panairana sy fananarana ho an'ny fanjakan'iJoda tamin'ny taona farany nanjakan'i Ozia. Tsy niafina taminy mantsy fa hifandona amin'ny fanoherana tsy leo tohika izy. Ary koa, raha nahatsapa ny tsy hahazoany manao na inona na inona teo anoloan'ny toe-javatra toy izany izy, ary nisaintsaina ny hamafisam-po tamin'ny tsy finoan'ny vahoaka izay niantsoana azy hiasana, dia noheveriny fa tsy hahita fahombiazana ny asa hataony. Ka moa holaviny ve ny iraka nampanaovina azy raha teo amin'ny famoizampo izy ka handao an'i Joda eo amin'ny fanompoan-tsampiny? Moa havela hanjaka eto an-tany ve ireo andriamanitr'i Ninive ka hihaika ny Andriamanitry ny lanitra? », - MM, t t. 253,254.

**Fanontaniana hifanakalozan-jevitra:**

`1. Raha misy olona mpiroaroa saina na tsy mino ny fisian'Andriamanitra manontany anao hoe: «Ahoana no hanaporofoanao fa ny Andriamanitrao no mifehy ny zavatra rehetra?», dia inona no havalinao azy?`

`2. Raha Andriamanitra ary no mifehy ny toe-javatra, nahoana no iharam-pahoriana ny tsy manan-tsiny? Midika ve ny voalaza ao amin'ny Isa. 1:19,20 fa tsy misy ratsy tokony hanjo ny olon'Andriamanitra mahatoky, ary tsy misy fitahiana velively ho an'ireo mpiodina eto amin'izao fiainana izao? Ampitahao amin'ny Jôba 1;2; Sal. 37; Sal. 73. Azontsika atao ve ny mahatakatra ny toetran'Andriamanitra fitiavana eo anivon'ny zava-dratsy mitranga amin'ny olona? Ilaintsika ve ny hahatakatra izany?`

`3. Nahoana no misy ifandraisany betsaka amin'ny Andro Fanavotana ny voalaza ao amin'ny Isa. 6? Saino fa amin'io andro fitsarana isan-taona io no anadiovan'Andriamanitra ny olony mahatoky ho afaka amin'ny fahotana (Lev. 16:30) ary hamongorany kosa ireo izay tsy mahatoky (Lev. 23:29,30).`

**Famintinana:**

Tamin'ny fotoan'ny tsy fandriam-pahalemana, izay naha-osa ny fitondran'olombelona, ary mampalahelo tokoa fa niharihary izany, dia nahazo fahitana miezinezina avy amin'llay Mpitondra sy Mpitarika faratampon'izao tontolo rehetra izao i Isaia. Natahotra mafy izy noho ny tsy fahavitany na inona na inona, saingy nodiovina izy ary nampaherezina tamin'ny alalan'ny famindrampo, ka vonona izao ny ho ambasadaoron'Andriamanitra eo anivon'ny tontolo feno fikomiana.