---
title: Maty ny Mpanjaka. Ho ela velona anie ny Mpanjaka!
date: 03/01/2021
---

`Miresaka momba ny nahafatesan'i Ozia mpanjaka ny Isa. 6:1. Vakio ny 2 Tant. 26 ary valio ity fanontaniana ity: midika inona ny fahafatesan'i Ozia mpanjaka? `

Misy fomba fijery samy hafa azo andraisana ny fahafatesan'ity mpanjaka ity:

1. Na dia naharitra sy feno fanambinana aza ny fotoana nanjakan'i Ozia, "Raha vao nahery anefa izy, dia nirehareha ny fony, ka nitondra fahavoazana ho an'ny tenany izany" - 2 Tant. 26:16 (DIEM), ary niditra tao amin'ny tempoly izy, handeha handoro ditin-kazo manitra. Rehefa nosakanan'ireo mpisorona izy, satria tsy taranak'i Arona ka tsy manana fahafahana hanao izany (2 Tant. 26:18), dia tezitra. Tamin'io fotoana io, rehefa nanda anatra ny mpanjaka, dia namely azy avy hatrany tamin'ny alalan'ny habokana ny Tompo. Boka izy "ambara-pahafatiny ka nitoetra tao an-trano mitokana, satria tsy nahazo niditra tao an-tranon'i Jehôvah intsony izy." - 2 Tant. 26:21. Toa maneso ny fahitana azon'i Isaia, izay nahitany Ilay Andriamanitra Mpanjaka mandrakizay feno fahadiovana tao amin'ny fonenany, na ny tempoliny, tamin'ilay taona nahafatesan'ny mpanjaka indrindra, izay olombelona feno fahalotoana.

2. Misy fifanoherana manaitra eo amin'i Ozia sy i Isaia. Tamin'ny fahasahian-dratsy no nikatsahan'i Ozia fahamasinana; antony diso no nanesika azy (ny avonavona), ka nanjary tsy masina izy ary tsy afaka nanao fanompoana tao amin'ny tempoly intsony. I Isaia kosa dia namela ny fahamasinan'Andriamanitra hikasika azy. Niaiky ny fahalemeny tamim-panetren-tena izy, ary naniry ny hadio ara-panahy. Voarainy tokoa izany fahadiovana izany (Isa. 6:5-7). Toy ilay mpamory hetra voalaza ao amin'ny fanoharana nataon'i Jesôsy dia nohamarinina i Isaia: "fa izay rehetra manandra-tena no haetry, ary izay rehetra manetry tena no hasandratra" - Lio. 18:14.

3. Manaitra ny fitovian'ny habokana nahazo an'i Ozia amin'ny faharatsiam-pitondrantenan'ny vahoaka nentiny: "(...) tsy misy izay tsy marary, fa ratra sy dian-kapoka ary fery vao" - Isa. 1:6.

4. Ny fahafatesan'i Ozia, tamin'ny taona 740 TrK, dia nanamarika ny fisian'ny olana lehibe teo amin'ny fitarihana ny vahoakan'Andriamanitra. Ny fahafatesan'ny mpitondra na mpanapaka firenena iray dia mahatonga izany firenena izany ho marefo mandritra ny fotoam-piandrasana ny famindram-pahefana. Kanefa notandindomin-doza manokana ny firenen'i Joda satria tonga mpanjakan'i Asiria i Tiglato-pilesera III, taona vitsy talohan'izany, tamin'ny taona 745 TrK, ary avy hatrany dia niditra tamin'ny ady izy. Izany no nahatonga ny fireneny hatanjaka indrindra ka nandrahona ny fahaleovantenan'ireo firenena rehetra tany Proche-Orient. Nampaherezin'Andriamanitra i Isaia nandritra izany fotoan-tsarotra izany ka nasehony azy fa mbola Izy no mifehy ny toe-javatra rehetra.

`Diniho tsara izay voalaza ao amin'ny 2 Tant. 26:16. Amin'ny fomba ahoana no mety hahatonga ny tsirairay avy amintsika hanao tahaka izany koa? Miaro antsika tsy ho latsaka amin'izany fandrika izany ny fibanjinana mandrakariva ny hazo fijaliana; amin'ny fomba ahoana?`