---
title: '« Masina, Masina, Masina » (Isaia 6:1-4)'
date: 04/01/2021
---

Mariho ny zava-mitranga eto, ao amin'ireo andininy efatra voalohany amin'ny Isa. 6. Tao anatin'ny korontana lehibe ara-politika no nahafatesan'ilay mpanjaka (vonon-kiady ny Asirianina). Inoana fa fotoana nampatahotra an'i Isaia tokoa izany raha tsy azony antoka hoe iza no mifehy ny toe-javatra.

Inona àry no nitranga taorian'izay? Nahazo fahitana i Isaia, hitany nipetraka teo ambonin'ny seza fiandrianany Andriamanitra, miaraka amin'ny famirapiratan'ny voninahiny; reny ny anteman'ireo serafima mamirapiratra (« Ireo mirehitra ») miantsoantso hoe: « masina, masina, masina »; tsapany ny fihovitrovitry ny tany teo ambanin'ny tongony vokatr'izany, ary hitany ny setroka nameno ny tempoly. Fanandramana nanaitra ilay mpaminany tokoa izany. Tsy isalasalana fa fantatr'i Isaia ankehitriny hoe Iza no mifehy ny toe-javatra rehetra, na dia eo aza ireo tranga miseho ivelany.

`Aiza no misy an'Andriamanitra ao amin'io fahitana io? (Jereo ny Isa. 6:1). Nahoana Andriamanitra no miseho amin'i Isaia eo amin'io toerana io fa tsy toerana hafa? Jereo ny Eks. 25:8; Eks. 40:34-38.`

Samy tany an-tanin'olona avokoa, na i Ezekiela na i Daniela na i Jaona, no nahazo fahitana ao amin'ny Ezek. 1, Dan. 7:9,10 sy ny Apôk. 4;5. Nila fampiononana sy fampaherezana tahaka an'i Isaia koa izy ireo, nila nahafantatra fa Andriamanitra no mitantana ny zavatra rehetra na dia mahakivy tanteraka aza ny toe-javatra miseho manodidina azy. (Babo tany amin'ny firenena mpanompo sampy i Daniela sy i Ezekiela, dia firenena namotika ny firenen'izy ireo; i Jaona kosa dia natao sesitany tany amin'ny nosy mitokana iray noho ny tsy fankasitrahan'ny fahafena ara-politika iray.) Inoana tokoa fa nanampy azy ireo izany fahitana izany, ary nanome azy izay ilainy mba hitoerany ho mahatoky hatrany na dia mandritra ny fotoan-tsarotra aza.

"Raha mbola nibanjina ny voninahitra sy ny fiandrianan'ny Tompo izay niseho teo imasony toy izany Isaia dia toy ny foana ny tenany noho ny fahatsapany ny fahadiovana sy ny fahamasinan'Andriamanitra. Fifanoherana manao ahoana re no nisy tamin'ny fahatanterahana tsy manam-paharoa teo amin'ny Mpamorona azy sy tamin'ny fiainam-pahotana ananan'ireo izay anisan'ny vahoaka voafidy tahaka azy hatry ny elabe, dia ny ho Isiraely sy Joda ! " MM, t. 254.

Ilay fahamasinan'Andriamanitra, izay fahamasinana lehibe sy misongadina ao amin'ilay fahitana nomena an'i Isaia no fototra iorenan'ny hafatra entiny. Andriamanitra dia masina, ary takiny ho masina ny olony. Omeny azy izany fahamasinana izany raha mibebaka izy ireo, raha miala amin'ny fomba ratsiny, ka milefitra tanteraka Aminy amim-pinoana sy fankatoavana.

`Samy efa tojo toe-javatra mahakivy avokoa isika rehetra, ka toa mahavery fanantenana ny fisehony ivelany. Na tsy nahazo fahitana ny "voninahitr'i Jehôvah" tahaka an'i Isaïa eto aza ianao, dia tantarao ny fomba efa nampaherezan'Andriamanitra anao sy ny finoanao nandritra ny zava-tsarotra nolalovanao. Inona ny lesona voarainao avy amin'izany fanandramana izany ka azonao zaraina amin'ny hafa?`