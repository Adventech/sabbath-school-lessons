---
title: Antso mampatahotra
date: 07/01/2021
---

`Rehefa naniraka indray an'i Isaia Andriamanitra, nahoana no hafatra hafahafa toy izany no nampitondrainy ilay mpaminany ho an'ny vahoakany (Isa. 6:9,10)?`

Mba tsy hiheverantsika fa diso fandre i Isaia na tsy manan-danja io hafatra io, dia nampiasa ireo andininy ireo i Jesôsy nanazavany ny antony nampianarany tamin'ny alalan'ny fanoharana (Mat. 13:13-15).

Tsy tian'Andriamanitra hisy ho very ny olona (2 Pet. 3:9), koa izany no nahatonga Azy haniraka an'i Isaia ho any amin'ny firenen'i Joda sy nanirahany an'i Jesôsy ho eto amin'izao tontolo izao. Tsy ny fandringanana no sitrak'Andriamanitra fa ny famonjena mandrakizay. Misy ireo izay mamaly tsara ny antsony, kanefa ao koa ireo izay manamafy ny fony amin'ny fanoherana Azy. Na izany aza dia miantso azy ireo mandrakariva Andriamanitra mba hananan'izy ireo tombontsoa fanararaotra hatrany hahazoany mibebaka. Izao anefa, araka ny hanoherany izany no vao mainka hahamafy ny fon'izy ireo. Koa amin'io lafiny io dia manjary manamafy ny fony izay ataon'Andriamanitra ho azy, na dia tokony hanalefaka azy aza izany. Tsy miova ny fitiavan'Andriamanitra antsika; miankina amin'izay asetrintsika izany fitiavany izany ny anjara miandry antsika. Ny anjaran'ireo mpitory, tahaka an'i Mosesy, Isaia, Jeremia, Ezekiela, na i Kristy koa aza, dia ny miantso hatrany, na manda tsy handray ilay hafatra aza ny olona. Hoy Andriamanitra tamin'i Ezekiela: « Ary na hihaino izy na tsy hihaino (fa taranaka maditra izy), dia ho fantany fa efa nisy mpaminany teo aminy » (Ezek. 2:5). Ny manoro azy ireo ny adidy tokony hataony no asan'Andriamanitra sy ny mpanompony, mba hahatonga ny fampitandremana azy ireo hitombina tsara (ampitahao amin'ny Ezek. 3:16-21), na dia hisafidy ny fandringanana sy ny fandosirana ihany aza izy ireo amin'ny farany (Isa. 6:11-13).

Araka ny fandinihanao izany hevitra izany, ahoana no fahazoanao ny anjara asan'Andriamanitra tamin'ny nanamafisany ny fon'i Farao?

Hoy Andriamanitra ao amin'ny Eks. 4:21: « ary Izaho hanamafy ny fony ». Intsivy Andriamanitra no niteny fa hanamafy ny fon'i farao, ka io voalaza io no voalohany amin'izany. Intsivy koa anefa no ahitana an'i Farao manamafy ny fon'ny tenany ao (jereo ohatra ny Eks. 8:15,28 (32); Eks. 9:34).

Hita mazava eto fa nanana fahalalahana hisafidy ihany i Farao matoa afaka nanamafy ny fony. Kanefa ny fanamafisan'Andriamanitra koa ny fon'i Farao dia manambara fa avy Aminy no niavian'ireo tranga izay nosafidian'i Farao holavina; nisafidy handy ireo famantarana nomen'Andriamanitra azy izy. Raha nifidy hanaiky ireo famantarana ireo Farao dia ho nanalefaka ny fony ireo fa tsy ho nanamafy azy.

`Eo amin'ny fanandramanao manokana miaraka amin'Andriamanitra, efa nisy fotoana ve nanamafisanao ny fonao ka nanoheranao ny Fanahy Masina? Saintsaino izay nahatonga izany. Raha tsy nampaninona anao izany tamin'io fotoana io (efa fanaon'ny olona mafy fo rahateo izany), ahoana no fahitanao izany ankehitriny? Inona ny vahaolana? Jereo ny 1 Kôr. 10:13.`