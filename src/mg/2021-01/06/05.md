---
title: Vavahadin'ny lanitra (Isa.13,14)
date: 03/02/2021
---

Ao amin'ny Isa. 14, ireo eson-teny momba an'i Satana, « ilay fitarik'andro » (na Losifera amin'ny dikan-teny anglisy KJV), « zanaky ny maraina » lavo (Isa. 14:12), dia mifangaro amin'ireo eson-teny atao amin'ny mpanjakan'ny Babilôna. Nahoana? Ampitahao amin'ny Apôk. 12:1-9 izany, izay ahitana ilay dragona, atao hoe Satana (Apôk. 12:9), miandry ny hahaterahan'ny zaza iray mba handrapaka azy raha vao teraka. Voaseho mazava ao amin'ny Apôk. 12:5 fa i Kristy izany zaza izany, ary i Herôda mpanjaka kosa no nanao izay hahafaty an'i Jesôsy raha mbola kely Izy (Mat. 2). Sady maneho an'i Satana no maneho ny fahefana Rômanina, izay soloan'i Herôda tena, ilay dragona eto. Mampiasa ny olornbelona ho fitaovana koa mantsy i Satana mba hanatanterahany ny asany. Tahaka izany ihany, i Satana no tao ambadiky ny mpanjakan'i Babilôna sy ny mpanjakan'i Tyro.

`Nahoana I "Babilôna" no maneho an'i Rôma (1 Pet. 5:13) sy fahefana iray ratsy fanahy ao amin'ny bokin'ny Apôkalipsy tatY aoriana (Apôk. 14:8; 16:19; Apôk. 17:5; Apôk. 18:2,10, 21)?`

Tahaka ilay Babilôna ara-bakiteny dia niavonavona koa i Rôma sy ny « Babilônan'ny Apôkalipsy », izay fahefana lozabe mampahory ny vahoakan'Andriamanitra. Jereo manokana ny Apôk. 17:6, fa « leon'ny ran'ny olona marina » izy. Mikomy amin'Andriamanitra izy ireo, efa tafiditra ao amin'ny hevitr'ilay anarana hoe: « Babilôna » rahateo izany. Babili no ilazana azy amin'ny teny babilônianina, midika hoe: « vavahadin'(ireo) andriamanitra », izay maneho fa eo no fidirana ho amin'ny fanjakan'(ireo) andriamanitra. Ampitahao amin'ny Gen. 11 izany, izay mitantara ny nanorenan'ny olona ny Babela mba hanatrarany ny maha-andriamanitra amin'ny herin'ny tenany, ka ho afaka madiodio amin'ny fanarahana ny lalàn'Andriamanitra.

Rehefa avy nanonofy ny amin'ilay tohatra mampifandray ny lanitra sy ny tany i Jakôba dia nihoraka hoe: « tsy hafa ity, fa tranon'Andriamanitra sy vavahadin'ny lanitra"- Gen. 28:17. Mariho fa ilay "tranon'Andriamanitra » dia « vavahadin'ny lanitra » ihany; izany hoe, fidirana ho amin'ny fanjakan'Andriamanitra. Nomen'i Jakôba anarana hoe: "Betela" izany toerana izany, izay midika hoe: « tranon'Andriamanitra ».

Samy fomba hanatrarana ny fanjakan'Andriamanitra na ny « vavahadin'ny lanitra » tao Betela na ilay « vavahadin'ireo andriamanitra » tany Babilôna, saingy mifanipaka. Andriamanitra no naneho ilay tohatr'i Jakôba; avy any an-danitra ambony no niavian'ilay tohatra. Ireo tilikambon'i Babilôna sy ireo tempoliny miendrika piramida kosa dia olombelona no nanorina azy, ary miainga avy eo amin'ny tany no miakatra izany fanorenana izany. Ireo fifanoherana ireo dia maneho lalana roa mankamin'ny famonjena, izay mifanipaka: ny fahasoavana avy amin'Andriamanitra sy ny asan'ny olombelona. Miorina amin'ilay ohatry ny fanetren-tena teo Betela avokoa ny tena fivavahana marina rehetra: « Fa fahasoavana no namonjena anareo amin'ny finoana » (Efes. 2:8,9). Ny fivavahan-diso rehetra kosa, anisan'izany ny fanindrahindrana ny lalàna sy ny fandalana ny maha-olona « araka izao tontolo izao », dia mifototra amin'ilay ohatr'i Babilôna feno avonavona. Jereo ny fanoharana nataon'i Jesôsy momba ilay Fariseo sy ilay mpamory hetra (Lio. 18:9-14), mba hahitanao ny fifangarihan'ireo fomba fijery roa ireo.

`Nandany taona maromaro tao amina monasitera Zen (miompana amin'ny fandinihan-tena amim-pivavahana eo am-pipetrahana tahaka an'i Bouddha) iray i Leonard Cohen, mpamoron-kira kanadianina. Na izany aza dia hoy izy tamin'ny mpanao gazety iray: « Tsy voavonjy aho ». Araka ny levona androany, inona no olany raha ny hevitrao? Inona momba ny famonjena no nilainy ho fantatra?`