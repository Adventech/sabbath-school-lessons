---
title: "Ny fandresen'i Ziona amin'ny amin'ny farany (Isa.24-27)"
date: 04/02/2021
---

Aorian'ny faminaniana loza ho an'ireo firenena tsirairay ao amin'ny Isa. 13--23, dia ambara ao amin'ny Isa. 24, 25, 26, 27 kosa ny faharesen'ny fahavalon'Andriamanitra maneran-tany sy ny fanafahana ireo olony.

`Mitovy amin'ny famariparitan'i Isaia ny tany, izay foana sy lao (Isa. 24), ny fanehoan'i Jaona ireo tranga mifandraika amin'ny arivo taona izay manaraka ny fiavian'i Jesôsy fanindroany (Apôk. 20). Nahoana?`

Toy izay hita ao amin'ny Isa. 13,14 dia mifanaraka amin'ny toetoetr'i Babilôna ara-bakiteny ireo fahefana tatý aoriana; ary maneho ny fitambaran'ireo olombelona mpanapaka kosa ny «mpanjakan'i Babilôna», miaraka amin'ilay atidoha mpiketrika ao ambadiny, dia i Satana izany. Koa ilay hafatra manambara ny faharavan'i Babilôna (Isa. 21:9) dia mety hiverina any aoriana (Apôk. 14:8, Apôk. 18:2), ary ho levona ihany i Satana amin'ny farany, amin'ny fiavian'i Kristy fanindroany (Apôk. 20:10). Na dia fitsaran'Andriamanitra aza ilay «andron'i Jehôvah» nandravana an'i Babilôna ara-bakiteny (Isa. 13:6,9), dia efa mby an-dalana koa ilay « andron'i Jehôvah, ilay lehibe sady mahatahotra » (Joe. 3:4, Mal. 3:23, ampitahao amin'ny Zef. 1:7).

Toy izany koa, ny fahitana ao amin'ny Isa. 24 dia manambara toe-javatra efa fantatra tamin'ny andron'i Isaia, « hivoara-mena ny volana, ary hivaloarika ny masoandro, fa Jehôvah , Tompon'ny maro, no Mpanjaka ao an-tendrombohitra Ziona sy any Jerosalema »(Isa. 24:23). Tsy isalasalana fa nihevitra tokoa i Isaia fa mikasika ilay Jerosalema fantany ilay fahitana. Manazava anefa ny bokin'ny Apôkalipsy fa any amin'ilay Jerosalema vaovao no hahatanterahan'izany (Apôk. 21:2). « Ary ny tanàna tsy mba mila ny masoandro na ny volana hamirapiratra aminy; fa ny voninahitr'Andriamanitra no nanazava azy, ary ny Zanak'ondry no fanazavana azy » - Apôk. 21:23.

`Handringana ny ratsy fanahy tokoa ve Andriamanitra? Vakio ny Isa. 28:21, izay mitantara ny asa fandringanana ataon'Andriamanitra, dia "tsy ilay vitainy mandrakariva".`

Tsy zavatra fanaon'Andriamanitra izany satria tsy tiany ny manao izany, kanefa ataony na asany ihany izany na izany aza. Marina tokoa fa miteraka fahafatesana ny ota (Jak. 1:15). Kanefa manam-pahefana hanome fiainana Andriamanitra ary manana ny fanalahidin'ny fahafatesana, Izy no mamaritra ny fotoana sy ny toerana ary ny fomba hitrangan'ilay fandringanana farany (Apôk. 20). Koa tsy mitombina ny fiheverana fa tsy hanao na inona na inona Andriamanitra ho famaranana hatreo ny ozon'ny ota fa hamela izany hizotra fotsiny ho amin'ny fiafarany, dia araka ilay vokatra aterany rahateo.

`Izay hitantsika ao amin'ny Isa. 24, 25, 26, 27 no hitantsika taratra manerana ny Baiboly manontolo, dia ny hoe: tsinontsinona ny fahoriana sy ny fijaliana ary ny alahelo ankehitriny, fa amin'ny farany dia handresy ny faharatsiana Andriamanitra sy ny fahatsarana. Inona àry izany no hany azontsika atao raha tiantsika ny hiombona anjara amin'izany fandresena farany izany? Ohab. 3:5-7, Rôm. 10:9.`