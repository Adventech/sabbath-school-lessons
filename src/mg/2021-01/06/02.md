---
title: Ny loza manjo ny firenena
date: 31/01/2021
---

Ny Isa. 13:1 dia lohateny milaza an'i Isaia ho mpanoratra ilay faminaniana (ampitahao amin'ny Isa. 1:1, Isa. 2:1); toa maneho fiantombohana fizarana vaovao ao amin'ilay boky koa izany. Mirakitra faminaniana momba ny fitsarana hihatra amin'ny firenena maro samihafa ny toko 13-23. Andeha hojerentsika ny amin'izany.

`Nahoana no manomboka amin'i Babilôna ireo faminaniana mampitandrina ny firenena ireo?`

Efa nanonona fitsarana ho an'i Asiria, ilay nampidi-doza indrindra tamin'ny andron'i Isaia, ny Isa. 10:5-34. Mamerina milaza fohifohy ny drafitr'Andriamanitra ny amin'ny handreseny an'i Asiria ny Isa. 14:24-27, fa ny tena votoatin-dresaka ao amin'ny toko 13-23 dia ireo loza hafa mandindona, ka i Babilôna no lehibe indrindra amin'izany.

Nanana lova efa tranainy maro samihafa ara-kolontsaina, ara-pivavahana, ary ara-pôlitika i Babilôna. Nanjary fahefana lehibe sy matanjaka izy taty aoriana, izay nandresy sy namabo an'i Joda. Tarnin'ny andron'i Isaia anefa, araka ny fijerin'olombelona, dia tsy mbola hita ho loza mananontanona ny vahoakan'Andriamanitra i Babilôna. Nandritra ny ankamaroan'ny fotoana niasan'i Isaia dia nanjaka tamin'i Babilôna i Asiria. Hatramin'ny taona 728 TlK, rehefa lasan'i Tiglato-Pilesera III ho babo i Babilôna ka tonga mpanjakan'i Babilôna izy tamin'ilay anarana hoe: Pulu (na "Pola", jereo ny 2 Mpanj. 15:19, 1 Tant. 5:26), dia efa imbetsaka no namaboan'ireo mpanjaka asirianina an'i Babilôna (tamin'ny taona 710 TlK, 702 TlK, 689 TlK, sy 648 TlK). Nony farany anefa dia i Babilôna ihany no nanjary fahefana matanjaka indrindra nandrava ny fanjakan'i Joda.

`Vakio ny Isa. 13. Mariho ny hamafin'ny teny ambara ao. Nahoana Ilay Andriamanitra fitiavana no manao izany zavatra izany? Na nahoana no avelany hitranga izany? Tsy isalasalana fa hisy olona tsy manan-tsiny hiharan'ilay fahoriana (Isa. 13:16), sa tsy izany? Ahoana no fahazoantsika izany nataon'Andriamanitra izany?`

Ity Iahatsoratra ity sy ireo Iahatsoratra hafa ao amin'ny Baiboly, izay milaza momba ny firehetan'ny fahatezeran'Andriamanitra amin'ny fahotana sy ny faharatsiana, tsy tokony hanambara amintsika ny toetra mamohehatra ananan'ny fahotana sy ny faharatsiana ve izy ireo? Tsy efa ampy anehoana amintsika ny maha-ratsy ny fahotana ve ny fanehoan'llay Andriamanitra fitiavana fihetsika toy izany eo anatrehan'ny ota? Aoka tsy hohadinointsika fa i Jesôsy no manao ireo fampitandremana ireo amin'ny alalan'i Isaia, dia Ilay Jesôsy Izay mpamela heloka, mpanasitrana, mifona ho an'ny mpanota sy miangavy azy ireo mba hibebaka.

`Ho anao manokana, ahoana no nahatakaranao io lafin-toetran'llay Andriamanitra fitiavana io? Apetraho amin'ny tenanao koa ity fanontaniana ity: Tsy noho ny fitiavany tokoa ve no mahatonga azy haneho fahatezerana? Raha eny, amin'ny fomba ahoana? Na, hevero koa ity fomba fijery anankiray ity: nitondra ny fahotan'izao tontolo izao teo amin'ny hazo fijaliana i Jesôsy; mafy indrindra ny fahoriana niaretany, dia tahaka izay tsy mbola nanjo ny olona, na dia ireo "tsy manan-tsiny" nijaly noho ny fahotan'ny fireneny aza. Manampy antsika amin'ny famaliana ireo fanontaniana sarotra ireo ny fahoriana niaretan'i Kristy teo ambonin'ny hazo fijaliana; amin'ny fomba ahoana?`