---
title: 'Babilôna, ilay tanàna lehibe fahiny (Isa.13:2-22)'
date: 01/02/2021
---

Rehefa nametraka ny tenany ho mpanjakan'i Babilôna i Nabôpôlasara, Kaldeanina, tamin'ny taona 626 TlK  dia namerina tamin'i Babilôna indray ny voninahiny. Izy no nanomboka ny tarana-mpanjaka babilônianina vaovao, ary nandray anjara (niaraka tamin'ny medianina) tamin'ny fandresena an'i Asiria. I Nebokadnezara II, zanany, no mpanjaka nandresy sy namabo an'i Joda.

`Nanao ahoana ny niafaran'ilay tanànan'i Babilôna? Jereo ny Dan. 5.`

Rehefa nobaboin'i Kyrosy Persianina ho an'ny Medianina sy ny Persianina ny fanjakan'i Babilôna (jereo ny Dan. 5), dia very mandrakizay ny fahaleovantenany. Nofaranan'i Xerxes I tamin'ny fomba feno herisetra ny fikomian'i Babilôna tamin'ny lalàna persianina tamin'ny taona 482 TlK. Nesoriny ny sarivongan'i Merodaka, ilay andriamaniny lehibe, ary fantatra koa fa noravany ireo toerana mimanda sy tempoly sasany.

Nalain'i Aleksandra Lehibe teo an-tanan'ny Persianina i Babilôna tamin'ny taona 331 TlK, ary tsy tamin'ny alalan'ny ady no nanaovany izany. Na teo aza ny fikasany hanao an'i Babilôna ho renivohiny any atsinanana, saingy tsy naharitra izy (i Aleksandra Lehibe), dia nitotongana nandritra ny taonjato maro ilay tanàna. Tamin'ny taona 198 TrK dia hitan'ilay Rômanina Septimus Severus i Babilôna, lao tanteraka. Nilaozana i Babilôna; izany no niafarany. Misy Irakianina vitsivitsy ihany monina any amin'ny faritra sasany amin'io tanàna tranainy io ankehitriny, saingy tsy nanorina izany indray tsy akory izy ireo.

Nanafaka ny taranak'i Jakôba teo ambanin'ny fampahorian'i Babilôna ny loza nanjo azy (nanjo an'i Babilôna) voalaza ao amin'ny Isa. 13 (Isa. 14:1-3). Tamin'ny alalan'ny namaboan'i Kyrosy an'i Babilôna tamin'ny taona 539 TlK no nahatanteraka izany. Na dia tsy nandrava ilay tanàna aza izy dia izany no niandohan'ny fifaranan'ny fanjakan'i Babilôna, ary tsy natahorana hiverina hampijaly ny vahoakan'Andriamanitra intsony izy.

Asehon'ny Isa. 13 ho fitsarana avy amin'Andriamanitra ny fianjeran'i Babilôna. Miaramilan'Andriamanitra ireo mpiady naka ilay Tanàna (Isa. 13:2-5). Natao hoe « andron'i Jehôvah » ilay andro fitsarana (Isa. 13:6, 9), ary mafy indrindra ny fahatezeran'i Jehôvah ka niantraika tamin'ny kintana, ny masoandro, ny volana, ny lanitra, ary ny tany (Isa. 13:10,13).

Ampitahao amin'ny Mpits. 5, izay misy ny fihirana nataon'i Debôra sy Baraka, milaza ny nandehanan'ny Tompo ka nampihorohoro ny tany sy nampilatsaka ny ranonorana avy any an-danitra izany fandehany izany (Mpits. 5:4). Voalaza ao amin'ny Mpits. 5:20,21 fa miady amin'ilay fahavalo avy any amin'ny firenen-kafa ireo singa ao amin'ny natiora, anisan'izany ny kintana.

`Alaivo sary an-tsaina hoe ao anatin'ny fisandratan'ny voninahiny indrindra Babilôna, ary mamaky izay voasoratra ao amin'ny Isa. 13:19-22 manokana ny olona iray izay mponina ao. Fahadalana tokoa angamba no nandraisany izany! Inona ihany koa ireo faminaniana hafa tsy mbola tanteraka ka toa fahadalana amintsika, ary tsy azontsika an-tsaina velively aza ny mety hitrangany? Nahoana anefa no adala isika raha mihevitra fa tsy ho tanteraka izy ireny?`