---
title: 'Nietry ilay tendrombohitra « Mpanjaka » (Isa.14)'
date: 02/02/2021
---

Manoloana ny fianjeran'i Babilôna (Isa. 13), izay fanafahana ho an'ny vahoakan'Andriamanitra (Isa. 14:1-3), dia manao fanoharana ny Isa. 14:4-23, maneso ny mpanjakan'i Babilôna (jereo koa ny Mika 2:4, Hab. 2:6). Miendrika tononkalo izany, mazava loatra fa sary an'ohatra no antitranteriny satria mpanjaka efa maty no lazainy fa mitsena ilay namany vaovao any amin'ny fiainan-tsi-hita (Isa. 14:9,10), ka kankana sy olitra no ilafihany sy mandrakotra azy (Isa. 14:11). Fomba fanehoan'Andriamanitra ny tiany ambara fotsiny izany, fa haetry ny mpanjaka miavonavona, dia tahaka ireo mpanapaka be rehareha teo alohany ihany. Tsy famaritana ny toetoetry ny maty tsy akory izany !

`Fomba ahoana no ifandraisan'ny Isa. 14:12-14 amin'ny mpanjakan'i Babilôna?`

Nanome tombam-bidy ny tenany tokoa ireo mpanjakan'i Babilôna (Dan. 4, 5). Kanefa ny faniriana « ho tahaka ny Avo Indrindra » - Isa. 14:14 dia efa fanindrahindrana tafahoatra ny tena. Na dia nitady fifandraisana ety tamin'ireo andriamaniny aza ny mpanjaka dia teo ambanin'ny sitrapony kosa. Hita miharihary izany isan-taona, rehefa tonga ny andro fahadimy fankalazana ny taom-baovao babilônianina. Mandritra izany lanonana izany dia asaina manaisotra ireo marika famantarana ny maha-mpanjaka azy ilay mpanjaka mialoha ny hankanesany eo anatrehan'ilay sarivongan'i Merodaka, mba hahazoana manamafy ny fiandrianany. Koa noheverina ho fahadalana, eny famonoan-tena mihitsy aza, ny famindrana toerana ny andriamanitra iray, na dia andriamanitra ambany aza izany.

Tahaka ny ao amin'ny Isa. 14 dia milaza ny amin'ny fiavonavonan'ny mpanapaka teo amin'ny tanàna iray, izay nihaika an'Andriamanitra koa ny Ezek. 28. Eto ihany koa dia mihoatra lavitra noho ny famariparitana ny mpanjaka eto an-tany no ambara eto. Ary dia mihamazava ny tena tian'Andriamanitra ambara : Tao amin'ny saha Edena ity mpanjaka ity, kerobima voahosotra manaloka, tao an-tendrombohitra masin'Andriamanitra, tsy nanan-tsiny hatramin'ny andro namoronana azy ka mandra-pahita heloka tao aminy, noroahin'Andriamanitra, ary holevoniny amin'ny afo amin'ny farany (Ezek. 28:12-18). Lalina loatra izany sary an'ohatra izany, ka raha olombelona no ampiasana ireo voambolana manokana ireo dia tsy hisy heviny izany. Ny Apôk. 12:7-9 anefa dia mitantara tokoa ny amin'ilay anjely mahery izay noroahina niaraka tamin'ireo anjely namany tsy ho ao an-danitra intsony, dia « izay atao hoe devoly sy Satana, izay mamitaka izao tontolo izao » - Apôk. 12:9, sy namitaka an'i Eva tao Edena koa (Gen. 3).

Nirehareha fatratra tao am-pony i Satana: « (...) hoy hianao: 'Mba Andriamanitra koa aho; eto amin'ny anankiray amin'ny fipetrahan'Andriamanitra no ipetrahako, dia eto ampovoan'ny ranomasina, nefa olona ihany hianao, fa tsy Andriamanitra tsinona » (Ezek. 28:2). Hanaporofo ny tsy maha-andriamanitra azy ny fahafatesany. Mifanohitra amin'i Kristy dia ho levona ao anatin'ny farihy afo sy solifara i Satana (Apôk. 20:10), ary tsy hiverina hamitaka izao tontolo izao intsony mandrakizay.

`Ampitahao ireto toko sy andininy ireto: Isa. 14:13,14; Mat. 11:29, Jao. 13:5, sy Fil. 2:5-8. Milaza inona amintsika momba ny toetran'Andriamanitra sy ny toetran'i Satana ny fifanoherana hita ao? Inona no azontsika Iazaina mikasika ny fomba fijerin'ny Tompo ny fireharehana sy ny avonavona ary ny fanambonian-tena?`