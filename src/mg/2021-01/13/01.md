---
title:  Fanavaozana indray ny planeta tany
date:   20/03/2021
---

### Hodinihina mandritra ity herinandro ity
Isa. 65:17-25; Isa. 66:1-19; Isa. 66:19-21; Isa. 66:21; Isa. 66:22-24.

> <p>Tsianjery</p> 
> « Fa, indro, Izaho mahary lanitra vaovao sy tany vaovao, ka dia tsy hotsarovana intsony ny taloha, no ho mby ao an-tsaina akory aza » (Isa. 65:17).

### Fampidirana

Tsy nety nandeha nianatra ny zazalahy kely iray roa ambin'ny folo taona, indray andro, raha avy namaky boky mikasika ny fahalalana momba ireo karazan-kintana sy ny habakabaka. Nentin'ny reniny nankany amin'ny mpitsabon'ny fianakaviana izy, izay nanontany azy hoe: « Fa misy inona r'ise ry Billy a? Maninona ise no tsy mety hianatra sy tsy mety hankany an-tsekoly intsony? »

"Satria", hoy izy, "namaky ity boky miresaka momba ny kintana ity aho, ka indray andro any, hono, dia hodoran'ny masoandro daholo ny zavatra rehetra ary dia hanjavona daholo ny zava-manana aina rehetra eto ambonin'ny tany. Koa tsy hitako indray izay antony mbola hanaovan-javatra raha ho levona daholo ihany ny zavatra rehetra amin'ny farany."

Tezitra mafy ilay reniny, ka nihiaka hoe: "Tsy raharahanao izany! Tsy anjaranao izany!"

Nitsiky kely ilay mpitsabo ary niteny hoe « ka tsy misy tokony hatahoran'ise ange izany ry Billy e! Satria amin'ny fotoana hahatongavan'izany, dia efa maty efa ela daholo isika rehetra. »

Mazava loatra fa anisan'ny olana koa izay: amin'ny farany dia ho faty avokoa ihany isika rehetra.

Soa ihany anefa, fa tsy voatery hifarana hatreo amin'ny fahafatesana ny fisiantsika. Fa ny mifanohitra amin'izay, efa nomena fiainana isika, dia fiainana mandrakizay, ao anatin'ny tontolo iray nohavaozina.

_*Famerenana ny lesony ny sabata 27 Marsa._
