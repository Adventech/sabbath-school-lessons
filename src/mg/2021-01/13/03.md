---
title:  "Andrambin'Andriamanitra (Isa. 66:1-19)"
date:   22/03/2021
---

`Vakio ny Isa. 66:1-19. Ataovy ao an-tsaina ny amin'ny vanim-potoana nanoratan'i Isaia. Inona ny hafatra ampiatainy eto?`

Amin'ny alalan'ny mpaminany no anantitranteran'Andriamanitra ny  antso sy ny fampitandremana izay mameno ny boky iray manontolo, dia ny hoe: hamonjy sy hampody indray ireo manetry tena, izay mangovitra noho ny teniny Andriamanitra (Isa. 66:2,5). Tahaka ny ao amin'ny Isa. 40:1, dia hampionona azy ireo izy (isa. 66:13); fa haringany kosa ireo izay mikomy Aminy. Ao anatin'izany ireo mpihatsaravelatsihy amin'ny fombafomba fotsiny, izay laviny ny fanatitra ataony (isa. 66:3,4); ampitahao amin'ny (Isa. 1:10-15), ary koa ireo izay mankahala sy mandà ireo olony mahatoky (Isa. 66:5). Anisan'izany ihany koa ireo izay manao ny fahavetavetan'ny Jentilisa (Isa. 66:17) tahaka ireo izay natao tao amin'ny tempoly tany Jerosalema (Ezek. 8:7-12).

`Jereo ny Isa. 66:3. Inona no ambaran'io andininy io? Foto-kevitra ara-panahy inona no aseho eto? Ahoana no mety hanehoana izany hevitra izany ihany, saingy ao anatin'ny tontolo-kevitry ny fivavahana kristianina sy ny fiankohofana ankehitriny?`

`Ahoana no ataon'Andriamanitra mba hisarihana ireo firenena toy ny andriamby, ho eo Aminy? Isa. 66:18,19`

Rehefa avy mandringana ny fahavalony Andriamanitra (Isa. 66:14-17) dia maneho ny voninahiny ka tonga toy ny andriamby hisarika ny olona ho ao Jerosalema (ampitahao amin'ny Isa? 2:2-4). Mametraka "famantarana" eo amin'izy ireo izy, izay tsy voasoritra manokana eto saingy hita fa manondro ny famantarana voalazan'i Isaia farany: Manome fifaliana sy fiadanana ho an'ny olony Andriamanitra ary mampody amin'iizy ireo indray ny taniny (Isa. 55:12,13). Rehefa maneho ny voninahiny amin'ny alalan'ny famerenany indray ny olony aorian'ny fandringanana Izy, dia izay no famantarana ny fampodiana indray ny fankasitrahany,tahaka ny nanomezany an'i Noa ny famantaran'ny avana taorian'ny Safodrano (Gen. 9:13-17).

`Vakio ny Isa. 66:5. Inona no hevitry ny hoe mangovitra noho ny teniny? Nahoana no tian'i Jehôvah ny hangovitantsika noho ny teniny? Reha tsy mangovitra ianao, inona no mety ambaran'izany mikasika ny toe-ponao?`
