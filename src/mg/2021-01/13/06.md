---
title:  "Toy izany koa ny haharetan'ny taranakareo sy ny anaranareo (Isa. 66:22-24"
date:   25/03/2021
---

`Vakiony Isa. 66:22. Inona no ambaran'io andininy io amintsika? Inona ny fanantenana ho antsika ao?`

Iray amin'ireo teny fikasana mahafinaritra indrindra no hita ao amin'ny Isa. 66:22. Vakio tsara ange e! Haharitra mandrakizay ny taranatsika sy ny anarantsika ao amin'ny lanitra vaovao sy tany vaovao. Tsy misy intsony ny fikosehana anarana, na fanapahana hiala, na fanampinampian-javatra, na fanongotana na famongorana. Teny fikasana ny amin'ny fiainana mandrakizay ao anaty tontolo iray nohavaozina tanteraka no azontsika eto - tontolo iray tsy misy ota, tsy misy fahafatesana, tsy misy fahoriana, fa lanitra vaovao sy tany vaovao, fahatanterahan'ny finoantsika kristianina, ary fahatanterahan'izay nataon'i Kristy ho antsika teo amin'ny hazo fijaliana.


`Nahoana no misy voaloham-bolana miaraka amin'ny Sabata ao anatin'ny filazalazana ny amin'ilay lanitra vaovao sy tany vaovao, araka izay hita ao amin'ny Isa. 66:23?`

Na dia misy fomba maromaro aza entina mijery ity andininy sarotra ity, dia ity misy fomba iray azo andraisana azy; ny Sabata dia efa noforonin'Andriamanitra talohan'ny nisian'ny rafi-pisoronana (Gen. 2:2,3). Araka izany, na dia anisan'ny fanajana ny Sabata aza ny rafi-pivavahana, dia tsy izany tsy akory no iankinany.  Izany no mahatonga ny Sabata hitohy hatrany, hatramin'ny fotoana hamerenana amin'ny laoniny ny zavatra rehetra hatrany amin'ny tany vaovao. Tsy misy fanamarihana mihitsy ao amin'ny Baiboly manondro fa andro ara-dalàna atokana ho fivavahana ankoatra ny rafi-pisoronana ny voaloham-bolana. Mety ho andro fivavahana izany (saingy tsy voatery ho andro fitsaharana tahaka ny Sabata isan-kerinandro) any amin'ny tany vaovao, ary mety misy fifandraisany amin'ny famoazan'ny hazon'aina isam-bolana (Apôk. 22:2).

Na inona na inona mety ho hevitra manokana fonosin'ny Isa. 66:23, ny tena zava-dehibe dia ny hiankohofan'ny vahoakan'Andriamanitra Aminy mandritra ny mandrakizay.

`Nahoana i Isaia no mamrana io toko io amin'ny sary ratsy maneho ny olom-boavonjy mijery ny fatin'ireo mpikomy nolevonin'Andriamanitra (Isa. 66:24)?`

Ho fampitandremana an-tsary ny olona tamin'ny androny, dia ambaran'i Isaia fohy sady mazava ny fahasamihafan'ny Babilônianina ny fandravana sy ny an'ireo mpikomy izay ho levona tokoa. Tsy fampijaliana maharitra mandrakizay izany: ho faty ireo mpikomy, holevonina amin'ny "afo", fandringanana izay tsy hijanona raha tsy efa mahavita ny asany mba hahafahana manomoka ny famoranana indray an'i Jerosalema izany.

Ny fampitandreman'i Isaia dia manondro mialoha ny fahatanterahana faratampon'ny faminaniana ao amin'ny bokin'ny Apôkalipsy: ny fandringanana ny mpanota sy i Satana ary ny fahafatesana ao anatin'ny farihy afo (Apôk. 20), izay arahin'ny fisian'ny "lanitra vaovao sy tany vaovao", sy ny tanàna masina "Jerosalemna vaovao" ary ny tsy fisian'ny ranomaso sy ny fanaintainana intsony, satria "efa lasa ny zavatra taloha" (Apôk. 21:1-4; ampitahao amin'ny Isa. 65:17-19) ary fisiana vaovao sy fiainana mandrakizay ho an'ny rehetra navotana hiala amin'ny tany.
