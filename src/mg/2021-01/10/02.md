---
title: "ilay fahamarinana mampahory fo nambaran'i Isaisa (Isa. 50:4-10)"
date: 28/02/2021
---

Raha fampahafantarana fotsiny no nokasain'i Isaià hampitaina, dia ho nasehony indray mandeha avokoa ireo tsipiriany rehetra momba ny Mesia. Kanefa mba hampianarana, handresena lahatra, ary hahatonga ny mpamaky na ny mpihaino azy hihaona amin'ilay Mpanompon'i Jehôvah, dia mamelabelatra lohahevitra maro miverimberina toy ny amboaram-peon-kira i Isaia. Hazavainy tsikelikely ilay hafatr’Andriamanitra mba hahafahan’ny saina mandray izany araka ny tontolon-kevitra resahina. Mpanakanto i Isaia, ary manao hosodoko eo amin’ny fanahin’ny mpihaino azy izy.

`Vakio ny Isa. 50:4-10. Fintino izay voalaza ao amin’ireo andininy ireo. Ahoana no fahitanao an’i Jesosy ao amin’io ampahan-dahatsoratra io?`

Hitantsika ao amin’ny Isa. 49:7 fa nohamavoina sy nankahalaina ary “mpanompon’ny mpanjaka” Ilay Mpanompon’Andriamanitra, kanefa « Ny mpanjaka hahita ka hitsangana, ary ny mpanapaka koa, ka dia hiankohoka ». Hitantsika ao amin’ny Isa. 50 anefa fa lalan-tsarotra kokoa no tsy maintsy nodiavin'Ilay Mpampianatra malemy fanahy nampahatanjaka ny reraka (Isa. 50:4). Mba hanamarinana antsika dia tsy maintsy niaritra herisetra sy fahoriana ara-batana Izy (Isa. 50:6).

Ho antsika izay manaraka ny kolontsaina tandrefana ankehitriny dia ratsy tokoa ny fandrenesantsika izany hoe herisetra na fampahoriana izany. Tamin’ny kolontsain’ny Proche Orient fahiny anefa dia raharaha niankinan’ny aina ny voninahitra, ho an’ny olona iray sy ny vondrona misy azy. Raha naniratsira olona ianao dia mila mitandrina sy tsara fiarovana; vantany vao misy hirika mantsy dia hamaly faty tokoa izany olona izany sy/na ireo miandany aminy.

« Nosamborin’i Hanona (mpanjakan’ny taranak’i Amona) ny mpanompon’i Davida, ka noharatany ny ila-somony, sady nofolonany hatreo amin’ny foto-peny ny akanjony, ka dia nalefany hody izy» - 2 Sam. 10:1-12. Noho izany fotsiny dia nanafika sy namabo ny firenen’i Amona ny mpanjaka Davida. Ao amin’ny Isa. 50 anefa dia mikapoka ilay Mpanompo ny olona, manongotra maharary ny volombavany, ary mandrora Azy. Ny mahatonga io toe-javatra io ho raharaha iraisam-pirenena sy iraisan’izao tontolo rehetra izao dia satria ny Irak’ lay Mpanjakan’ny mpanjaka no natao izany. Hita tokoa, rehefa ampitahaina amin’ireo andalana hafa miresaka momba ny « mpanompo » ny Isa. 9:6-7 sy ny Isa. 11:1-16, fa ny Mpanjaka io Mpanompo io, Ilay Mpanafaka sy Mpamonjy mahery! Na nananany aza ny hery sy ny voninahitra, noho ny antony tsy hay hazavaina dia tsy namonjy ny Tenany Izy! Toa mahagaga ny tsy ninoan’ny olona izany. Teo amin’ny hazo fijaliana dia nandatsa an’i Jesosy ireo loholona: "Namonjy ny sasany Izy; aoka hovonjeny ny tenany, raha Izy no Kristin’Andriam anitra, dia Ilay nofidina. » - Lio. 23:35; « aoka hidina hiala amin’ny hazo fijaliana Izy ankehitriny, dia hino Azy izahay » (Mat. 27:42).

`Vakio ny Isa. 50:4-10. Soraty ireo fitsipika ara-panahy voalaza eto, izay tokony hampiharina eo amin'ny fiainantsika. Diniho ny tenanao araka izay voasoratrao teo, Lafiny inona no ilainao hatsaraina? Raha kivy ianao dia tohizo ny vakiteny mandra. pahatapitry ny herinandro.`