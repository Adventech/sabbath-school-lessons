---
title: Isika no sarotra vonjena! (Isa.53:3-9)
date: 03/02/2021
---

Tahaka ny zava-maniry marefo, tsy dia misy endrika loatra, natao tsinontsinona (Isa. 53:2,3) dia aseho antsika tahaka izany Ilay Mpanompo niari-pijaliana. Tamin'ny fomba malaky no nitarihan'i Isaia antsika, niainga avy eo amin'ilay fahatanorana tsy misy tsiny ho eo ambavahaonan'ny fahafatesana. Na eo aza ilay tontolon-kevitra voalaza mialoha, dia tsy voaomana isika; izany hoe ekentsika izany anjara miandry ilay Mpanompo izany. Ny mifanohitra amin'izany anefa no izy! Asain'i Isaia lalaintsika ilay Zaza teraka ho antsika, Ilay Andrian'ny fiadanana. Ataon'ny olona tsinontsinona lzy, fa isika kosa mahalala hoe Iza marina Izy.

Araka ny voalazan'ilay olona iray izay dia « efa nifanena tamin'ilay fahavalo isika; tsy iza fa isika ihany izany ». Tsy Ilay Mpanompo tsy akory no voalohany natao tsinontsinona sy nolavina ary niari-pahoriana. Niaina izany rehetra izany i Davida rehefa nanenjika azy i Absalôma zanany (2 Sam. 15:30). Saingy ny fahoriana nentin'ity Mpanompo ity dia tsy anjarany, ary tsy vokatry ny fahotan'ny Tenany ny manjo Azy. Tsy vitan'ny nitondra izany teo amin'ny toeran'ny olona iray fotsiny lzy, fa "nataon'i Jehôvah nihatra taminy avokoa ny helotsika rehetra"- Isa. 53:6.

Mamaly ilay fanontaniana hoe « Nahoana? » ilay fahamarinana mampahory fo nambaran'i Isaia: Noho ny fitiavan'Andriamanitra dia nifidy ny hijaly ny Mesiany. Nahoana anefa? Ity no fahamarinana faratampony izay tsy takatry ny saina asehon'ny bokin'i Isaia: Nifidy ny hijaly Izy mba hahazoany mamonjy ireo sarotra vonjena, dia isika izany!

Ireo tsy mahatakatra dia mihevitra fa "nasian'Andriamanitra" Ray Mpanompo (Isa. 53:4) tahaka ireo naman'i Jôba izay nihevitra fa ny fahotan'i Jôba no anton'ny fahoriany. Ary tahaka ireo mpianatr'i Jesôsy koa, izay nanontany Azy hoe: « Raby ô, iza moa no nanota, io lehilahy io va, sa ny ray aman-dreniny, no dia teraka jamba izy? » (Jao. 9:2), dia ratsy indrindra no tao an-tsain'ireo izay nahita an'i Jesôsy teo ambonin'ny hazo fijaliana. Tsy efa niteny ve i Mosesy « fa voaozon'Andriamanitra ny mihantona amin'ny hazo? » - Deo. 21:23 (ampitahao amin'ny Nom. 25:4).

Sitrak'Andriamanitra avokoa anefa izany rehetra izany (Isa. 53:10). Nahoana? « Kristy nanavotra anay tamin'ny ozon'ny lalàna, satria tonga voaozona hamonjy anay Izy » (Gal. 3:13). Satria « Izay tsy nahalala ota dia efa nataony (nataon'Andriamanitra) ota hamonjy antsika, mba ho tonga fahamarinan'Andriamanitra ao Aminy kosa isika » (2 Kôr. 5:21).

« Akory ny sandan'ny nanavotana antsika! Banjino ny hazo fijaliana sy Ilay voahombo eo amboniny. Diniho ireo tanany, voalavak'ireto fantsika tsy misy antra. Jereo ny tongony fa naraikitra tamin'ny hombo hipetaka amin'ny hazo. Teo amin'ny Tenany no nitondran'i Kristy ny helotsika. Izany fahoriana sy fijaliana mafy izany no vidin'ny fanavotana anao. » — GAG, t. 172.

`Ny vesatry ny otan'izao tontolo izao, ny fahamelohany, ny famaizana noho ny fahotany - ny fahotana tsirairay nataon'ny mpanota tsirairay - dia indray nihatra tamin'i Kristy teo amin'ny hazo fijaliana avokoa. Izany no hany fomba azo nanavotana antsika! Manao ahoana no fahazoanao izany? Tsy maneho ve izany fa ratsy sy mamohehatra loatra ny fahotana ka izany no vidiny tsy maintsy naloa ho fanavotana antsika ho afaka aminy? Manao ahoana ny fahitanao ny fitiavan'Andriamanitra, izay nanaiky ny hanao izany ho antsika na dia lafo toy inona aza ny sandany?`