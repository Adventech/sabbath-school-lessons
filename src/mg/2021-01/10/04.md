---
title: Iza no nino? (Isa.52:13-53:12)
date: 02/02/2021
---

Asandratra ambony Ilay Mpanompon'Andriamanitra ao amin'ny Isa. 52:13. Avy hatrany anefa ny andininy manaraka dia mamariparitra ny endriny, ary milaza fa simba ny tarehiny ka toy ny « tsy endriky ny zanak'olombelona » akory. Milazalaza ny antony nahasimba ny endrik'i Jesôsy ny TV, dia ny nikapohana Azy, ilay satroka tsilo, ny nanomboana Azy teo amin'ny hazo fijaliana, ary ambonin'izany rehetra izany, ny nitondrany teo Aminy ny fahotan'ny taranak'olombelona. Tsy nokendrena velively ho voajanahary ao amin'ny olombelona ny ota, koa ny fitondran'llay « Zanak'olona » ny ota dia nahatonga Azy ho « hoatra ny tsy endriky ny zanak'olombelona » - Isa. 52:14.

Ampitahao amin'ny tantaram-piainan'i Jôba izany, izay nitotongana tampoka niala avy teo amin'ny fananan-karena be, sy voninahitra ary fahefana, ho amin'ny fahantrana lalina sy ny fipetrahana tamin'ny tany, teo an-davenona, ka tavim-bilany no nihaorany noho ireo vay ratsy nanaintaina nameno ny vatany (Jôba 1, 2). Lehibe loatra izany fiovana izany ka na ny naman'i Jôba aza dia tsy nahafantatra azy tamin'ny voalohany (Jôba 2:12). Ny fanontaniana mipetraka dia izao: Nahoana no mijaly i Jôba? Nahoana no tsy maintsy mijaly Ilay Mesian'Andriamanitra? Tsy mendrika azy ireo izany. Samy tsy nanan-tsiny izy ireo. Nahoana àry izy no iharam-pahoriana?

`Vakio ireo andininy natao hovakina androany. Aiza ao amin'izany no ahitanao ny tsy manan-tsiny miari-pahoriana noho ireo meloka? Soraty izany. Inona ny hafatra lehibe ho antsika eto?`

Diniho ireo fanontaniana ao amin'ny Isa. 53:1. Mametraka fihaikana ireo fanontaniana ireo, dia ny mba hinoana izay 'tsy mampino' (ampitahao amin'ny Jao. 12:37-41), ary mampiomana antsika mba hitombina tsara hanaraka ny tohin'ny tantara. Maneho antso koa ireo fanontaniana ireo. Ao amin'io tontolon-kevitra io, ny fiarahan'ireo fanontaniana roa ireo dia mampiseho fa ho an'ireo izay mino ny teny nampitondraina no hanehoana ny sandry na ny herin'i Jehôvah.

`Vakio tsara ny Isa. 53:6. Inona ny hafatra misongadina eto? Midika inona ho anao manokana io teny io, izay tokony hanome fanantenana anao na dia eo aza ny fahotanao sy ny tsy fahombiazanao tamin'ny Iasa? `