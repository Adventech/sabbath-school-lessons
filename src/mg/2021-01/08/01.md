---
title: Ampionony ny oloko
date: 13/02/2021
---

### Hodinihina mandritra ny herinandro
Isa. 40:1,2; Isa. 40:3-8; Isa. 40:9-11; Isa. 40:12-31. 

> <p>Tsianjery</p>
> « Miakara any an-tendrombohitra avo; ry Jerosalema izay mitondra teny soa mahafaly ô, asandrato mafy ny feonao, asandrato, fa aza matahotra; lazao amin'ny tananan'ny Joda hoe: 'Indro Andriamanitrareo!' » (Isa. 40:9) 

### Fampidirana

Mbola tany am-piafenana tao anatin'ny alan'i Guam i Shoichi Yokoi, miaramila Japôney iray, no nifarana ny Ady Lehibe faharoa tamin'ny taona 1945. Nanaparitaka trakta ireo fiaramanidina amerikanina nanambara ny fifaranan'ny ady, saingy noheverin'i Yokoi ho fitaka izany. Miaramilan'ny amperora izy, ary mahatoky sy tia tanindrazana; koa tsy nekeny velively ny hilavo lefona. Tsy nifandray tamin'iza na iza izy, noho izany dia izay hitany tany an'ala no nivelomany; fiainana feno fahantrana sy fahasahiranana tokoa izany.

Tamin'ny taona 1972, 27 taona taorian'ny nifaranan'ny Ady Lehibe faharoa, dia nisy mpihaza nifanojo tamin'i Yokoi raha teo am-panjonoana izy. Teo no nahafantarany marina fa tapitra tokoa ny ady. Efa am-polo taona maro ireo iray firenena taminy no nisitraka ny fandriampahalemana; efa am-polo taona maro kosa izy no niaritra tsy fisiana sy niaina tao anatin'ny tebiteby. (Altar Call [Berrien Springs, Mich.: Diadem, 1999], Roy Gane, t. 304, nasiam-panamboarana).

Taonjato maro tany aloha tany no nanambaran'Andriamanitra tamin'ny alalan'i Isaia mpaminany fa tapitra hatreo ny tebiteby sy ny fahorian'ny olony: « Ampionony, ampionony ny oloko, hoy Andriamanitrareo; mitoria teny soa mahafaly amin'i Jerosalema, ka lazao aminy fa vita ny adiny, sady voavela ny helony, ary efa nandray indroa heny tamin'ny tanan'i Jehôvah izy ho valin'ny fahotana rehetra nataony » - Isa. 40:1,2. 

_*Famerenana ny lesony ny sabata 20 Febroary._