---
title: 'Ilay mpahary be famindrampo (Isa. 40:12-31)'
date: 17/02/2021
---

`Ahoana no amelabelaran'ny Isa. 40 ireo lohahevitra momba ny famindrapo sy ny herin'Andriamanitra ?`

Manerana io toko io dia mifandray ny famindrampo sy ny herin'Andriamanitra, ary mifangaro mihitsy aza (jereo etsy ambany), satria ilaina avokoa izy roa ireo mba hahazoan'Andriamanitra mamonjy ny olony. Te hanavotra azy ireo Izy satria be famindrampo; ary afaka mamonjy azy ireo Izy satria mahery. 

**Famindrampo** (Isa. 40:1-5): fampiononana, ny fahatongavan'ny Tompo hanafaka.

**Hery** (Isa. 40:3-8): voninahitra, ny faharetan'ny Tenin'Andriamanitra manoloana ny fahosan'ny olombelona.

**Famindrampo** (Isa. 40:9-11): vaovao mahafalin'ny fanafahana, Mpiandry ny vahoakany Andriamanitra.

**Hery** (Isa. 40:12-26): Andriamanitra Mpamorona tsy manan-tsahala.

**Famindrampo** (Isa. 40:27-31): Andriamanitra Mpahary mampahatanjaka ny reraka.

 

Rehefa nampiseho ny herin'Andriamanitra i Isaia, tamin'ny alalan'ny voninahiny sy ny maha-mandrakizay Azy (Isa. 40:3-8), dia nanasongadina mazava ny fahefany sy ny fahambonian'ny fahendreny, ka bitika sy tsinontsinona ny tany sy ny mponina ao aminy eo anatrehany. Ny fomba fanoratan'i Isaia eto, ireo teny tsara lahatra sy fanoharana mazava ataony momba ny tany sy ireo zavatra eo aminy dia misy itoviana amin'ilay valinteny nomen'Andriamanitra an'i Jôba (Jôba 38-41). 

`Inona no valin'ny fanontaniana  mampieritreritra  napetrak'Isaia hoe : « Koa ampitovianareo amin'iza moa Andriamanitra? » (Isa. 40:18)?`

Na ho an'i Isaia na ho an'i Jôba dia mazava loatra ny valiny: tsy misy mitovy Aminy. Tsy manam-paharoa Andriamanitra. Kanefa niverenan'i Isaia ny fanontaniany ary noresahiny ny amin'ny valintenin'ny ankamaroan'ny olona tamin'izany andro izany. Na tsy namaly mivantana aza ireo olona ireo dia fantatra mazava amin'ny aIalan'ny zavatra nataony kosa ny valinteniny, dia ireo sampy nataony andriamanitra (Isa. 40:19,20).

Mamaly i Isaia ho setrin'izany. Efa hita ho fahadalana rahateo ny manao sarin-javatra voasokitra ampitovina amin'Andriamanitra, fa mba hampahazava tsara amin'ny olona ny tiana ambara dia asongadiny ny maha-tokana sy tsy manan-tsahala an'Andriamanitra, ka ilay hevitra tsy azo lavina momba ny maha-Mpamorona Azy no nentiny hanohanana izany (Isa. 40:21-26). 

`Ahoana no anehoan'ny and. 27 ny toetratr'ireo olona iresahan'Isaia eto? Manana toetra ratsy toy izany koa isika indraindray, amin'ny fomba ahoana?`

Ny tanjon'ny hafatr'Andriamanitra dia ny hampionona ireo izay mila izany! Tahaka an'i Jôba, dia nanahiran-tsaina sy nahakivy azy ireo ny fahoriana ka nampisalasala azy ny amin'ny toetran'Andriamanitra. 

`Diniho ireo andininy natao hovakina androany. Tsy ny famindrampon'Andriamanitra sy ny heriny ihany no resahina ao fa ny maha-Mpamorona an'Andriamanitra ihany koa. Nahoana no zava-dehibe tokoa ny tokony hahatakarana izany fahamarinana izany? Manampy amin'ny fanamafisana izany teboka manan-danja lehibe izany ny Sabata isan-kerinandro.`