---
title: "Ny fanatrehan’Andriamanitra, ny teniny, ary fanamboaran-dàlana (Isa. 40:3-8)"
date: 15/02/2021
---

`Amin'ny fomba ahoana no ahazoan'ny vahoakan'Andriamanitra fampiononana? (Isa. 40:1-8)`

Manambara ny mpitondra hafatra iray tsy fantatra anarana fa tonga haneho ny voninahiny Andriamanitra (Isa. 40:3-5). Misy feo iray hafa koa milaza fa na dia mandalo ihany toy ny ahitra aza ny olombelona, « ny tenin'Andriamanitsika dia haharitra mandrakizay » kosa - Isa. 40:8.

Taorian'ny fahababoana dia azon'ny vahoakan'Andriamanitra indray izay efa nomena azy ireo teo an-tendrombohitra Sinay, dia izay veriny tanteraka noho ny fihemorany, izay antony namaizan'Andriamanitra azy ireo. Tsy inona izany fa ny fanatrehan'Andriamanitra sy ny Teniny. Ireo no singa fototra mandrafitra ilay fanekena nataon'Andriamanitra tamin'ny Isiraely, izay voarakitra ao amin'ny fitoerany masina eo anivon'ny Isiraely (Eks. 25:8,16). Noho ny fandikan'izy ireo ny Teniny dia nandao ny tempoliny Andriamanitra (Eks. 9--11), kanefa indro Izy miverina indray. Mitondra fiononana sy fanafahana ary fanantenana ny fanatrehany sy ilay Teniny mahatoky mandrakizay.

`Inona ny fiomanana ilaina ho amin'ilay fahatongavan'ny Tompo? Isa. 40:3-5`

Tsy mendrika ho an'ny mpanjaka ny misahirana mandeha amin'ny lalana mikitoantoana. Noho izany dia misy fanamboaran-dalana atao mialoha ny hiaviany. Mainka moa fa ho an'Ilay Mpanjakan'ny mpanjaka! Ny fiaviany, izay fantatra fa avy any atsinanana, toerana niarahany tamin'ny olony tany an-tany fahababoana « fitoerana masina ho azy vetivety Aho any amin'ny tany izay alehany » (Ezek. 11:16), dia nilana fanamboaran-dalana lehibe tokoa. Ny fanamboarana lalambe mahitsy ara-bakiteny, izay manivaka eo aminireo havoana mideza sy be vato any atsinanan'i Jerosalema, dia ho sarotra tokoa na ampiasana dinamita sy bildôzera (fitaovana vaventy fitrongisana tany) aza. Andriamanitra irery ihany no afaka hanao izany asa izany; « ny mikitoantoana halamako tsara » hoy Izy Isa. 42:16. Kanefa tsy mila làlana ara-bakiteny Izy mba handehanany satria ananany ny kalesy manidina entin'ny kerobima (Ezek. 1; 9-11).

Ampiasain'ny TV amin'ny fomba mazava tsara io faminanian'i Isaia momba ny fanamboaran-dalana ara-panahy io, ilazany ny amin'ny toritenin'i Jaona mpanao batisa (Mat. 3:3). Izao no hafatra nentiny: « Mibebaha hianareo; fa efa akaiky ny fanjakan'ny lanitra » (Mat. 3:2), ary « batisan'ny fibebahana ho famelan-keloka » no batisa nataony (Mar. 1:4).

Koa fibebahana izany ilay fanamboaran-dalana, fahavononana hiala amin'ny fahotana, mba handraisana fampiononana avy amin'ny famelan-keloka sy ny fanatrehan'Andriamanitra.

Tamin'ny fotoana mety dia hafatra ara-panahy mitovy amin'izany no nambara ho an'ireo vahoakan'i Joda babo, ao amin'ny Jeremia. 31:31-34, mba hahatakaran'izy ireo hoe toy inona ny fanamboaran-dalana tsy maintsy ataony ho an'Andriamanitra. Ao amin'ireo andininy ireo dia mampanantena fiaingana vaovao Andriamanitra ho an'ireo izay maniry izany, dia « fanekena vaovao », izay ametrahany ny lalany (lalan'Andriamanitra) ao am-pon'izy ireo, ka Izy ho Andriamaniny, ary izy ireo ho olony. Koa mahalala an'Andriamanitra sy ny toetrany izy ireo satria navelany heloka.

`Vakio tsara ny Isa. 40:6-8. Inona ny fanantenana azonao raisina, ho anao izay mora maina sy malazo tahaka ny ahitra avy amin ireo andininy ireo? Inona no fampitandremana omen'izany antsika mikasika izay tokony hametrahantsika ny fitokiantsika?`