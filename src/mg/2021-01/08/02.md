---
title: "Fampiononana ho amin'ny ho avy (Isa:1,2)"
date: 14/02/2021
---

`Mampionona ny olony Andriamanitra ao amin'ny Isa. 40:1,2. Nifarana ihany ilay fotoana namaizana azy ireo. Inona izany famaizana izany?`

Misy valiny maro io fanontaniana io. Teo ny famaizana nataon'i Asiria, ilay tsorakazon'ny fahatezeran'Andriamanitra (Isa. 10:5), izay nampiasainy hanafahana an'i Joda tamin'ny nandringanany ny tafik'i Sankeriba tamin'ny taona 701 TlK (Isa. 37). Teo koa ny famaizana nataon'i Babilôna, izay nahaverezan'i Joda olona sy fananana maro noho ny nampisehoan'i Hezekia ny hareny ho hitan'ireo iraka avy any amin'i Merodaka-baladana (Isa. 39). Ary teo ny famaizana avy amin'ireo firenena hafa izay nanoratan'i Isaia fampitandremana (Isa. 14--23).

Na dia in-43 aza no iverimberenan'ny teny hoe « Asyria » na « Asyrianina » ao amin'ny Isa. 7:17 ka hatramin'ny 38:6, dia indray mandeha monja no ahitana izany ao anatin'ny bokin'i Isaia manontolo, ankoatra ireo efa voalaza ireo, dia ny ao amin'ny 52:4, izay milaza ny fampahorian'i Egipta tamin'ny fotoana lasa, ary avy eo koa ny « Asyrianina ». Ambara ao amin'ny ampahany farany amin'ny bokin'i Isaia ny fanafahana ny vahoaka amin'ny fahababoana tany Babilôna (Isa. 43:14; Isa. 47:1; Isa. 48:14,20), ary i Kyrosy Persianina, ilay natao hanafaka ireo vahoakan'i Joda babo, no namabo an'i Babilona tamin'ny taona 539 TlK (Isa. 44:28; Isa. 45:1; Isa. 45:13).

Asongadina ao amin'ny Isa. 1--39 ireo tranga izay nitarika ho amin'ilay fanafahana tamin'ny fangejan'ny Asirianina tamin'ny taona 701 TlK. Eo amin'ny fiantombohan'ny toko faha-40 anefa dia mandingana taonjato iray sy tapany avy hatrany ny bokin'i Isaia mankamin'ny fiafaran'i Babilona, tamin'ny taona 539 TlK, sy ny fiverenan'ny Jiosy ho any Jerosalema fotoana fohy taorian'izany. 

`Misy ifandraisany amin'izay efa nitranga tany aloha ao amin'ny Isaia ve ity lohahevitra mikasika ny fiverenana avy any Babilona ity? Raha eny, inona?`

Ny toko 39 dia mampitohy ireo toko eo alohany amin'ireo toko sisa manaraka, amin'ny alalan'ny fanambarany mialoha ny fahababoana any Babilôna, farafaharatsiny ho an'ny taranak'i Hezekia sasany (Isa. 39:6,7). Ankoatra izany, manambara mialoha ny faharavan'i Babilôna sy ny fanafahana entin'izany ho an'ny vahoakan'Andriamanitra ireo faminaniana ao amin'ny Isa. 13,14 sy 21: « Fa Jehôvah hamindra fo amin'i Jakôba, ary mbola hifidy ny Isiraely indray ka hamponina azy ao amin'ny taniny; ( ...) Ary amin'ny andro hanomezan'i Jehôvah fitsaharana anao ho afaka amin'ny fahorianao sy ny fitebitebin'ny fonao ary ny fanompoana mafy izay nampanompoana anao, dia hataonao izao oha-teny ny amin'ny mpanjakan'i Babylona izao (... ) » (Isa. 14:1-4). Mariho ny fifandraisan'izany akaiky amin'ny Isa. 40:1,2, izay anomezan'Andriamanitra toky ny olony fa hifarana ny fahoriany.

`Midika inona ho anao, ao anatin'ny zava-tsarotra lalovanao, ireo teny fikasana ao amin'ny Baiboly momba ny fifaranan'ny fahoriana? Inona no ilantsika finoana raha tsy misy ireo teny fikasana ireo? Nahoana ary no zava-dehibe tokoa ny mifikitra amin'izany, na inon-kidona na inon-kihatra?`