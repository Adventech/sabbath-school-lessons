---
title: 'Fiezahana hisakana (Isa. 7:3-9)'
date: 11/01/2021
---

Nahalala zavatra maro izay tsy fantatr'i Ahaza Andriamanitra, raha mbola nandanjalanja ireo safidy ara-politika azony natao izy mba hamaliana ny fandrahonan'ny Isiraely. Amin'ny lafiny iray dia navelan'Andriamanitra hiseho ny olana mba hanitsiana sy hampisainana azy (2 Tant. 28:5,19). Na dia toa mifanaraka amin'ny lojika sy maharesy lahatra araka ny fijerin'olombelona aza ny niantsoan'i Ahaza an'i Tiglato-pilesera mba hanampy azy, dia fantatr'Andriamanitra fa hahatonga ny fanjakan'i Joda izay zanak'i Davida ho eo ambany fifehezan'ny vahiny izany, ka tsy hahatafarina azy intsony.

Ahiana ny mety hisian'ny loza vokatr'izany. Koa naniraka an'i Isaia Andriamanitra mba hisakana ny mpanjaka tsy hanao izany (tamin'ny fotoana nanarahan'ny mpanjaka maso ny famatsian-drano an'i Jerosalema raha teo am-piomanana ho amin'ny fahirano), mba handresy lahatra azy tsy hiantso ny mpitarika asirianina.

`Nahoana i Isaia no nasain'Andriamanitra hitondra an'i Seara-jasoba zanany lahy miaraka aminy (Isa. 7:3)?`

Azo antoka fa taitra i Ahaza raha niarahaba azy i Isaia ary nampahafantatra azy ny zanany lahy antsoina hoe "hisy taranaka hiverina". Taranak'iza moa izany? Hiverina avy aiza? Amin'ny maha-mpaminany ny rain'io zazalahy io dia toy ny hafatra mahatahotra avy amin'Andriamanitra ny fandrenesana ny anaran'ilay zaza, izay miresaka momba ny olona lasan-ko babo. Sa ny fiverenana amin'Andriamanitra amin'ny hevitry ny hoe mibebaka (manana hevitra hoe mibebaka koa ny matoanteny "miverina") no tian'izany hambara? Izao no hafatra nampitain'Andriamanitra ho an'i Ahaza: izay andraisanareo azy no tonga hevitr'izany! Miala amin'ny otanareo na mandehana ho amin'ny fahababoana, ary hisy taranaka hiverina avy amin'ny fahababoana. Anareo ny safidy!

`Inona ny hafatr'Andriamanitra manoloana ny toe-javatra niainan'ny mpanjaka? Isa. 7:4-9.`

Mandalo ihany ny fandrahonan'i Siria sy i Isiraely ary ho voaro amin'izy ireo ny firenen'i Joda. Teo imason'Andriamanitra mantsy dia toy ny « tapa-porohana roa midonaka » - Isa. 7:4 ihany ireo fahefana izay lehibe sy toy ny vôlkano mirehitra araka ny fijerin'i Ahaza. Tsy nilain'i Ahaza akory ny niantso ny fanjakan'i Asiria hanampy azy. Nilainy anefa ny mitoky amin'Andriamanitra sy ny teny fikasany raha tiany ny handray fanapahan-kevitra tsara. Nilainy ny mino mba haha-tafatoetra azy (Isa. 7:9). Fototeny hebreo iray ihany no niavian'ny teny adika hoe « mino » sy « tafatoetra »; avy amin'izany koa ny teny adika hoe « fahamarinana » (zavatra azo itokiana) ary ny teny hoe Amena (manamafy izay marina na azo itokiana). Nilain'i Ahaza ny manana toky mba haha-tafatoetra azy; nilainy ny miantehitra amin'Andriamanitra mba ho azo ianteherana izy.

`Jereo ny tapany faharoa amin'ny Isa. 7:9. Nahoana ny finoana sy ny fananana toky no manan-danja mba haha-"tafatoetra"? Tafatoetra amin'ny inona izany? Ahoana no ampiharana izany eo amin'ny fiainan'ny Kristianina?`