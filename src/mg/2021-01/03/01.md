---
title: Fampidirana
date: 09/01/2021
---

### Hodinihina mandritra ny herinandro
Isa. 7:1-9; Isa. 7:10-13; Isa. 7:14.

><p>Tsianjery</p> 
>« Raha tsy mety mino hianareo, dia tsy ho tafatoetra » (Isa. 7:9b).

### Fampidirana

Nitondra ny fiarany teo amin'ny lalan-kely mihazo ny trano fonenany i Connie sy i Roy indray Sabata taorian'ny fotoam-pivavahana. Hitany nanidintsidina teo amin'ny tokotany teo anoloan'izy ireo ny karazana akoho vavy antsoina hoe "poule naive". Nisy zavatra tsy nandeha araka ny tokony ho izy tao; tokony hipetraka tsara ao amin'ny toerana mifefy misy azy ny akoho amam-borona kanefa tafavoaka avy tao. Ny fanadihadiana maimaika nataony no nahitan'izy ireo fa zavatra mampalahelo no nitranga. Tafavoaka avy tao amin'ny tokotaniny i Beethoven, alika kelin'ny mpiara-monina amin'izy ireo, ka nandeha nankeny amorom-parihy miaraka amin'i Daisy eo am-bavany. Akoho mpanatody, manana volon-drambo miloko fotsy sady malefaka i Daisy. Nandeha nanavotra an'i Daisy i Connie saingy diso aoriana loatra. Tsy ela dia maty teo an-tsandriny ilay akohony tiany fatratra, tapaka ny tendan'ilay akoho. Tafapetraka teo an-tokotany i Connie, nihazona ilay akoho maty no sady nitomany.

Nisy biby fiompy iray tohina mafy tamin'izany toe-javatra izany. Nahita an'i Connie nihazona an'i Daisy ny ganagana fotsy anankiray antsoin'izy ireo hoe Waddlesworth; noheverin'io ganagana io fa i Connie no namono an'i Daisy. Herinandro vitsivitsy taorian'izay dia manenjika an'i Connie hatrany i Waddlesworth rehefa mahita azy, ary mitsaingoka azy mafy. Indraindray dia sarotra ny manavaka izay namana sy fahavalo.

Hojerentsika mandritra ity herinandro ity ny mpanjakan'i Joda anankiray izay nanana olana toy izany, ary hoezahintsika takarina amin'izany ny antony nanaovany safidy ratsy.

_*Famerenana ny lesony ny sabata 16 Janoary._