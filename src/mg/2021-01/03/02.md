---
title: 'Loza nananontanona avy any avaratra (Isa.7:1-9)'
date: 10/01/2021
---

`Inona ny loza mahatahotra natrehan'i Ahaza mpanjaka teo amin'ny taona niandohan'ny fanjakany? 2 Mpanj. 15:37,38; 2 Mpanj. 16:5,6; Isa. 7:1,2.`

Nikambana hiady amin'ny firenena kelin'i Joda any atsimo ny fanjakana avy any avaratr'Isiraely (Efraima) sy ny fanjakan'i Siria (Amnia). Tamin'ny fotoana namparefo ny fanjakan'i Joda vokatry ny famelezan 'ny Edômita sy ny Filistina no nitrangan'izany. Efa niady tamin'ny Isiraely ny fanjakan'i Joda tamin'ny lasa, saingy loza mahatahotra ho azy ny fikambanan'ny Isiraely amin'ny fanjakan'i Siria. Ambaran'ny manam-pahaizana momba ny Baiboly fa te hanery an'i Joda hikambana aminy i Siria sy i Isiraely, mba hiady amin'ny fanjakana maherin'i Tiglato-pifesera III, mpanjakan'i Asiria (antsoina hoe « Pola » ao amin'ny 2 Mpanj. 15:19) izay nampihorohoro azy ireo noho ny fiitaran'ny fanjakany. Navalon'i Isiraely sy i Siria ny ady efa naharitra teo amin'izy ireo teo anatrehan'ny loza lehibe kokoa noho izany. Raha maharesy an'i Joda izy ireo ary mametraka mpanjaka "saribakoly" eo amin'izany fanjakana izany (Isa. 7:5,6) dia ho azony atao ny mampiasa ny olona sy ny harena rehetra misy ao.

`Inona ny vahaolana hitan'i Ahaza rehefa ketraka manoloana ny toe-javatra izy? 2 Mpanj. 16:7-9; 2 Tant. 28:16.`

Tsy noheverin'i Ahaza fa Andriamanitra no ilay hany sakaiza afaka hanavotra azy sy ny fireneny ka niezaka izy hanatona an'i Tiglato-pilesera III, ilay fahavalon'ireo fahavalony. Tamin-kafaliana no namalian'ny mpanjakan'i Asiria izany fangatahana fanampiana mba hiadiana amin'ny fanjakan'i Siria sy Isiraely izany. Tsy vitan'ny nahazo fanomezana marobe avy tamin'i Ahaza fotsiny i Tiglato-pilesera, fa nahita fialan-tsiny hamaboana an'i Siria koa, ary tsy nitaredretra izy nanao izany (2 Mpanj. 16:9). Resy ny tanjaky ny Isiraely sy ny Sirianina nikambana. Toy ny hoe nanavotra an'i Joda no fahitana an'i Ahaza tamin'izay fotoana izay.

Tsy tokony hahagaga raha nanao izany fihetsika izany i Ahaza satria iray amin'ireo mpanjaka ratsy indrindra nanapaka ny fanjakan'i Joda hatrizay izy. (Jereo ny 2 Mpanj. 16: 3,4; 2 Tant. 28:2-4).

`Rehefa mamaky momba ny toetran'i Ahaza isika dia hahatakatra ny anton'ny fihetsiny teo anatrehan'ny loza nananontanona azy. Inona ny lesona sintonintsika amin'izany mikasika ny fiainantsika manokana? Raha tsy mankatò ny Tompo isika amin'izao fotoana izao dia ahoana no iheverantsika fa hanana finoana hitoky Aminy isika rehefa tonga ny fizahan-toetra? (Jereo ny Jak. 2:22; Jer. 12:5) .`