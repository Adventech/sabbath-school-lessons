---
title: 'Mbola namindrana fo (Isa. 7:10-13)'
date: 12/01/2021
---

Tsy nahoan'i Ahaza ny antson'i Isaia mba hananany finoana. Mbola namindra fo Andriamanitra ka nilaza taminy mba hangataka famantarana "na ho avy amin'ny lalina ambany, na ho avy amin'ny avo ambony" - Isa. 7:11. Iray amin'ireo antso lehibe indrindra tsy mbola natao tamin'olombelona hatrizay izany mba hananana finoana. Tsy tahaka ny lôteria na ny antsapaka, Andriamanitra dia tsy mametraka fepetra amin'ny soratra madinika. Tsy noferany hatreo amin'ny antsasaky ny fanjakany akory ny fanomezan'Andriamanitra, tsy tahaka ny fanaon'ny olombelona mpanapaka rehefa mahatratra ny fetran'ny fahalalahan-tanany (jereo ny Est. 5:6; Est. 7:2; Mar. 6:23). Vonona Izy ny hanome ny haren'ny lanitra sy ny tany rehetra ho an'ny mpanjaka ratsy fanahy iray raha manana finoana ity mpanjaka ity! Azon'i Ahaza nangatahina ho famantarana ny fanomezana azy tendrombohitra volamena na koa miaramila maro an'isa tahaka ny fasika eny amoron-dranomasin'i Mediteranea.

`Nahoana i Ahaza no namaly araka izay nambarany (Isa. 7:12)?`

Raha atao topy maso ny valintenin'i Ahaza dia toy ny feno fanajana sy fahatahorana an'Andriamanitra. Natahotra izy andrao maka fanahy an'Andriamanitra tahaka izay nataon'ny Isiraelita taonjato maromaro raha nirenireny tany an'efitra (Eks. 17:2; Deo. 6:16). Tsy tahaka izany anefa ny zava-misy satria Andriamanitra mihitsy eto no milaza amin'ny mpanjaka mba hizaha toetra Azy (ampitahao amin'ny Mal. 3:10). Hahafaly an'Andriamanitra ny handraisan'i Ahaza ny fanomezana natolony amim-pahalalahan-tanana lehibe fa tsy fizahan-toetra ny fahari-pony tsy akory, saingy tsy vonona ny hamela an'Andriamanitra hanampy azy hino akory aza i Ahaza. Nohidiny mafy ny varavaran'ny fony ka nampangininy ny finoana.

`Vakio ny Isa. 7:13. Inona no ambaran'i Isaia eto?`

Nambaran'i Isaia mazava fa nanasatra an'Andriamanitra i Ahaza rehefa nanda tsy hizaha toetra Azy, raha nanao izany mba tsy hanasatra Azy izy araka ny fijery ivelany. Ny lafiny mampitebiteby indrindra ao amin'io andininy io anefa dia ny nilazan'i Isaia hoe: « Andriamanitro », izay mifanohitra amin'ny Isa. 7:11, raha nilaza tamin'ny mpanjaka izy mba hangataka famantarana amin'ny Jehôvah « Andriamanitrao ». Nandà an'i Jehôvah tsy ho Andriamaniny i Ahaza rehefa nandà tsy handray ny fanomezana natolony. Andriamanitr'i Isaia i Jehôvah fa tsy Andriamaniny.

`Inona no ampianarin'ny lesona androany momba ny fahari-pon'Andriamanitra sy ny fahavononany hitondra antsika rehetra ho amin'ny fibebahana? Inona ihany koa no ambaran'ny lesona momba ny fahajamban'ny olona sy ny fahamafisan'ny fony rehefa tsy milefitra tanteraka eo ambany sitrapon'Andriamanitra? Na dia nomen'Andriamanitra an'i Ahaza aza ny famantarana rehetra izay tadiaviny, dia heverinao ve fa ho nanana finoana izy? Hazavao ny valinteninao.`