---
title: Famantarana ny amin'ny zazalahy (Isa. 7:14)
date: 13/01/2021
---

Tsy naharototra an'i Ahaza ny nanomezana azy famantarana « lalina be toy ny toeran'ny maty (...), na avo toy ny lanitra » - Isa. 7:11. Araka izany, rehefa Andriamanitra no miteny fa Izy mihitsy no hanome famantarana (Isa. 7:14), dia ampoizina fa hahatalanjona tokoa izany ka tsy misy fisainana mahatakatra azy afa-tsy ny fisainan'Andriamanitra irery (ampitahao amin'ny Isa. 55:9; 1 Kôr. 2:9).

Inona tokoa! Zazalahy izany famantarana izany. Ahoana moa no hahatonga ny vehivavy iray manana anaka ary miantso ny zaza hoe « Imanoela » ho famantarana lehibe?

`Iza izany vehivavy izany, ary iza ilay Zanany?`

Tsy nisy mihitsy ny firesahana momba ny fahatanterahan'izany famantarana manan-danja izany ao amin'ny TT tahaka izay natao tamin'ireo famantarana nomena ny olona hafa, toa an'i Gideôna (Mpits. 6:36-40). Indreto ary misy toe-javatra azo heverina ho nandrasan'ny olona hiseho ho fahatanterahan'izany araka ny TT:

   1. Noho ny amin'ny hevitry ny teny ilazana hoe « tovovavy » manondro tovovavy efa afaka manambady raha ny taonany, dia maro no mihevitra fa vehivavy iray manam-bady monina any Jerosalema no tiana holazaina; ny vadin'i Isaia angamba izany. Miresaka momba ny fahaterahan'ny zanakalahin'i Isaia, nateraky ny "mpaminanivavy" ny Isa. 8:3 (manondro ny vadin'i Isaia izany, izay nahazo hafa-paminaniana farafahakeliny mikasika ireo zanany; ampitahao amin'ny Isa. 7:3; Isa. 8:18). Mahera-salala-hasi-baza anefa no anaran'izany zaza izany fa tsy Imanoela (Isa. 8:1-4). Na izany aza dia misy fitoviana eo amin'ny famantarana momba ireo zazalahy roa ireo; raha tsy mbola mahalala handà ny ratsy sy hifidy ny tsara izany zaza izany dia ho lao i Siria sy i Isiraely avaratra (Isa. 7:16; Isa. 8:4).

   2. Misy milaza fa i Hezekia zanak'i Ahaza, izay nanjaka nandimby azy, no Imanoela. Tsy nampitondraina azy anefa ny anarana hoe Imanoela.

   3. Koa satria mifono zava-miafina ny amin'i Imanoela ary milaza ny fanatrehan'Andriamanitra ny hevitry ny anarany, izay adika hoe « amintsika Andriamanitra », dia azo heverina fa Izy no ilay Zazalahy ambaran'ny faminaniana ao amin'ny Isa. 9 sy 11. Raha izany dia mihoatra lavitra noho izay rehetra atao amin'i Hezekia izay mpanjaka tsara ny fanandratana Azy ho Andriamanitra (Isa. 9:6) sy « solofon'i Jese » - Isa. 11:10.

   4. Ny zaza nateraky ny vehivavy iray mialoha ny fanambadiana dia zaza sary izay teraka vokatry ny fijangajangana (jereo ny Deo. 22:20,21). Nahoana Andriamanitra no milaza fa famantarana hampinoana ny olona ny zaza toy izany?

Ny TV kosa dia miantso an'i Jesôsy hoe Imanoela (Mat. 1:21-23), izay teraka tamin'ny fomba mahagaga sy tamin'ny fahadiovana, nateraky ny virijina izay nanana fofombady tsy mbola nampakatra azy. Zanak'Andriamanitra ihany koa i Jesôsy (Isa. 9:6; Mat. 3:17) ary « Solofo mitsimoka eo amin'ny fototr'i Jese" - Isa. 11:1,10; Apôk. 22:16). Nisy olona nanana anarana « Imanoela » angamba tamin'ny andron'i Ahaza mpanjaka izay naneho taminy ny fahatanterahan'ny faminaniana, nialoha lalana an'i Kristy. Tsy fantatsika izany, fa izao no ilaina ho fantatsika: » - «  fa rehefa tonga ny fotoan'andro , dia nirahin'Andriamanitra ny zanany , nateraky ny vehivavy , nateraka tao ambanin'ny lalàna » - Gal. 4:4 mba hanome antsika ny fanatrehan'ilay Andriamanitra amintsika.

`Saintsaino ny fahamarinan'ny fahatongavan'i Kristy ho olona. Inona ny fampaherezana entin'izany ho antsika eo anivon'ity tontolo toa mangatsiaka sy mahatahotra ary mafy fo ity?`