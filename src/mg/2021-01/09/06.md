---
title: 'Mpanompo ory sy mahatsapa ny fahoriantsika (Isa. 49:1-12)'
date: 25/02/2021
---

`Iza ilay mpanompon'Andriamanitra ao amin'ny Isa. 49:1-12?`

Efa niantso azy hatrany am-bohoka Andriamanitra, nanao ny vavany tahaka ny sabatra maranitra, ary homem-boninahitra ao aminy. Mampiasa izany mpanompo izany Andriamanitra mba hampiverina ny firenen'i Isiraely Aminy, ho fahazavan'ny famonjena ho an'izao tontolo izao, ho fanekena, ary hanafaka ny mpifatotra. Mifanandrify io filazalazana io sy ny ao amin'ny Isa. 42 izay ahitantsika fa ny Mesia izany mpanompon'Andriamanitra izany. Ao amin'i Jesôsy Kristy, amin'reo fiaviany anankiroa, no ahitan'ny TV ireo toetran'io mpanompo io: Mat. 1:21; Jao. 8:12; Jao. 9:5; Jao. 17:1-5; Apôk. 1:16; Apôk. 2:16; Apôk. 19:15.

`Raha toa ka ny Mesia io mpanompo io, nahoana Andriamanitra no miantso Azy hoe "Isiraely"? (Isa. 49:3)`

Hitantsika teo aloha ao amin'ny ampahan'ny bokin'i Isaia fa firenena no tondroin'ny "Isiraely/Jakôba" rrpanompon'Andriamanitra. Eto kosa dia olona no tondroin'izany anarana "Isiraely" izany (tsy misy ny fiantsoana azy amin'ny anarana hoe "Jakôba"), Izy no hamerina indray ny firenena ho amin'Andriamanitra (Isa. 49:5). Nanjary nisolo tena ilay firenena io mpanompo io, dia ilay firenena izay tsy nahomby ka nanala baraka ny anarana hoe "Isiraely" (Isa. 48:1).

`Inona ny zavabaovao hita eto? Isa. 49:4,7.`

Eto no anambarana voalohany ny fahasarotan'ny asan'ny mpanompo. Toy izao ny fitarainany: "Foana ny nisasarako, zava-poana sy tsinontsinona no nandaniako ny heriko" - Isa. 49:4, hevitra iray mifandraika amin'izay voalazan'ny Dan. 9:26: "hovonoina ny Mesia, ka tsy hanana na inona na inona intsony". Mifikitra amin'ny finoana anefa izy: "kanefa ao amin'i Jehôvah ny rariny tokony ho Ahy" - Isa. 49:4. Izao no fandinihana nataon'i J. Mec Motyer: "Nahita mialoha Mpanompo iray nitafy ny maha-olombelona i Isaia; nozahan-toetra tahaka antsika izany mpanompo izany ary hita teo Aminy ny maha-Tompo sy mpanefa ny finoantsika Azy, finoana marina izay mbola afaka miantso hoe `Andriamanitro' rehefa hita ho tsy misy  antenaina intsony ny zavatra rehetra." - The Prophecy of Isaiah: An Introduction and Commentary (Downers Grove, Illinois: InterVarsity Press, 1993), t. 387.

Manaitra ny saina ny Isa. 49:7. « Hamavoin'ny olona sy halan'ny firenena ka tonga mpanompon'ny mparapaka » ilay mpanompo kanefa izao no lazain'i Jehôvah aminy: « Ny mpanjaka hahita ka hitsangana, ary ny mpanapaka koa, ka dia hiankohoka noho ny amin'i Jehôvah, Izay nahatoky dia ny Iray Masin'ny Isiraely, izay efa nifidy Anao. »

`Ataovy jery todika ny asa fanompoan'i Kristy. Moa ve Izy tsy nanana antony tokony hahakivy, hatramin'ny farany? Nitoetra ho mahatoky anefa Izy na dia teo aza ny toe-javatra ivelany. Inona ny lesona ho antsika mba hanaovantsika toy izany - na dia eo aza ny toe-javatra miseho? `