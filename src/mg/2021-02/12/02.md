---
title: "Taratr'i Kalvary"
date: 13/06/2021
---

Na tao amin'ny TT na ny TV, ary na tamin'ny fanekena taloha na ny vaovao, dia amin'ny alalan'ny finoana irery ihany no hahazoam-pamonjena. raha amin'ny alalan'ny zavatra hafa, toy ny hoe amin'ny alalan'ny asa ohatra mantsy no hahazoana azy, dia ho lasa zavatra tsy maintsy aloa amintsika izany ny famonjena, dia zavatra tsy maintsy omen'ny Mpahary antsika. Ireo izay tsy mahatakatra ny maha-zava-doza ny fahotana ihay no mety hieritreritra fa misy maha-voatery an'Andriamanitra hamonjy antsika. Ny tena izy dia ny mifanohitra amin'izany. Raha toa ka misy izany zavatra maha-voatery izany, dia tsy  inona fa izay tokony haloantsika noho ny lalàn'Andriamanitra nodikaina. Mazava loatra anefa fa tsy vitantsika izany; soa ihany fa teo i Jesôsy nanao izany ho antsika.

"Rehefa takatry ny lehilahy sy  ny vehivavy amin'ny fahafenoany kokoa ny fahalehibeazan'ilay sorona nataon'ny Tompon'ny lanitra tamin'ny nahafatesany teo amin'ny toeran'ny olona, dia amin'izay ny drafi-pamonjena vao hivandravandra, ary amin'izay ny fieritreretana momba an'i Kalvary vao hamoha fihetsehampo mamy sy masina ary velona ao am-pon'ny kristianina. Ho ao am-pon'izy ireo sy eo imolony ny fiderana an'Andriamanitra sy ny Zanak'ondry. Tsy ho vanona ao am-pon'izay misaintsaina lalandava ny toe-java-nitranga teo Kalvary ny avonavona sy ny fiheveran-tena ho zavatra. (...) na ny harena rehetra eto amin'izao tontolo izao aza dia tsy hanana tombambidy ampy hanavotana fanahy iray very. Iza no afaka hamatra ny fitiavan'i Kristy izao tontolo izao very raha nihantona teo amin'ny hazo fijaliana Izy ka niari-pahoriana noho ny fahotan'ireo olo-meloka? Tsy hay refesina izany fitiavana izany, tsy manam-petra.

"Nasehon'i Kristy fa mahery noho ny fahafatesana ny fitiavany. teo am-panantanterahany ny famonjena ny olombelona, na dia niatrika ny ady mahatahotra indrindra nifanaovany tamin'ny herin'ny maizina aza Izy, teo anivon'izany rehetra izany, dia nihanahery hatrany ny fitiavany. Nampahory Azy mafy ny fihodinan'ny tavan'ny Rainy tsy hanatrika Azy, ka nitarika Azy hihiaka tamim-pangidiana fatratra tao amin'ny ati-fanahiny lalina nano hoe: 'Andriamanitra ô, Andriamanitra ô! Nahoana no dia mahafoy Ahy Ianao?' Nitondra famonjena ny sandriny. Voaloa ny sarany hividianana ny fanavotana ny olona tamin'ny fotoana niatrehan'ny fanahiny ny ady farany, ka nitenenany ny teny feno fitahiana izay toa nanakoako hatrany amin'ny famoronana hoe: "Vita!".

"Ny toe-javatra nitranga teo *kalvary dia manetsika ny fihetsehampo lalina indrindra. Tsy omen-tsiny ianao raha maneho hafanam-po ny amin'io lohahevitra io. Tsy ho takatry ny eritreritsika sy ny fisainantsika amin'ny fahafenoany velively izany hoe i Kristy Ilay tsara indrindra, Ilay tsy nisy tsiny, no tsy maintsy niaritra fahoriana mafy sy fahafatesana, ary nitondra ny vesatry ny fahotan'izao tontolo izao. Tsy ho voavinavinantsika akory y lavany sy ny sakany ary ny haavony sy ny halalin'izany fitiavana mahagaga izany. Ny fibanjinana ny halalina tsy manam-petry ny fitiavan'ny Mpamonjy dia tokony hameno ny saina sy hanohina ary hampiempo ny fanahy, ka hanatsara sy hanndratra y fitiavantsika, ary hanova tanteraka ny toetra manontolo." - TFC, B. 2, tt. 212,213.

`Mivavaha eo am-pamakiana izay nosoratan'i Ellen G. White eto. Ataovy ao an-tsaina hatrany izany, dia vakio ny Gal. 6:14 ka anontanio ny tenanao hoe: amin'ny inona no hahazoako mirehareha ny amin'ny hazo fijalian'i Kristy?`