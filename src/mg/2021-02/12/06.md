---
title: "Miorina amin'ny teny fikasana"
date: 17/06/2021
---

Misy tantara izay mikasika ilay Kardinaly malaza atao hoe Bellarmine, dia ilay Kardinaly Katôlika mpanohana ny foto-kevitra mikasika ny fahamarinana isaina amin'ny alalan'ny finoana irery ihany. Niady mafy nanohana izany foto-kevitra izany izy nandritra ny fiainany manontolo. Rehefa teo am-pialana aina teo am-pandriany izy dia nitondrana sarin'ny hazo fijaliana niaraka tamin'ireo fahamendrehan'ny olona masina mba ho fanomezan-toky azy mialoha ny hahafatesany. Kanefa hoy i Bellarmine hoe: "Ento any iny. Araka ny hevitro dia azo antoka kokoa ny mitoky amin'ny fahamendrehan'i Krsity."

Ho an'ny ankamaroan'ny olona, rehefa manantomotra ny faran'ny fiainan'izy ireo ka mijery todika izany izy, dia hitany fa zava-poana, toa very maina sy tsy nisy dikany ny asany sy izay nataony mba hahazoana famonjena avy amin'Andriamanitra masina, ary dia tsapany ny halehiben'ny filany ny fahamarinan'i Kristy.

Ny vaovao mahafaly anefa dia ity: tsy mila miandry ny fahakaikezan'ny fahafatesana isika vao hanana antoka ao amin'ny Tompo ankehitriny. Miorina amin'ireo teny fikasan'Andriamanitra azo antoka ny fanekena iray manontolo ankehitriny, dia teny fikasana ho antsika amin'izao fotoana izao, izay afaka hahatonga ny fiainantsika ho tsara lavitra.

**Jereo ireto andininy ireto dia valio ny fanontaniana tsirairay miaraka aminy, ao anatin'ny tontolon-kevitry ny fampivelarana sy fitehirizana ary fanamafisana ny fifandraisanao amin'Andriamanitra ao anatin'ny fanekena:**

`Sal. 34:8 - Ahoana no ahafahanao manandrana ny hatsaran'ny Tompo?`

`Mat. 11:30 - Inona no nataon'i Kristy ho antsika ka mahatonga io zioga io ho mora?`

`Rôm. 5:1 - Inona no ifandraisan'ny fanamarinana amin'ny fihavanana?`

`Fil. 2:7,8 - Inona no zava-tsoa azonao avy amin'ny fanandramana niainan'i Kristy?`

Mivavaha eo am-pandinihana ny fiainanao ka anontanianao ny tenanao ny amin'izay zavatra ataonao ka manamafy ny fifandraisanao amin'Andriamanitra, sy izay zavatra ataonao manimba izany. Inona no fanovana ilainao hatao?