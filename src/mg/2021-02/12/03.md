---
title: 'Ny fanekena sy ny fanatitra'
date: 14/06/2021
---

**"fa fantatrareo fa tsy zavatra mety ho simba, tahaka ny volafotsy sy volamena, no nanavotana anareo tamin'ny fitondrantena adala, izay azonareo tamin'ny nentin-drazana, fa ny ra soan'i Kristy, toy ny ran'ny zanak'ondry tsy misy kilema ary tsy misy pentimpentina" - 1Pet. 1:18,19.**

`Inona no tian'i Petera holazaina raha milaza izy eto hoe navotana isika?`

Rehefa miresaka ny amin'ny fahafatesan'i Kristy teo amin'ny hazo fijaliana i Petera, dia ilay fahafatesana nanaovana fanavotana, dia misarika ny saina any amin'ilay fomba fanao fahiny tamin'ny fanafahana andevo. I Kristy kosa dia nanavotra antsika ho afaka amin'ny fanandevozan'ny ota sy ny voka-dratsiny farany, izay tsy inona fa ny fahafatesana, ka ny "rany sarobidy", ny nahafatesany an-tsitrapo teo Kalvary teo amin'ny toerantsika no nanavotany antsika. Averina indray fa io no fototra iorenan'ny fanekena: raha tsy nitranga mantsy izany dia tsy misy dikany sady foana ny fanekena, izay fanomezana ny fiainana mandrakizay ho an'izay rehetra mino.

`Jereo ireto andininy ireto: Rôm. 6:23; 1 Jao. 5:11,13. Inona no hafatra iombonan'izy rehetra?`

Ananantsika io teny fikasana momba ny fiainana mandrakizay io satria vitan'i Jesôsy, dia Izy irery ihany, ny nandravona ilay olana nahatonga ny fiainana mandrakizay ho verintsika. Taminn'y fomba ahoana? Satria ny fahamarinan'ny Mpahary sy ny tombam-bidiny tsy misy fetra irery ihany no mahafoana ny trosantsika noho ny lalàna nodikaintsika - dia toy izany ny halehiben'ny faharavana nateraky ny ota. Inona rahateo moa no azo lazaina mikasika ny maha-mandrakizay ny lalàm-pitondranten'Andriamanitra raha toa ka voary voafetra sy mandalo dia efa afaka handoa ny onitry ny fandikana azy? Olona Izay mitovy amin'Andriamanitra irery ihany, Izay manana fiainana ao anatiny, tsy nindramina na avy amin'ny hafa, ary mandrakizay, no afaka mandoa ny onitry ny fanavotana takina hanafahana antsika amin'ny trosan'ny lalàna. Amin'izany no ahatanterahan'ny teny fikasana momba ny fiainana mandrakizay, na dia izao ankehitriny izao aza; toy izany no nanavoatana antsika ho afaka amin'ny fahotana sy ny fahafatesana.

`Alao sary an-tsaina hoe misy ankizy iray ao amin'ny tranom-bakoka iray. Nanipy kitapon-dranomainty iray mbola feno izy ka nitankosona teo amin'ny sary hosodoko nataon'i Rambrandt izany ary nanimba tanteraka ilay sary. Io sary hosodoko io anefa mitentina an-tapitrisany maro ny vidiny; ka na hivarotra ny fananany rehetra aza ny ray aman-dreniny dia tsy hahaloa velively hatramin'ny farany ny trosa amin'izany. Amin'ny inona no anampian'io sary an'ohatra io antsika hahatakatra ny fahalehibiazan'ny faharavana nateraky ny fahotana? Manao ahoana ny tsy fahefantsika na inona na inona eo amin'ny fanonerana azy, ary nahoana no ny Tompo irery ihay mihitsy vao afaka handoa izany trosa izany?`