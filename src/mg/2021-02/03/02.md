---
title: "Ny lalan'ny ota (Gen. 5:6)"
date: 11/04/2021
---

"Tsara indrinda" no fahitan'Andriamanitra izay rehetra nataony tamin'ny fifaranan'ny Famoronana (Gen. 1:31). Tonga ny ota, ary nivadika ny rasa. Lefy ilay "tsara indrindra". Simban'ny fahotana sy ireo vokany mahatsiravina ny voary feno firindrana nataon'Andriamanitra. Niitatra lavitra tokoa ny fikomiana tamin'ny andron'io Noa; nikiky ny tarana'olombelona ny faharatsiana. Na dia tsy manome tsipiriany maro aza ny Baiboly (jer. PM, tt. 75-77), dia mazava fa tsy azon'Andriamanitra leferina ny fandikan-dal√†na sy ny fikomiana, na be fitiavana sy mahari-po ary mpamela aza Izy.

Ahoana no nivadihan'ny toe-javatra ho tena ratsy vetivety foana? Angamba tsy dia sarotra tadiavina ny valin'izany. firifiry moa ny olona ankehitriny, rehefa mijery ny fahotan'ny tenany, no velom-panontaniana toy izany koa? Ahoana no nivadihan'ny toe-draharaha ho tena ratsy vetivety foana toy izao?

`Diniho ireto andininy ireto; soraty izay tiany ambara. mariho ny fizotry ny fivoaran'ny fahotana: Gen. 3:6; Gen. 3:1-13; Gen. 4:5; Gen. 4:8; Gen. 4:19; Gen. 4:23; Gen. 6:2; Gen. 6:5,11`

Tsy tongatonga ho azy ny Gen. 6 sy Gen. 11. Nisy tantara teo alohan'ireo. Nisy antony nahatonga io vokatra mahatsiravina io. Niharatsy kokoa hatrany ny fahotana. Mirona ho amin'izany izy. Tsy mba toy ny voadidy na maratra izany, ka sitrana ho az noho ny rafitra miasa ao anatin'ny vatana ao;  fa ny mifanohitra amin'izany, rehefa  avela tsy fehezina ny fahotana dia mihombo, ary tsy mety ho afa-po raha tsy efa mitondra ho amin'ny faharavana sy ny fahafatesana. Tsy mila misaintsaina akory ny amin'ny fiainana nisy talohan'ny Safodrano isika vao ho afaka mahita io lalan'ny fahotana io. Hitantsika eny amin'ny manodidina antsika rehetra eny izany na dia amin'izao fotoana izao aza.

Tsy mahagaga raha halan'Andriamanitra ny fahotana; tsy mahagaga raha tsy maintsy hofongorana ny fahotana na ho ela na ho haingana. Tsy misy zavatra azon'ilay Andriamanitra marina sy fitiavana atao amin'ny afa-tsy izany.

Mazava loatra fa ny vaovao mahafaly dia ity: na dia tiany hofongorana aza ny fahotana, dia tiany hovonjena kosa ny mpanota. Momba izany indrindra ilay fanekena.
