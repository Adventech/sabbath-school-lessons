---
title: "Ny fanekena natao tamin'i Noa"
date: 13/04/2021
---

**« Nefa kosa haoriko ny fanekeko aminao; ary hiditra ao anatin'ny sambo-fiara hianao sy ny vadinao aman-janakao mbamin'ny vinantonao vavy miaraka aminao » (Gen. 6:18)**

Amin'io andininy iray io dia hitantsika ireo fototry ny fanekena ara-Baiboly izay ataon'Andriamanitra amin'ny olombelona: manao fifanarahana amin'ny olombelona Andriamanitra. Tsotra!

Kanefa mbola misy zavatra hafa ao, ankoatra izay manaitra ny maso avy hatrany. Voalohany amin'izany ny fankatoavana, izay anjara raisin'ny olombelona. Manambara amin'i Noa sy ny fianakaviany Andriamanitra fa hiditra ao amin'ny sambofiara izy ireo. Mananany anjara tokony hataony izy ireo, ary raha tsy ataony izany dia rava ny fanekena. Ary raha rava ny fanekena dia izy reo no maty antoka indrindra, satria tokony hahazo tombotsoa avy amin'izany fanekena izany izy amin'ny farany. Raha nandà an'Andriamanitra rahateo i Noa, ka tsy nety nanaiky izany, na koa naiky ihany saingy niova hevitra avy eo, dia ho inona ny vokatr'izany ho azy sy ny fianakaviany?

`"Fanekeko", hoy ny filazan'Andriamanitra. Inona no ambaran'izany amintsika mikasika ny toetra fototra ananan'ilay fanekena? Manova inona eo amin'ny fiheverantsika na fandraisantsika azy izany raha toa ka hoe "fanekentsika" no niantsoan'i Jehôvah azy?`

Na dia manokana aza ity toe-javatra ity, dia fifanarahana eo amin'Andriamanitra sy ny olombelona hatrany izany. Tamin'ny nanorenany ny "fanekeny" tamin'i Noa dia naneho ny fahasoavany indray Andriamanitra. Asehony fa vonona ny handray andraikitra voalohany Izy mba hamonjena ny olombelona amin'ny vokatry ny fahotan'izy ireo. Izany hoe, tsy azo raisina ho toy ireny karazan fiaraha-miasa na fikambanan'ny olona samy olona ireny ity fanekena ity, ka mifampiankina ny "mpandray anjara ao anatiny. Azontsika lazaina fa "mahazo tobony" amin'ilay fanekena Andriamanitra, kanefa amin'ny heviny hafa tanteraka amin'izay fandraisan'ny olombelona azy. Ny tombony ho Azy dia ny hahazoan'ireo malalany fiainana mandrakizay - izay fahafaham-po lehibeho an'ny Tompo (Isa. 53:11). Izany anefa tsy milaza fa mahazo tombontsoa tahaka ny fahazoantsika tombony Izy ao amin'ny fanekena.

Raiso ity ohatra ity: Misy lehilahy iray latsaka an-drano avy amin'ny sambo iray ao anatin'ny tafiotra. Misy olona iray avy eo an-tsambo milaza aminy fa hanipy lakan'aina mba  hisintonana azy ho ao an-tsmbo indray. Na ahoana na ahoana dia tsy maintsy hanaiky izay anjarany ao anatin'ilay "fifanarahana" ilay iray latsaka an-drano, dia ny hisambotra sy hamikitra amin'izay lakan'aina omena azy. Dia toy izany indrindra, amin'ny lafiny maro, ny amin'ilay fanekena ao amin'Andriamanitra sy ny olombelona.

`Ahoana no anampian'io ohatra io anao hahatakatra ny foto-kevitra mikasika ny fahasoavana hita ao anatin'ny fanekena? Ahonana no anampiany anao hahalala izay tena tokony hampiorenana ny fifandraisanao amin'Andriamanitra na dia izao ankehitriny izao aza?`