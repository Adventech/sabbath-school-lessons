---
title: 'I Noa no sisa'
date: 15/04/2021
---

**« Ary naringana ny zavatra velona rehetra izay tambonin'ny tany, hatramin'ny olona ka hatramin'ny biby fiompy sy ny zava-mandady na mikisaka ary ny voro-manidina; dia naringana tsy ho amin'ny tany ireny; ary Noa sy izay niara-nitoetra taminy tao anatin'ny sambo-fiara ihany no sisa velona. » (Gen. 7:23)**

Ao amin'io andininy io no ahitantsika voalohany ny filazana momba ny "sisa" ao amin'ny Soratra Masina. Ny teny nadika hoe "sisa velona" eto dia avy amin'ny teny iray hafa izay ampiasaina matetika ao amin'ny TT ny fototeniny, izay manana hevitra hoe "sisa".

« Ary Andriamanitra efa nampandeha ahy hialoha anareo, mba **tsy hahalany taranaka** anareo amin'ny tany, fa hamelona anareo amin'ny famonjena lehibe. » - Gen. 45:7 (natao sora-matavy izay tiana havohitra).

« Ary izay **sisa** any Ziona sy izay mbola mitoetra any Jerosalema dia hatao hoe masina. Dia izay rehetra voasoratra ho isan'ny velona any Jerosalema. » - Isa. 4:3 (natao sora-matavy izay tiana havohitra).

« Ary amin'izany andro izany ny Tompo dia mbola haninjitra ny tànany fanindroany Hanavotra ny olony, izay **mbola sisa**, (...) » - Isa. 11:11 (natao sora-matavy izay tiana havohitra).

Ao anatin'ireo andininy rehetra ireo, ny teny voasongadina dia mifandray amin'ilay teny mitovy dika aminy hoe "sisa velona" ao amin'ny Gen. 7:23.

`Diniho ny Gen. 7:23 sy ireo ohatra hafa. Ahoana no fahazoanao ny hevitry ny hoe sisa eto? Inona avy ireo toe-java-mitranga manodidina ka mitarika ho amin'ny fisian'ny sisa? Mifanaraka tsara aminn'y hevitry ny hoe sisa ny fanekena, amin'ny fomba ahoana?`

Tamin'ny fotoan'ny Safodrano dia nanjary Mpitsara izao tontolo izao koa ilay Mpahary izao tontolo izao. Ny fahantomoran'ny fitsarana izao tontolo izao dia mampametra-panontaniana hoe: ho ringana avokoa ve ny manana aina rehetra, eny  na dia ny olombelona aza? Raha tsia ny valiny, iza no ho sisa velona? Iza no ho sisa?

Teto, dia i Noa sy ny fianakaviany no sisa. Ny famonjena an'i Noa anefa dia nifamatotra tamin'ny fanekena nataon'Andriamanitra taminy (Gen. 6:18), dia fanekena izay niaina avy tamin'ilay Andriamanitry ny famindrampo sy ny fahasoavana, ary fanekena notanterahiny. Ny nataon'Andriamanitra ho azy ireo ihany namonjy ny ainy na dia nilaina toy inona aza ny fiara-miasa tamin'izy ireo.Na inona na inona anjara tsy maintsy nataon'i Noa tao anatin'ilay fanekena, na toy inona na toy inona fahatokiany teo am-panatanterahana izany, ny hany fanantenana ho azy dia ny famindrampo avy amin'Andriamanitra.

`Araka ny fahatakarantsika ireo toe-javatra hitranga amin'ny andro farany , izay foana hisian'ny sisa ho an'Andriamanitra koa (jereo Apok. 12:7), inona ireo hevitra mifanindran-dalana amin'izany azontsika ianarana avy amin'ny tantaran'i Noa, ka manampy antsika hiomana ho aanisan'ireo sisa? Mandray fanapahan-kevitra isan'andro isika, izay mety hisy fiantraikany amin'ny toerana hisy antsika amin'ny andro farany, amin'ny fomba ahoana?`
