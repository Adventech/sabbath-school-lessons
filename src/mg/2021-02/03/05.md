---
title: 'Ny Avana: ilay famantarana'
date: 14/04/2021
---

**« Ary hoy Andriamanitra: Izao no famantarana ny fanekena izay ataoko ho amiko sy ho aminareo mbamin'ny zava-manan-aina rehetra eo aminareo hatramin'ny taranaka fara mandimby: Ny avako efa napetrako eo amin'ny rahona ho famantarana ny fanekena ho amiko sy ho amin'ny tany. » (Gen. 9:12,13)**

Vitsy ihany ny tranga mpiseho amin'ny voary no mahafinaritra toy ny avana. Iza no tsy mahatsiaro ny fahazazany sy ny fitalanjonany raha nahita voalohany ireo tsipika mazava maro loko mamaritra eny amin'ny lanitra, tahaka ny hoe famantarana na vavahady mahagaga fidirana any an-danitra (na angamba antsiben-danitra)? Ary na dia efa lehibe aza isikadia mbola variana hatrany amin'ny fahitana ireo loko marevaka ireo eny amin'ny lanitra. Tsy mahagaga raha toa ka mbola ampiasaina ho tandindon-javatra maro ny avana na dia amin'izao fotoana izao aza: ny antoko pôlitika ohatra, na ny antokom-pivavahana, na ny tarika mpanao "rock", na irony mpiakaraka fivahinianana irony (jereo amin'ny "site Web" ny teny hoe "rainbow" = avana dia ho hitanao). Miharihary fa hatramin'izao dia mbola manetsika ny fontsika sy ny saintsika hatrany ireo tsipika miloko tsara tarehy ireo.

Izany indrindra ny zava-kendren'Andriamanitra.

`Inona no lazain'i Jehôvah fa asehon'ny avana? Gen. 9:12-17`

Ho famantarana ny "fanekeko" hoy i Jehôvah no nampiasany ny avanva (Gen. 9:15). Mahaliana ny fampiasany ny teny hoe "fanekena" eto, satria samy hafa amin'ny fomba fampiasana azy any an-toearan-kafa izany. Raha ampitahaina amin'ny fanekena tamin'i Abrahama na ny fanekena tao Sinay, dia tsy misy adidy manonkana voalaza fa tsy maintsy ataon'ireo izay mahazo tombontsoa avy amin'ilay fanekena (na dia tamin'i Noa aza). Ny tenin'Andriamanitra eto dia ho an'ny olona rehetra, ho an'ny « zava-manan'aina, dia ny nofo rehetra » (Gen. 9:12). Mahafaoka izao tontolo izao sy ny olona rehetra ilay tenin'Andriamanitra, na mifidy ny hankato an'Andriamanitra izy ireo na tsia. Amin'ity heviny ity, ny fanekena dia tsy ampiasaina araka ny ahitana azy any amin'ny andininy hafa ao amin'ny Baiboly raha ny fifandraisana eo amin'Andriamanitra sy ny olombelona no resahina.

`Amin'ny lafiny inona no anehoan'ity fanekena ity ny fahasoavan'Andriamanitra? Iza no tompon-kevitra voaloahany nanao ity fenekena ity? Iza no tena mahazo tombontsoa avy aminy?`

`Na dia tsy misy anjara tsy maintsy ataontsika manokana aza ao amin'ity fanekena ity, araka izay hita eto, (ny anjaran'Andriamanitra aloha dia ny tsy handrava izao tontolo izao amin'ny Safodrano intsony), dia tsy tokony hitaona antsika hanana fiainam-pankatoavana ny Tompo ve ny fahalalantsika ny tandindona asehon'ny avana? Amin'ny fomba ahoana? Raha tsorina, mahatsiaro ho manana adidy ve isika rehefa mijery ny lanitra ka mahita ny avana? Saintsaino ny tontolon-kevitra manontolo manodidina ny avana sy ireo lesona azontsika tsoahina avy amin'izany.`