---
title: "Mahatsiaro ny andro Sabata"
date: 27/05/2021
---

**"Mahatsiarova ny andro Sabata hanamasina azy" Eks. 20:8.**

Famantarana natao "hotsarovan"'ny olona ny Sabata. Lafiny maro no azo ampiasana ny teny hoe "mahatsiarova". Voalohany, mampitodika ny saina hijery ny tany aloha, hiverina any amin'ny lasa, ny hoe mahatsiaro. Amin'izay fotoana izay, ny Sabata dia maneho antsika ny Famoronana, izay nifarana tamin'ny fanorenana ny Sabata amin'ny maha-andro fitsaharana azy isan-kerinandro, sy amin'ny maha-andro iraisana manokana amin'Andriamanitra azy.

Ilay baiko hoe mahatsiarova dia misy akony amin'ny ankehitriny koa. Tsy natao "hahatsiaro" fotsiny ny Sabata isika (Eks. 20:8); natao "hitandrina" sy "hanamasina" izany isika (jereo Deo. 5:12). Araka izany dia misy fiantraikany lehibe amintsika amin'izao fotoana ankehitriny izao ny Sabata.

Farany, ny Sabata koa dia manondro amintsika ny hoavy. Ny olona mahatsiaro sy mitandrina ny Sabata dia manana hoavy feno fanantenana sy fanambinana ary manan-danja miaraka amin'ilay Tompon'ny Sabata. Mitoetra ao anatin'ny fifandraisan'ny fanekena izy, satria mitoetra ao amin'ny Tompo. Eto indray, rehefa takatsika fa fifandraisana eo amin'Andriamanitra sy ny olombelona ny fanekena, dia misongadina manokana ny Sabata, izay afaka manamafy orina tokoa io fifandraisana io.

"Rehefa mitandrina ny andro Sabata hanamasina azy isika dia natao haneho fa olony. Ny teninny dia manambara ny Sabata ho famantarana mampiavaka ireo izay mitandrina ny didin'Andriamanitra. Ireo izay mitandrina ny lalàn'Andriamanitra dia ho iray Aminy ao anatin'ilay ady lehibe ifanandrinan'i Satana sy Andriamanitra, izay efa niandoha tany an-danitra." - SIM, b. 2, t. 160.

`Diniho io fanambarana nosoratan'ny mpanompon'Andriamanitra io. Inona momba ny Sabata no mahatonga azy ho afaka mampiavaka antsika amin'ny maha-"vahoaka mpitandriana ny lalàna" antsika, kanefa ny lalàna hafa ankoatra ny amin'ny Sabata dia mety tsy hahatonga izany fiavahana izany?`