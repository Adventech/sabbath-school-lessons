---
title: "Ny niandohany"
date: 23/05/2021
---

Impiry impiry isika no efa nandre ny teny hoe : "Sabatan'ny Jiosy" fahiny. Mazava anefa ny Soratra Masina fa efa nisy ela talohan'ny nisian'ny vahoaka jiosy aza ny Sabata. Hatrany amin'ny herinandron'ny Famoronana mihitsy no efa niandohany.

`Diniho ny Gen. 2:2,3 sy ny Eks. 20:11. Ambarany mazava amin'ny fomba tsy mampisalasala fa taiza no niandohan'ny Sabata?`

Na dia tsy milaza mivantana aza ny Gen. 2:2,3 fa Sabata ny "andro fahafito" (ao amin'ny Eks. 16:26,29 no ilazana azy voalohany hoe Sabata); dia hita sortira mazava kosa izany ao amin'ny hoe "dia nitsahatra tamin'ny andro fahafito" Gen. 2:2. Ny teny hoe "nitsahatra" (shabat amin'ny teny hebreo) dia iray fototeny amin'ny hoe "Sabata" (shabbat amin'ny teny hebreo). "Tsy nampiasaina ny teny hoe Sabata (ao amin'ny Gen. 2:2,3) kanefa azo antoka fa ny hevitra tian'ny mpanoratra hampitaina dia ny hoe : notahin'Andriamanitra sy nohamasininy ho Sabata ny andro fahafito." - The Zondervan Pictorial Encyclopedia of the Bible  (Grand Rapids, MI ondervan Publishing House, 1975), G. F. Waterman, b. 5, t. 183. Miharihary fa ny Gen. 2:2,3 dia mampianatra ny fiandohan'ny Sabata sy ny fanorenana azy ho avy amin'Andriamanitra ka nanaovany ho fitahiana ho an'ny olombelona rehetra.

`Nahoana Andriamanitra no nitsahatra koa tamin'ny andro fahafito? Nilainy ve izany? Ononaihany koa no nety ho tanjon'ny fitsaharany?`

Na dia milaza aza ny mpandinika sasany fa nila fialan-tsasatra ara-batana Andriamanitra taorian'ny Famoronana,dia ny hanome môdely avy amin'Izy Andriamanitra ho an'ny olombelona no tena zava-kinendrin'ny nitsaharany. Ny olombelona koa dia natao hiasa mandritra ny henemana ary hitsahatra amin'ny Sabata andro fahafito. Nilaza ilay teôlôjianina Karl Barth fa ny nitsaharan'Andriamanitra taorian'ny Famoronana dia ao anatin'ilay "fanekem-pahasoavana", izay nanasany ny olombelona rehetra mba "hitsahatra miaraka Aminy, hiara-himbona amin'ny fitsaharan'Andriamanitra" - Church Dogmatics, b. 3, fizarana 1 (Edinburgh, Scotland, T&T Clark Ltd, 1958), t. 98.

Noho ny fitiavany no niantsoan'Andriamanitra ny lehilahy sy ny vehivavy hiara-hitsahatra Aminy rehefa avy noforoniny izy ireo, dia izy ireo izay natao araka fiarahana sy firaisana izany. Hatramin'ny nahalavoan'ny olombelona dia fotoan-dehibe sy mahafinaritra indrindra iarahana amin'ny Mpamonjy no atolotr'izany isan-kerinandro.

`Raha misy olona manontany anao hoe: "Nanatsara ny fifandraisanao amin'Andriamanitra tamin'ny fomba ahoana ny fitandremanao ny Sabata" dia inona no havalinao? `