---
title: "Famantarana ny fanamasinana"
date: 26/05/2021
---

**"Ary dia milaza amin'ny Zanak'Isiraely hianao hoe: Ny Sabatako no tandremo; fa famantarana ho amiko, sy ho aminareo hatramin'ny taranakareo fara mandimby izany, mba ho fantatrareo fa Izaho no Jehovah Izay manamasina anareo." Eks. 31:13.** 

Ny Eks. 31:12-17 dia manan-tombo manokana raha ny firesahana momba ny Sabata no heverina, ary manarakaraka ny torolalana nomen'ny Tompo momba ny fanorenana ny fitoerana masina sy ny fametrahana ireo fomba-pivavahana natao tao no misy azy (Eks. 25:1 -- 31:11).

Eto no voalohany nampisehoana io foto-kevitra mikasika ny maha-famantarana ny Sabata io, dia amin'ny maha-famantarana hita maso, miseho ety ivelany, ary famantarana mandrakizay azy eo amin'Andriamanitra sy ny olona. Io andalan-tSoratra Masina io mihitsy no mirakitra foto-kevitra maro mahatalanjona, izay mendrika ny hodinihintsika. Hevitra vaovao ankiroa no hita miaraka ao amin'ireo toko sy andininy ireo:

1. Ny Sabata amin'ny maha-mariky ny fahalalana azy

2. Ny Sabata amin'ny maha-mariky ny fanamasinana azy.

Hevero ny maha-famantarana mifandraika main'ny fahalalana azy. Ny fandraisan'ny Hebreo ny fahalalana dia mahakasika ny lafiny ara-tsaina, ara-pifandraisana, ary ara-pihetseham-po. Ny hoe "mahalala" dia tsy midika fotsiny hoe mahafantatra zavatra iray, indrindra moa raha olona no voaresaka amin'izany. Ny hoe mahalala na mahafantatra an'i Jehôvah, araka izany, dia midika ho fananana fifandraisana tsara Aminy - "manompo" Azy (1 Tant. 28:9), "matahotra" Azy (Isa. 11:2), "mino" Azy (Isa. 43:10), "matoky" Azy sy "mitady" Azy "Sal. 9:10), ary "miantso" ny anarany (Jer. 10:25).

`Diniho tsirairay ireo andininy voaloza etsy ambony ireo. Ahoana no anampian'ireo antsika hahatakatra ny atao hoe "mahalala" an'Andriamanitra?`

Ankoatra izany, ny Soratra Masina dia manana hevitra hoe: famantarana ny fanamasinana. Midika izany fa "manamasina" ny olony ny Tompo (ampitahao amin'ny Lev. 20:8) amin'ny fanaovana azy ireo ho "masina" (Deo. 7:6).

Asam-pamonjena sy fanavotana ataon'Andriamanitra, izay asesiky ny fitiavany, ny fanamasinana. Ny fanamarinana sy ny fanamasinana dia samy asan'Andriamanitra avokoa: "Izaho no Jehôvah, Izay manamasina anareo" (Lev. 20:8). Koa ny Sabata izany dia famantarana izay mampahalala an'Andriamanitra amin'ny maha-Mpanamasina Azy. "Ny Sabata izay nomena izao tontolo izao ho famantarana ny maha-Mpamorona an'Andriamanitra dia natao koa ho famantarana ny maha-Mpanamasina Azy" - TFc, b. 6, t. 350.

`Hevero ny amin'ny Sabata sy ny fizotry ny fanamasinana, izany hoe ny fanaovana ny olona iray ho masina. Inona no anjara asan'ny fitandremana mampiasa ny fanandramantsika amin'ny fitandremana ny Sabata mba hanamasinana antsika?`
