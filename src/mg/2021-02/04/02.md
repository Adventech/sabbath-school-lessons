---
title: "Jehôvah sy ny fanekena tamin'i Abrahama"
date: 18/04/2021
---

« Ary hoy Izy taminy: Izaho no Jehovah Izay nitondra anao nivoaka avy tany Oran'ny Kaldeana, mba homeko anao ity tany ity ho lovanao.
 » Gen. 15:7.

Tahaka ny mari-pamantarana ny entam-barotra iray ny anarana indraindray. Lasa misy ifandraisany akaiky amin'ny toetrany sasantsany izy ao an-tsaina ao, ka raha vao mahare ilay anarana fotsiny isika dia tsaroantsika avy hatrany ireo toetoetrany ireo. Inona no tonga ao an-tsainao, ohatra, rehefa mieritreritra ireto anarana ireto ianao: albert Einstein, Martin Luther King Jr, Gandhi na koa Dôrkasy? Manana toetoetra na filamatra amantarana azy ny tsirairay avy amin'izy ireo.

Tamin'ny andron'ny Baiboly, dia nomena lanja lehibe ny hevitry ny anarana ny olona tany amin'ny faritra "Proche Orient". « Noheverin'ny Hebreo mandrakariva fa ny anarana omena dia manondro ny toetra manokana ananan'ilay olona nomena ny anarana, na dia eritreritra sy ny fihetseham-pon'ilay olona nanome izany anarana izany, na koa ny toe-javatra mitranga amin'ny vanim-potoana anomezana ilay anarana. » SDABC, b. 1, t. 523.

Rehefa nanao ilay fanekena voalohany tamin'i Abrama Andriamanitra, dia anarana hoe YHWH no nampahafantarany ny Tenany tamin'ilay patriarika (Jehôvah izany ao amin'ny Baiboly fampiasantsika, ary tononina koa hoe "Yaveh"). Araka izany, ny Gen. 15:7 dia vakina hoe « Izaho no YHWH izay nitondra (...) ».

Io anarana hoe YHWH io dia toa mbola mirakitra zava-miafina ihany na dia miseho in-6828 aza ao anatin'ny TT. Toa ny endriky ny matoanteny hoe **hayah** no hita eo amin'izany, izay midika hoe "dia", na "misy", ka ny heviny amin'izany dia ny hoe "Ilay Mandrakizay", "Ilay Misy", "Ilay Misy ho azy", "Ilay ampy ho an'ny Tenany", na "Ilay Iray Izay velona mandrakizay". Asongadina ao amin'izany anarana izany ny toetran'Andriamanitra misy ho azy sy mahatoky. Manondro an'i Jehôvah ho Andriamanitra velona sy Loharanon'aina izany, mifanohitra amin'ireo andriamanitry ny mpanompo sampy izay tsy misy afa-tsy ao an-tsain'ireo manompo azy ihany.

Andriamanitra mhitsy no manazava ny hevitry ny hoe Yahweh ao amin'ny Eks. 3:14 "IZAHO IZAY IZY". Mampiseho ny fisian'Andriamanitra tsy fepetra io heviny io, no sady maneho ny fanapahany hatramin'ny tlaoha sy ankehitriny ary hoavy.

Anaran'Andriamanitra manokana ny Yahweh. Ny fampahafantarana an'i Jehôvah ho Ilay Iray izay nitondra an'i Abrama nivoaka avy tany Ora dia miresaka an'ilay fanambarana ny fanekena nataon'Andriamanitra taminy ao amin'ny Gen. 12:1-3. Tian'Andriamanira ny hahafantaran'i Abrama ny Anarany, satria io anarana io no mampiseho ireo lafiny maha-Izy Azy sy ny toetrany manokana - avy amin'izany fahalalana izany no hahaizantsika mitoky amin'ny teny fikasany (Sal. 9:10; Sal. 91:14).

`Rehefa mieritreritra na mande ny anaran'i Jehôvah ianao,  dia toetra toy ny ahoana no tonga ho azy ao an-tsainao? Fitiavana, hatsaram-panahy, fikarakarana sy fiheverana ve sa tahotra sy toetra hentitra ary fitsipi-pifehezana? Inona no eritreritra tonga ho azy ao an-tsainao rehefa mieritreritra ny anarana hoe Jesosy?`