---
title: 'Ny fanekena natao tamin''i Abrama (Gen. 12:3)'
date: 06/04/2021
---

**« Ary hitahy izay manisy soa anao Aho, fa hanozona izay manozona anao; ary aminao no hitahiana ny firenena rehetra ambonin'ny tany » (Gen. 12:3)**

`Vakio ny Gen. 12:3. Tanisao ireo teny fikasana manokana nataon'Andriamanitra tamin'i Abrama.`

`Mariho fa ao anatin'ireo teny fikasana ireo no ilazan'Andriamanitra amin'i Abrama hoe « Aminao no hitahiana ny firenena rehetra ambonin'ny tany » (Gen. 12:3). Inona ny hevitr'izany? Ahoana no nitahiana ny firenena rehetra ambonin'ny tany tamin'ny alalan'i Abrama? Jereo ny Gal. 3:6-9. Ahoana no ahitanao ny teny fikasana ny amin'i Jesosy ilay Mesia ao amin'io teny fikasana io? Jereo ny Gal. 3:29.`

Ao anatin'io fanambarana voarakitra an-tsoratra voalohany natao tamin'i Abrama io no nampanantenan'Andriamanitra fa hanorina fifandraisana akaiky sady maharitra aminy Izy, na dia mbola tsy nampiasa ny teny hoe "manao fanekena" akory aza. Tao aoriana vao misy filazana mivantana fa hanao fanekena aminy Andriamanitra (Gen. 15:4-21; Gen. 17:1-14). Izao aloha dia fifandraisana manan-danja lehibe eo Aminy sy ny olombelona no atololony. Ny "h... Aho" miverimberina ao amin'ny Gen. 12:1-3 dia mampiseho ny halalina sy ny halehiben'ny fanombezana sy ny teny fikasan'Andriamanitra.

Ankoatra izany dia baiko tokana kanefa nizaha toetra azy no azon'i Abrama dia ny hoe "mandehana". Tamim-pinoana no nakatoavany (Heb. 11:8), fa tsy ny hahatanteraka ireo fitahiana nampanantenaina. Setrin'ny finoany ilay fifandraisam-pitiavana izay nirin'Andriamanitra haorina ny fankatoavany. Raha lazaina amin'ny teny hafa dia efa nino an'Andriamanitra i Abrama, efa natoky Azy izy ary efa nino ny teny fikasany. Tsy maintsy ho izany no izy, raha tsy izany dia tsy ho nandao velively ny fianakaviany sy ny tanindrazany izy ka handeha ho any amin'izay tnay tsy mbola fantany akory. Naneho ny finoany teo amin'ny olona sy ny anjely ny fankatoavany.

Na tamin'izany andro izany aza i Abrama dia efa naneho ny  fototry ny fifandraisana misy eo amin'ny finoana sy ny asa. Vonjena amin'ny finoana isika, dia finoana izay miseho eo amin'ny asa fankatoavana. Ny fampanantenana ny famonjena no tonga aloha, vao manaraka ny asa. Tsy misy ny fifandraisam-panekena sy ny fitahiana raha tsy misy fankatoavana, io fankatoavana io dia vokatry ny finoana teo anatrehan'izay efa nataon'Andriamanitra. Ny finoana toy izany no manazava ilay foto-kevitra ao amin'ny 1 Jao. 4:19 manao hoe: « Isika tia, satria Izy efa tia antsika taloha ».

`Vakio ny Gen. 15:6. Ahoana no anehoan'io andininy io, amin'ny fomba maro, ny fototry ny teny fikasan'ny fanekena rehetra? Nahoana izany fitahiana izany no sarobidy indrindra amin'ny fitahiana rehetra?`