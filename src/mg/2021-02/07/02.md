---
title: "Tamin'ny elatry ny voromahery"
date: 09/05/2021
----

Tafaroboka lalina tao amin'ny fanompoan-tsampy egiptianina ny vahoaka Isiraely nadritra ny taonjato maro nananosarotra. Tsy isalasalana fa nanamaizina ny fahalalan'izy ireo an'Andriamanitra sy ny sitrapony ary ny fahatsarany izany fanandramana izany.

Ahoana no ahafahan'Andriamanitra mamerina azy ireo Aminy indray?

Voalohany indrindra, nasehony ny maha-marina ny fitiavany an'Isiraely, ka tamin'ny nanafahany azy ireo tamin'ny hery sy ny fahagagana no nanehoany izany. Natombony tamin'ny fandresen-dahatra ny firenena izany mba hanoina amim-pitiavana ny fanekena atolony, Ny nampahatsiahy azy ireo ny asam-pahasoavana nataony ho azy tao Sinay no nataony voalohany.

`Inona avy ireo sary an'ohatra roa manehony fomba nitondran'i Jehôvah ny Isiraely avy tany Egipta ho any Sinay? Eks. 19:4; Deo. 32:10-12; Deo. 1:29-31; Hôs. 11:1.`

`Inona no namianarin'ireny sary an'ohatra ireny ny Isiraely (sy ampianariny antsika koa) mikasika ny tena toetran'Andriamanitra amin'ny olony?`

Mampiseho ireny sary an'ohatra ireny fa mihevitra antsika sy mahatsapalalina ny fahantrantsika ny Andriamanitsika. Vakio ny Sal. 103:13,14. Hitantsika amin'ireo sary roa ireo, dia ny voromahery sy ny ray mikarakara ny zanany, fa mihevitra izay hahasoa antsika tokoa Andriamanitra. Malemy fanahy, manohana, miaro, mampahery izy, ary faniriany ny hahatonga antsika ho tonga amin'ny fahamatorana tanteraka.

« <em>Malaza amin'ny fahafoizany tena ho an-janany ny voromahery. Eny an-tampon-tendrombohitra koa izy ireny no mipetraka. Rehefa mampianatra ny zanany hanidina izy dia entiny eo an-damosiny ireny, ary entiny amin'ny toerana avo dia avo izay ahitana ireo lemaka eny amin'ny lohasahan'i Sinay eny. Avy eo dia alatsany any ambany any ny zanany. Raha mbola kely loatra ilay vorona dia matahotra ny hanidina dia mitsoriaka haingana ilay raim-boromahery mitanty azy hoe eo an-damosiny indray ka entiiny miakatra eny amin'ny akaniny eny an-tendrombohitra indray izy. Dia toy izany hoy ny feon'Andriamanitra no "nitondrako anareo (...) ary ny nampankanesako anareo ho aty amiko" »</em>  - Theology of Narration (Grand Rapids, MI: William B. Eerdmans Publishing Company, 1976), George A. F. Knight, t. 128.

Ampitahao amin'ny fiheveran'Andriamanitra antsika ny fifampiheverantsika samy isika. Manao ahoana no tokony akon'ny fikarakarany antsika eo amin'ny fitsinjovantsika ny hafa?

`Araka ny fanandramanao manokana, inona no sary an'ohatra heverinao fa mahalaza ny fitiavan'Andriamanitra izay feno fiheverana antsika? Manomeza sary araka ny fandraisanao izay, avy amin'ny fanandramanao manokana, na avy amin'ny kolontsaina misy anao ihany koa. Zarao ao amin'ny kilasy misy anao izany.`