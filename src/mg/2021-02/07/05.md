---
title: 'Andriamanitra sy Isiraely'
date: 12/05/2021
----

"Koa ankehitriny, raha hihaino ny feoko tokoa hianareo ka hitandrina ny fanekeko, dia ho rakitra soa ho Ahy mihoatra noho ny firenena rehetra hianareo; fa Ahy ny tany rehetra. Dia ho fanjaka-mpisorona sy ho firenena masina ho Ahy hianareo. Ireo teny ireo no holazainao amin'ny Zanak'Isiraely." Eks. 19:5,6.

Ao amin'ireo andininy ireo Andriamanitra dia milaza ny amin'ny fanekena tiany atao amin'ny fanekena tiany atao amin'ny Zanak'Israely. Amin'ny lafiny iray, na dia ny Tompo aza no niantso azy ireo, dia tsy natao an-tery tamin'izy ireo tsy akory izany antso izany. Nilana ny fiaraha-miasa tamin'izy ireo. Eny fa na ny fanafahana azy ireo tany Egipta aza dia nilàna ny fandraisan'izy ireo anjara raha tsy nanao izany nasain'i Jehôvah natao izy ireo (toy ny fanosorana ra ny tolam-baravarana ohatra), dia tsy nohafahana. Tsotra tokoa!

Eto koa ny Tompo dia tsy milaza amin'izy ireo hoe: "Na tianareo na tsia, dia ho rakitra soa ho Ahy sy ho fanjakam-pisorona ianareo. "Tsy izany no izy, ary tsy milaza izany ilay andininy.

`Vakio ny Eks. 19:5,6 voalaza etsy ambony. Ahoana no fahatakaranao izay lazain'Andriamanitra eto ao anatin'ny tontolon-kevitry ny famonjena amin'ny alalan'ny finoana? Manafoana ny foto-kevitry ny famonjena amin'ny fahasoavana ve ilay baikon'i Jehôvah mba hankato Azy eto? Ahoana no anampian'ireto andininy ireto anao hahalala ny valiny? Rôm. 3:19-24; Rôm. 6:1,2; Rôm. 7:7; Apôk. 14:12.

"Tsy ny fankatoavana  no ahazoantsika famonjena, fa ny famonjena dia fanomezan'Andriamanitra maimaimpoana raisina amin'ny finoana. Nefa ny fanoavana dia vokatry ny finoana." DHK, T. 71.

Saino ny amin'izay tian'Andriamanitra natao ho an'ny firenen'ny Isiraely: tsy vitan'ny nanafaka azy ireo tamin'ny fahandevozana tamin'ny fomba mahagaga fotsiny Izy, fa tiany ho rakitra soa ho Azy koa izy ireo, sy ho fanjakam-pisorona. Naorin'Andriamanitra teo aminn'y famonjeny (ara-nofo, toy ny nanafahany azy ireo tamin'ny fahandevozana, sy ny famonjeny mandrakizay) ny fifandraisan'izay ireo, ary nokatsahiny tamin'izany ny hanandratra azy ireo ho amin'ny fahamboniana ara-panahy sy ara-tsaina ary ara-pitondran-tena, izay hahatonga azy ireo ho fahagagana an'izao tontolo izao. Izany rehetra izany dia natao mba hitorian'izy ireo ny filazantsara amin'ny firenena rehetra. Ny hany nilaina hataon'izy ireo ho setrin'izany dia ny mankato.

`Ahoana no tokony hanehoan'ny fanandramantsika miaraka amin'Andriamanitra manokana, isam-batan'olona, io foto-kevitra itantsika ao amin'ny lesona androany io?`
