---
title: "Manome toky (Eks. 19:8)"
date: 13/05/2021
----

Toa milamina avokoa ny zavatra rehetra raha ny fijery azy am-boalohanay. Manafaka ny olony i Jehôvah, omeny azy ireo ny teny fikasan'ny fanekena, ary dia manaiky izy ireo fa izay teny rehetra nolazain'i Jehôvah dia hataony. Fifanarahana "raitra" tokoa izany, sa ahoana ny hevitrao?

`Vakio ireto andininy manaraka ireto. Inona no fanazavana entin'izany mikasika ny namalian'ny Isiraely ny fanekena? Rôm. 9:31,32; Rôm. 10:3; Heb. 4:1,2.`

Na inona na inona asain'Andriamanitraataontsika, dia tsy maintsy amin'ny finoana no iorenan'ny fifandraisantsika Aminy. Ny finoana no fototra iorenanan'ny asa izay manaraka azy. Ny asa, amin'ny maha-asa azy fotsiny, na madio toy inona aza ny antony manesika azy, na am-pahatsorana manao ahoana aza no anaovana azy, na be toy inona aza izany, dia tsy mahatonga antsika ho azo hekena eo  anatrehan'ilay Andriamanitra masina. Tsy hain'ny asa natao izany tamin'ny andron'ny Isiraely, ary mbola tsy niova izany amin'izao androntsika izao. 

`Na manantitrantitra mandrakariva ny amin'ny tokony hanaovana asa aza ny Baiboly, nahoana ny asa no tsy hahatonga antsika ho azo ekena eo anatrehan'Andriamanitra? (Jereo Isa. 53:6; Isa. 64:6; Rôm. 3:23)`

Indrisy anefa fa noraisin'ny vahoaka hebreo ho fomba hahazoam-pamonjena ny fankatoavana, fa tsy vokatry ny famonjena azy. Ny fankatoavan'izy ireo ny lalàna no nikatsahany fahamarinana, fa tsy nitady ilay fahamarinana avy amin'Andriamanitra amin'ny alalan'ny finoana izy ireo. Ny fanekena tao Sinay, na dia nampiharina tamin'ny tsipirihan-dalàna sy ny toromarika maro kokoa aza, dia natao ho fanekem-pahasoavana, tahaka ireo fanekena rehetra teo aloha ihany. Io fahasoavana arotsaka maimaimpoana io dia mitondra fiovana ao am-po, izay mitarika ho amin'ny fankatoavana. Mazava loatra fa tsy ny fiezahan'izy ireo hankato no olona (mitaky ny fankatoavan'izy ireo rahateo ilay fanekena); fa ny "karazam-pakatoavana" asehony, izay tsy tena izy akory, araka izay asehon'ny fizotran'ny tantaran'ilay firenena. 

`Vakio Rôm. 10:3, ary diniho manokana ny tapany farany. Inona nohazavain'i Paoly eto? Inona no mitranga amin'ireo izay miezaka manamarina ny tenany? Nahoana no tsy maintsy mitarika ho amin'ny fahotana, tsy fahamarinana,  ary fikomiana ny fanaovana izany? Diniho ny fiainantsika manokana. Tsy tandindomin-doza hanao toy izany koa ve isika?`
