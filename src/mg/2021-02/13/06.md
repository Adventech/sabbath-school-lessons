---
title: "Fanekena vaovao sy iraka vaovao"
date: 24/06/2021
---

**"Koa mandehana hianareo, dia ataovy mpianatra ny firenena rehetra, manao batisa azy ho amin'ny anaran'ny Ray sy ny Zanaka ary ny Fanahy Masina. sady mampianatra azy hitandrina izay rehetra nandidiako anareo; ary, indro, Izaho momba anareo mandrakariva ambara-pahatongan'ny fahataperan'izao tontolo izao" - Mat. 20:19,20.**

Manerana izao tontolo izao dia matetika mianjady amin'ny olona ilay antsoin'i Laurens Van Der Post, mpanoratra afrikanina tatsimo, hoe "the burden of meaninglessness" na raha adika, "ny vesatry ny 'tsinontsinona'". Notolorana fanomezana dia ny fiainana ny olona, kanefa tsy hitany izay hanaovana azy, tsy fantany ny ilana izany fanomezana izany, ary tsy hainy ny mampiasa azy. Toy ny manome tranom-boky olona iray izany, izay feno boky tsy fahita firy sy lafo vidy, kanefa tsy vakin'ilay olona akory izany fa ataony fandrehetana afo. Zava-tsarobidy tokoa kanefa dia simbasimbaina fotsiny amin'izao!

Ho an'ny Kristianin'ny fanekena vaovao anefa dia tsy mba olana saro-bahana izany, fa ny mifanohitra amin'izany. Ireo izay mahalala (ary nanandrana tamin'ny fomba manokana) ny vaovao mahatalanjona momba ny Mpamonjy nohomboana teo amin'ny hazo fijaliana sy nitsangana tamin'ny maty, Ilay maty rehetra fiainana mandrakizay, dia mifaly aza. Raha heverina ilay antso voambara mazava tsara ao amin'ny Mat. 28:19,20, dia azo antoka fa misy asa anirahana hitory amin'izao tontolo izao ny fahamarinana lehibe nadramany manokana tao amin'i Jesôsy Kristy. Tombontsoa manao ahoana re izany! Saika ny zavatra tontolo ity avokoa. Fa ny fampielezana ny filazantsara amin'ny hafa kosa dia asa hamela marika hatrany amin'ny mandrakizay. Akory ny halehiben'izany asa sy tanjona izany.

`Tsinjarao araka ireo hevitra voarakitra ao anatiny ireo andininy natao hodinihina androany. Inona ireo zavatra manokana asain'i Jesôsy hataontsika, ary momba ny inona avy izany? Inona no teny fikasana ananantsika ka tokony hampitombo ny finoantsika sy hampahery antsika hanatanteraka ny baikon'i Kristy?`

`Amin'ny maha-kristianin'ny fanekena vaovao antsika dia nahazo iraka mazava avy amin'ny Tompo isika. Na iza isika na iza, na toy inona na toy inona toerana misy antsika eo amin'ny fiainana, na eo aza ny maha-voafetra antsika, dia afaka mandray anjara amin'ny asa avokoa isika rehetra. Efa nanao zavatra ve ianao? Mbola afaka manao misimisy kokoa ve ianao? Inona no azonareo iray kilasy atao miaraka, mba handraisanareo anjara bebe kokoa ao anatin'ity asa ity?`