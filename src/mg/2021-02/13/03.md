---
title: "Afaka amin'ny fahamelohana"
date: 21/06/2021
---

**"Ary amin'izany dia tsy misy fanamelohana ho an'izay ao amin'i Kristy Jesôsy." - Rôm. 8:1.**

Nisy tovovavy iray novonoin'olona tamin-kerisetra; tsy fantatra ny mpamono azy. Nametraka fandrika ny mpitandro ny filaminana, ka nasiana "microphone" (fandraisam-peo kely) teo amin'ny fasan'ilay tovovavy. Indray hariva, efa volana maro taorian'ny nahafatesany, dia nisy tovolahy iray tonga nanatona ny fasany. Nandohalika izy sady nitomany no nangataka famelan-keloka tamin'ilay vehivavy. Mazava loatra rehefa voarain'ireo mpitandro ny filaminana izay nolazainy, dia voasambotra izy noho ilay heloka vitany.

Inona ary no nitarika ity lehilahy ity hanatona ilay fasana? Ny fahatsiarovan-tena ho meloka; tsy misy afa-tsy izay.

Izany tokoa, na tsy misy amintsika aza (antenaina ho izany) nahavita zava-dratsy toy izay nataon'ity tovolahy ity, dia meloka avokoa isika rehetra, samy efa nanao zavatra izay mahamenatra antsika avokoa isika, dia zavatra izay tiantsika atao ho toy ny tsy misy kanefa tsy azo foanana.

Soa ihany anefa fa eo i Jesôsy sy ny ran'ny fanekena vaovao, ka tsy misy amintsika na iray aza voatery hiaritra ny vesatry ny fahamelohana mandra-pahafaty. Araka ilay andininy natao hodinihintsika androany, dia tsy misy fanamelohana ho antsika. Isain'Ilay Mpitsara lehibe ho tsy meloka isika, ekeny toy ny olona izay tsy nanao na inona na inona mety hampahatsiaro tena ho meloka.

`Ahoana no anampian'ireto andininy ireto antsika hahatakatra izay lazain'ny Rôm. 8:1? Jao. 5:24; Rôm. 3:24; 2 Kôr. 5:21.`

Anisan'ny teny fikasana lehibe avy amin'ny fifandraisana velona amin'ny Tompo ao anatin'ny fanekena ny hoe: tsy voatery hiaina ao anatin'ny vesatry ny fahamelohana intsony isika. Noho ny amin'ny ran'ny fanekena, dia azontsika atao, dia isika izay nifidy ny hifandray amin'Andriamanitra ao anatin'ny fanekena, izay nifidy ny hanaja ireo fepetry ny finoana sy ny fibebahana ary ny fankatoavana - ny ho afaka amin'ny vesatry ny fahamelohana. Rehefa mitady hibitsika ao an-tsofintsika i Satana hoe ratsy isika, maloto sy mpanota loatra ka tsy horaisin'Andriamanitra, dia afaka manao toy ny nataon'i Jesôsy isika, fony izy nalain'i Satana fanahy tany an'efitra, ka hanambara aminy ny Soratra Masina. Anisan'ny andininy tsara indrindra horaisina amin'izany ny Rôm. 8:1. Tsy fandavana ny maha-zava-misy ny fahotana eo amin'ny fiainantsika izany tsy akory, fa noho ny fifandraisantsika amin'ny Tompo ao anatin'ny fanekena kosa dia tsy miaina eo ambanin'ny fanamelohan'ny ota intsony isika. I Jesôsy no nandoa ny onitra ho antsika, ary amin'izao fotoana izao dia mijoro eo anatrehan'ny Ray Izy, mitondra ny ran'ny Tenany, mifona ho antsika, ka tsy ny fahotantsika no asehony fa ny fahamarinan'ny Tenany.

`Manova inona eo amin'ny fiainanao ny fahalalana fa navelan'Andriamanitra ny helotsika na inona na inona mety ho nahadiso antsika? Ahoana no anampian'izany zava-misy izany anao eo amin'ny fitondranao ny hafa izay meloka taminao? Ahoana no tokony ho akon'izany eo amin'ny fifandraisanao amin'ireny olona ireny?`
