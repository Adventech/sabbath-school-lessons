---
title: "Fanekena vaovao sy fiainana mandrakizay"
date: 23/06/2021
---

**"Hoy Jesosy taminy: Izaho no fananganana ny maty sy fiainana; izay mino Ahy, na dia maty aza, dia ho velona indray. Ary izay rehetra velona ka mino Ahy dia tsy ho faty mandrakizay. Mino izany va hianao? " - Jao. 11:25,26.**

Misy fahatanterahany anankiroa ny fiainana mandrakizay. Ny fahatanterahany amin'izao fotoana izao dia ilay "fiainana be dia be" ao amin'ny Jao. 10:10 ho an'ny mpino, ka tafiditra ao anatin'izany ireo teny fikasana maro izay nomena ho an'ny fiainantsika ankehitriny.

Ny fahatanterahany amin'ny hoavy, dia mazava loatra fa ny fiainana mandrakizay - dia ny teny fikasana ny aminn'y fitsanganan'ny tena amin'ny maty (Jao. 5:28,29; Jao. 6:39). Na dia mbola amin'ny hoavy aza, dia io no toe-javatra iray izay manome lanja ny zavatra hafa rehetra, io no faratampon'ny fanantenantsika rehetra amin'ny maha-kristianina antsika.

`Diniho ny andininy ho an'ny androany. inona no ambaran'i Jesôsy eto? Aiza no ahitana ny fiainana mandrakizay? Ahoana no fahazoantsika ny filazany fa izay velona ka mino Azy, na dia maty aza, dia tsy ho faty mandrakizay? (Jereo ny Apôk. 2:11; 20:6,14; 21:8).`

Marina fa mety maty avokoa isika, kanefa ho an'i Jesôsy dia torimaso ihany io fahafatesana io, fahabangana mandritra ny fotoana fohy monja, izay hifarana amin'y fitsanganana ho amin'ny fiainana ho an'ireo izay mino Azy. Rehefa miverina i Kristy, dia hatsangana ka tsy mety ho faty intsony ireo izay maty tao amin'i Kristy, ary ireo mpanara-dia an'i Kristy mbola velona dia hovana ho amin'ny tsy fahafatesana ao anatin'ny indray mipy maso. Na ireo izay maty na ireo izay velona ao amin'i Kristy dia samy hanana ilay tenan'ny fitsanganana amin'ny maty avokoa. Amin'io fotoana io no miantomboka ny tsy fahafatesana mandrakizay ho an'ny olon'Andriamanitra.

Fifaliana lehibe tokoa ny mahalala ankehitriny fa tsy ao am-pasana tsy akory no ho fiafarantsika, fa hanana fiainana vaovao izay maharitra mandrakizay isika, tsy misy fiafarana izany.

"Nanjary nofo iray tamintsika i Kristy, mba hahatonga antsika ho iray Aminy. Noho ny herin'io firaisna io no hivoahantsika avy amin'ny fasana, - tsy ho fanehoana fotsiny ny herin'i Kristy, fa satria hanjary fiainantsika ny fiainany, amin'ny alalan'ny finoana. Izay mahita an'i Kristy ao amin'ny toetra amam-panahiny, ka mandray Azy ao am-po, no manana ny fiainana mandrakizay. Amin'ny alalan'ny Fanahy no itoeran'i Kristy ao amintsika; ary ny Fanahin'Andriamanitra raisina ao am-po amin'ny finonana, no fiantombohan'ny fiainana mandrakizay." - IFM, tt. 408,409.

`Amin'ny fomba ahoana no ahafahantsika misitra dieny ankehitriny ny tombotson'ny fiainana mandrakizay? Izany hoe, inona no ataon'io teny fikasana io ho antsika amin'izao fotoana izao? Soraty ny sasany amin'ireo tombotsoa omen'io teny fikasan momba ny fiainana mandrakizay io ho anao manokana, eo amin'ny fiainanao andavanandro. Ahoana ahafahanao mandray izany fanantenana sy teny fikasana izany ka mizara azy amin'ny olona izay ao anatin'ny ady mafy, angamba noho ny fahafatesan'ny havan-tiany?`