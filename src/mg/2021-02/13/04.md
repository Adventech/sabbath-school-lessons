---
title: "Fanekena vaovao sy fo vaovao"
date: 22/06/2021
---

**"Mba hitoeran'i Kristy ao am-ponareo amin'ny finoana, ka hamaka sy hiorina mafy amin'ny fitiavana hianareo, mba hahaizanareo mbamin'ny olona masina rehetra ny hahafantatra tsara izay sakany sy lavany ary hahavony sy halaliny, ary hahalala ny fitiavan'i Kristy, izay mihoatra noho ny fahalalana, mba hamenoana anareo ho amin'ny fahafenoan'Andriamanitra rehetra." - Efes. 3:17-19.**

Araka ny lesona tany aloha tamin'ity telovolana ity, ny fanekena dia anisan'ny nataon'Andriamanitra hametrahana ao am-pontsika ny lalàna (Jer. 31:31-33). Tsy vitan'ny hoe voarakitra ao ny lalàna, fa araka ny andininy natao hodinihina androany dia ao koa i Kristy, ary mitombina indrindra izany satria mifamatotra akaiky i Kristy sy ny lalàny. Araka izany, raha ao am-pontsika ny lalàn'i Kristy, ary i Kristy koa mitoetra ao (ny teny grika nadika hoe "mitoetra" eto dia midika koa hoe "monina", izay manambara toe-javatra maharitra), dia mahazo tombotsoa lehibe anankiray indray isika avy amin'ny fanekena, dia ny fo vaovao izany.

`Nahoana isika no mila fo vaovao? Inona avy ireo fiovana ho hita eo amin'ireo izay manana fo vaovao?`

Vakio indray ilay andininy natao ho an'ny androany. Mariho ny fanantitranteran'i Paoly ny momba ny fitiavana, ka ilazany fa tsy maintsy "mamaka sy miorina" amin'izany isika. Ireo teny ireo dia maneho tsy fiovaovana, fijoroana tsara, sy fitoerana maharitra eo amin'ny fanorenan'ny fitiavana. Tsy misy dikany ny finoantsika raha toa ka tsy mamaka ao amin'ny fitiavana an'Andriamanitra sy ny fitiavana ny hafa (Mat. 22:37-39, 1 Kôr. 13). Tsy tonga ho azy amin'izao tsy akory io fitiavana io. Ny mifanohitra amin'izany aza, misy izany satria nahita santionany tamin'ny fitiavan'an antsika isika (dia fitiavana izay "mihoatra noho ny fahalalana"), dia izay nasehony tamin'ny alalan'i Jesôsy. Vokatr'izany dia voaova ny fiainantsika, voaova ny fontsika, ary tonga olom-baovao manan saina sy faniriana ary tanjona vaovao isika. Ny fihetsika asetrintsika ny fitiavan'Andriamanitra antsika no manova ny fontsika sy mahatonga antsika hanam-pitiavana ny hafa. Azo inoana fa izany no tian'i Paoly ambara, na fara-faharatsiny amin'ny ampahany, raha miresaka momba ny hamenoana antsika "ho amin'ny fahafenoan'Andriamanitra rehetra" izy.

`Vakio ny 1 Jao. 4:16. Amin'ny fomba ahoana no ifandraisan'io andininy io amin'izay nosoratan'i Paoly ao amin'ny Efes. 3:17-19?`

`Jereo ireo andininy nodinihintsika androany. Inona no azonao atao mba hahatonga ireo teny fikasana voarakitra ao ho tanteraka aminao? Misy zavatra ilainao ovana ve, angamba zavatra manakana anao tsy hanandrana ny "fahafenoan'Andriamanitra" (Efes. 3:19)? Ataovy lisitra ireo fanovana ilainao hatao eo amin'ny fiainanao. Manaova lisitra iray ho anao, ary raha mety aminao dia manaova iray koa, izay azonao zaraina amin'ny iray kilsay. Ahoana no ahafahanareo mifanampy mba hahatanterahanareo izay fanovana tokony hatao?`