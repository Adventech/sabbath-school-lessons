---
title: "Fianarana fanampiny"
date: 25/06/2021
---

Vakio ny "Fanafahana ny vahoakan'Andriamanitra", ao amin'ny HM, toko 40; sy "Fifaliana ao amin'ny Tompo", ao amin'ny DHK, toko 13.

"Ilay Zanaka masin'Andriamanitra dia tsy manana ota na fahoriana hoentina ho an'ny tenany, ny fahorian'ny hafa no nentiny satria teo Aminy no nametrahana ny fahadisoantsika rehetra. Noho ny fitiavan'Andriamanitra dia nampifamatorany tamin'ny olona ny Tenany, ka amin'ny maha-solontenan'ny taranak'olombelona Azy dia nanaiky hatao toy ny iray amin'ny mpandika lalàna Izy. Hitany ny halalin'ny fahoriana izay efa hilatsahantsika noho ny fahotantsika, ka nanolo-tena Izy ho tetezana mampitohy indray ilay hantsana mampisaraka ny olona amin'Andriamanitra." - BEST, 1 Aogôsitra, 1892.

"Manatona ranadahy, manatona amin'izao maha-ianao anao izao, feno ota sady maloto. Apetraho eo amin'i Jesôsy ny enta-mavesatry ny fahamelohanao, ary takio amim-pinoana ny fahamendrehany. Manatona ankehitriny, dieny mbola maharitra ny famindrampo; manatona amin'ny fiaiken-keloka, manatona amin'ny fanahy torotoro, fa hamela heloka dia hamela heloka tokoa Andriamanitra. Aza sahy mangataka andro. Henoy ny feon'ny famindram-po izay mitalaho aminao mba hialanao amin'ny fahafatesana mba hahazoan'i Kristy manome anao ny fahazavana. Ny fotoana rehetra ankehitriny dia toa mifandray mivantana amin'izay ho anjara any amin'ilay tontolo tsy hita maso. Noho izany dia aza avela hisarika anao handà hatrany ny famindrampo efa atolotra anao ny avonavona sy ny tsy finoanao. Hitomany ianao amin'ny farany raha manao izany: 'Lasa ny fararano, tapitra ny taom-piotazana, nefa tsy voavonjy isika'" - TFC, b. 5, t. 353.

**Fanontaniana hifanakalozan-kevitra:**

`1. Izao no nosoratan'i Francisco José Moreno: "Eo anatrehan'izao tontolo àry rehetra izao isika dia mahatsapa ny tsy fahalalantsika sy ny tsy fahefantsika na inona na inona akory, ka dia mahatsiaro ho tsy mandry fahalemana isika. Matahotra isika vokatr'izany." - Between Faith and Reason: Basic Fear and the Human Condition (New York: Harper & Row, Publishers, 1977), t. 7. Ampitahao amin'izay nodinihintsika tamin'ity herinandro ity, tao amin'ny Efes. 3:17-19, io fanambarana io. Ifanakalozy hevitra ny maha-samy hafa ireo fahatsapana roa ireo.`

`2. Mampanantena antsika fifaliana Andriamanitra amin'ny maha-mpino an'i Jesôsy antsika. Mitovy ve ny fifaliana sy  ny fahasambarana? Tokony ho sambatra mandrakariva ve isika? Raha tsia, misy tsy mety ve izany ny fiainantsika amin'ny maha-kristianina antsika? Inona no ambaran'ny fiainan'i Jesôsy amintsika ka manampy antsika hahatakatra ny valin'ireo fanontaniana ireo.`

`3. Mirosoa lalindalina amin'ny fifanakalozan-kevitra momba ilay hoe: hofenoina "ho amin'ny fomba ahoana no anaovantsika izany fanandramana izany eo amin'ny fiainana?"`

**Famintinana:**

Ny fanekena dia tsy hoe foto-kevitra lalina ara-teôlôjia fotsiny. Izy no mamaritra ireo fepetry ny fifandraisantsika mahavonjy amin'i Kristy dia fifandraisana izay mitera-boka-tsoa mahagaga ho antsika ankehitriny sy amin'ny fiverenany indray.  