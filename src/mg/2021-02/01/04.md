---
title: "Ny fiarahan'Andriamanitra"
date: 30/03/2021
---

Mariho ireo teny voalohany indrindra nataon'Andriamanitra tamin'ny olombelona, na farafaharatsiny araka izay fisehony voalohany ao amin'ny Soratra Masina. Nampahafantarin'Andriamanitra azy ireo ny fahafahany mamorona, miteraka olona tahaka azy ireo ihany. Nasehony azy koa ny tany, ny voary, ary nasaina nameno, nampanompo, sy nanjaka taminy izy ireo. Natorony azy ireo koa ireo zava-maniry azon'izy ireo ihinanana. Raha fintinina izany ny voalazan'ny Baiboly dia mikasika ny fifandraisan'izy ireo amin'ny tontolo mísy azy sy ny fampiasany izany no teny voalohany nataon'Andriamanitra ho an'ny lehilahy sy ny vehivavy.

`Inona no ambaran'ny Gen. 1:28,29 antsika mikasika ny fomba fijerin'Andriamanitra ny tontolo hita maso sy azo-tsapain-tanana? Mampiseho ve ireo andininy ireo fa misy ratsy ao amin'ny zavatra ara-materialy na ny fisitrahantsika izany? Inona no lesona azontsika raisina avy amin'ireo toe-javatra voalohany teo amin'ny tantaran'ny taranak'olombelona ireo, mikasika ny tokony ho fifandraisantsika amin'ny voary?`

Amin'ireo teny ireo ihany koa Andriamanitra dia manao dingana voalohany amin'ny fifandraisana amin'ny olombelona. Miresaka amin'izy ireo Izy; manome toromarika azy, milaza aminy ny tokony hataony. Misy andraikitra ihany koa ao ambadik'ireo teny ireo. Nasain'Andriamanitra nifehy io voary mahatalanjona noforonin'ny Tenany io izy ireo. 

`Milaza ny Gen. 1:28 fa nitso-drano an'i Adama sy Eva Andriamanitra. Inona no hevitr'izany? Karazam-pifandraisana inona eo amin'izy ireo sy ny Mpahary azy no asehon'izany?`

Ny firesak’Andriamanitra tamin'i Adama sy Eva dia toy ny amin'ny voary manan-tsaina izay afaka hanisy setriny ny hatsaram-panahiny sy afaka hifandray am-po Aminy. I Adama sy Eva koa, amin'ny maha-voary zanaka azy ireo, dia niankina tamin'ny fitahiana sy ny fiahian'llay Rainy Mpahary azy. Tsy nisy na inona na inona naha-mendrika azy ireo hahazo izay nomen'ny Mpahary azy. Nandray maimaimpoana zavatra izay tsy nisasarany izy ireo.

`Rehefa mamaky ny momba ny famoronana ny lehilahy sy ny vehivavy talohan'ny nisian'ny fahotana isika, dia mahita santionany amin'ilay karazam-pifandraisana tian'Andriamanitra ifandraisana amintsika ankehitriny, dia amin'izao fotoana efa isian'ny fahotana izao. Avereno jerena ity lesona androany ity. Inona ireo hevitra mifanindran-dalana ao ka afaka hanampy antsika hahatakatra ny fomba mety ifandraisantsika Aminy, na dia amin'izao fahalavoana misy antsika izao aza?`