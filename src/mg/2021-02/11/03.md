---
title: "Ota, Fanatitra, Fandraisana (Heb. 9:22)"
date: 07/06/2021
---

Ny fomba notendren'Andriamanitra hanesorana ny fahotana sy ny heloky ny mpanota ao amin'ny TT dia ny fanaovana fantitra biby. Voalaza an-tsipiriany ao amin'ny Lev. 1 hatramin'ny Lev. 7 ny momba ny fanaovana fanatitra teo amin'ny Isiraelita. Notandremana fatratra ny fomba fampiasana sy fametrahana ny ra teo amin'ny fanaovana fanatitra isan-karazany. Na anjara asan'ny ra teo amin'ny fombafomba fanaovam-panatitra mantsy no anisan'ny lafiny niraisan'ireo fanatitra fanaonn'ny Isiraelita.

Ny olona izay nanota - ka noho izany, tsy nanaja y fifanarahana tao amin'ny fanekena, sy nandika ny lalàna mifehy izany - dia afaka miverina soamantsara ho amin'ny firaisam-po tanteraka amin'Andriamanitra amin'ny alalan'ny fitondrany biby atao fanatitra ho solony. Ny fanatitra mbamin'ireo fombafomba fanatanterahana azy no fomba notendren'Andriamanitra hanadiovana ny ota sy ny heloka. Natao hanadiovana ny mpanota izy ireny, ka hamindrana ny fahotana sy ny heloky ny isam-batan'olona ho ao amin'ny fitoerana masina amin'ny alalan'ny famafazana ny ra, sy hamerenana indray ilay olona mibebaka ho amin'ny fifandraisana sy firaisam-po feno amin'Ilay Andriamanitra Mpamonjy ao aminn'y fanekena.

`Ahoana no anampian'ireo foto-keitra voalaza etsy ambony ireo antsika mba hahazoantsika tsara ilay fanontaniana napetraka tany amin'ny faran'ny lesona omaly?`

`Ìnona ilay faminaniana manan-danja lehibe ao amin'ireo fanatitra biby ireo? (Isa. 53:4-12, Heb. 10:4).`

Ireo fanatitra biby ao amin'ny TT no fomba notendren'Andriamanitra hanesorana amin'ny mpanota ny fahotany sy ny fahamelohany. Ireo no mampiala ny mpanota amin'ny  toerana maha-meloka sy mendrika ho faty azy, ho amin'ny fitoeran'ny voavela heloka sy tafaverina indray amin'ny fifandraisana amin'Andriamanitra ao amin'ny fanekena. Kanefa misy heviny ara-paminaniana koa io fanaterana biby atao sorona io. Tsy misy biby rahateo tena mahasolo ny olombelona ka mahavotra azy amin'ny fahotana sy ny fahamelohana. Toy izao no filazan'ny mpanoratra bokin'ny Hebreo izany: "Fa tsy mahaisotra ny ota ny ran'ombilahy sy ny ran'osilahy"  - Heb. 10:4. Araka izany ny fanaovana sorona biby dia natao ho fiandrandrana ny fiavian'ilay Olombelona sady Andriamanitra, dia ilay Mpanompon'Andriamanitraho faty eo amin'ny toerantsika, noho ny fahotan'izao tontolo izao. Amin'ny alalan'izany fomba izany no amelana ny heloky ny mpanota sy handraisan'ny Tompo azy, ary dia voaorina ny fototry ny fifandraisana ao amin'ny fanekena.  

`Meteza ho eo amin'ny olona iray velona tamin'ny andron'ny TT, dia tamin'ny fotoana nanaovana sorona ny biby hatao fanatitra ao amin'ny fitoerena masina. Aza hadino ihany koa fa nanana ny lanjany teo amin'ny toe-karen'izy ireo sy ny kolontsainy ary ny fomba fiainany manontolo ireny biby fiompy ireny. Inona no lesona natao hosintonin'izy ireo avy amin'ireny fanaovana fanatitra ireny mikasika ny sandan'ny fahotana?`