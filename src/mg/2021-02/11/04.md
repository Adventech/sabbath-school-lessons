---
title: "Sakaizan'ny fifadian-kanina (Isa. 58:1-8)"
date: 08/06/2021
---

**" Izay nanolotra ny tenany noho ny fahotantsika, hanafahany antsika amin'izao miara-belona ratsy fanahy izao [izao andro ratsy izao], araka ny sitrapon'Andriamanitra Raintsika; 5 ho Azy anie ny voninahitra mandrakizay mandrakizay. Amena." Gal. 1:4.**

Tsy misy isalasalana fa iray amin'ireo lohahevitra fototra (na ilay tena lohahevira fototra mihitsy aza) ao amin'ny TV ny hoe: i Jesôsy Kristy maty ho fanatitra ho an'ny fahotan'izao tontolo izao. Io fahamarinana io o fototra iorenan'ny drafi-panavotana iray manontolo. Ny teôlôjia rehetra izay nandà ny ran'i Kristy ho fanavotana dia mandà ny fo sy ny fanahin'ny fivavahana kristianina. Ny hazo fijaliana tsy misy ra dia tsy mahavonjy na iza na iza.

`Saintsaino ilay andininy natao hodinihina androany, ary valio ireto fanontaniana ireto: Moa ve i Jesôsy nanaiky ho faty an-tsitrapo? Ho an'iza no nahafatesany? Inona no zavatra tanteraka noho ny fahafatesany?`

Ny fisoloana no fototra iorenan'ny drafi-panavotana manontolo. Mendrika ny ho faty isika noho ny fahotantsika. Vokatry ny fitiavany antsika anefa dia "nanolotra ny tenany noho ny fahotantsika" i Kristy -Gal. 1:4. Maty tamin'ny fahafatesana izay mendrika ho antsika Izy. Ny fahafatesan'i Kristy ho solon'ny mpanota no fahamarinana lehibe ipoiran'ny fahamarinana hafa rehetra. Ny fanantenantsika ny famerenana antsika amin'ny laoniny, ny fanantenantsika fahafahana ary fiainana mandrakizay any am-paradisa, dia miorina eo amin'ny asa nataon'i Jesôsy avokoa, dia ny nanolorany ny Tenany ho faty noho ny fahotantsika. Raha tsy nisy izany dia tsy  ho nisy dikany ny finoantsika. Angamba ho nametraka ny fanantenantsika sy ny fitokiantsika tamin'ny saribongana miendrika trondro iray isika. Ny famonjena dia avy amin'ny ra irery ihay, dia ny ran'i Kristy.

`Diniho ireto andininy ireto: Mat. 26:28, Efes. 2:13, Heb. 9:14, 1 Pet. 1:19. Inona no ambaran'izy ireo amintsika mikasika ny ra? Inona àry izany no anjara tanan'ny ra eo amin'ny drafitry ny famonjena?`

"Tsy sitrak'Andriamanitra ny hahavery toky anao sy hampahorianao ny fanahinao noho ny fahatahorana fa tsy horaisin'Andriamanitra ianao satria mpanota sy tsy mendrika (...) Azonao atao ny milaza hoe: "fantatro fa mpanota ny tenako, ary izany no iàko Mpamonjy (...) Tsy manana fahamendrehana na fahatsarana aho mba hahazoako mitaky ny famonjena, fa ny ran'Ilay Zanak'ondrin'Andriamanitra izay mahaisotra ny fahotan'izao tontolo izao ny entiko eo anatrehan'Andriamanitra. Izay ihany no angatahiko" FLB, t. 100.

`Saintsaino io andalana nosoratan'i Ellen White io. Soraty araka ny fandraisanao azy izany. Raiso ho an'ny tenanao manokana izany. Apetraho ao ny tahotrao sy ny ahiahinao, dia soraty hoe inona no omen'ire oteny fikasana voarakitra ao ho anao. Inona no fanantenana ao am-ponao noho ilay ran'ny fanekena?`