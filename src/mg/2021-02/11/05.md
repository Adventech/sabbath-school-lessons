---
title: "Ilay Mpisoronaben'ny fanekena vaovao"
date: 09/06/2021
---

Ilay fitoerana masina teto an-tany, izay nofidin'Andriamanitra honenana teo amin'ny olony, dia nifantoka tamin'ny fanaovana sorona ny biby. Kanefa tsy nifarana hatreo amin'ny fahafatesan'ireny biby ireny tsy akory ny fanompoam-pivavahana natao. Rehefa voavono ny biby dia mbola manao fisoronana amin'ilay ra ao amin'ny fitoerana masina ny mpisorona, ho an'ny mpanota.

Aloka fotsiny ihany, tandindon'izay hataon'i Kristy ho an'izao tontolo izao anefa izany fanompoam-pivavahana rehetra izany. Araka izany, tahaka ireo tandindona koa (dia ny fanompoana tao amin'ny fitoeraéna masina), izay tsy nifarana hatreo amin'ny fahafatesan'ny biby, dia tsy nifarana hatreo amin'ny nahafatesany teo amin'ny hazo fijaliana tsy akory ny asan'i Kristy ho antsika.

`Diniho androany ny Heb. 8:1-6. Ento amim-bavaka izany. Angataho ny Tompo mba hanampy anao hahatakatra izay voambara ao sy ny antony maha-zava-dehibe ny fahalalantsika izany. Rehefa vitanao izany dia soraty araka ny filazanao azy izay heverinao ho hafatry ny Tompo amintsika ao amin'ireo andininy ireo. Apetraho amin'ny tenanao koa ny fanontaniana hoe: Ahoana no anampian'ireo andininy ireo antsika hahatakatra ny momba ny fanekena vaovao?`

Tahaka ny nisian'ny mpisorona sy y asa fisoronana tao amin'ilay fitoerana masina teto an-tany tao anatin'ilay fanekena taloha, no isian'ny mpisorona sy asa fisoronana koa any amin'ilay fitoerana masina any an-danitra, ao anatin'ilay fanekena vaovao. Izay aloka sy tandindona ary sary fotsiny ihany (Heb. 8:5) tao amin'ilay fanekena taloha dia manjary zava-misy ao amin'ilay vaovao.

Koa tsy biby tsy mahalala na inona na iona no misolo antsika, fa i Jesôsy Izay tsy nanana ota kosa. Tsy ram-biby fa ran'i Kristy. Tsy fitoerana masina nataon-tanan'olombelona fa "ny tena tabernakely, izay naorin'ny Tompo, fa tsy olona"  Heb. 8:2. Ary tsy mpisoronabe olombelona mpanota mety diso no manao fanompoana fanelanelanana ho antsika fa i Jesôsy. Raiketo ao an-tsaina izany rehetra izany, ary saino ity voalazan'i Paoly ity: "Hataontsika ahoana no fandositra, raha tsy mitandrina izao famonjena lehibe izao isika?" - Heb. 2:3.

`Eritrereto izao: nanana fiainana tsy nisy ota i Jesôsy ho anao, maty ho anao Izy, ary any an-danitra izy ankehitriny manao fanompoana ao amin'ny fitoerana masina ho anao. Izany rehetra izany dia natao hamonjena anao ho afaka amin'ireo vokatra mahatsiravin'ny fahotana amin'ny farany. Alamino ny fandaharam-potoanao ka ataovy izay hiresanao amin'ny olona izany vaovao mahafinaritra loatra izany rahampitso na amin'ny andro manaraka, dia amin'ny olona izay heverinao fa mila mandre izany. Omany mialoha izay holazainao, araka izay hitanao tao amin'ny lesona androany.`