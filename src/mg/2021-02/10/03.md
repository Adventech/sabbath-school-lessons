---
title: 'Asa amin'ny fo'
date: 31/05/2021
---

Nanambara ny "fanekena vaovao" tamin'ny mpaminany Jeremia Andriamanitra tamin'ny fotoana nanakaiky ny fiafaran'ny fanjakan'i Joda sy ny nitondrana ny vahoaka ho babo tany Babilôna. Io ny fotoana voalohany nilazana izany zavatra izany ao amin'ny Baiboly. Na izany aza, tamin'ny fotoana efa handravana ny fanakan'ireo foko folon'ny Isiraely tany avaratra (150 taona talohan'i Jeremia), dia efa nisy fanekena iray hafa nolazaina, tamin'izay dia i Hôsea no nilaza azy (Hôs. 2:18-20).

`Vakio ny Hôs. 2:18-20. Mariho izay zavatra nolazain'i Jehôvah ao amin'ny Jer. 31:31-34 mifandraika amin'izay nolazainy ao amin'ireo andininy ireo. Inona ny sarin-teny mitovy ampiasainy ao, ary inona indray koa no lazainy mikasika ny hevitra sy ny toetra fototry ny fanekena?`

Tamin'ny fotoana rehetra teo amin'ny tantara rehefa voasakan'ny fikomian'ny vahoakan'Andriamanitra sy ny tsy finoan'izy ireo ny drafitry ny faneken'Andriamanitra, dia nandefa mpaminany izy hitory fa tsy nifarana tsy akory ny tantaran'ny fanekeny tamin'ny olony mahatoky. Na dia tsy nahatoky aza ny olona, na dia teo aza ny fihemorana sy ny fikomiana ary ny tsy fankatoavana teo amin'izy ireo, dia mbola nanambara ny fahavononany hanao fanekena aminy ihany Andriamanitra, amin'ireo izay manaiky ny hibebaka sy hankato ary hitaky ny teny fikasany.

`Jereo ireto andininy ireto. Na dia hoe tsy miresaka mivantana momba ny fanekena vaovao aza izy ireo, inona ny zavatra hita ao anatiny izay mitaratra ireto foto-kevitra ao ambadiky ny fanekena vaovao? Ezek. 11:19; Ezek. 18:31; Ezek. 36:26.`

I Jehôvah no hanome "<em>fo hahalalalny Ahy hoy Jehôvah" Jer. 24:7. "Hesoriko amin'ny nofony ny fo vato ka homeko fo nofo izy" Ezek. 11:19, ary homeko "fo vaovao" sy "fanahy vaovao" izy (Ezek. 36:26). </em> Hoy koa Izy hoe, "ny Fanahiko no hataoko ao anatinareo" and. 27. Izany asa ataon'Andriamanitra izany no fanorenan'ny fanekena vaovao.

`Raha misy olona tonga ao aminao ka miteny hoe, "te hanana fo vaovao aho, tiako ho voasoratra ao am-poko ny lalàna, te hanana fo mahalala an'i Jehôvah aho kanefa tsy haiko ny atao hahazoana izany", inona no holazainao amin'izany olona izany?`
