---
title: 'Fanekena taloha sy vaovao'
date: 01/06/2021
---

<em>"Ary ny hafa firenena izay efa manaiky ho an'i Jehovah mba hanompo Azy sy ho tia ny anaran'i Jehovah mba ho mpanompony dia izay rehetra mitandrina ny Sabata ka tsy manao azy ho tsy masina sady mitana ny fanekeko. Dia ho entiko ho any an-tendrombohitro masina, ka hampifaliko ao an-tranoko fivavahana; ny fanatitra dorany sy ny fanatitra hafa alatsa-drà dia hankasitrahana eo ambonin'ny alitarako, fa ny tranoko hatao hoe trano fivavahana ho an'ny firenena rehetra. </em> Isa. 56:6,7.

Nambaran'i Jeremia fa "ny taranak'Isiraely" no hanaovana ny fanekena vaovao (Jer. 31:33). Midika ve izany fa ny taranak'i Abrahama ara-bakiteny fotsiny, dia ireo manana ra jiosy ary teraka jiosy ihany no natao hahazo ireo teny fikasan'ny fanekena?

Tsy izay! Na dia tamin'ny andron'ny TT aza mantsy, dia tsy marina izany. Marina tokoa fa ny firenena hebreo manontolo, no nomena ireo teny fikasan'ny fanekena kanefa tsy natao ho azy samirery izany. Ny olon-drehetra mihitsy aza, na Jiosy na Jentilisa, no nasaina mba hanana anjara amin'ireo teny fikasana, kanefa tsy maintsy manaiky ny hanao ny fanekena aloha izy ireo. Azo antoka fa tsy misy hafa amin'izany koa ny amin'izao ankehitriny izao.

`Vakio ireo andininy etsy ambony avy tamin'ny bokin'i Isaia ireo. Inona ireo feetra apetrany amin'ireo izay te hanompo an'i Jehôvah? Tena misy fahasamihafany be ve ny zavatra nagatahin'Andriamanitra tamin'izy ireo sy izay angatahiny amintsika ankehitriny? Hazavao ny valinteninao.`

Na dia lazaina aza hoe: "tsara lavitra" ny fanekena vaovao (jereo lesona Alarobia), dia tsy misy maha-samy hafa azy ireo zavatra fototra mandrafitra ny fanekena taloha sy vaovao. Andriamanitra no manolotra ny famonjena amin'ny alalan'ny fahasoavana (Eks. 34:6; Rôm. 3:24); ary izy ihany no mitady olona izay hitaky ny teny fikasany momba ny famelan-keloka (Jer. 31:34; Heb. 8:12); io Andriamanitra io ihany koa no mitady hanoratra ny lalàna ao am-pon'ireo izay maniry hanaraka Azy ao anatin'ny fifandraisana amim-pinoana (Jer. 31:33; Heb. 8:10), na Jiosy izay na Jentilisa.

Ao amin'ny TV dia nandray an'i Jesôsy Kristy sy ny filazantsara ireo Jiosy nanoina ny fifidianana azy amin'ny fahasoavana. Nandritra ny fotoana voafaritra izy ireo dia tonga fon'ny fiangonana, dia "sisa (...) araka ny fifidianana amin'ny fahasoavana" Rôm. 11:5, tsy tahaka ireo izay "nohamafina" ny fony - and. 7. Nandritra izany, ireo Jentilisa izay tsy nino taloha, kanefa nandray ny filazantsara ka nakambana tamin'ireo tena vahoakan'Andriamanitra, no nadrafitra ny fianakaviam-ben'ny mppino, ka tsy navahana izay firenena na foko niaviany  (and. 13-24). Koa ireo Jentilisa izay, "tamin'izany andro izany, dia tsy nanana an'i Kristy, fa olon-ko azy tamin'ny fanjakan'ny Isiraely ary vahiny tamin'ireo faneken'ny teny fikasana" Efes. 2:12 dia namppanakaikezin'ny ran'i Kristy. I Kristy no Mpanalalana amin'ny "fanekena vaovao" ho an'ny mppino rehetra (Heb. 9:15), tsy anavahana firenena na firazanana.
