---
title: "Ny faharetan'ny lalàna"
date: 19/05/2021
---

`Inona ny fahamarinana ampianarin'ny lalàna ao anatin'ny fifandraisam-panekena mikasika ny tena toetran'Andriamanitra? Mal. 3:6; Jak. 1:17.`

Ny lalàn'Andriamanitra dia fanambarana am-bavana an-tsoratra ny sitrapony (ampitahao amin'ny Sal. 40:8). Satria ny lalàna no fanehoana ny toetran'Andriamanitra, dia io lalàna io, izay hita ao anatin'ny fanekena izany, no miantoka ho antsika ny maha-eo mandrakariva an'Andriamanitra sy ny maha-azo ianteherana Azy. Na dia mety tsy hitantsika mandrakariva aza ny fiasan'ny fahasoavany, dia fantatsika kosa fa azo itokiana Izy. Lalàna ara-pitondrantena sy lalàn'ny siansa tsy miova no mifehy ny tontolony. Izany zava-misy izany no manome antsika ny tena fahafahana sy fiarovana marina.

Ny "(...) antoka fa azo ianteherana Andriamanitra dia miorina amin'ny fahamarinan'ny maha-Andriamanitra ny lalàna Azy. Iray ihany ny sitrapony sy ny lalàny. Andriamanitra dia milaza fa ny marina dia marina satria izay no mamaritra ny fifandraisana tsara indrindra mety hisy. Noho izany ny lalàn'Andriamanitra dia tsy jadona velively na vokatry ny haitraitra. Tsy izany, fa io no zavatra mitombina indrindra manerena izao rehetra izao." Dimensions in Salvations, Walter R. Beach, t. 143.

`Raha tsy mahavonjy ny olona amin'ny fahotana ary ny lalàn'Andriamanitra, nahoana izy no nataon'Andriamanitra ao anatin'ny fanekena? Jereo ny Amô. 3:3.`

°Mitaky fifanarahana sy firindrana ny fifandraisana. Tsy Mpahary izao tontolo izao fotsiny Andriamanitra fa Mpanapaka azy ihany koa, noho izany dia tena ilaina ny lalàna hahasambatra ireo voariny manan-tsaina, mba hananan'izy ireo fiainana mirindra main'ny Azy. Ny lalàny, izay fanehoana ny sitrapony, araka izany, dia lalàm-panorenan'ny fitondram-panjakany. Izany no fepetra arakina na fitsikipka mandrindra ny fanekena sy ny fifandraisana. tsy ny hamonjy no zava-kendreny fa ny hamaritra ny andraikitra tokony hataontsika eo anatrehan'Andriamanitra (didy 1-4) sy amin'ny olombelona namantsika (5-10). Raha lazaina amin'ny teny hafa, mametra ny fomba fiaina namboarin'Andriamanitra hiainan'ireo zanany araka ny fanekena izany, mba hahasambatra azy ireo. Izany no niaro ny Isiraelytsy hanolo ny fomba fiainany amin'ny filôzôfia hafa. Tanjon'ny fifandraisam-panekena hatrizay ka hatrizao ny hahatonga ny mpino hifandrindra amin'ny sitrapon'Andriamanitrasy ny toetrany amin'ny alalan'ny fahasoavany manova.

`Jereo ny manodidina anao. Tsy hitanao ve ny vokatry ny fiainana tsy tan-dalàna? Na dia eo amin'ny fiainanao ihany aza, tsy mahita fahasimbana vokatry ny fandikana ny lalàn'Andriamanitra ve ianao? Fomba ahoana no hanamafisan'izany ny maha-tsara ny lalàn'Andriamanitra sy ny antony maha-ampahany manan-danja azy eo amin'ny fifandraisana Aminy?` 
