---
title: "Raha ..."
date: 20/05/2021
---

`Jereo ireto andininy ireto. Inona ny zavatra ikambanan'izy ireo, ary inona no ampahafantarin'izany mikasika ny toetry ny fanekena? Gen. 18:19; Gen. 26:4,5; Eks. 19:5; Lev. 26:3.`

Nasehon'Andriamanitra miharihary ny fanekeny fa nankato tamim-pahatokiana "ny didiko sy ny teniko ary ny lalàko" (Gen. 26:5) i Abrahama. Milaza koa izany, na dia tsy mivantana aza, fa fomba fiaina tahaka izany no tiany hananan'ny olona manao fanekena Aminy. Ny fanambarana feno ny faneken'ny Baiboly tao Sinay dia maneho mazava fa ampahany fototra ao amin'ny fanekena ny fepetra fankatoavana.

Ny Eks. 19:5 dia mampiseho mazava hoe: "<em>Raha hihaino ny feoko tokoa hianareo ka hitandrina(...)" </em> Tsy azo lavina ny maha-misy fepetra ny fanekena. Misy fepetra ny teny fikasan'ny fanekena, na dia narotsaka tamin'ny fahasoavana aza, na dia tsy azo amin'ny alalan'ny asa aza, na dia fanomezana natolotra aza. Azon'ny olona natao ny nandà ny fanomezana sy ny fahasoavana natolotra azy ary nihodina tamin'ny teny fikasana. Ny fanekena, tahaka ny famonjena ihany, dia tsy manao an-tery na oviana na oviana. Tsy manery ny olona hanana fifandraisana mahavonjy Aminy Andriamanitra; tsy manery azy ireo handray ny fanekena Izy. Atolony maimaimpoana ho an'ny olona tsirairay izany; ny olona tsirairay avy no asaina handray izany. Rehefa mandray izany ilay olona, dia manaraka ny adidy, tsy ho fomba entina mahazo ny fitahian'ny fanekena anefa, fa fampisehoana ety ivelany ny nandraisana ireo fitahian'ny fikasana, fa mba hahatanterahana izany. Fanehoana ny fitahian'Andriamanitra ny fankatoavana. Tsy ny fankatoavana no ahazoana fitahiana raha tsy izany dia toy ny voatery hanome izay Andriamanitra; ny fankatoavana kosa dia mampisy rivo-piainana izay ahitana miharihary ny fitahiana avy amin'ny finoana.

`<em> "Ary izao no lalàna, dia ny didy sy ny fitsipika, izay nasain'i Jehôvah Andriamanitrareo hampianarina anareo mba harahinareo any amin'ny tany izay alehanareo holovana, mba hatahoranao an'i Jehôvah Andriamanitrao, hitandremanao ny lalàny rehetra sy ny didiny izay andidiako anao, dia hianao sy ny zanakao ary ny zafinao, amin'ny andro rehetra hiainanao, mba ho maro andro hianao." </em> (Deo. 6:1,2). Moa ve ny Tompo milaza amin'ny Isiraely fa raha mankato izy ireo dia hahazo ireo fitahiana ireo ary tokony ho azy ireo fitahiana ireo? Sa izao kosa no lazainy: Raha mankato ianareo dia hahazo ireo fitahiana ireo satira manokatra ny lalana handrotsahako fitahiana ho anareo ny fankatoavana? Inona no maha-samy hafa ireo hevitra roa ireo?`
