---
title: "Ny nifidianana ny Isiraely (Deo. 7:7)"
date: 16/05/2021
---

Ny lovantsofina jiosy dia nampianatra fa noho ny nadavan'ny firenena hafa no nahatonga an'Andriamanitra hanao ny fanekena tamin'ny Isiraely. Na dia tsy misy porofo manamarina izany aza ao anatin'ny Baiboly, dia vao mainka izany manamafy fa na inona na inona antony nifidianan'i Jehôvah ny firenena hebreo, dia tsy noho izy ireo mendrika ny voninahitra ambony sy ny tombontsoa narotsaky ny Tomo tamin'izy ireo tsy akory no anton'izany. Tsy nanana na inona na inona ho an'ny tenany mihitsy izay nahatonga azy ho mendrika ny fitiavan'Andriamanitra sy ny fifidianany azy ho olony izy ireo. Vitsy an'isa izy ireo, ary amin'ny maha-vondrom-bahoaka nandevozina azy dia osa ara-pôlitika sy ara-tafika izy. Ankoatra izayn raha ny resaka kolontsaina sy fivavahana no jerena, dia mifangaro sy eo ho eo ihany, ary tsy dia manan-danja loatra ny azy ireo. Zava-miafina ao anatin'ny fitiavan'Andriamanitra sy ny fahasoavany, araka izay, ny antony fototra nifidianana azy ireo.

`Eo anatrehan'izany anefa dia ilaintsika ny mitandrina eo am-pijerena ny hevitr'izany fifidianana izany andrao hiteraka fahadisoan-kevitra ara-teôlôjia izany. Inona no nifidianan'Andriamanitra ny Isiraely? Izy ve no natao hovonjena, fa ny sisa rehetra kosa natao holavina sy ho very? Sa nofidina izy ireo ho fitaovana hanomezana ho an'izao tontolo izao izay zavatra efa nomena azy? Ahoana no anamian'ireto andininy ireto antsika hahatakatra ny valin'ireto fanontaniana ireto? Eks. 19:6; Heb. 2:9; Isa. 56:7.`

Amin'ny maha-Advantista antsika dia tiantsika ny mihevitra ny tenantsika ho Isiraely amin'izao andro môderina izao, izay nantsoin'ny Tompo; tsy ho olona hany voavonjy fa ny hitory ny hafatry ny famonjena amin'izao tontolo izao, ao anatin'ny tontolon-kevitry ny fahatry ny anjely telo. Raha tsorina, dia inoantsika fa manan-javatra holazaina isika, dia izay tsy mba lazain'ny olona hafa. Izany rahateo no tena toerana nisy ny Israely fahizay. Ny tanjona tamin'ny fifidianana ny Isiraely dia tsy ny famadika ny firenena hebreo ho fikambanana voatokana, hitehirizanan ny teny fikasan'ny famonjena sy ny fanavotana ho an'ny tenany. Ny mifanohitra amin'izany aza, raha inoantsika fa maty ho an'ny olombelona rehetra i Kristy (Heb. 2:9), dia toy izany koa ny fanavotana izay natolotry ny Tompo ho an'ny Isiraely dia natolotra ho an'izao tontolo izao ihany koa. Ny Isiraely no natao fitaovana hampahafantarana izany famonjena izany. Ny hanao izany zavatra izany koa no niantsoana ny fiangonantsika.

`Jereo ny andraikitrao manokana ao anatin'ny fiangonana. Inona no azonao atao mba hanatsarana ny firoboroboan'ny asa izay niantsoana antsika? Tsarovy fa raha tsy tena manampy amim-pahazotoana ianao, dia toy ny mibahana ny lalana ihany.`