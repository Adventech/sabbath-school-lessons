---
title: "Fianarana fanampiny"
date: 21/05/2021
---

vakio ny "Adihevitra", tt. 648-650 ao amin'ny IFM; sy "Ny lalàna sy ny fanekena", toko 32 ao amin'ny PM.

Ahoana no anampian'ny Mat. 22:34-40 antsika hahatakatra bebe kokoa ny (1) toerana sy ny hevitry ny lalàn'Andriamanitra ao amin'ny fanekena sy ny (2) ny fitovian-kevitry ny fifandraisana sy ny fanekena?

"Tsy maintsy misy fitiavana ao am-po vao azon'ny olona iray atao ny mitandrina ireo fitsipiky ny lalàn'Andriamanitra, amin'ny hery sy ny fahasoavan'i Kristy (jereo ny Rôm. 8:3,4). Tsy azo heverina mihitsy ny isian'ny fankatoavana, ary tsy misy lanjany izany raha tsy eo ny fitiavana. Rehefa misy kosa ny fitiavana dia ho mora foana amin'ny olona iray ny fampifandrindra ny fiainany amin'ny sitrapon'Andriamanitra voalazan'ny didiny." SDABC, b.5 t. 484.

"Nanome fitsipi-piaina tanteraka ao amin'ny fitsipiky ny lalàny masina Andriamanitra, ary nambarany, fa mandra-pahatongan'ny faran'izao tontolo izao dia tsy hisy fiovana izany lalàna izany na dia tendron-tsoratra iray aza, fa hifehy kosa ny olona rehetra. Tonga hanome voninahitra ny lalàna Kristy, ary nasehony fa miorina eo amin'ny fototra azo antoky ny fitiavan'Andriamanitra sy ny fitiavana ny namana izany, ka adidin'ny olona ny mankato ny fitsipiny. Kristy mihitsy no nanome ohatra amin'ny fankatoavana. Nasehony, tamin'ilay toriteny teo an-tendrombohitra, fa mihoatra lavitra noho ny fanaovana hita maso ny ota ny ambaran'ny lalàna, fa na dia ny eritreritra sy ny fikasana ao am-po fotsiny ihany aza dia fandikana azy sahady." VM, t. 443. 

**Fanontaniana hifanakalozan-kevitra:**

`1. Nahoana ny kofehin'ny fitiavana no matanjaka koko noho ny tadin'ny tahotra, ka mahasintona ny olona ho eo amin'Andriamanitra?`

`2. Nahoana ny didy hoe: "Tiava an'i Jehôvah Andriamanitrao amin'ny fonao rehetra sy ny fanahinao rehetra ary ny sainao rehetra" Mat. 22:37 no didy voalohany sady lehibe indrindra?`

`3. Nanoratra izao i Simone Weil indray andro: "Ny didy no zavatra ilaina voalohany indrindra amin'ny fiainana" (naverin'i Russell Kirk tao amin'ny The Roots of American Order [Washington, DC. : Regnery Gateway, 1992], t. 3). Ahoana no ahatakaranao ny teny nambaran-dramatoa Simone ao amin'ny tontolon-kevitry ny lesona, indrindra mikasika ny fifandraisana amin'ny lalàna?`

**Famintinana:**

Nandrafitra ny fanekena ny lalàn'Andriamanitra. Fanekem-pahasoavana tokoa anefa izany. Na izany aza dia tsy manafoanan ny filana ny lalàna ny fahasoavana. Mifanohitra amin'izany aza, fomba anehoana ny fahasoavana eo amin'ny fiainan'ireo izay mandray izany ny lalàna.