---
title: "Fatorana mampifandray"
date: 17/05/2021
---

"<em>ia nambarany taminareo ny fanekeny, izay nandidiany anareo harahina, dia ny Didy Folo ary nosoratany teo amin'ny vato fisaka roa ireo.  </em>Deo. 4:13. 

Nantitranterintsika imbetsaka fa ny fanekena dia fanekem-pahasoavana mandrakariva, ary vokatry ny fandrotsahan'Andriamanitra fahasoavana tsy sahaza akory ho an'ireo izay manorina fifandraisana mahavonjy Aminy, tsy midika anefa izany fa fanomezan-dalana tsy hankato ny fahasoavana. Ny mifanohitra amin'izany aza, iray ihany ny fanekena sy ny lalàna, ary tsy azo sarahina.

`Jereo ny andininy voalaza etsy ambony. Ahoana no ampifamatorany mafy ny fanekena sy ny lalàna? Ahoana no anehoan'io andininy io ny maha-zava-dehibe ny lalàna ao anatin'ny fanekena?`

Rehefa mieritreritra ny amin'ny fanekena isika dia mitombina ny maha-ampahany manan-danja lehibe ny lalàna ao anatiny. Raha raisintsika amin'ny maha-fifandraisana azy indray ny fanekena, dia ilaina ny mamaritra karazana fitsipika sy fefy amin'izay. Hafiriana no haharetan'ny fanambadiana na ny fisakaizana na ny fiaraha-miombona antoka raha toa ka tsy misy fefy na fitsipika mandrindra izany, na voaresaka mazava tsara izany na tsia? Manapa-kevitra ny lehilahy manambady iray fa hanana sakaiza, na koa manapa-kevitra ny haka vola ao amin'ny kitapon'ny namany ny olona iray, na ny iray amin'ireo mpiombona antoka tsy miteniteny amin'ilay iray akory fa manasa olona iray hafa hikambam-barotra amin'izy ireo. Fandikana ny fitsipika sy ny lalàna avokoa ireo rehetra ireo. Hafiriana re no haharetan'izany fifandraisana izany raha tsy misy ny lalàna mifehy azy? Izany no antony tsy maintsy hisian'ny ffefy, sy tsipika tsy azo ihoarana ary ny lalàna. Amin'ny alalan'ireo ihany no hahazoana mihazona ny fifandraisana.

Ny fomba fiteny isan-karazany toy ny hoe lalàna (Sal. 78:10), lalàna [dina] (Sal. 50:16), teny vavolombelona (Sal. 25:10); didy (Sal. 103:18) ary ny hoe tenin'i Jehôvah (Deo. 33:9) mantsy dia hita mifanindran-dalana mandrakariva na tena mifandray akaiky mihitsy aza, amin'ny teny hoe  **fanekena** (raha tsy tena mitovy hevitra mihitsy aza). Mazava araka izany, fa ny "tenin'izao fanekena izao" (Jer. 11:3,6,8), dia ny tenin'ny lalàna sy ny dina sy ny teny vavolombelona ary ny didin'Andriamanitra.

Ny faneken'Andriamanitra tamin'ny Isiraelyolony dia nirakitra fitakiana isan-karazany izay tena niankinan'ny faharetan'ny fifandraisana manokana tiany napetraka teo amin'ny olony. Moa misy hafa amin'izany ve ny amin'izao fotoana izao?

`Eritrereto ny olona manana fifandraisana akaiky aminao dia alao sary an-tsaina izay zavatra mety hitranga amin'io fifandraisana io raha toa ianao ka tsy mahatsapa ho voafehin'ny fitsikpika, na fenitra, na lalàna fa malalaka amin'izay rehetra tianao hatao. Ary na dia milaza aza ianao fa tianao io olona io, ka ny fitiavana ihany no hanapaka izay fomba hifandraisanao aminy, dia inona no antony tsy maintsy mbola ilana fitsipika? Ifanakalozy hevitra.`
