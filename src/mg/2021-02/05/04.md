---
title: "Ny teny fikasana momba ny Mesia (fizarana 2)"
date: 27/04/2021
---


**« Raha te ho sambatra marina isika dia mila mandeha any an-tany lavitra dia lavitra, eny, ivelan'ny tenantsika mihitsy aza » - Thomas Browne.**

`Diniho io tenin'olona io, izay nosoratana tany amin'ny taona 1600 tany ho any. Miombon-kevitra aminy ve ianao sa tsia? Vakio ao anatin'ny tontolon-kevitry ny 1 Tes. 4:16-18 sy ny Apôk. 3:12 izany.`

Nanoratra mikasika ny toerana misy ny olombelona i Augustine: « ity fiainana iainantsika ity - raha azo antoina hoe fiainana ny fiainana iray feno izao faharatsiana rehetra izao - dia vavolombelona fa hatrany am-piandohany ny taranak'olombelona mety maty no efa taranaka voahozona. Saino aloha ny amin'ny fahabangan'ny fahalalana, izay lehibe tokoa ka mahafaoka ny taranak'i Adama rehetra ao anatin'izao fahadisoana rehetra izao. Voatelina ao anatin'ny haizina izy ireo ka tsy afa-mandositra amin'izany raha tsy amin'ny fiezahana mafy sy ny ranomaso ary ny fangovitana. Hevero indray ny amin'ny fitiavantsika na dia ireo zavatra efa hita fa zava-poana sy voapoizina aza, ary miteraka alahelo sy fahoriana ary ahiahy. Eritrereto ny fifaliantsika adaladala amin'ny fifandirana, ny fifandrafiana ary ny adilahy; saino ny fisolokiana sy ny halatra ary ny fandrobana; ny fivadihana sy ny avonavona, ny fialonana sy ny fanirian-daza fatratra, ny vonoan'olona isan-karazany, ny halozàna sy ny habibiana, ny toetra tsy tan-dalàna sy ny filan-dratsy; ireo firehetan'ny filan'ny nofo mahamenatra sy tsy madio rehetra - ny fijangajangana sy ny fakana vadin'olona, firaisana amin'ny olom-pady sy ireo filan-dratsy mahavoafady, ny fanaovana an-keriny, ary ireo fahalotoana maharikoriko hafa rehetra moa dia tsy lazaina intsony; ny fahotana amin'ny fivavahana - ny fanimbazimbana sy ny fivadiham-pinoana, ny fitenan-dratsy sy ny fianianan-tsy to; ny fahadisoana ataontsika amin'ny namantsika - ny fanaratsiana, ny fifosana, ny lainga sy ny fijoroana ho vavolombelona mandainga, ny herisetra amin'ny olona sy ny fananany; ny tsy rariny amin'ny fitsarana sy ireo fahoriana sy aretina tsy tambo isaina mameno ny tany kanefa tsy voatandrina na voamarika akory. » - City of God, General G. Walsh. S. J. trans. (New York: Doubleday & Co. 1958), Augustine of Hippo b. 22 toko 22, t. 519.

Mety mahakasika ny ankamaroan'ny tanàn-dehibe môderina ankehitriny io fanambaran'i Augustine io. Efa maherin'ny 1500 taona lasa anefa no nanoratany izany. Zara raha niova ny taranak'olombelona, koa izany no antony itadiavan'ny olona fandosirana.

Soa ihany fa na dia sarotra aza ny toerana misy antsika ankehitriny dia mamiratra ny hoavy; noho ny nataon'Andriamanitra ho antsika ihany anefa izany, tamin'ny alalan'ny fiainan'i Jesôsy Kristy, ny fahafatesany, ny fitsanganany tamin'ny maty, ary ny asany amin'ny maha-Mpisoronabe azy - izay fahatanterahan'ny teny fikasan'ny fanekena natao tamin'i Abrahama hoe: "Aminao sy ny taranakao no hitahiana ny firenena rehetra ambonin'ny tany."

`Diniho izay nosoratan'i Augustine. Manorata mikasika ireo toe-javatra mampalahelo misy eto amin'izao tontolo izoa ankehitriny, amin'ny fomba filazanao azy manokana mandritra izany dia jereo avokoa izay andalana rehetra mety ho hitanao ao amin'ny Baiboly mikasika izay efa nampanantenain'Andriamanitra antsika ao amin'i Jesôsy Kristy (ohatra: Isa. 25:8, 1 Kôr. 2:9, Apôk. 22:2-5). Saintsaino ireo teny fikasana ireo. Raiso ho an'ny tenanao izany. Amin'izay ihany vao mety ho takatrao marina ny hevitry ny fanekena.`