---
title: "Firenena lehibe sy mahery tokoa"
date: 28/04/2021
---

Tsy vitan'ny nampanantena an'i Abrahama Andriamanitra fa aminy no hitahiana ny firenena ambonin'ny tany, fa nolazainy koa fa hanao azy ho "firenena lehibe sy mahery tokoa Izy (Gen. 18:18; jereo koa Gen. 12:2, Gen. 46:3) - dia teny fikasana ho an'ny lehilahy iray manambady vehivavy izay efa mitssha-jaza raha ny taonany no heverina. Araka izany, na dia tsy nanan-taranaka aza i Abrahama, indrindra moa fa zanaka lahy, dia nampanantenain'Andriamanitra ireo roa ireo izy.

Tsy tanteraka tamin'ny fahafenoany anefa io teny fikasana io tamin'ny fahaveloman'i Abrahama. Na i Jakôba na Isaka dia samy tsy nahita ny fahatanterahan'izany. Naverin'Andriamanitra tamin'i Jakôba ilay teny fikasana, niaraka tamin'ny fanazavana fa any Egipta no hahatanterahany (Gen. 46:3), na dia tsy tena nahita izany koa aza i Jakôba. Tanteraka ihany anefa izany teny fikasana izany nony farany, mazava loatra.

`Nahoana Andriamanitra no naniry hanangana firenena manokana avy amin'ny taranak'i Abrahama? Moa ve firenena hafa manana firazanana voafaritra manokana fotsiny no nirin'Andriamanitra? Inona ireo tanjona nokendrena hotanterahin'ity firenena ity?`

`Vakio ireto andininy ireto: Eks. 19:5,6; Isa. 60:1-3 sy Deo. 4:6-8; ary soraty ny valinteninao.`

Toa mazava ao amin'ny Soratra Masina fa ny hitaona ny firenena rehetra eo amin'izao tontolo izao ho eo aminy no tanjon'Andriamanitra, tamin'ny alalan'ny fijoroan'ny Israely ho vavolombelona ny amin'ny fahasambarany ny fahasalamany, ary ny fahamasinany, noho ny fitahiany azy ireo. Hampiseho ny fitahiana azo avy amin'ny fankatoavana ny sitrapon'ilay Mpahary ny firenena toy izany. Ho voatarika hanompo ilay Andriamanitra marina ny vahoaka eto ambonin'ny tany (Isa. 56:7) rehetra, ho amin'ny Andriamaniny, ny Mesia, Izay hiseho avy eo amin'izy ireo, dia Ilay Mpamonjy izao tontolo izao.

« Ny Zanak'Israely dia tokony ho niditra tao amin'ny tany rehetra notendren'Andriamanitra ho azy. Ireo firenena izay nandà ny fivavahana amin'Andriamanitra marina sy ny fanompoana Azy dia tsy maintsy ho nalana taminy ny taniny. Nefa fikasan'Andriamanitra ny hitarihana ny olona hanatona azy amin'ny fanehoana nytoetra amam-panahiny amin'ny alalan'ny Israely. Tsy maintsy ho nomena an'izao tontolo izao manontolo ny fiantsoan'ny filazantsara. Tamin'ny alalan'ny fanompoam-pivavahana momba ny fanatitra, dia nasandratra teo anatrehan'ny firenena i Kristy, ary izay rehetra mety hijery Azy dia ho velona. » - HF, tt. 294,295.

`Inona no hitanao fa mampitovy ny zavatra tian'Andriamanitra natao tamin'ny alalan'ny Israely sy ny zavatra tiany atao amin'ny alalan'ny fiangonantsika? Vakio ny 1 Pet. 2:9.
`