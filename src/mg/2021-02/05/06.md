---
title: "'Hahalehibe ny anaranao'"
date: 29/04/2021
---

**" Dia hahatonga anao ho firenena lehibe Aho sady hitahy anao sy hahalehibe ny anaranao; ary ho fitahiana tokoa hianao" - Gen. 12:2.**

`Mampanantena Andriamanitra ao amin'ny Gen. 12:2 fa hanao izay hahalehibe ny anaran'i Abrahama, izany hoe hanao izay hampalaza azy. Nahoana ny Tompo ny maniry hanao izany ho an'ny mpanota, na mankàto sy mahatoky toy inona aza izy? Iza no mendrika izany anarana "lehibe" izany? (Jereo Rôm. 4:1-5; Jak. 2:21-24). Ho tombontsoa ho an'i Abrahama manokana ve no nilzan'Andriamanitra fa hahalehibe ny anarany Izy, sa te haneho zavatra hafa mihoatra lavitra noho izany Izy? Hazavao.`

`Ampitahao ny Gen. 11:4 sy ny Gen. 12:2. Inona no fahasamihafana lehibe misy amin'izy roa ireo? Amin'ny fomba ahoana no anehoan'ny anankiray "ny famonjena amin'ny alalan'ny asa", ary ny iray kosa "ny famonjena amin'ny alalan'ny finonana"?`

Na dia miankina betsaka amin'ny asan'i Kristy ho antsika aza ny drafitry ny famonjena, amin'ny maha-mpandray ny fahasoavan'Andriamanitra antsika, dia tsy maintsy manana anjara atao amin'izany isika. Ny safidy no tena anjarantsika lehibe ao anatin'izany. Ilay toe-javatra mampalaelo izay efa nisy hatrizay hatrizay: ny ady ifanandrinan'i Kristy sy Satana, dia mbola misy eo amintsika sy amin'ny alalantsika hatramizao. Na ny olombelona na ny anjely dia samy manara-maso izay mitranga amintsika ao anatin'io fifandrinana io (1 Kôr. 4:9). Araka izany, ny maha-isika antsika, izay lazaintsika sy izay ataontsika, dia misy fiantraikany eo amin'ny manodidina antsika, kanefa tsy hatreo ihany satria azo lazaina fa misy akony manerana izao rehetra izao mihitsy aza izany. Amin'ny alalan'ny tenintsika, ny fihetsitsika, ary ny toetrantsika isika dia afaka manome voninahitra ny Tompo izay efa nanao soa be tamintsika, na koahanala baraka Azy ny Anarany. Koa raha nilaza tamin'i Abrahama Andriamanitra fa hanao izay hahalehibe ny anaranay, dia azo antoka fa tsy araka ny fiheveran'izao tontolo izao ny olona manana anarana lehibe ny tiany nambara tamin'izany. Ny maha-lehibe ny anarana iray eo anatrehan'Andriamanitra dia ny toetrany, ny finoany, ny fankatoavany, ny fanetren-tenany, ary ny fitiavany ny hafa; dia toetra izay na dia omen'izao tontolo izao hajany aza matetika, dia tsy mba heveriny ho mamaritra ny fahalehibiazan'ny anaran'ny olona iray kosa.

`Diniho ny amin'ireo lehilahy sy vehivavy manana anarana "lehibe" eto amin'izao tontolo izao ankehitriny. Mety ho mpilalao tantara izany, na mpanao pôlitika, na mpanakanto, na mpanan-karena, sy ny sisa. Inona no nahatonga ireo olona ireo ho malaza? Ampitahao amin'ny fahalehibiazan'i Abrahama izany. Inona no ambaran'izany amintsika momba ny fitotonganan'ny fiheveran'izao tontolo izao ny atao hoe lehibe? Manao ahoana ny fiantraikan'io fomba fijerin'izao tontolo izao io amin'ny fiheverantsika ny atao hoe fahalehibiazana?`