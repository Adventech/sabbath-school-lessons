---
title:  ಬರಿದಾಗಿದ್ದ ಸಮಾಧಿ
date:   18/12/2024
---

`ಯೋಹಾನ 20:1-7ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳಲ್ಲಿ ತಿಳಿಸಿದ ಸಂಗತಿಗಳು ನಮಗೆ ಯಾಕೆ ಪ್ರಾಮುಖ್ಯವಾಗಿವೆ?`

ಯೇಸುವು ಶುಕ್ರವಾರ ಮಧ್ಯಾಹ್ನ ಮೂರುಗಂಟೆಗೆ ಮರಣ ಹೊಂದಿದನು ಹಾಗೂ ಭಾನುವಾರ ಬೆಳಿಗ್ಗೆ ಪುನರುತ್ಥಾನಗೊಂಡನು. ಆತನನ್ನು ಸಮಾಧಿಯಲ್ಲಿ ಇರಿಸುವಾಗ ಸಬ್ಬತ್ ದಿನವು ಆರಂಭವಾಗುವುದಕ್ಕೆ ಸ್ವಲ್ಪ ಸಮಯ ಮಾತ್ರವಿದ್ದುದರಿಂದ, ಆತನನ್ನು ಸಮಾಧಿ ಮಾಡುವ ಕಾರ್ಯವನ್ನು ತ್ವರೆಯಾಗಿ ಮಾಡಲಾಯಿತು, ಅದು ಅಪೂರ್ಣವಾಗಿತ್ತು (ಯೋಹಾನ 19:42). ಯೇಸುವಿನ ಶಿಷ್ಯರು ಹಾಗೂ ಅನುಯಾಯಿಗಳು ಆತನನ್ನು ಬಹಳಷ್ಟು ಪ್ರೀತಿಸಿದರೂ, ಅವರು ಸಬ್ಬತ್ತನ್ನು ಪರಿಶುದ್ಧ ದಿನವನ್ನಾಗಿ ಆಚರಿಸಿದ್ದರಿಂದ ಸಮಾಧಿಗೆ ಆ ದಿನ ಹೋಗಲಿಲ್ಲ (ಮಾರ್ಕ 16:1; ಲೂಕ 23:56). ಸಬ್ಬತ್ ದಿನ ಕಳೆದ ಮೇಲೆ ವಾರದ ಮೊದಲನೆಯ ದಿನವಾದ ಭಾನುವಾರ ಬೆಳಿಗ್ಗೆ ಯೇಸುವಿನ ದೇಹಕ್ಕೆ ಸುಗಂಧದ್ರವ್ಯವನ್ನು ಹಚ್ಚುವುದಕ್ಕಾಗಿ ಕೆಲವು ಸ್ತ್ರೀಯರು ಸಮಾಧಿಗೆ ಬಂದರು. ಆದರೆ ಸಮಾಧಿಗೆ ಮುಚ್ಚಿದ್ದ ಕಲ್ಲು ಉರುಳಿಸಲ್ಪಟ್ಟದ್ದು, ಸಮಾಧಿಯು ಬರಿದಾಗಿರುವುದನ್ನು ನೋಡಿ ಅವರಿಗೆ ಆಶ್ಚರ್ಯವಾಯಿತು.

ಭಾನುವಾರ ಇನ್ನೂ ಕತ್ತಲಿರುವಾಗಲೇ ಸಮಾಧಿಗೆ ಬಂದಿದ್ದವರಲ್ಲಿ ಮಗ್ದಲದ ಮರಿಯಳೂ ಒಬ್ಬಳಾಗಿದ್ದಳು. ಆಕೆ ಸೀಮೋನ ಪೇತ್ರನು ಹಾಗೂ ಯೋಹಾನನ ಬಳಿಗೆ ಓಡಿಹೋಗಿ ತಾನು ಕಂಡದ್ದನ್ನು ಅವರಿಗೆ ತಿಳಿಸಿದಳು. ಅವರಿಬ್ಬರೂ ಜೊತೆಯಾಗಿ ಓಡಿದರು. ಆದರೆ ಯೋಹಾನನು ಮೊದಲು ಸಮಾಧಿಗೆ ಬಂದನು. ಅವನು ಸಮಾಧಿಯನ್ನು ಬೊಗ್ಗಿ ನೋಡಿ ಯೇಸುವಿಗೆ ಸುತ್ತಿದ್ದ ನಾರುಮಡಿಯನ್ನು ಕಂಡನು, ಆದರೆ ಸಮಾಧಿಯೊಳಕ್ಕೆ ಹೋಗಲಿಲ್ಲ.

ಆದರೆ ಪೇತ್ರನು ಸಮಾಧಿಯೊಳಕ್ಕೆ ಹೋಗಿ ನಾರುಮಡಿಯನ್ನು ಕಂಡನು. ಅಲ್ಲದೆ ಕ್ರಿಸ್ತನ ತಲೆಯ ಮೇಲಿದ್ದ ಕೈಪಾವುಡವು ಒಂದುಕಡೆಯಲ್ಲಿ ಸುತ್ತಿ ಬೇರೆ ಇಟ್ಟಿರುವುದನ್ನು ನೋಡಿದನು.

`ಯೋಹಾನ 20:8-10ನೇ ವಚನಗಳನ್ನು ಓದಿರಿ. ಮುಖದ ಕೈಪಾವುಡವು ಸುತ್ತಿ ಬೇರೆ ಕಡೆ ಇರುವುದರ ಅರ್ಥವೇನು?`

ಪೇತ್ರನು ಸಮಾಧಿಯೊಳಗೆ ಹೋದಮೇಲೆ, ಯೋಹಾನನೂ ಸಹ ಅದರೊಳಕ್ಕೆ ಹೋದನು. ಆಗ ಅವನು ಅದನ್ನು ನೋಡಿ ಯೇಸುವು ಪುನರುತ್ಥಾನಗೊಂಡಿದ್ದಾ- ನೆಂದು ನಂಬಿದನು. ನಾರುಬಟ್ಟೆಗಳು ಬಿದ್ದಿರುವುದನ್ನು ಮತ್ತು ಕ್ರಿಸ್ತನ ತಲೆಯ ಮೇಲಿದ್ದ ಕೈಪಾವುಡವು ಸುತ್ತಿ ಬೇರೆ ಕಡೆ ಇರುವುದನ್ನು ನೋಡಿದ ಮೇಲೆ ಯೇಸುವು ಸತ್ತವರೊಳಗಿಂದ ಎದ್ದುಬಂದಿದ್ದಾನೆಂದು ಯೋಹಾನನು ಯಾಕೆ ನಂಬಿದನು?

ಈ ಪ್ರಶ್ನೆಗೆ ಉತ್ತರಿಸುವ ಮೊದಲು, ಸಮಾಧಿಯು ಯಾಕೆ ಬರಿದಾಗಿತ್ತೆಂಬುದನ್ನು ತಿಳಿಯುವುದು ಅಗತ್ಯವಾಗಿದೆ? ಕಳ್ಳರು ಒಂದು ವೇಳೆ ಯೇಸುವಿನ ದೇಹವನ್ನು ಕದ್ದುಕೊಂಡು ಹೋಗಿದ್ದಾರೆಯೇ? ಆದರೆ ಮೂರುಕಾರಣಗಳಿಂದ ಇದು ಸಾಧ್ಯವಿಲ್ಲ. ಮೊದಲನೆಯದಾಗಿ ಯೇಸುವಿನ ಸಮಾಧಿಯನ್ನು ಕಾವಲುಗಾರರು ಎಚ್ಚರಿಕೆಯಿಂದ ಕಾಯುತ್ತಿದ್ದರು (ಮತ್ತಾಯ 27:62-66). ಆದುದರಿಂದ ಕಳ್ಳರು ದೇಹವನ್ನು ಕದ್ದುಕೊಂಡು ಹೋಗುವುದು ಅಸಾಧ್ಯವಾಗಿತ್ತು. ಎರಡನೆಯದಾಗಿ ಸಮಾಧಿಯಲ್ಲಿ ಕಳ್ಳತನ ಮಾಡುವವರು ಅಮೂಲ್ಯವಾದ ವಸ್ತುಗಳನ್ನು ಕದಿಯುತ್ತಾರೆಯೇ ಹೊರತು, ಕೊಳೆತ ಹೆಣಗಳನ್ನಲ್ಲ. ಮೂರನೆಯದಾಗಿ ಕಳ್ಳರು ತಮ್ಮ ಕೆಲಸ ಮುಗಿದ ಮೇಲೆ ಅಲ್ಲಿಂದ ಓಡಿಹೋಗಲು ಪ್ರಯತ್ನಿಸುತ್ತಾರೆಯೇ ಹೊರತು, ಸಮಾಧಿಯ ಬಟ್ಟೆಗಳನ್ನು ಸುತ್ತಿ ಇಡುವುದಿಲ್ಲ. ಈ ಕಾರಣದಿಂದ ಯೋಹಾನನು ಯೇಸುವಿನ ಮುಖಕ್ಕೆ ಹಾಕಿದ್ದ ಕೈಪಾವುಡವು ಸುತ್ತಿರುವುದನ್ನು ನೋಡಿ, ಆತನು ಸತ್ತವರೊಳಗಿಂದ ಎದ್ದು ಬಂದಿದ್ದಾನೆಂದು ನಂಬಿದನು.