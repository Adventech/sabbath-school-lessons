---
title:  "ತೀರಿತು"
date:   17/12/2024
---

ಪಿಲಾತನು ಇಬ್ರಿಯ, ಲ್ಯಾಟಿನ್ ಹಾಗೂ ಗ್ರೀಕ್ ಭಾಷೆಗಳಲ್ಲಿ 'ನಜರೇತಿನ ಯೇಸು, ಯೆಹೂದ್ಯರ ಅರಸನು ಎಂದು ಬರೆದು ಆ ವಿಳಾಸವನ್ನು ಆತನ ಶಿಲುಬೆಯ ಮೇಲ್ಗಡೆ ಹಚ್ಚಿಸಿದನು' (19:19). ಫರಿಸಾಯರು, ಸದ್ದುಕಾಯರು ಅದನ್ನು ಬದಲಾಯಿಸಬೇಕೆಂದು ಹೇಳಿದರೂ, ಪಿಲಾತನು ಅದಕ್ಕೆ ಒಪ್ಪಲಿಲ್ಲ. ಯೇಸುವು ಶಿಲುಬೆಯಲ್ಲಿಯೂ ಅರಸನಾಗಿ ಸಿಂಹಾಸನಾರೋಹಣ ಮಾಡಿದನೆಂದು ಆತನ ಬಗ್ಗೆ ಸತ್ಯವನ್ನು ತಿಳಿಸುವ ಮೂಕಸಾಕ್ಷಿಯು ಆ ವಿಳಾಸವಾಗಿತ್ತು. ಇಲ್ಲಿ ನಿಜವಾಗಿಯೂ ಯೆಹೂದ್ಯರ ಅರಸನಾದ ಯೇಸುವು ಒಬ್ಬ ಸಾಧಾರಣ ಅಪರಾಧಿಯಂತೆ ಶಿಲುಬೆಯಲ್ಲಿ ನೇತಾಡುತ್ತಿದ್ದನು. ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 745ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಪಿಲಾತನಿಗಿಂತಲೂ ಅಥವಾ ಯೆಹೂದ್ಯರಿಗಿಂತಲೂ ಉನ್ನತ ಅಧಿಕಾರವುಳ್ಳ ದೇವರು ತಾನೇ ಯೇಸುವಿನ ಶಿಲುಬೆಯ ಮೇಲೆ ಈ ವಿಳಾಸವನ್ನು ಹಚ್ಚುವಂತೆ ಮಾರ್ಗದರ್ಶನ ನೀಡಿದನು. ದೈವಾನುಗ್ರಹದಿಂದ ಜನರಲ್ಲಿ ಧರ್ಮಶಾಸ್ತ್ರವನ್ನು ಕೂಲಂಕುಶವಾಗಿ ಅಧ್ಯಯನ ಮಾಡುವಂತೆ ಈ ವಿಳಾಸವು ಅವರ ಆಲೋಚನೆಯನ್ನು ಬಡಿದೆಬ್ಬಿಸುತ್ತಿತ್ತು".

`ಯೋಹಾನ 19:25-27ನೇ ವಚನಗಳನ್ನು ಓದಿರಿ. ಯೇಸುವಿನ ತಾಯಿಯಾದ ಮರಿಯಳ ಬಗ್ಗೆ ಹೃದಯಸ್ಪರ್ಶಿಯಾದ ಯಾವ ದೃಶ್ಯವು ಇಲ್ಲಿ ಕಂಡುಬರುತ್ತದೆ?`

ಯೇಸುವನ್ನು ಶಿಲುಬೆಗೆ ಹಾಕಿದ ದಿನದಲ್ಲಿ ಅದರ ಬಳಿಯಲ್ಲಿ ಆತನ ಪ್ರಿಯ ಶಿಷ್ಯನಾದ ಯೋಹಾನನು, ತಾಯಿಯಾದ ಮರಿಯಳು ಹಾಗೂ ಇತರರು ನಿಂತಿದ್ದರು. ಅನೇಕ ವರ್ಷಗಳ ಹಿಂದೆ ಯೋಸೇಫನು ಹಾಗೂ ಮರಿಯಳು ಮಗುವಾದ ಯೇಸುವನ್ನು ಪ್ರತಿಷ್ಠಿಸಲು ದೇವಾಲಯಕ್ಕೆ ತಂದಾಗ, ಸಿಮೆಯೋನನು ಮರಿಯಳು ಇಂತಹ ಅನುಭವವನ್ನು ಎದುರಿಸುತ್ತಾಳೆಂದು ಮುಂದಾಗಿ ಪ್ರವಾದಿಸಿದ್ದನು (ಲೂಕ 2:34,35). ಯೇಸು ತಾನು ಸಾಯುವಂತ ಸಮಯದಲ್ಲಿ ತನ್ನ ತಾಯಿಗೆ "ಅಮ್ಮಾ, ಇಗೋ ನಿನ್ನ ಮಗನು" ಎಂದು ಹೇಳಿದನು. ತರುವಾಯ ಶಿಷ್ಯನಾದ ಯೋಹಾನನಿಗೆ- "ಇಗೋ, ನಿನ್ನ ತಾಯಿ" ಅಂದನು. ಆ ದಿನದಿಂದ ಯೋಹಾನನು ಮರಿಯಳನ್ನು ತನ್ನ ಮನೆಯಲ್ಲೇ ಇರಿಸಿಕೊಂಡನು (19:26,27).

`ಯೋಹಾನ 19:28-30ನೇ ವಚನಗಳನ್ನು ಓದಿರಿ. ಸಾಯುವಾಗ ಯೇಸು ಹೇಳಿದ 'ತೀರಿತು' ಎಂಬ ಪದದ ಅರ್ಥವೇನು?`

19:28ನೇ ವಚನದಲ್ಲಿ 'ಈಗ ಎಲ್ಲಾ ತೀರಿತು' ಎಂದು ಯೇಸು ಹೇಳಿದ ಕ್ರಿಯಾಪದವನ್ನೇ 'ತೀರಿತು' ಎಂದು 30ನೇ ವಚನದಲ್ಲಿಯೂ ಉಪಯೋಗಿಸಲಾಗಿದೆ. 28ನೇ ವಚನದಲ್ಲಿ ಈಗ ಎಲ್ಲಾ ತೀರಿತೆಂಬ ಧರ್ಮಶಾಸ್ತ್ರದ ಮಾತನ್ನು ನೆರವೇರಿಸಿತು (ಕೀರ್ತನೆ 69:21). ಯೇಸುವಿನ ಶಿಲುಬೆಯ ಮರಣದ ದೃಶ್ಯವು ಎಷ್ಟೇ ಭಯಾನಕವಾಗಿದ್ದರೂ, ಆತನ ಬಗ್ಗೆ ಧರ್ಮಶಾಸ್ತ್ರದಲ್ಲಿ ಹೇಳಿದ ಎಲ್ಲಾ ಮಾತುಗಳೂ ನೆರವೇರಿದವು ಹಾಗೂ ಮುಕ್ತಾಯವಾದವು. 'ತೀರಿತು' ಎಂದು ಯೇಸು ಹೇಳಿದಾಗ, ತಂದೆಯು ತನಗೆ ಮಾಡಬೇಕೆಂದು ವಹಿಸಿಕೊಟ್ಟ ಕಾರ್ಯವನ್ನು ನಾನು ನೆರವೇರಿಸಿದೆ, ಮುಕ್ತಾಯಗೊಳಿಸಿದೆ ಎಂಬ ಅರ್ಥವನ್ನು ಕೊಡುತ್ತದೆ.

`ಯೇಸು 'ತೀರಿತು' ಎಂದು ಹೇಳಿದ ಮಾತು ಇಂದು ನಮಗೆ ಯಾವ ಅರ್ಥವನ್ನು ಕೊಡುತ್ತದೆ? ಏನು ತೀರಿತು? ಹಾಗೂ ಅದು ನಮ್ಮ ಜೀವನಕ್ಕೆ ಹೇಗೆ ಅನ್ವಯಿಸುತ್ತದೆ?`