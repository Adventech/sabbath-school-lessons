---
title:  ಸತ್ಯವೆಂದರೇನು?
date:   15/12/2024
---

ಯೋಹಾನ 18:28-32ನೇ ವಚನಗಳಲ್ಲಿ ಯೇಸುವಿನ ವಿಚಾರಣೆಯನ್ನು ವಿವರವಾಗಿ ತಿಳಿಸಿಲ್ಲ. ಆದರೆ ದೇಶಾಧಿಪತಿಯಾದ ಪೊಂತ್ಯ ಪಿಲಾತನ ಮುಂದೆ ಯೇಸುವನ್ನು ತಂದ ವಿಷಯದ ಮೇಲೆ ಹೆಚ್ಚುಗಮನ ನೀಡಲಾಗಿದೆ.

`ಯೋಹಾನ 18:33-38ನೇ ವಚನಗಳಲ್ಲಿ ಪಿಲಾತನು ಮತ್ತು ಯೇಸುವು ಯಾವುದರ ಬಗ್ಗೆ ಮಾತಾಡಿದರೆಂದು ತಿಳಿಸಲಾಗಿದೆ?`

ದೇಶಾಧಿಪತಿಯಾದ ಪಿಲಾತನು ಯೇಸುವನ್ನು ನೀನು ಯೆಹೂದ್ಯರ ಅರಸನೋ ಎಂದು ಪ್ರಶ್ನಿಸಿದನು (ಯೋಹಾನ 18:33). ಇಂತಹ ಬಿರುದನ್ನು ಇಲ್ಲಿ ಮೊದಲ ಬಾರಿಗೆ ಆತನಿಗೆ ಉಪಯೋಗಿಸಲಾಗಿದೆ. ಪಿಲಾತನ ಪ್ರಶ್ನೆಗೆ ಯೇಸುವು- "ನಿನ್ನಷ್ಟಕ್ಕೆ ನೀನೇ ಇದನ್ನು ಹೇಳುತ್ತೀಯೋ? ಅಥವಾ ಮತ್ತೊಬ್ಬನು ನನ್ನ ವಿಷಯದಲ್ಲಿ ನಿನಗೆ ಹೇಳಿದ್ದಾನೋ? ಎಂದು ಕೇಳಿದನು (ಯೋಹಾನ 18:34). ಈ ಪ್ರಶ್ನೆಯು ಪಿಲಾತನಿಗೆ ಕಕ್ಕಬಿಕ್ಕಿಯುಂಟುಮಾಡಿತು. ಅಲ್ಲದೆ ಯಾರೊಂದಿಗೆ ಅವನು ಮಾತಾಡುತ್ತಿದ್ದಾನೆಂದು ಯೇಸು ಪ್ರಶ್ನಿಸಿದಂತಾಯಿತು. ಓದುಗರಾದ ನಮಗೆ ಆತನು ರಾಜನೆಂದು ತಿಳಿದಿದೆ, ಆದರೆ ದೇಶಾಧಿಪತಿಯಾದ ಪಿಲಾತನಿಗೆ ತಿಳಿದಿದೆಯೇ?

ಇದಕ್ಕೆ ಉತ್ತರವಾಗಿ ದೇಶಾಧಿಪತಿಯು ಯೇಸುವಿಗೆ- "ನಾನೇನು ಯೆಹೂದ್ಯನೇ? ನಿನ್ನ ಸ್ವಂತ ಜನವೂ, ಮಹಾಯಾಜಕರೂ ನಿನ್ನನ್ನು ನನಗೆ ಒಪ್ಪಿಸಿದ್ದಾರೆ; ನೀನು ಏನು ಮಾಡಿದ್ದೀ? ಎಂದು ಪ್ರಶ್ನಿಸಿದನು (18:35). ಇದರಿಂದ ಪಿಲಾತನು ಸತ್ಯವೇನೆಂದು ತಿಳಿದುಕೊಳ್ಳಲು ಪೂರ್ವಗ್ರಹಪೀಡಿತ ದ್ವೇಷದಿಂದ ನಿರಾಕರಿಸಿದ ಮೊದಲ ಹೆಜ್ಜೆ ತೆಗೆದುಕೊಂಡಂತಾಯಿತು.

"ನನ್ನ ರಾಜ್ಯವು ಈ ಲೋಕದ್ದಲ್ಲ" ಎಂದು ಯೇಸು ಉತ್ತರಿಸಿದನು (18:36). ಪಿಲಾತನು ಈ ಮಾತನ್ನು ಕೇಳಿ ಯೇಸುವು ತಾನು ರಾಜನೆಂದು ಹೇಳಿಕೊಳ್ಳುತ್ತಾನೆಂದು ಸೂಕ್ಷ÷್ಮವಾಗಿ ಅರಿತುಕೊಂಡು- ಹಾಗಾದರೆ, ನೀನು ಅರಸನು ಹೌದಲ್ಲವೇ?" ಎಂದು ಕೇಳಿದನು (18:37). ಆಗ ಯೇಸುವು ಉತ್ತರಿಸುತ್ತಾ- "ನಾನು ಸತ್ಯದ ವಿಷಯಕ್ಕೋಸ್ಕರ ಸಾಕ್ಷಿ ಹೇಳುವುದಕ್ಕೋಸ್ಕರ ಹುಟ್ಟಿದವನು, ಅದಕ್ಕೋಸ್ಕರವೇ ಈ ಲೋಕಕ್ಕೆ ಬಂದಿದ್ದೇನೆ. ಸತ್ಯಪರರೆಲ್ಲರೂ ತನ್ನ ಮಾತಿಗೆ ಕಿವಿಗೊಡುತ್ತಾರೆ" ಅಂದನು (18:37).

ಅದಕ್ಕೆ "ಪಿಲಾತನು ಸತ್ಯವೆಂದರೇನು? ಎಂದು ಪ್ರಶ್ನಿಸಿದನು (18:38). ಆದರೆ ಈ ಪ್ರಶ್ನೆಗೆ ಅವನು ಯೇಸುವಿನ ಉತ್ತರಕ್ಕಾಗಿ ಕಾಯಲಿಲ್ಲ. ಬದಲಾಗಿ ಹೊರಕ್ಕೆ ಬಂದು ಜನರ ಗುಂಪಿನಿಂದ ಆತನನ್ನು ರಕ್ಷಿಸಬೇಕೆಂದು ಪ್ರಯತ್ನಿಸಿದನು.

'ಸತ್ಯವು' ಯೋಹಾನನ ಸುವಾರ್ತೆಯ ಪ್ರಮುಖ ವಿಷಯವಾಗಿದೆ. ನಿತ್ಯವಾದ ವಾಕ್ಯವಾದ ಕ್ರಿಸ್ತನು ಬೆಳಕೂ ಹಾಗೂ ಸತ್ಯವೂ ಆಗಿದ್ದಾನೆ (ಯೋಹಾನ 1:1-5). ಇದು ಕತ್ತಲೆ ಹಾಗೂ ಅಸತ್ಯಕ್ಕೂ ಸಂಪೂರ್ಣವಾಗಿ ವ್ಯತಿರಿಕ್ತವಾಗಿದೆ. ಆತನು ಕೃಪೆಯಿಂದಲೂ, ಸತ್ಯದಿಂದಲೂ ತುಂಬಿದವನಾಗಿದ್ದನು (ಯೋಹಾನ 1:14). ಕೃಪೆಯೂ, ಸತ್ಯವೂ ಯೇಸುಕ್ರಿಸ್ತನ ಮುಖಾಂತರ ಬಂದವು (1:17). ಸ್ನಾನಿಕನಾದ ಯೋಹಾನನು ಈ ಸತ್ಯದ ವಿಷಯವಾಗಿ ಸಾಕ್ಷಿ ಹೇಳಿದನು (5:33). ತನ್ನ ತಂದೆಯು ನಿಜವಾದವನು ಎಂದು ಯೇಸು ದೃಢಪಡಿಸಿದ್ದಾನೆ (7:28). ಆತನು ಸ್ವತಃ ತನ್ನತಂದೆಯಿಂದ ಸತ್ಯವನ್ನು ಕೇಳಿದನು. ಆತನು ಮಾರ್ಗವೂ, ಸತ್ಯವೂ ಜೀವವೂ ಆಗಿದ್ದಾನೆ (14:6). ದೇವರವಾಕ್ಯವು ಸತ್ಯವಾಗಿದೆ (17:17). ಪಿಲಾತನು ಸತ್ಯವೆಂದರೇನು? ಎಂದು ಯೇಸುವನ್ನು ಪ್ರಶ್ನಿಸಿದನು. ಆದರೆ ತನ್ನ ಪೂರ್ವಗ್ರಹ ಪೀಡಿತ ದ್ವೇಷ, ಮೊದಲು ತೆಗೆದುಕೊಂಡ ನಿರ್ಧಾರ ಹಾಗೂ ತನ್ನ ಮೇಲೆ ಬಂದ ಒತ್ತಾಯದಿಂದ ಅವನು ಸತ್ಯವೆಂದರೇನು? ಎಂದು ತಿಳಿಯುವ ಅವಕಾಶ ಕಳೆದುಕೊಂಡನು.

`ಯೇಸುವು ಸತ್ಯವಾಗಿದ್ದಾನೆಂಬ ಅಂಶವನ್ನು ನೀವು ಹೇಗೆ ಅರ್ಥ ಮಾಡಿಕೊಳ್ಳುವಿರಿ?`