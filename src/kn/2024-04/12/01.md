---
title:  'ಮಹಿಮೆ ಹೊಂದುವ ಸಮಯ: ಶಿಲುಬೆ ಮತ್ತು ಪುನರುತ್ಥಾನ'
date:   14/12/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 18:33-19:5; 19:17-22, 25-27; ಯೋಹಾನ 20:1-18; ಲೂಕ 2:34 ಹಾಗೂ 1 ಕೊರಿಂಥ 15:12-20ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಅದಕ್ಕೆ ಪಿಲಾತನು- ಹಾಗಾದರೆ ನೀನು ಯೆಹೂದ್ಯರ ಅರಸನು ಹೌದಲ್ಲವೇ ಅಂದನು. ಯೇಸು ಅವನಿಗೆ- ನನ್ನನ್ನು ಅರಸನು ನೀನೇ ಹೇಳಿದ್ದೀ. ನಾನು ಸತ್ಯದ ವಿಷಯದಲ್ಲಿ ಸಾಕ್ಷಿ ಹೇಳುವುದಕ್ಕೆ ಹುಟ್ಟಿದವನು, ಅದಕ್ಕೋಸ್ಕರವೇ ಈ ಲೋಕಕ್ಕೆ ಬಂದಿದ್ದೇನೆ. ಸತ್ಯಪರರೆಲ್ಲರೂ ನನ್ನ ಮಾತಿಗೆ ಕಿವಿಗೊಡುತ್ತಾರೆ" (ಯೋಹಾನ 18:37) ಎಂದು ಹೇಳಿದನು. ಯೇಸುವಿನ ಶಿಲುಬೆಯ ಮರಣ ಹಾಗೂ ಪುನರುತ್ಥಾನವು ಯೋಹಾನನ

ಸುವಾರ್ತೆಯ ಒಂದು ನಿರ್ಣಾಯಕ ಘಟ್ಟವಾಗಿದೆ. ಯೋಹಾನನ ಸುವಾರ್ತೆಯ ಮೊದಲ ಹತ್ತು ಅಧ್ಯಾಯಗಳು ಯೇಸುವಿನ ಜೀವನದ ಮೂರೂವರೆ ವರ್ಷಗಳ ಚರಿತ್ರೆ ತಿಳಿಸುತ್ತವೆ. ಆದರೆ 11-20ನೇ ಅಧ್ಯಾಯಗಳು ಆತನ ಜೀವನದ ಕೊನೆಯ ಒಂದೆರಡು ವಾರಗಳಲ್ಲಿ ಸಂಭವಿಸಿದ ಘಟನೆಗಳ ಬಗ್ಗೆ ತಿಳಿಸುತ್ತವೆ.

ಹೊಸ ಒಡಂಬಡಿಕೆಯ ನಾಲ್ಕು ಸುವಾರ್ತೆಗಳು ಯೇಸುವಿನ ಮರಣವನ್ನು ವಿವಿಧ ರೀತಿಯಲ್ಲಿ ತಿಳಿಸಿದರೂ ಅವು ಒಂದಕ್ಕೊಂದು ಪೂರಕವಾಗಿದ್ದು ಸಾಮರಸ್ಯ ಹೊಂದಿವೆ. ಆದರೆ ಪ್ರತಿಯೊಬ್ಬ ಲೇಖಕನೂ ತನ್ನ ಸುವಾರ್ತೆಯ ಪ್ರಮುಖ ವಿಷಯಗಳನ್ನು ವಿಶೇಷವಾಗಿ ಒತ್ತಿಹೇಳುತ್ತಾನೆ. ಮತ್ತಾಯನು ಧರ್ಮಶಾಸ್ತ್ರವು ಅಂದರೆ ಹಳೇ ಒಡಂಬಡಿಕೆಯ ಪ್ರವಾದನೆಗಳು ನೆರವೇರುವುದನ್ನು ತಿಳಿಸುತ್ತಾನೆ. ಮಾರ್ಕನು ಯೇಸುವಿನ ದೀಕ್ಷಾಸ್ನಾನ ಮತ್ತು ಮರಣದ ನಡುವಣ ಸಮಾನತೆ ಅಂದರೆ ಹೋಲಿಕೆಯನ್ನು ಮುಖ್ಯವಾಗಿ ತಿಳಿಸುತ್ತಾನೆ. ಲೂಕನು ತನ್ನ ಸುವಾರ್ತೆಯಲ್ಲಿ ಶಿಲುಬೆಯು ಸ್ವಸ್ಥತೆ ಮತ್ತು ರಕ್ಷಣೆಯನ್ನು ಕೊಡುತ್ತದೆಂಬುದರ ಮೇಲೆ ಗಮನ ಕೇಂದ್ರೀಕರಿಸುತ್ತಾನೆ (ಎರಡನೇ ಕಳ್ಳನ ಉದಾಹರಣೆ).

ಆದರೆ ಯೋಹಾನನು ತನ್ನ ಸುವಾರ್ತೆಯಲ್ಲಿ ಶಿಲುಬೆಯನ್ನು ಯೇಸುವಿನ ಸಿಂಹಾಸನಾರೋಹಣಕ್ಕೆ ಹೋಲಿಸುತ್ತಾನೆ. ಅದರಲೂ್ಲ ವಿಶೇಷವಾಗಿ ಈ ಸುವಾರ್ತೆಯಲ್ಲಿ ಅನೇಕ ಬಾರಿ ಕಂಡುಬರುವ 'ಕಾಲ' (The Hour) ದೊಂದಿಗೆ ಹೋಲಿಸುತ್ತಾನೆ (ಯೋಹಾನ 7:30; 8:20; 12:27). ರೋಮನ್ನರ ಕಾಲದಲ್ಲಿ ಶಿಲುಬೆಯ ಮರಣವು ಅತ್ಯಂತ ಹೀನಾಯಕರವೂ ಮತ್ತು ಅವಮಾನಕರವೂ ಆಗಿತ್ತು. ಆದರೂ ಇಂತಹ ಮರಣದಿಂದ ಯೇಸುವು ಮಹಿಮೆ ಹೊಂದಿ ಸಿಂಹಾಸನಾರೋಹಣವಾಗುತ್ತಾನೆಂಬ ಅಂಶವು ವಿರೋಧಾಭಾಸವಾಗಿ ಕಾಣುತ್ತದಲ್ಲವೇ! ಯೇಸುವು ಅವಮಾನಕರವಾಗಿ ಶಿಲುಬೆಯಲ್ಲಿ ಸಾಯುತ್ತಾನೆ. ಆದರೆ ಅದೇ ಸಮಯದಲ್ಲಿ ಆತನು ಪುನರುತ್ಥಾನಗೊಂಡಾಗ, ರಕ್ಷಕನಾಗಿ ಮಹಿಮೆಯಿಂದಲೂ, ವೈಭವದಿಂದಲೂ ತಂದೆಯ ಬಲಪಾರ್ಶ್ವದಲ್ಲಿ ಸಿಂಹಾಸನಾರೂಢನಾಗುತ್ತಾನೆಂದು ಯೋಹಾನನು ತಿಳಿಸುತ್ತಾನೆ.