---
title:  ಇಗೋ, ಈ ಮನುಷ್ಯನು
date:   16/12/2024
---

`ಯೋಹಾನ 18:38-19:5ನೇ ವಚನಗಳನ್ನು ಓದಿರಿ. ಜನರು ಯೇಸುವನ್ನು ಬಿಟ್ಟುಕೊಡಬೇಕೆಂದು ಕೇಳಿಕೊಳ್ಳಲು ಪಿಲಾತನು ಅವರನ್ನು ಹೇಗೆ ಮನವೊಲಿಸಲು ಪ್ರಯತ್ನಿಸಿದನು?`

ಸತ್ಯವೆಂದರೇನು ಎಂದು ತಾನು ಕೇಳಿದ ಪ್ರಶ್ನೆಗೆ ಯೇಸುಸ್ವಾಮಿಯ ಉತ್ತರಕ್ಕಾಗಿ ಪಿಲಾತನು ಕಾಯಲಿಲ್ಲ. ಬದಲಾಗಿ ತನ್ನ ಅರಮನೆಯಿಂದ ಹೊರಹೋಗಿ ಜನರ ಮನಸ್ಸನ್ನು ಒಲಿಸಲು ಪ್ರಯತ್ನಿಸಿದನು. ಯೇಸುವನ್ನು ತನ್ನ ಅಧಿಕಾರ ಬಲದಿಂದ ಪಿಲಾತನು ಬಿಡುಗಡೆ ಮಾಡಬಹುದಾಗಿತ್ತು. ಬದಲಾಗಿ ಯೆಹೂದ್ಯರು ಹಾಗೂ ಅವರ ಧಾರ್ಮಿಕ ನಾಯಕರೊಂದಿಗೆ ಸಂಭಾಷಣೆ ಮಾಡಲು ಪ್ರಯತ್ನಿಸಿದಾಗ, ಅವನಿಗೆ ಈ ಅವಕಾಶ ತಪ್ಪಿಹೋಯಿತು. ಆಗ ಫರಿಸಾಯರು, ಸದ್ದುಕಾಯರಿಗೆ ಜನರ ಗುಂಪನ್ನು ಪ್ರಚೋದಿಸಿ ದೇಶಾಧಿಪತಿಯನ್ನು ಮಣಿಸಬಹುದೆಂದು ಮನವರಿಕೆಯಾಯಿತು.

ಪಸ್ಕಹಬ್ಬದಲ್ಲಿ ದೇಶಾಧಿಪತಿಯು ಸೆರೆಯಲ್ಲಿರುವ ಒಬ್ಬನನ್ನು ಬಿಡುಗಡೆ ಮಾಡುವ ಪದ್ಧತಿಯಿತ್ತು. ಆದುದರಿಂದ ಪಿಲಾತನು "ನಾನು ಯೆಹೂದ್ಯರ ಅರಸನನ್ನು ಬಿಟ್ಟುಕೊಡುವುದು ನಿಮಗೆ ಇಷ್ಟವೋ? ಎಂದು ಕೇಳಿದನು. ಆದರೆ ಆಶ್ಚರ್ಯಕರ ವಿಷಯವೆಂದರೆ, ಜನರು ನಿರಪರಾಧಿಯಾದ ಯೇಸುವಿಗೆ ಬದಲಾಗಿ ಕಳ್ಳನು, ದರೋಡೆಕಾರನೂ ಆದ ಬರಬ್ಬನನ್ನು ಬಿಟ್ಟುಕೊಡಬೇಕೆಂದು ಕೇಳಿಕೊಂಡರು (18:39).

ಆಗ ಯೇಸುವನ್ನು ಅಪಹಾಸ್ಯದಿಂದ ಅವಮಾನಪಡಿಸಲು ಜನರು ಆರಂಭಿಸಿದರು. ರೋಮನ್ ಸಿಪಾಯಿಗಳು ಮುಳ್ಳುಬಳ್ಳಿಯಿಂದ ಕಿರೀಟ ಹೆಣೆದು ಆತನ ತಲೆಯ ಮೇಲಿಟ್ಟರು. ಅಲ್ಲದೆ ಕೆಂಪುಬಟ್ಟೆಯನ್ನು ಹೊದಿಸಿ ಆತನ ಬಳಿಗೆ ಬಂದು- ಯೆಹೂದ್ಯರ ಅರಸನೇ ನಿನಗೆ ನಮಸ್ಕಾರ" ಎಂದು ಹೇಳುತ್ತಾ ಆತನ ಕೆನ್ನೆಗೆ ಏಟು ಹಾಕಿದರು. ಇದರ ಬಗ್ಗೆ ಯೋಹಾನನು ಹೆಚ್ಚಾಗಿ ತಿಳಿಸುವುದಿಲ್ಲ, ಆದರೆ ಯೇಸುವಿಗೆ ರಾಜನ ವೇಷಹಾಕಿ ಅಣಕಿಸಿ, ಅಪಹಾಸ್ಯ ಮಾಡುತ್ತಾ ಇರುವುದನ್ನು ಕಾಣಬಹುದು. ಆಗ ಪಿಲಾತನು ಯೇಸುವನ್ನು ನೋಡಿ ಜನರಿಗೆ- "ಇಗೋ, ಈ ಮನುಷ್ಯನು" ಎಂದು ಹೇಳಿದನು (19:5). ಇದಕ್ಕೆ ವ್ಯತಿರಿಕ್ತವಾಗಿ ಸ್ನಾನಿಕನಾದ ಯೋಹಾನನು ಯೇಸುವನ್ನು ನೋಡಿ- "ಅಗೋ, ಯಜ್ಞಕ್ಕೆ ದೇವರು ನೇಮಿಸಿದ ಕುರಿ, ಲೋಕದ ಪಾಪವನ್ನು ನಿವಾರಣೆ ಮಾಡುವನು" ಎಂದು ಹೇಳಿದ ಮಾತು ನಮ್ಮ ನೆನಪಿಗೆ ಬರುತ್ತದೆ (ಯೋಹಾನ 1:29). ಅನ್ಯಮತಸ್ಥನಾದ ದೇಶಾಧಿಪತಿಯು ಇಸ್ರಾಯೇಲ್ಯರ ಮುಂದೆ ಮೆಸ್ಸೀಯನನ್ನು ಅರಸನ ವೇಷ ಭೂಷಣದಲ್ಲಿ ನಿಲ್ಲಿಸಿದ್ದು ಎಂತಹ ವಿಪರ್ಯಾಸವಾಗಿದೆಯಲ್ಲವೇ!

ಆದರೆ ಯೆಹೂದ್ಯರ ಜನರ ಗುಂಪು ಯೇಸುವು ತನ್ನನ್ನು ದೇವರ ಮಗನನ್ನಾಗಿ ಮಾಡಿಕೊಂಡಿರುವುದರಿಂದ ಇವನು ಮರಣ ದಂಡನೆಗೆ ಯೋಗ್ಯನಾಗಿರುವುದರಿಂದ ಆತನನ್ನು ಶಿಲುಬೆಗೆ ಹಾಕಬೇಕೆಂದು ಪಿಲಾತನಿಗೆ ಹೇಳುತ್ತಾರೆ (ಯೋಹಾನ 19:6-16). ಇದರಿಂದ ಭಯಗ್ರಸ್ತನಾದ ದೇಶಾಧಿಪತಿಯು ಆತನನ್ನು ಹೇಗಾದರೂ ಮಾಡಿ ಬಿಡಿಸುವುದಕ್ಕೆ ಪ್ರಯತ್ನಿಸಿದನು (19:16). ಆದರೆ ಯೆಹೂದ್ಯರು ಇದಕ್ಕೆ ಅವಕಾಶಕೊಡಲಿಲ್ಲ. ಬದಲಾಗಿ ನೀನು ಇವನನ್ನು ಬಿಡಿಸಿದರೆ, ನೀನು ಕೈಸರನಿಗೆ ಮಿತ್ರನಲ್ಲ; ತನ್ನನ್ನು ಅರಸನನ್ನಾಗಿ ಮಾಡಿಕೊಳ್ಳುವವನು ಕೈಸರನಿಗೆ ವಿರೋಧಿ" ಎಂದು ಕೂಗಿ ಹೇಳಿದರು (19:12). ಪಿಲಾತನು ರೋಮ್ ಚಕ್ರವರ್ತಿಯಾದ ಕೈಸರನಿಗೆ ನಿಷ್ಠೆಯಾಗಿದ್ದಲ್ಲಿ, ತನ್ನನ್ನು ಅರಸನೆಂದು ಹೇಳಿಕೊಳ್ಳುವ ಕ್ರಿಸ್ತನನ್ನು ಬಿಡುಗಡೆ ಮಾಡಲಾರನೆಂದು ಯೆಹೂದ್ಯ ನಾಯಕರಿಗೆ ತಿಳಿದಿತ್ತು. ಅಲ್ಲದೆ ಅವರು ಕೈಸರನಲ್ಲದೆ ನಮಗೆ ಬೇರೆ ಅರಸನಿಲ್ಲ ಎಂದು ಅವರು ಹೇಳಿದರು (19:15). ಈ ಮಾತಿನ ಮೂಲಕ ತಮ್ಮ ದೇಶದ ಸ್ವಾತಂತ್ರ್ಯಕ್ಕಿಂತಲೂ, ಯೇಸುವಿನ ಮೇಲಣ ದ್ವೇಷವು ಅವರಲ್ಲಿ ಹೆಚ್ಚಾಗಿತ್ತೆಂದು ಅವರು ತೋರಿಸಿದರು. ಕ್ರಿಸ್ತನನ್ನು ಕೊಲ್ಲುವುದಕ್ಕಾಗಿ ಯೆಹೂದ್ಯರು ತಮ್ಮ ದೇಶದ ಸ್ವಾತಂತ್ರ್ಯವನ್ನೂ ಸಹ ಬಲಿಕೊಡಲು ಸಿದ್ಧರಾಗಿದ್ದರು.

`ಅನ್ಯಮತಸ್ಥನಾದ ಪಿಲಾತನು ಯೇಸುವನ್ನು ಬಿಡಿಸಲು ಪ್ರಯತ್ನಿಸುತ್ತಿದ್ದಾನೆ. ಆದರೆ ಯೇಸುವೇ ಬರಬೇಕಾದ ಮೆಸ್ಸೀಯನೆಂದು ತಿಳಿಯಬೇಕಾಗಿದ್ದ ಯೆಹೂದ್ಯ ಧಾರ್ಮಿಕ ನಾಯಕರಾದ ಫರಿಸಾಯರು, ಸದ್ದುಕಾಯರು ಆತನನ್ನು ಶಿಲುಬೆಗೆ ಹಾಕಬೇಕೆಂದು ಒತ್ತಾಯಿಸುವುದು ಭಯ ಹುಟ್ಟಿಸುತ್ತದಲ್ಲವೇ! ಇದರಿಂದ ನಾವು ಕಲಿಯಬೇಕಾದ ಪಾಠವೇನು?`