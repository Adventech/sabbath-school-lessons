---
title:  ಹೆಚ್ಚಿನ ಚಿಂತನೆ
date:   20/12/2024
---

ಶ್ರೀಮತಿ ವೈಟಮ್ಮನವರು ಬರೆದ ದಿ ಡಿಸೈರ್ ಆಫ್ ಏಜಸ್ ಪುಸ್ತಕದ 79-82ನೇ ಅಧ್ಯಾಯಗಳನ್ನು ಓದಿರಿ. ಅದೇ ಪುಸ್ತಕದ 738ನೇ ಪುಟದಲ್ಲಿ ಅವರು ಹೀಗೆ ತಿಳಿಸುತ್ತಾರೆ:

"ಪಿಲಾತನು ಯೇಸುವನ್ನು ಬಿಡಿಸಬೇಕೆಂದು ಬಹಳವಾಗಿ ಬಯಸಿದನು. ಆದರೆ ತನ್ನ ದೇಶಾಧಿಪತಿಯ ಪದವಿಯನ್ನು ಉಳಿಸಿಕೊಳ್ಳಬೇಕಾದಲ್ಲಿ, ಇದು ಸಾಧ್ಯವಿಲ್ಲವೆಂದು ಅವನಿಗೆ ತಿಳಿಯಿತು. ಲೌಕಿಕ ಅಧಿಕಾರಕ್ಕೆ ಆಸೆಪಟ್ಟು ಅವನು ನಿರಪರಾಧಿಯನ್ನು ಶಿಲುಬೆಗೆ ಒಪ್ಪಿಸಿದನು. ಇಂದೂ ಸಹ ಅನೇಕರು ಲೋಕದಲ್ಲಿ ಕಷ್ಟ, ಸಂಕಟ ಪಡಬೇಕಾಗುತ್ತದೆಂದು ತಮ್ಮ ಕ್ರೈಸ್ತ ನಂಬಿಕೆಯನ್ನೇ ಅಲ್ಲಗಳೆಯುತ್ತಾರೆ. ಕರ್ತವ್ಯ ಮತ್ತು ಮನಃಸಾಕ್ಷಿಗೆ ಅವರು ಕಿವಿಗೊಡದೆ, ಸ್ವಾರ್ಥಸಾಧನೆಗಾಗಿ ಆತುರಪಡುತ್ತಾರೆ. ಯಾರು ದುಷ್ಟತ್ವದೊಡನೆ ಹೊಂದಾಣಿಕೆ ಮಾಡಿಕೊಳ್ಳುತ್ತಾರೋ, ಅವರು ಅಪರಾಧಿಗಳೆಂಬ ನಿರ್ಣಯಹೊಂದುತ್ತಾರೆ.

ಯೇಸುಕ್ರಿಸ್ತನು ತಾನು ಈ ಲೋಕಕ್ಕೆ ಬಂದ ಕಾರ್ಯವನ್ನು ನೆರವೇರಿಸಿದ ನಂತರ ತನ್ನ ಪ್ರಾಣಕೊಟ್ಟನು. ಪ್ರಾಣ ಬಿಡುವಾಗ 'ತೀರಿತು' ಎಂದು ಹೇಳಿದನು (ಯೋಹಾನ 19:30). ಸೈತಾನನೊಂದಿಗೆ ಮಹಾಹೋರಾಟದಲ್ಲಿ ಆತನು ಜಯ ಹೊಂದಿದನು. ವಿಜೇತನಾದ ಯೇಸುವು ತನ್ನ ಜಯಧ್ವಜವನ್ನು ಉನ್ನತಸ್ಥಾನದಲ್ಲಿಟ್ಟನು. ಪರಲೋಕದಲ್ಲಿ ದೇವದೂತರಿಗೆ ಮಹಾಸಂತೋಷವುಂಟಾಯಿತಲ್ಲವೇ? ರಕ್ಷಕನ ವಿಜಯದಿಂದ ಸಮಸ್ತ ಪರಲೋಕವು ಜಯಹೊಂದಿತು. ಸೈತಾನನು ಪರಾಜಯಗೊಂಡನು ಮತ್ತು ತನ್ನ ರಾಜ್ಯ ನಾಶವಾಯಿತೆಂದು ತಿಳಿದುಕೊಂಡನು. ಅದೇ ಪುಸ್ತಕದ 'ಇಟ್ ಈಸ್ ಫಿನಿಷ್ಡ್' ಎಂಬ ಅಧ್ಯಾಯದಲ್ಲಿ ಶ್ರೀಮತಿ ವೈಟಮ್ಮನವರು ಹೀಗೆ ತಿಳಿಸುತ್ತಾರೆ:

"ತೀರಿತು" ಎಂದು ಯೇಸುಸ್ವಾಮಿ ಕೂಗಿ ಹೇಳಿದ ಮಾತು ದೇವದೂತರಿಗೂ ಮತ್ತು ಇತರ ಲೋಕಗಳಿಗೂ ಅತ್ಯಂತ ಪ್ರಾಮುಖ್ಯವಾಗಿತ್ತು. ವಿಮೋಚನೆಯ ಮಹಾಕಾರ್ಯವನ್ನು ಆತನು ಮುಕ್ತಾಯಗೊಳಿಸಿದನೆಂದು ಅದು ತಿಳಿಸುತ್ತದೆ. ಇತರ ಲೋಕಗಳ ಜನರು ಕ್ರಿಸ್ತನ ಜಯದ ಫಲವನ್ನು ನಮ್ಮೊಂದಿಗೆ ಹಂಚಿಕೊಳ್ಳುವರು.

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಪಿಲಾತನು ಮಾಡಿದಂತ ತಪ್ಪನ್ನು ನಾವು ಮಾಡದಿರುವುದು ಹೇಗೆ?`

`ನಮ್ಮ ಬದಲಾಗಿ ಯೇಸುಕ್ರಿಸ್ತನು ಯಾಕೆ ಮರಣ ಹೊಂದಬೇಕಾಯಿತು? ನಮ್ಮ ರಕ್ಷಣೆಗಾಗಿ ಆತನ ಮರಣವು ಯಾಕೆ ಅಗತ್ಯವಾಗಿತ್ತು? ನಿಮ್ಮ ಉತ್ತರವೇನು?`

`ಯೇಸುಸ್ವಾಮಿಯ ಪುನರುತ್ಥಾನದ ಮೇಲೆ ನಂಬಿಕೆಯಿಡಬೇಕಾದಲ್ಲಿ, ಸತ್ಯವೇದದ ಸಾಕ್ಷ್ಯಾಧಾರ ಮತ್ತು ಚಾರಿತ್ರಿಕ ಸಾಕ್ಷ್ಯಾಧಾರಕ್ಕೂ ಇರುವ ಸಂಬಂಧವೇನು? ಆತನ ಪುನರುತ್ಥಾನವನ್ನು ಪ್ರಬಲವಾಗಿ ದೃಢಪಡಿಸುವ ಐತಿಹಾಸಿಕ ಸಾಕ್ಷ್ಯಾಧಾರವೇನು?`

`ಯೇಸುಕ್ರಿಸ್ತನು ಎದ್ದುಬರಲಿಲ್ಲವಾದಲ್ಲಿ, ಕ್ರಿಸ್ತನವರಾಗಿ ನಿದ್ರೆಹೋದವರು ನಾಶವಾದರು ಎಂಬ ಮಾತಿನ ಅರ್ಥವೇನು? (1 ಕೊರಿಂಥ 15:18). ಕ್ರಿಸ್ತನಲ್ಲಿ ಸತ್ತವರು ತಕ್ಷಣವೇ ಪರಲೋಕಕ್ಕೆ ಹೋಗುತ್ತಾರೆಯೇ? ಇಲ್ಲವೆ ಆತನ ಪುನರುತ್ಥಾನದವರೆಗೆ ನಿದ್ರಿಸುತ್ತಾರೆಯೇ?`