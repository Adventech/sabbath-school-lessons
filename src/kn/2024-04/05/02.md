---
title:  ಘಟನೆಯ ಹಿನ್ನೆಲೆ
date:   27/10/2024
---

`ಯೋಹಾನ 4:1-4ನೇ ವಚನಗಳನ್ನು ಓದಿರಿ. ಯೇಸುಸ್ವಾಮಿಯು ಸಮಾರ್ಯ ಸೀಮೆಯನ್ನು ಹಾದು ಹೋಗಬೇಕಾದ ಸಂದರ್ಭ ಹಾಗೂ ಹಿನ್ನೆಲೆ ಏನು?`

ಯೇಸುಸ್ವಾಮಿಯು ಯೋಹಾನನಿಗಿಂತ ಹೆಚ್ಚು ಶಿಷ್ಯರನ್ನು ಮಾಡಿಕೊಂಡು ಅವರಿಗೆ ದೀಕ್ಷಾಸ್ನಾನ ಮಾಡಿಸುತ್ತಿದ್ದಾನೆಂಬ ಸುದ್ದಿಯು ಫರಿಸಾಯರಿಗೆ ತಿಳಿಯಿತು. ಇಂತಹ ಪರಿಸ್ಥಿತಿಯು ಸ್ನಾನಿಕನಾದ ಯೋಹಾನನು ಮತ್ತು ಯೇಸುವಿನ ಶಿಷ್ಯರ ನಡುವೆ ಮನಸ್ತಾಪ ಉಂಟುಮಾಡುವ ಸಂಭವವಿತ್ತು. ಯೋಹಾನನ ಶಿಷ್ಯರು ಸಹಜವಾಗಿಯೇ ತಮ್ಮ ಗುರುವಿನ ಗೌರವದ ಬಗ್ಗೆ ಹೆಚ್ಚು ಅಭಿಮಾನ ಹೊಂದಿದ್ದರು (ಯೋಹಾನ 3:26-30). ಇದಕ್ಕೆ ಯೋಹಾನನು 'ತಾನು ಕಡಿಮೆಯಾಗಬೇಕು; ಯೇಸುವು ಹೆಚ್ಚಬೇಕು' ಎಂದು ಪರಿಣಾಮಕಾರಿಯಾಗಿ ತನ್ನ ಶಿಷ್ಯರಿಗೆ ಉತ್ತರಿಸಿದ್ದನು (3:30). ಯಾವುದೇ ಕಹಿ ಸಂಭವ ನಡೆಯುವುದನ್ನು ತಪ್ಪಿಸಬೇಕೆಂಬ ಉದ್ದೇಶದಿಂದ ಯೇಸುಸ್ವಾಮಿ ಯೂದಾಯವನ್ನು ಬಿಟ್ಟು ಗಲಿಲಾಯಕ್ಕೆ ಹೋದನು. ಸಮಾರ್ಯವು ಇವೆರಡು ರಾಜ್ಯಗಳ ನಡುವೆ ನೇರವಾದ ದಾರಿಯಾಗಿತ್ತು. ಆದರೆ ಇದು ಒಂದೇ ದಾರಿಯಾಗಿರಲಿಲ್ಲ, ಬೇರೆ ದಾರಿಯೂ ಇತ್ತು. ದೈವಭಕ್ತರಾದ ಯೆಹೂದ್ಯರು ಯೂದಾಯದಿಂದ ಗಲಿಲಾಯಕ್ಕೆ ಹೋಗುವಾಗ, ಸಮಾರ್ಯವನ್ನು ತಪ್ಪಿಸಿ ಪೆರಿಯಾ ರಾಜ್ಯದ ಮೂಲಕ ದಾರಿಯು ದೂರವಾಗಿದ್ದರೂ, ಅದನ್ನು ಸುತ್ತಿಕೊಂಡು ಹೋಗುತ್ತಿದ್ದರು. ಆದರೆ ಸಮಾರ್ಯದಲ್ಲಿ ಯೇಸುಸ್ವಾಮಿಯು ಸುವಾರ್ತೆ ಸಾರಬೇಕಾದ್ದರಿಂದ ಆತನು ಆ ಸೀಮೆಯನ್ನು ಹಾದುಹೋಗುತ್ತಿದ್ದನು.

`ಯೋಹಾನ 4:5-9ನೇ ವಚನಗಳನ್ನು ಓದಿರಿ. ಯೇಸುಸ್ವಾಮಿಯು ಬಾವಿಯ ಬಳಿಯಲ್ಲಿದ್ದ ಸಮಾರ್ಯದ ಸ್ತ್ರೀಯೊಡನೆ ಸಂಭಾಷಣೆ ಆರಂಭಿಸಲು ಈ ಅವಕಾಶವನ್ನು ಹೇಗೆ ಉಪಯೋಗಿಸಿಕೊಂಡನು?`

ಯಾಕೋಬನು ತೋಡಿಸಿದ್ದ ಬಾವಿಯು ಶೆಕೆಮಿಗೆ ಸಮೀಪದಲ್ಲಿತ್ತು. ಅಲ್ಲಿಂದ ಈ ಸ್ತ್ರೀ ವಾಸಿಸುತ್ತಿದ್ದ ಸಖರೆಂಬ ಸ್ಥಳವು ಒಂದೂವರೆ ಕಿಲೋಮೀಟರ್ ದೂರದಲ್ಲಿತ್ತು. ಯೇಸುವಿನ ಶಿಷ್ಯರು ಊಟಕ್ಕೆ ಬೇಕಾದದ್ದನ್ನು ಕೊಂಡುಕೊಳ್ಳಲು ಊರೊಳಗೆ ಹೋಗಿದ್ದರು. ಆತನು ದಾರಿ ನಡೆದು ದಣಿದಿದ್ದರಿಂದ ಆ ಬಾವಿಯ ಬಳಿಯಲ್ಲಿ ಕೂತುಕೊಂಡನು. ಬಾವಿಯಿಂದ ತಣ್ಣಗಿನ ನೀರುಸೇದಿ ಕುಡಿಯಲು ಆತನ ಬಳಿಯಲ್ಲಿ ಏನೂ ಇರಲಿಲ್ಲ. ಆಗ ಆ ಸ್ತ್ರೀ ನೀರುಸೇದಲು ಅಲ್ಲಿಗೆ ಬಂದಾಗ, ಯೇಸು ಆಕೆಯನ್ನು ನೀರುಕೊಡಮ್ಮಾ ಎಂದು ಕೇಳಿದನು.

ಯೋಹಾನ 3ನೇ ಅಧ್ಯಾಯದಲ್ಲಿ ಯೆಹೂದ್ಯರ ಹಿರೀಸಭೆಯ ನಾಯಕನೂ, ಧಾರ್ಮಿಕ ಗುರುವೂ ಆಗಿದ್ದ ನಿಕೊದೋಮನು ತಾನಾಗಿಯೇ ಯೇಸುವನ್ನು ಯಾರ ಕಣ್ಣಿಗೂ ಬೀಳಬಾರದೆಂದು ರಾತ್ರಿಯಲ್ಲಿ ಹುಡುಕಿ ಬಂದನು. ಆದರೆ ಯೋಹಾನ 4ನೇ ಅಧ್ಯಾಯದಲ್ಲಿ ಈ ಸಮಾರ್ಯದ ಸ್ತ್ರೀ ಇತರ ಸ್ತ್ರೀಯರ ಕಣ್ಣಿಗೆ ಬೀಳಬಾರದೆಂದು ಹಗಲಿನ ಬೆಳಕಿನಲ್ಲಿ ತನ್ನನ್ನು ಮರೆಮಾಡಿಕೊಂಡಳು. ಅವಳು ಅಂತಹ ಕಡುಬಿಸಿಲಿನಲ್ಲಿ ಅಷ್ಟು ದೂರಕ್ಕೆ ನೀರು ತರಲು ಯಾಕೆ ಹೋಗಬೇಕಾಗಿತ್ತು? ಅದಕ್ಕೆ ಕಾರಣಗಳೇನೇ ಇರಲಿ, ಯೇಸುವನ್ನು ಸಂಧಿಸುವುದು ಅವಳ ಜೀವನದಲ್ಲಿ ಸಂಪೂರ್ಣ ಬದಲಾವಣೆ ತರಲಿತ್ತು.

`ಇತರರಿಗೆ ಕ್ರಿಸ್ತನ ಶುಭವಾರ್ತೆಯನ್ನು ಸಾಕ್ಷಿಯಾಗಿ ತಿಳಿಸಲು ನಿಮ್ಮ ಸಂಸ್ಕೃತಿ ಮತ್ತು ಸಮಾಜದಲ್ಲಿ ಅಡೆತಡೆಯಾಗಿರುವ ಕೆಲವು ನಿಷೇಧಿತ ಸಂಪ್ರದಾಯಗಳು ಯಾವುವು? ಅವುಗಳನ್ನು ನೀವು ಮೀರಿ ಹೇಗೆ ಸುವಾರ್ತೆ ಸಾರಬಹುದು?`