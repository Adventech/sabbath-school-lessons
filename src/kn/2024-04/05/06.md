---
title:  ಸಮಾರ್ಯದವರ ಸಾಕ್ಷಿ
date:   31/10/2024
---

`ಯೋಹಾನ 4:27-29ನೇ ವಚನಗಳನ್ನು ಓದಿರಿ. ಸಮಾರ್ಯದ ಈ ಸ್ತ್ರೀ ಆಶ್ಚರ್ಯವೆನಿಸುವ ಯಾವ ಕಾರ್ಯಮಾಡಿದಳು?`

ಯೇಸುಸ್ವಾಮಿಯು ಈ ಸಮಾರ್ಯದ ಸ್ತ್ರೀಯೊಂದಿಗೆ ಮಾಡುತ್ತಿದ್ದ ಸಂಭಾಷಣೆಯು ಶಿಷ್ಯರು ರೊಟ್ಟಿ ತೆಗೆದುಕೊಂಡು ಬಂದಾಗ, ಮೊಟಕಾಯಿತು. ಒಬ್ಬ ಮಹಿಳೆಯೊಂದಿಗೆ ಮಾತಾಡುವುದನ್ನು ನೋಡಿದ ಶಿಷ್ಯರು, ಏನೂ ಪ್ರಶ್ನಿಸಲಿಲ್ಲವಾದರೂ ಆತನನ್ನು ಊಟಮಾಡಬೇಕೆಂದು ಕೇಳಿಕೊಂಡರು.

ಈ ಸ್ತ್ರೀ ತನ್ನ ಕೊಡವನ್ನು ಬಾವಿಯ ಬಳಿಯಲ್ಲಿಯೇ ಬಿಟ್ಟು, ಊರೊಳಕ್ಕೆ ಹೋಗಿ ಕ್ರಿಸ್ತನೊಂದಿಗೆ ತಾನು ನಡೆಸಿದ ಸಂಭಾಷಣೆಯನ್ನು ಜನರೊಂದಿಗೆ ಹಂಚಿಕೊಂಡಳು.

`ಯೋಹಾನ 4:30-42ನೇ ವಚನಗಳನ್ನು ಓದಿರಿ. ಇದಾದನಂತರ ಏನಾಯಿತು? ಸುವಾರ್ತೆಯನ್ನು ಹೇಗೆ ಸಾರಬಹುದೆಂದು ಈ ಘಟನೆಯು ತಿಳಿಸುತ್ತದೆ?`

ಕೊಯ್ಲು ಅಥವಾ ಸುಗ್ಗೀಕಾಲವು ಪಟ್ಟಣದಲ್ಲಿರುವ ಅನೇಕರು ಕ್ರಿಸ್ತನನ್ನು ಅಂಗೀಕರಿಸಿಕೊಳ್ಳಲು ಅಡ್ಡಿಯಾಗುತ್ತದೆಂದು ಯೇಸುಸ್ವಾಮಿ ತಿಳಿಸಿರುವುದು ನಮಗೆ ಆಶ್ಚರ್ಯವುಂಟು ಮಾಡಬಹುದು. ಆದರೆ ಅಲ್ಲಿ ಏನು ನಡೆಯುತ್ತಿದೆ ಎಂಬುದನ್ನು ಕ್ರಿಸ್ತನು ಅರ್ಥಮಾಡಿಕೊಂಡನೆಂದು ಓದುಗರಾದ ನಾವು ತಿಳಿದುಕೊಳ್ಳಬೇಕೆಂದು ಯೋಹಾನನು ಬಯಸುತ್ತಾನೆ. ಒಬ್ಬ ಸಮಾರ್ಯದ ಹೆಂಗಸಿನೊಂದಿಗೆ ರಕ್ಷಣಾ ಯೋಜನೆಯ ಮಾರ್ಗವನ್ನು ಹಂಚಿಕೊಳ್ಳುವುದು ಆತನಿಗೆ ಊಟ ಮಾಡುವುದಕ್ಕಿಂತಲೂ ಬಹಳ ಮುಖ್ಯವಾಗಿತ್ತು. ಜನರನ್ನು ರಕ್ಷಣೆಯ ಮಾರ್ಗಕ್ಕೆ ನಡೆಸುವುದು ಯೇಸುವಿನ ಸೇವೆಯ ಮುಖ್ಯ ಉದ್ದೇಶವಾಗಿತ್ತು. ನಾವು ಇಷ್ಟ ಪಡದಿರುವವರಿಗೂ, ಸಹ ಸುವಾರ್ತೆ ಸಾರುವುದು ಎಷ್ಟೊಂದು ಅಗತ್ಯವಾಗಿದೆ ಎಂಬುದನ್ನು ತನ್ನ ಶಿಷ್ಯರಿಗೆ ತಿಳಿಸಲು ಯೇಸು ಈ ಸಂದರ್ಭವನ್ನು ಉಪಯೋಗಿಸಿಕೊಂಡನು.

ಯೋಹಾನನ ಸುವಾರ್ತೆಯಲ್ಲಿ ಅನೇಕ ಮುಖ್ಯ ಅಂಶಗಳಿವೆ. ಯೋಹಾನ 4:39-42ನೇ ವಚನಗಳು ಈ ಮುಖ್ಯ ಅಂಶಗಳಲ್ಲಿ ಖಂಡಿತವಾಗಿಯೂ ಒಂದಾಗಿದೆ. "ನಾನು ಮಾಡಿದ್ದನ್ನೆಲ್ಲಾ ಯೇಸುಕ್ರಿಸ್ತನು ನನಗೆ ಹೇಳಿದನೆಂಬುದಾಗಿ ಸಾಕ್ಷಿ ಕೊಡುತ್ತಿರುವ ಆ ಹೆಂಗಸಿನ ಮಾತಿನ ಮೇಲೆ ಆ ಊರಿನ ಸಮಾರ್ಯರಲ್ಲಿ ಅನೇಕರು ಆತನನ್ನು ನಂಬುವವರಾದರು" (ಯೋಹಾನ 4:39).

ಸಮಾರ್ಯದ ಜನರು ಯೇಸುವನ್ನು ಇನ್ನೂ ಕೆಲವು ದಿವಸ ಇರಬೇಕೆಂದು ಕೇಳಿಕೊಂಡರು. ಇದರ ಪರಿಣಾಮವಾಗಿ ಇನ್ನೂ ಅನೇಕರು ಆತನ ವಾಕ್ಯವನ್ನು ನಂಬಿದರು. ಅಲ್ಲದೆ ಆ ಹೆಂಗಸಿಗೆ- "ನಾವು ಕ್ರಿಸ್ತನನ್ನು ನಂಬಿರುವುದು ಇನ್ನು ನಿನ್ನ ಮಾತಿನ ಮೇಲಲ್ಲ. ನಾವು ಕಿವಿಯಾರೆ ಕೇಳಿ ಈತನು ಲೋಕ ರಕ್ಷಕನೇ ಹೌದೆಂದು ತಿಳಿದುಕೊಂಡಿದ್ದೇವೆ" ಎಂದು ಹೇಳಿದರು (ಯೋಹಾನ 4:42).

`ಒಬ್ಬ ವ್ಯಕ್ತಿಯ ಸಾಕ್ಷಿಯೂ ಸಹ ಎಷ್ಟೊಂದು ಪರಿಣಾಮಕಾರಿಯಾಗಿರುತ್ತದೆ ಎಂಬುದರ ಬಗ್ಗೆ ಸಮಾರ್ಯದ ಸ್ತ್ರೀಯ ಘಟನೆಯು ನಮಗೇನು ತಿಳಿಸುತ್ತದೆ? ಯೇಸುವು ನಿಮ್ಮ ಜೀವನದಲ್ಲಿ ಮಾಡಿದ ಉಪಕಾರಗಳಿಗೆ ನೀವು ಹೇಗೆ ಇತರರಿಗೆ ಪರಿಣಾಮಕಾರಿಯಾದ ಸಾಕ್ಷಿಗಳಾಗಿರಬಹುದು?`