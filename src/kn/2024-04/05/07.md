---
title:  ಹೆಚ್ಚಿನ ಚಿಂತನೆ
date:   01/11/2024
---

ಶ್ರೀಮತಿ ವೈಟಮ್ಮನವರ 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 'ಅಟ್ ಜೇಕಬ್ಸ್ ವೆಲ್' ಎಂಬ ಅಧ್ಯಾಯ ಓದಿರಿ. ಶ್ರೀಮತಿ ವೈಟಮ್ಮನವರು ಈ ಅಧ್ಯಾಯದಲ್ಲಿ ಹೀಗೆ ತಿಳಿಸುತ್ತಾರೆ: "ಸಮಾರ್ಯದ ಸ್ತ್ರೀ ರಕ್ಷಕನನ್ನು ಕಂಡುಕೊಂಡ ಕೂಡಲೇ, ಇತರರನ್ನು ಆತನ ಬಳಿಗೆ ಕರೆತಂದಳು. ಆತನ ಶಿಷ್ಯರಿಗಿಂತಲೂ ಆಕೆ ಹೆಚ್ಚು ಪರಿಣಾಮಕಾರಿಯಾದ ಸುವಾರ್ತಾ ಸೇವಕಿ ಎಂದು ತೋರಿಸಿಕೊಟ್ಟಳು. ಸಮಾರ್ಯದಲ್ಲಿ ಸುವಾರ್ತೆ ಸಾರಲಿಕ್ಕೆ ಯಾವುದೇ ಅವಕಾಶವಿಲ್ಲವೆಂದು ಯೇಸುವಿನ ಶಿಷ್ಯರು ತಿಳಿದುಕೊಂಡಿದ್ದರು. ಮುಂದಿನ ದಿನಗಳಲ್ಲಿ ಮಹಾಕಾರ್ಯಮಾಡಬೇಕೆಂದು ಅವರು ಆಲೋಚಿಸಿಕೊಂಡಿದ್ದರು. ಆದರೆ ತಮ್ಮ ಪಕ್ಕದಲ್ಲಿಯೇ ಕೊಯಿಲು ಸಿದ್ಧವಾಗಿದೆ ಎಂಬುದನ್ನು ಅವರು ಅರಿಯಲಿಲ್ಲ. ತಾವು ತಿರಸ್ಕರಿಸಿದ್ದ ಹೆಂಗಸಿನ ಮೂಲಕ ಸಖರೆಂಬ ಆ ಊರಿನ ಜನರೆಲ್ಲರೂ ರಕ್ಷಕನ ವಾಕ್ಯಕೇಳಲು ಕೂಡಿಬಂದರು. ಆ ಸ್ತ್ರೀ ತನ್ನ ಊರಿನ ಜನರಿಗೆ ಸುವಾರ್ತೆಯೆಂಬ ಬೆಳಕನ್ನು ತಂದಳು.

"ಈ ಹೆಂಗಸು ಕ್ರಿಸ್ತನಲ್ಲಿ ಕ್ರಿಯೆಯ ಮೂಲಕ ನಂಬಿಕೆಯು ಕಾರ್ಯಮಾಡುತ್ತದೆ ಎಂಬುದಕ್ಕೆ ಸೂಚನೆಯಾಗಿದ್ದಾಳೆ. ದೇವರ ರಾಜ್ಯಕ್ಕಾಗಿ ಸೇರಲ್ಪಡುವ ಪ್ರತಿಯೊಬ್ಬ ನಿಜಶಿಷ್ಯನು ಸುವಾರ್ತಾ ಸೇವಕನಾಗಿದ್ದಾನೆ. ಈ ಜೀವಜಲವನ್ನು ಕುಡಿಯುವ ಪ್ರತಿಯೊಬ್ಬನು, ಜೀವದ ಒರತೆಯಾಗುತ್ತಾನೆ. ಸುವಾರ್ತೆ ಸ್ವೀಕರಿಸಿದವನು, ಅದನ್ನು ಇತರರಿಗೆ ತಿಳಿಸುವವನಾಗುತ್ತಾನೆ. ಕ್ರಿಸ್ತನ ಕೃಪೆಯು ಅವನಲ್ಲಿ ಮರುಭೂಮಿಯಲ್ಲಿ ಉಕ್ಕುವ ಒರತೆಯಾಗಿದ್ದು, ಎಲ್ಲವನ್ನು ಚೈತನ್ಯಗೊಳಿಸುತ್ತದೆ ಹಾಗೂ ನಾಶನ ಮಾರ್ಗದಲ್ಲಿರುವವರು ಈ ಜೀವಜಲವೆಂಬ ಕ್ರಿಸ್ತನ ಸುವಾರ್ತೆಯನ್ನು ಕಾತರದಿಂದ ಕೇಳಲು ಅವರನ್ನು ಸಿದ್ಧಗೊಳಿಸುತ್ತದೆ".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ನೀವು ಇತರರಿಗೆ ಕ್ರಿಸ್ತನ ಸುವಾರ್ತೆ ಸಾರದಿರುವುದಕ್ಕೆ ನಿಮ್ಮ ಸಂಸ್ಕೃತಿಯಲ್ಲಿ ಅಡೆತಡೆಯಾಗಿರುವ ಪೂರ್ವಗ್ರಹ ಪೀಡಿತ ದ್ವೇಷಗಳು ಯಾವುವು?`

`ಯೇಸುವಿನ ಸ್ವಂತ ಜನರು ಆತನನ್ನು ತಿರಸ್ಕರಿಸಿದರು. ಆದರೆ ಸಮಾರ್ಯದವರು ಆತನನ್ನು ಪ್ರೀತಿಯಿಂದ ಸ್ವೀಕರಿಸಲು ಕಾರಣವೇನು?`

`ಕ್ರಿಸ್ತನು ನಮ್ಮ ಹೃದಯದ ಎಂತಹ ರಹಸ್ಯವಾದ ಭಾವನೆಗಳನ್ನೂ ತಿಳಿದಿದ್ದಾನೆ. ಆತನು ಸಮಾರ್ಯದ ಸ್ತ್ರೀಯ ನಡತೆಯನ್ನು ಚೆನ್ನಾಗಿ ತಿಳಿದಿದ್ದರೂ, ಆಕೆಯೊಂದಿಗೆ ಹೇಗೆ ವರ್ತಿಸಿದನು? ನಮ್ಮೆಲ್ಲಾ ರಹಸ್ಯಗಳನ್ನು ಕ್ರಿಸ್ತನು ತಿಳಿದಿದ್ದರೂ ನಮ್ಮೊಂದಿಗೆ ಆತನು ಹೇಗೆ ವರ್ತಿಸಲು ಬಯಸುತ್ತಾನೆ? ಈ ಸತ್ಯವು ನಮಗೆ ಕೊಡುವ ಸಮಾಧಾನವೇನು?`

`ಸಮಾರ್ಯದ ಸ್ತ್ರೀಗೆ ಯೇಸುಸ್ವಾಮಿಯು ಮಾಡಿದ ಸುವಾರ್ತಾ ಸೇವೆಯು ಯೋಹಾನನ ಸುವಾರ್ತೆಯ ಪ್ರಮುಖವಾದ ಯಾವ ಅಂಶಗಳನ್ನು ತಿಳಿಸುತ್ತವೆ?`