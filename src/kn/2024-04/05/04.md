---
title:  ಅಯ್ಯಾ, ನನಗೆ ಆ ನೀರನ್ನು ಕೊಡು
date:   29/10/2024
---

ಯೆಹೆಜ್ಕೇಲನು 36:25-27ನೇ ವಚನಗಳಲ್ಲಿ ದೇವರು ಈ ರೀತಿ ತಿಳಿಸುತ್ತಾನೆ: "ನಾನು ನಿಮ್ಮ ಮೇಲೆ ನಿರ್ಮಲೋದಕವನ್ನು ಪ್ರೋಕ್ಷಿಸಲು ನೀವು ನಿರ್ಮಲರಾಗುವಿರಿ; ನಿಮ್ಮ ಸಮಸ್ತ ವಿಗ್ರಹಗಳಿಂದಲೂ, ಸಕಲ ವಿಧವಾದ ಹೊಲಸಿನಿಂದಲೂ ನಿಮ್ಮನ್ನು ಶುದ್ಧಿ ಮಾಡುವೆನು. ನಾನು ನಿನಗೆ ಹೊಸ ಮನಸ್ಸನ್ನು ಕೊಟ್ಟು ನಿಮ್ಮಲ್ಲಿ ನೂತನ ಸ್ವಭಾವವನ್ನೂ ಹುಟ್ಟಿಸುವೆನು; ಕಲ್ಲಾದ ಹೃದಯವನ್ನು ನಿಮ್ಮೊಳಗಿಂದ ತೆಗೆದು ಮೃದುವಾದ ಹೃದಯವನ್ನು ನಿಮಗೆ ದಯಪಾಲಿಸುವೆನು. ನನ್ನ ಆತ್ಮವನ್ನು ನಿಮ್ಮಲ್ಲಿ ನೆಲೆಗೊಳಿಸಿ ನೀವು ನನ್ನ ನಿಯಮಗಳನ್ನು ಅನುಸರಿಸುವ ಹಾಗೆ ಮಾಡುವೆನು. ನೀವು ನನ್ನ ವಿಧಿಗಳನ್ನು ಕೈಕೊಂಡು ಆಚರಿಸುವಿರಿ".

`ಯೆಹೆಜ್ಕೇಲನು 36:25-27ನೇ ವಚನಗಳು ಯೇಸುಸ್ವಾಮಿಯು ನಿಕೊದೇಮನಿಗೂ ಮತ್ತು ಸಮಾರ್ಯದ ಸ್ತ್ರೀಗೂ ಕೊಡಲು ಬಯಸಿದ ಸತ್ಯಗಳನ್ನು ಹೇಗೆ ಪ್ರತಿಫಲಿಸುತ್ತವೆ?`

ಈ ಎರಡೂ ಪ್ರಕರಣಗಳಲ್ಲಿಯೂ ಯೇಸುಸ್ವಾಮಿಯು ನಿಸರ್ಗದಿಂದ ಉದಾಹರಿಸಿ ತಿಳಿಸಿದನು. ಅದರ ಮೂಲಕ ಆತ್ಮೀಕ ಸತ್ಯಗಳಿಂದ ಅವರಿಗೆ ಶುಭವಾರ್ತೆ ತಿಳಿಸಲು ಪ್ರಯತ್ನಿಸಿದನು.

ಯೇಸು ಹೇಳಿದ ಆತ್ಮೀಕ ವಿಷಯಗಳನ್ನು ಆರಂಭದಲ್ಲಿ ನಿಕೊದೇಮನಾಗಲಿ ಅಥವಾ ಬಾವಿಯ ಬಳಿಯಲ್ಲಿದ್ದ ಸಮಾರ್ಯದ ಸ್ತ್ರೀಯಾಗಲಿ ಅರ್ಥಮಾಡಿಕೊಳ್ಳಲಿಲ್ಲ. ನಿಕೊದೇಮನು ಒಬ್ಬ ಮನುಷ್ಯನು ಮುದುಕನಾದ ಮೇಲೆ ಹುಟ್ಟುವುದು ಹೇಗೆ? ಎಂದು ಕೇಳಿದನು (ಯೋಹಾನ 3:4). ಅಲ್ಲದೆ ಅವನು ತನ್ನ ತಾಯಿಯ ಗರ್ಭದಲ್ಲಿ ತಿರುಗಿ ಸೇರುವುದು ಹೇಗೆ? ಎಂದು ಪ್ರಶ್ನಿಸಿದನು. ಯೇಸುಸ್ವಾಮಿಯು ಆತ್ಮೀಕ ಸತ್ಯದ ಬಗ್ಗೆ ಸೂಚಿಸಿ ಹೇಳುತ್ತಿದ್ದರೂ, ನಿಕೊದೇಮನು ನಿಸ್ಸಂಶಯವಾಗಿ ಲೌಕಿಕ ವಿಷಯಗಳ ಬಗ್ಗೆ ಚಿಂತಿಸುತ್ತಿದ್ದನು. ಯೇಸುವು ಆತ್ಮೀಕವಾದ ಜೀವಜಲದ ಬಗ್ಗೆ ಮಾತಾಡುತ್ತಿದ್ದರೂ, ಸಮಾರ್ಯದ ಸ್ತ್ರೀ ಅದನ್ನು ಸಹಜವಾದ ನೀರೆಂದು ಅರ್ಥಮಾಡಿಕೊಂಡಳು.

ಯೇಸುಕ್ರಿಸ್ತನು ಆ ಸ್ತ್ರೀಗೆ ಜೀವಕರವಾದ ನೀರು ಕೊಡುತ್ತೇನೆಂದು ಹೇಳಿದಾಗ, ಆಕೆಯು- "ಅಯ್ಯಾ, ಆ ನೀರನ್ನು ನನಗೆ ಕೊಡು; ಕೊಟ್ಟರೆ ಇನ್ನು ಮೇಲೆ ನನಗೆ ನೀರಡಿಕೆಯಾಗಲಿಕ್ಕಿಲ್ಲ; ನೀರು ಸೇದುವುದಕ್ಕೆ ಇಷ್ಟು ದೂರ ಬರಬೇಕಾದದ್ದೂ ಇರುವುದಿಲ್ಲ" ಎಂದು ಕೇಳಿದಳು (ಯೋಹಾನ 4:15). ಯೇಸುವು ಸಮಾರ್ಯದ ಸ್ತ್ರೀಗೆ ನೀರು ಕೊಡಮ್ಮಾ ಎಂದು ಕೇಳಿದ ಪ್ರಶ್ನೆಯು ತಕ್ಷಣದಲ್ಲಿಯೇ ಆ ಸ್ತ್ರೀ ಯೇಸುವನ್ನು ತನಗೆ ಜೀವಕರವಾದ ನೀರುಕೊಡಬೇಕೆಂದು ಕೇಳಿಕೊಂಡದ್ದು ಕಣ್ಣಿಗೆ ಎದ್ದು ಕಾಣುವಂತೆ ಸಂಭಾಷಣೆಯಾಗಿದೆ.

ಯೇಸುವು ಆ ಸ್ತ್ರೀಯ ಬೇಡಿಕೆಗೆ ಏನೆಂದು ಉತ್ತರಿಸಿದನು (ಯೋಹಾನ 4:16). ಯೇಸುವು ಸಂಭಾಷಣೆಯ ವಿಷಯವನ್ನು ತಕ್ಷಣವೇ ಬದಲಾಯಿಸಿ ಆಕೆಗೆ ಅವಳ ಗಂಡನನ್ನು ಕರೆದುಕೊಂಡು ಬರುವಂತೆ ಹೇಳುತ್ತಾನೆ. ಯಾಕೆ ವಿಷಯವು ತಕ್ಷಣದಲ್ಲಿಯೇ ಬದಲಾಯಿತು? ಆ ಸ್ತ್ರೀಯ ನಡೆನುಡಿಯು ಸಂಭಾಷಣೆಯನ್ನು ಮುಂದುವರಿಸಬಾರದೆಂದು ನಿಷ್ಕರ್ಷೆ ಮಾಡಿದಂತಿತ್ತು. ಯೇಸು ಆಕೆಯ ಹೃದಯವನ್ನು ಅರ್ಥಮಾಡಿಕೊಂಡನು. ಆಕೆಯ ಆತ್ಮೀಕ ದಾಹ ತೀರಬೇಕಾದಲ್ಲಿ, ಅವಳು ಪರಿಸ್ಥಿತಿಯನ್ನು ಎದುರಿಸಲೇಬೇಕಾಗಿತ್ತು. ಯೇಸುಸ್ವಾಮಿಯು ಆಕೆಗೆ ಆತ್ಮೀಕವರವನ್ನು ಕೊಡಲು ಹಂಬಲಿಸುತ್ತಿದ್ದನು. ಆದರೆ ಅದನ್ನು ಸ್ವೀಕರಿಸುವ ಮೊದಲು ಆಕೆ ತನ್ನ ಪಾಪವನ್ನು ಒಪ್ಪಿಕೊಳ್ಳಬೇಕಾಗಿತ್ತು ಹಾಗೂ ತನಗೆ ರಕ್ಷಕನ ಅಗತ್ಯವಿದೆ ಎಂದು ತಿಳಿದುಕೊಳ್ಳಬೇಕಾಗಿತ್ತು.