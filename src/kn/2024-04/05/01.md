---
title:  ಸಮಾರ್ಯದವರ ಸಾಕ್ಷಿ
date:   26/10/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 3:26-30; 4:1-42; ಯೆರೆಮೀಯ 2:13; ಯೆಹೆಜ್ಕೇಲನು 3:26-30; 4:1-42; ಯೆರೆಮೀಯ 2:13; ಯೆಹೆಜ್ಕೇಲನು 36:25-27 ಹಾಗೂ ಜೆಕರ್ಯ 14:8ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಹೆಚ್ಚು ಜನರು ಆತನ ವಾಕ್ಯವನ್ನು ಕೇಳಿ ನಂಬಿ ಆ ಹೆಂಗಸಿಗೆ- ನಾವು ಆತನನ್ನು ನಂಬಿರುವುದು ಇನ್ನು ನಿನ್ನ ಮಾತಿನ ಮೇಲೆ ಅಲ್ಲ; ನಾವು ಕಿವಿಯಾರೆ ಕೇಳಿ ಈತನು ಲೋಕರಕ್ಷಕನೇ ಹೌದೆಂದು ತಿಳುಕೊಂಡಿದ್ದೇವೆ ಎಂದು ಹೇಳಿದರು" (ಯೋಹಾನ 4:42).

ಸಮಾರ್ಯರು ಯಾರು? ಉತ್ತರದ ಇಸ್ರಾಯೇಲ್ ರಾಜ್ಯವನ್ನು ಅಶ್ಶೂರ್ಯರು ಕ್ರಿ.ಪೂ.722ರಲ್ಲಿ ಸೋಲಿಸಿ ಅಲ್ಲಿನ ಜನರನ್ನು ತಮ್ಮ ದೇಶಕ್ಕೆ ಸೆರೆಯಾಗಿ ಒಯ್ದರು. ರಾಜಕೀಯ ಸ್ಥಿರತೆ ಉಂಟಾಗಬೇಕೆಂಬ ಕಾರಣದಿಂದ ಅಶ್ಶೂರ್ಯರು ಸೆರೆಯವರನ್ನು ತಮ್ಮ ಸಾಮ್ರಾಜ್ಯದಾದ್ಯಂತ ಚದರಿಸಿದರು. ಅದೇರೀತಿಯಲ್ಲಿ ಇತರ ದೇಶಗಳ ಸೆರೆಯಾಳುಗಳನ್ನು ತಂದು ಉತ್ತರದ ಇಸ್ರಾಯೇಲ್ ರಾಜ್ಯದಲ್ಲಿ ನೆಲೆಗೊಳಿಸಿದರು. ಈ ಮಿಶ್ರಜನಾಂಗದವರು ಸಮಾರ್ಯರೆನಿಸಿಕೊಂಡರು ಹಾಗೂ ತಮ್ಮದೇ ಆದ ಯೆಹೂದ್ಯಧರ್ಮದ ಆಚರಣೆಗಳನ್ನು ಅನುಸರಿಸುತ್ತಿದ್ದರು.

ಆದರೆ ಈ ಮಿಶ್ರಜನಾಂಗವಾದ ಸಮಾರ್ಯರು ಮತ್ತು ಯೆಹೂದ್ಯರ ನಡುವಣ ಸಂಬಂಧ ಉತ್ತಮವಾಗಿರಲಿಲ್ಲ. ಉದಾಹರಣೆಗೆ ಯೆಹೂದ್ಯರು ಪಾರಸೀಯ ರಾಜನಾದ ಕೊರೇಷನ ಅಪ್ಪಣೆಯಂತೆ ಬಾಬೆಲಿನ ಸೆರೆಯಿಂದ ಹಿಂದಿರುಗಿ ಯೆರೂಸಲೇಮಿನ ದೇವಾಲಯವನ್ನು ತಿರುಗಿ ಕಟ್ಟಲು ಆರಂಭಿಸಿದಾಗ, ಸಮಾರ್ಯದವರು ಅದನ್ನು ವಿರೋಧಿಸಿದರು ಅದೇ ಸಮಯದಲ್ಲಿ ಅವರು ಗೆರೆಜಿಮ್ ಬೆಟ್ಟದ ಮೇಲೆ ತಮ್ಮದೇ ಆದ ದೇವಾಲಯವನ್ನು ಕಟ್ಟಿಕೊಂಡರು. ಆದರೆ ಈ ದೇವಾಲಯವನ್ನು ಯೆಹೂದ್ಯರ ದೇಶಾಧಿಪತಿಯಾಗಿದ್ದ ಜಾನ್ ಹೈರ್‌ಕೇನಸ್ ಎಂಬುವವನು ಕ್ರಿ.ಪೂ.128ರಲ್ಲಿ ನಾಶಮಾಡಿದನು.

ಕ್ರಿಸ್ತನು ಈ ಲೋಕದಲ್ಲಿ ಜೀವಿಸಿದ್ದ ಕಾಲದಲ್ಲಿ ಸಮಾರ್ಯರು ಮತ್ತು ಯೆಹೂದ್ಯರ ನಡುವಣ ಈ ದ್ವೇಷವು ಮುಂದುವರೆಯಿತು. ಯೆಹೂದ್ಯರು ಸಾಧ್ಯವಾದಷ್ಟು ಮಟ್ಟಿಗೆ ಸಮಾರ್ಯದಿಂದ ದೂರವಿರಲು ಪ್ರಯತ್ನಿಸಿದರು. ಕೆಲವು ವೇಳೆ ವ್ಯಾಪಾರ, ವ್ಯವಹಾರ ನಡೆದರೂ, ಬೇರೆ ಸಂಬಂಧವು ಅವರಲ್ಲಿ ನಿಷೇಧವಾಗಿತ್ತು. ಯೆಹೂದ್ಯರು ಸಮಾರ್ಯರಿಂದ ಏನನ್ನೂ ಕೊಂಡುಕೊಳ್ಳುತ್ತಿರಲಿಲ್ಲ ಅಥವಾ ಯಾವ ಸಹಾಯ ಕೇಳುತ್ತಿರಲಿಲ್ಲ. ಇಂತಹ ಪರಿಸ್ಥಿತಿಯ ಹಿನ್ನೆಲೆಯಲ್ಲಿ ಅಪೋಸ್ತಲನಾದ ಯೋಹಾನನು ಸಖರೆಂಬ ಊರಿನ ಜನರು ಹಾಗೂ ಬಾವಿಯ ಬಳಿಯಲ್ಲಿದ್ದ ಸ್ತ್ರೀ ನಡುವೆ ನಡೆದ ಘಟನೆಯನ್ನು ವಿವರಿಸುತ್ತಾನೆ.