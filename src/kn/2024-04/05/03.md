---
title:  ಬಾವಿಯ ಬಳಿಯಲ್ಲಿ ಸಮಾರ್ಯದ ಸ್ತ್ರೀ
date:   28/10/2024
---

`ಯೋಹಾನ 4:7-15ನೇ ವಚನಗಳನ್ನು ಓದಿರಿ. ಸಮಾರ್ಯದ ಸ್ತ್ರೀಗೆ ಸತ್ಯವಾದ ಶುಭವಾರ್ತೆ ತಿಳಿಸಲು ಯೇಸು ಆಕೆಯೊಂದಿಗಿನ ಭೇಟಿಯನ್ನು ಹೇಗೆ ಉಪಯೋಗಿಸಿಕೊಂಡನು?`

ಶ್ರೀಮತಿ ವೈಟಮ್ಮನವರ 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 'ಅಟ್ ಜೇಕಬ್ಸ್ವೆಲ್' ಎಂಬ ಅಧ್ಯಾಯದಲ್ಲಿ ಹೀಗೆ ತಿಳಿಸುತ್ತಾರೆ:

ಸಮಾರ್ಯರು ಮತ್ತು ಯೆಹೂದ್ಯರ ನಡುವಣ ದ್ವೇಷಭಾವನೆಯು ಆ ಸಮಾರ್ಯದ ಸ್ತ್ರೀ ಯೇಸುಸ್ವಾಮಿಗೆ ಕರುಣೆ ತೋರಿಸದಂತೆ ಮಾಡಿತು. ಆದರೆ ರಕ್ಷಕನು ಆಕೆಯ ಹೃದಯವನ್ನು ಬಲ್ಲವನಾಗಿದ್ದರಿಂದ, ತನ್ನ ದೈವೀಕ ಪ್ರೀತಿಯ ಮೂಲಕ ಆಕೆಯಿಂದ ಸಹಾಯ ಯಾಚಿಸಿದನು. ಒಂದು ವೇಳೆ ಯೇಸುವು ಆ ಸ್ತ್ರೀಗೆ ಕರುಣೆ ತೋರಿಸುತ್ತೇನೆಂದು ಹೇಳಿದ್ದಲ್ಲಿ, ಅದನ್ನು ಆಕೆ ನಿರಾಕರಿಸುತ್ತಿದ್ದಳೇನೋ? ಆದರೆ ಆತನು ಆಕೆಯ ಮೇಲೆ ಭರವಸವಿಟ್ಟಿದ್ದನು; ಅದರಂತೆಯೇ ಆ ಸ್ತ್ರೀಯೂ ಸಹ ಕ್ರಿಸ್ತನಲ್ಲಿ ವಿಶ್ವಾಸ ತೋರಿದಳು.

ನಿಕೊದೇಮನ ಹೃದಯವನ್ನು ತಿಳಿದಿದ್ದಂತೆಯೇ ಕ್ರಿಸ್ತನು ಈ ಸಮಾರ್ಯದ ಸ್ತ್ರೀಯ ಹೃದಯದಲ್ಲಿ ಏನಿದೆ ಎಂದು ಅರಿತಿದ್ದನು. ಯೆಹೂದ್ಯನಾದ ನೀನು ನನ್ನಲ್ಲಿ ನೀರು ಬೇಡುವುದೇನು? ಎಂಬ ಅವಳ ಆಶ್ಚರ್ಯಕರವಾದ ಪ್ರಶ್ನೆಗೆ, ಯೇಸುವು ವಿಷಯಕ್ಕೆ ನೇರವಾಗಿ ಬಂದನು. ಆತನು ಆಕೆಗೆ- "ದೇವರು ಕೊಡುವ ವರವೇನೆಂಬುದೂ, ಕುಡಿಯುವುದಕ್ಕೆ ನೀರು ಕೊಡು ಎಂದು ನಿನಗೆ ಹೇಳಿದವನು ಯಾರೆಂಬುದೂ ನಿನಗೆ ತಿಳಿದಿದ್ದರೆ, ನೀನು ಅವನನ್ನು ಬೇಡಿಕೊಳ್ಳುತ್ತಿದ್ದೀ. ಅವನು ನಿನಗೆ ಜೀವಕರವಾದ ನೀರನ್ನು ಕೊಡುತ್ತಿದ್ದನು ಎಂದು ಹೇಳಿದನು" (ಯೋಹಾನ 4:10).

ಯೇಸುವು ನಿಕೇದೇಮನಿಗೆ ಒಬ್ಬನು ಹೊಸದಾಗಿ ಹುಟ್ಟದಿದ್ದರೆ, ಅವನು ದೇವರ ರಾಜ್ಯವನ್ನು ಕಾಣಲಾರನು ಎಂದು ಹೇಳಿದನು. ಅದಕ್ಕೆ ನಿಕೊದೇವನು ಇದು ಆಗುವುದು ಹೇಗೆ? ಎಂದು ಕೇಳಿದನು (ಯೋಹಾನ 3:9). ಅದರಂತೆಯೇ ಯೇಸುವು ನೀರು ಕೇಳಿದವನು ಯಾರೆಂದು ನಿನಗೆ ತಿಳಿದಿದ್ದರೆ, ಅವನು ನಿನಗೆ ಜೀವಕರವಾದ ನೀರನ್ನು ಕೊಡುತ್ತಿದ್ದನು ಎಂದು ಹೇಳಿದಾಗ, ಆ ಸಮಾರ್ಯದ ಸ್ತ್ರೀಯ ಉತ್ತರವೂ ಸಹ ನಿಕೊದೇಮನಂತೆಯೇ ಆಗಿತ್ತು. ಆಕೆ ಯೇಸುವಿಗೆ- "ಅಯ್ಯಾ ಸೇದುವುದಕ್ಕೆ ನಿನ್ನಲ್ಲಿ ಏನೂ ಇಲ್ಲ; ಬಾವಿ ಆಳವಾಗಿದೆ. ಹೀಗಿರುವಾಗ ಆ ಜೀವಕರವಾದ ನೀರು ನಿನಗೆ ಎಲ್ಲಿಂದ ಬಂತು?" ಎಂದು ಕೇಳಿದಳು (ಯೋಹಾನ 4:11). ಈ ಎರಡೂ ಘಟನೆಗಳಲ್ಲಿ ಯೇಸುವು ಯೆಹೂದ್ಯರ ಹಿರೀಸಭೆಯ ಸದಸ್ಯನೂ, ಧಾರ್ಮಿಕನಾಯಕನೂ ಆಗಿದ್ದ ನಿಕೊದೇಮನು ಮತ್ತು ಕೆಟ್ಟನಡತೆಯುಳ್ಳ ಸಮಾರ್ಯದ ಸ್ತ್ರೀ- ಈ ಇಬ್ಬರಿಗೂ ಪ್ರತಿಯೊಬ್ಬರು ಕೇಳಬೇಕಾದ ಮತ್ತು ಅರ್ಥಮಾಡಿಕೊಳ್ಳಬೇಕಾದ ಮಾನವನ ಅನುಭವಕ್ಕೆ ಮೀರಿದ ಆತ್ಮೀಕ ಸತ್ಯಗಳನ್ನು ತಿಳಿಸುತ್ತಾನೆ. ಈ ಎರಡೂ ಪ್ರಕರಣಗಳಲ್ಲಿ ಯೇಸುಸ್ವಾಮಿಯು ಅವರಿಬ್ಬರಿಗೂ ಮೂಲಭೂತವಾಗಿ ಬದಲಾವಣೆಯ ಅನುಭವವು ಬೇಕೆಂಬ ಮೂಲಭೂತ ವಿಷಯಗಳನ್ನು ತಿಳಿಸಿದನು.

`ಯೇಸುಸ್ವಾಮಿಯು ಹಳೇ ಒಡಂಬಡಿಕೆಯ ಯಾವ ಹಿನ್ನೆಲೆಯಿಂದ ಜೀವಕರವಾದ ನೀರಿನ ಬಗ್ಗೆ ಹೇಳಿಕೆ ನೀಡಿದನು? (ಯೆರೆಮೀಯ 2:13; ಜೆಕರ್ಯ 14:8).`

ನೀರು ಎಲ್ಲಾ ಜೀವಿಗಳಿಗೂ ಅತ್ಯಗತ್ಯವಾದದ್ದು, ಅದಿಲ್ಲದೆ ಮಾನವರು ಬದುಕಲು ಸಾಧ್ಯವಿಲ್ಲ. ಈ ಕಾರಣದಿಂದ ನೀರು ನಿತ್ಯಜೀವಕ್ಕೆ ಒಂದು ಪ್ರಬಲವಾದ ಮತ್ತು ಅತಿ ಸೂಕ್ತವಾದ ರೂಪಾಲಂಕಾರವಾಗಿದೆ. ಈ ಕಾರಣದಿಂದಲೇ ಯೇಸುವು- "ಈ ನೀರನ್ನು ಕುಡಿಯುವವರೆಲ್ಲರಿಗೆ ತಿರುಗಿ ನೀರಡಿಕೆಯಾಗುವುದು; ನಾನು ಕೊಡುವ ನೀರನ್ನು ಕುಡಿದವನಿಗೆ ಎಂದಿಗೂ ನೀರಡಿಕೆಯಾಗುವುದಿಲ್ಲ. ನಾನು ಅವನಿಗೆ ಕೊಡುವ ನೀರು ಅವನಲ್ಲಿ ಉಕ್ಕುವ ಒರತೆಯಾಗಿದ್ದು, ನಿತ್ಯಜೀವವನ್ನು ಉಂಟುಮಾಡುವುದು" ಎಂದು ಹೇಳಿದನು (ಯೋಹಾನ 4:14).

`ಯೋಹಾನ 7:37,38ನೇ ವಚನಗಳಲ್ಲಿ ಯೇಸುವು ಏನು ಹೇಳುತ್ತಿದ್ದಾನೆ? ಇಲ್ಲಿ ಆತನು ಮಾಡಿರುವ ವಾಗ್ದಾನವನ್ನು ನಾವು ಹೇಗೆ ಅನುಭವಿಸಬಹುದು?`