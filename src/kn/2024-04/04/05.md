---
title:  ಫಿಲಿಪ್ಪನು ಮತ್ತು ನತಾನಿಯೇಲನು
date:   23/10/2024
---

`ಯೋಹಾನ 1:43-46ನೇ ವಚನಗಳನ್ನು ಓದಿರಿ. ಫಿಲಿಪ್ಪನು ತಾನು ಯೇಸುವಿನ ಮೇಲೆ ನಂಬಿಕೆಯಿಟ್ಟಿದ್ದೇನೆಂದು ಈ ವಚನಗಳು ಹೇಗೆ ತಿಳಿಸುತ್ತವೆ?`

ಅಂದ್ರೇಯ ಹಾಗೂ ಪೇತ್ರನಂತೆಯೇ, ಫಿಲಿಪ್ಪನೂ ಸಹ ಬೇತ್ಸಾಯಿದ ಎಂಬ ಊರಿನವನು. ಅವನು ತನ್ನ ಸ್ನೇಹಿತನಾದ ನತಾನಿಯೇಲನನ್ನು ಕಂಡು ಯೇಸುವಿನ ವಿಷಯ ತಿಳಿಸಿದನು. ಸ್ನಾನಿಕನಾದ ಯೋಹಾನನು ಯೇಸುವನ್ನು ದೇವರ ಕುರಿಮರಿ' ಎಂದು ಕರೆದಿದ್ದಾನೆ. ಅಂದ್ರೇಯನು ತನ್ನ ಅಣ್ಣನಾದ ಪೇತ್ರನಿಗೆ ಮೆಸ್ಸೀಯನು ನಮಗೆ ಸಿಕ್ಕಿದನು ಎಂದು ಆತನ ಬಗ್ಗೆ ಸಾಕ್ಷಿ ಕೊಟ್ಟನು. ಆದರೆ ಫಿಲಿಪ್ಪನು ಯೇಸುವನ್ನು ಯಾವನ ವಿಷಯವಾಗಿ ಮೋಶೆಯು ಧರ್ಮಶಾಸ್ತ್ರದಲ್ಲಿ ಬರೆದನೋ, ಮತ್ತು ಪ್ರವಾದಿಗಳು ಬರೆದರೋ ಆತನು ನಮಗೆ ಸಿಕ್ಕಿದನು ಎಂದು ಹೇಳಿದ್ದಲ್ಲದೆ, ಅತನು 'ನಜರೇತಿನ ಯೇಸು' ಎಂಬ ಹೊಸ ಹೆಸರನ್ನು ಸೇರಿಸಿದ್ದಾನೆ. ಫಿಲಿಪ್ಪನು ಯೇಸುಸ್ವಾಮಿಯು ನಜರೇತಿನವನೆಂದು ಹೇಳಿದಾಗ, ಅವನ ಗೆಳೆಯನಾದ ನತಾನಿಯೇಲನು ಅದಕ್ಕೆ ತೀಕ್ಷ್ಣವಾದ ಪ್ರತಿಕ್ರಿಯೆ ತೋರಿಸಿದನು.

ನತಾನಿಯೇಲನು ಗಲಿಲಾಯ ಪ್ರಾಂತ್ಯದ ನಜರೇತೆಂಬ ಸಣ್ಣ ಊರಿನ ಬಗ್ಗೆ ಒಂದು ರೀತಿಯ ಪೂರ್ವಗ್ರಹಪೀಡಿತ ದ್ವೇಷ ಹೊಂದಿದ್ದನೆಂದು ಕಾಣುತ್ತದೆ. ಖಂಡಿತವಾಗಿಯೂ ಆ ಊರಿನಿಂದ ಯಾವ ರಾಜನೂ ಆಳ್ವಿಕೆ ಮಾಡಿರಲಿಲ್ಲ. ನಮ್ಮಲ್ಲಿ ಇನ್ನೊಬ್ಬರ ಬಗ್ಗೆ ಪೂರ್ವಗ್ರಹ ಪೀಡಿತ ದ್ವೇಷವಿದ್ದಲ್ಲಿ, ಅವರು ಒಳ್ಳೆಯವರಾಗಿದ್ದರೂ ನಾವು ಅದನ್ನು ಒಪುö್ಪವುದಿಲ್ಲ. ಅವರ ಯೋಗ್ಯತೆಯನ್ನು ಮೆಚ್ಚುವುದಿಲ್ಲ.

ಫಿಲಿಪ್ಪನು ನಜರೇತಿನ ಯೇಸುವೇ ಬರಬೇಕಾದ ಮೆಸ್ಸೀಯನು, ಆತನನ್ನು ನಾನು ಕಂಡುಕೊಂಡೆನೆಂದು ನತಾಯಿಯೇಲನಿಗೆ ತಿಳಿಸುತ್ತಾನೆ. ಆಗ ನತಾನಿಯೇಲನು ಫಿಲಿಪ್ಪನಿಗೆ- "ಒಳ್ಳೇದೇನಾದರೂ ನಜರೇತಿನಿಂದ ಬರುವುದುಂಟೇ?" ಎಂದು ಪ್ರಶ್ನಿಸುತ್ತಾನೆ. ತನ್ನ ಸ್ನೇಹಿತನ ಪ್ರಶ್ನೆಗೆ ತತ್ವಶಾಸ್ತ್ರದ ಅಥವಾ ಧರ್ಮಶಾಸ್ತ್ರದ ಮೂಲಕ ಉತ್ತರಕೊಟ್ಟು ಅವನನ್ನು ಒಪ್ಪಿಸಲು ಪಡಿಸಲು ಫಿಲಿಪ್ಪನು ಪ್ರಯತ್ನಿಸಲಿಲ್ಲ. ಬದಲಾಗಿ 'ಬಂದು ನೋಡು' ಎಂದುತ್ತರಿಸಿದನು. ಅದರಂತೆಯೇ ನತಾನಿಯೇಲನು ಹೋಗಿ ಯೇಸುವನ್ನು ನೋಡಿದನು.

`ಯೋಹಾನ 1:47-51ನೇ ವಚನಗಳನ್ನು ಓದಿರಿ. ಯೇಸುವು ನತಾನಿಯೇಲನು ಎಂತಹ ವ್ಯಕ್ತಿಯೆಂದು ಹೇಳಿದನು? ಹಾಗೂ ಅದಕ್ಕೆ ಅವನ ಪ್ರತಿಕ್ರಿಯೆ ಏನಾಗಿತ್ತು.`

ಫಿಲಿಪ್ಪನು ನತಾನಿಯೇಲನನ್ನು ಮೆಸ್ಸೀಯನಾದ ಕ್ರಿಸ್ತನು ನಮಗೆ ಸಿಕ್ಕಿದ್ದಾನೆ, ಬಂದು ನೋಡು ಎಂದು ಆಹ್ವಾನಿಸಿದನು. ಇದಕ್ಕೆ ಉತ್ತರವಾಗಿ ಅವನು ಗೆಳೆಯನೊಂದಿಗೆ ಯೇಸುವನ್ನು ನೋಡಲು ಹೋದನು. ಯೇಸುವು ಅವನನ್ನು ನೋಡಿದಾಗ- "ಇಗೋ, ಇವನು ನಿಜವಾದ ಇಸ್ರಾಯೇಲನು, ಇವನಲ್ಲಿ ಕಪಟವಿಲ್ಲ" ಎಂದು ಮೆಚ್ಚುಗೆಯ ಮಾತುಗಳನ್ನಾಡಿದನು (1:47). ಯೇಸುವಿನ ಮೆಚ್ಚುಗೆಯ ಈ ಮಾತುಗಳು ನತಾನಿಯೇಲನು ಈತನ ಬಗ್ಗೆ ಹೇಳಿದ್ದಕ್ಕೆ ಬಹಳ ತದ್ವಿರುದ್ಧವಾಗಿತ್ತು (1:46). ಇವನು ಯೇಸುವನ್ನು ಮೊದಲೆಂದೂ ನೋಡಿರಲಿಲ್ಲ. ಆದುದರಿಂದ ಯೇಸು ತನ್ನ ಬಗ್ಗೆ ಹೇಳಿದ ಒಳ್ಳೆಯ ಮಾತುಗಳನ್ನು ಕೇಳಿದಾಗ ಅವನು ಬಹಳ ಆಶ್ಚರ್ಯಗೊಂಡನು.

ಅನಂತರ ಯೇಸುಸ್ವಾಮಿಯು ನತಾನಿಯೇಲನು ಅಂಜೂರದ ಮರದ ಕೆಳಗೆ ಕುಳಿತಿದ್ದ ವಿಷಯ ತಿಳಿಸಿದನು. ಯೇಸು ತನ್ನ ದೈವೀಕ ದೃಷ್ಟಿಯಿಂದ ನತಾನಿಯೇಲನು ಅಂಜೂರದ ಮರದ ಕೆಳಗೆ ಕುಳಿತು ಸತ್ಯಕ್ಕೋಸ್ಕರ ಮನಃಪೂರ್ವಕವಾಗಿ ಪ್ರಾರ್ಥಿಸುತ್ತಿರುವುದನ್ನು ನೋಡಿದನು (ದಿ ಡಿಸೈರ್ ಆಫ್ ಏಜಸ್, ಪುಟಗಳು 140, 141). ಆಗ ನತಾನಿಯೇಲನು ಅತ್ಯುನ್ನತವಾದ ರೀತಿಯಲ್ಲಿ ಕ್ರಿಸ್ತನನ್ನು "ಗುರುವೇ, ನೀನು ದೇವಕುಮಾರನೇ ಸರಿ, ನೀನೇ ಇಸ್ರಾಯೇಲಿನ ಅರಸನು ಎಂದು ಅಂತರಾಳದಿಂದ ಒಪ್ಪಿಕೊಳ್ಳುತ್ತಾನೆ. ಯೇಸುಸ್ವಾಮಿಯು ನತಾನಿಯೇಲನಿಗೆ, ನೀನು ಕಪಟವಿಲ್ಲದ ವ್ಯಕ್ತಿಯೆಂದು ಹೇಳಿದನು. ಈ ಒಂದು ಸತ್ಯವು ಅವನಲ್ಲಿ ಕ್ರಿಸ್ತನ ಬಗ್ಗೆ ಎಂತಹ ಮಹತ್ವವಾದ ಸಾಕ್ಷಿಗೆ ಕಾರಣವಾಯಿತೆಂದು ಗಮನಿಸಿ.