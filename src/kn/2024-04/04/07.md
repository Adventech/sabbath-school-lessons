---
title:  ಹೆಚ್ಚಿನ ಚಿಂತನೆ
date:   25/10/2024
---

'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದಲ್ಲಿ 'ನಿಕೋದೇಮಸ್' ಎಂಬ ಅಧ್ಯಾಯ ಓದಿರಿ. ಅದೇ ಅಧ್ಯಾಯದಲ್ಲಿ ಹೀಗೆ ತಿಳಿಸಲಾಗಿದೆ:

'ನಿಕೊದೇಮನು ಶಾಸ್ತ್ರದಲ್ಲಿ ನಿತ್ಯಜೀವ ದೊರೆಯುತ್ತದೆಂಬ ಹೊಸನಿರೀಕ್ಷೆಯೊಡನೆ ಅದನ್ನು ಕೂಲಂಕುಶವಾಗಿ ಪರಿಶೀಲಿಸಿದನು. ಪವಿತ್ರಾತ್ಮನ ನಡೆಸುವಿಕೆಗೆ ತನ್ನನ್ನು ಒಪ್ಪಿಸಿಕೊಟ್ಟಾಗ ದೇವರ ರಾಜ್ಯವನ್ನು ಕಂಡುಕೊಳ್ಳಲು ಆರಂಭಿಸಿದನು.

"ನಂಬಿಕೆಯ ಮೂಲಕ ನಾವು ದೇವರ ಕೃಪೆಯನ್ನು ಹೊಂದುತ್ತೇವೆ. ಆದರೆ ನಂಬಿಕೆಯು ನಮ್ಮ ರಕ್ಷಕನಲ್ಲ ಅದರಿಂದ ನಮಗೇನೂ ದೊರೆಯದು. ಕ್ರಿಸ್ತನಿಂದ ಮಾತ್ರ ನಮಗೆ ಪಾಪಪರಿಹಾರ ಸಿಕ್ಕುತ್ತದೆ. ಕ್ಷಮೆಯಂತೆಯೇ, ಪಶ್ಚಾತ್ತಾಪವೂ ಸಹ ಆತನಿಂದಲೇ ಬರುತ್ತದೆ.

"ಹಾಗಿದ್ದಲ್ಲಿ ನಾವು ಹೇಗೆ ರಕ್ಷಿಸಲ್ಪಡುತ್ತೇವೆ. ಮೋಶೆಯು ಅಡವಿಯಲ್ಲಿ ಆ ಸರ್ಪವನ್ನು ಎತ್ತರದಲ್ಲಿಟ್ಟ ಹಾಗೆಯೇ ಮನುಷ್ಯಕುಮಾರನು ತನ್ನನ್ನು ನಂಬುವವರೆಲ್ಲರೂ ನಿತ್ಯಜೀವವನ್ನು ಪಡೆಯಬೇಕೆಂದು ಎತ್ತರದಲ್ಲಿಡಬೇಕು" ಯೋಹಾನ 3:15) ಸರ್ಪದಿಂದ ಆತ್ಮೀಕವಾಗಿ ವಂಚಿಸಲ್ಪಟ್ಟಿರುವವರು ಹಾಗೂ ಕಚ್ಚಲ್ಪಟ್ಟಿರುವವರು ಅದನ್ನು ದೃಷ್ಟಿಸಿ ನೋಡಿದಾಗ ಬದುಕುವರು. ಸ್ನಾನಿಕನಾದ ಯೋಹಾನನು ಯೇಸುವನ್ನು "ಇಗೋ, ದೇವರು ಯಜ್ಞಕ್ಕೆ ನೇಮಿಸಿದ ಕುರಿ ಲೋಕದ ಪಾಪವನ್ನು ನಿವಾರಣೆ ಮಾಡುವವನು" ಎಂದು ಹೇಳಿದ್ದಾನೆ. ಶಿಲುಬೆಯಿಂದ ಪ್ರಕಾಶಿಸುವ ಬೆಳಕು ದೇವರ ಪ್ರೀತಿಯನ್ನು ಪ್ರಕಟಿಸುತ್ತದೆ. ಆತನ ಪ್ರೀತಿಯು ನಮ್ಮನ್ನು ಆತನ ಬಳಿಗೆ ಸೆಳೆಯುತ್ತದೆ. ಕ್ರಿಸ್ತನ ಈ ಸೆಳೆತವನ್ನು ನಾವು ನಿರಾಕರಿಸದಿದ್ದಲ್ಲಿ, ನಮ್ಮ ಪಾಪಗಳಿಗಾಗಿ ತನ್ನ ಪ್ರಾಣವನ್ನು ಕೊಟ್ಟ ರಕ್ಷಕನ ಶಿಲುಬೆಯ ಬಳಿಗೆ ನಾವು ಪಶ್ಚಾತ್ತಾಪದಿಂದ ಬರುತ್ತೇವೆ.

ಆಗ ಪರಿಶುದ್ಧಾತ್ಮನು ನಮ್ಮ ನಂಬಿಕೆಯ ಮೂಲಕ ನಮ್ಮಲ್ಲಿ ಒಂದು ಹೊಸಜೀವನ ಉಂಟುಮಾಡುತ್ತಾನೆ. ನಮ್ಮೆಲ್ಲಾ ಆಲೋಚನೆಗಳು ಹಾಗೂ ಬಯಕೆಗಳು ಕ್ರಿಸ್ತನ ಚಿತ್ತಕ್ಕೆ ಅಧೀನವಾಗುತ್ತವೆ. ನಮ್ಮ ಮನಸ್ಸು ಹಾಗೂ ಹೃದಯಗಳು ಆತನ ಸ್ವರೂಪಕ್ಕೆ ತಕ್ಕಂತೆ ಹೊಸದಾಗಿ ಸೃಷ್ಟಿಸಲ್ಪಡುತ್ತವೆ. ಆಗ ದೇವರ ಆಜ್ಞೆಗಳು ನಮ್ಮ ಮನಸ್ಸು ಮತ್ತು ಹೃದಯಗಳಲ್ಲಿ ಬರೆಯಲ್ಪಡುತ್ತವೆ. ನಾವು ಆಗ ಕ್ರಿಸ್ತನೊಂದಿಗೆ "ನನ್ನ ದೇವರೇ, ನಿನ್ನ ಚಿತ್ತವನ್ನು ಅನುಸರಿಸುವುದೇ ನನ್ನ ಸಂತೋಷವು" ಎಂದು ಹೇಳುತ್ತೇವೆ (ಕೀರ್ತನೆ 40:8).

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಸ್ನಾನಿಕನಾದ ಯೋಹಾನನು ಯೇಸುವಿಗೆ ಹಾದಿಯನ್ನು ಸಿದ್ಧಪಡಿಸಲು ಬಂದನು. ಮಾನವ ದೃಷ್ಟಿಯಲ್ಲಿ ಅವನ ಸೇವೆಯು ಎಷ್ಟರಮಟ್ಟಿಗೆ ಯಶಸ್ವಿಯಾಗಿದೆ ಎಂದು ನೀವು ನಿರ್ಣಯಿಸುವಿರಿ? ಆತ್ಮೀಕ ವಿಷಯಗಳಲ್ಲಿ ಯಶಸ್ಸನ್ನು ನಿರ್ಧರಿಸುವುದು ಹೇಗೆ?`

`ಸ್ನಾನಿಕನಾದ ಯೋಹಾನನು ಅನಂತರ ಕ್ರಿಸ್ತನ ಬಗ್ಗೆ ಪ್ರಾಮಾಣಿಕವಾದ ಸಂಶಯ ಪಡಿಸಿದನು (ಮತ್ತಾಯ 11:2,3; ಲೂಕ 7:19). ಇದಕ್ಕೆ ಕಾರಣವೇನು? ಇದರಿಂದ ನಾವು ನಂಬಿಕೆಯಲ್ಲಿ ಹೇಗೆ ದೃಢವಾಗಿರಬಹುದು ಎಂಬುದಕ್ಕೆ ಯಾವ ಪಾಠವನ್ನು ಕಲಿಯಬಹುದು?`

`ಇಸ್ರಾಯೇಲ್ಯರ ಧಾರ್ಮಿಕ ನಾಯಕನೂ ಮತ್ತು ಹಿರೀಸಭೆಯ ಪ್ರಮುಖ ಸದಸ್ಯನು ಆಗಿದ್ದ ನಿಕೊದೇಮನಂತ ವ್ಯಕ್ತಿಯೂ ಸಹ ಆತ್ಮೀಕವಾದ ವಿಷಯದಲ್ಲಿ ಹೇಗೆ ಅಜ್ಞಾನಿಯಾಗಿದ್ದಾನೆಂಬುದನ್ನು ಗಮನಿಸಿ. ಅವನಿಂದ ನಾವು ಯಾವ ಪಾಠ ಕಲಿಯಬಹುದು?`