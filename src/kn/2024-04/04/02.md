---
title:  ಸ್ನಾನಿಕನಾದ ಯೋಹಾನನ ಸಾಕ್ಷಿ
date:   20/10/2024
---

ಕಳೆದ ವಾರದ ಪಾಠದಲ್ಲಿ ಕಲಿತಂತೆ ಯೋಹಾನನು ತನ್ನ ಸುವಾರ್ತೆಯನ್ನು ಯೇಸುಕ್ರಿಸ್ತನು ವಾಕ್ಯವಾಗಿದ್ದಾನೆ ಹಾಗೂ ಆತನು ಆದಿಯಿಂದಲೂ ದೇವರ ಬಳಿಯಲ್ಲಿದ್ದಾನೆ ಮತ್ತು ಆತನು ದೇವರಾಗಿದ್ದಾನೆಂದು ತಿಳಿಸುವುದರ ಮೂಲಕ ಆರಂಭಿಸುತ್ತಾನೆ. ಆದರೆ ಅದೇ ಪೀಠಿಕೆಯಲ್ಲಿ ಸ್ನಾನಿಕನಾದ ಯೋಹಾನನೂ ಸಹ ಯೇಸುವಿನ ಬಗ್ಗೆ ಸಾಕ್ಷಿ ನುಡಿಯುತ್ತಾನೆ. ಯೇಸುಸ್ವಾಮಿಯು ಈ ಲೋಕದಲ್ಲಿ ಜೀವಿಸಿದ್ದ ಕಾಲದಲ್ಲಿ ಕೆಲವು ಯೆಹೂದ್ಯರು ಯಾಜಕನಾದ ಮೆಸ್ಸೀಯನು ಹಾಗೂ ರಾಜನಾದ ಮೆಸ್ಸೀಯನು- ಹೀಗೆ ಇಬ್ಬರು ಮೆಸ್ಸೀಯರು ಬರುತ್ತಾರೆಂದು ನಿರೀಕ್ಷಿಸಿ- ಕೊಂಡಿದ್ದರು. ಆದರೆ ಸ್ನಾನಿಕನಾದ ಯೋಹಾನನು ತಾನು ಮೆಸ್ಸೀಯನಲ್ಲವೆಂದು ತಿಳಿಸುವುದಲ್ಲದೆ, ಮುಂದೆ ಬರಲಿರುವ ನಿಜವಾದ ಮೆಸ್ಸೀಯನ ಬಗ್ಗೆ ಸಾಕ್ಷಿ ಹೇಳುವುದಕ್ಕೆ ಬಂದವನೆಂದು ಅಪೋಸ್ತಲನಾದ ಯೋಹಾನನು ಸ್ಪಷ್ಟವಾಗಿ ತಿಳಿಸುತ್ತಾನೆ.

`ಯೋಹಾನ 1:19-23ನೇ ವಚನಗಳನ್ನು ಓದಿರಿ. ಇಲ್ಲಿ ಸ್ನಾನಿಕನಾದ ಯೋಹಾನನು ತನ್ನ ಸುವಾರ್ತಾ ಸೇವೆ ಹಾಗೂ ದೈವನಿಯಮಿತ ಕಾರ್ಯದ ಬಗ್ಗೆ ಹೇಗೆ ವಿವರಿಸುತ್ತಾನೆ?`

ಯೆಹೂದ್ಯರು ಯೆರೂಸಲೇಮಿನಿಂದ ಯಾಜಕರನ್ನು ಹಾಗೂ ಲೇವಿಯರನ್ನು ಸ್ನಾನಿಕನಾದ ಯೋಹಾನನ ಬಳಿಗೆ ಕಳುಹಿಸಿ ನೀನು ಯಾರೆಂದು ಅವನನ್ನು ವಿಚಾರಿಸಿದರು. ಯೂದಾಯ ಪ್ರಾಂತ್ಯದಲ್ಲಿ ವಾಗ್ದಾನ ಮಾಡಲ್ಪಟ್ಟ ಮೆಸ್ಸೀಯನು ಬರುತ್ತಾನೆಂಬ ನಿರೀಕ್ಷೆಯು ಬಹಳವಾಗಿತ್ತು. ಆದುದರಿಂದ ಅವನು ಜನರಿಗೆ ಇದರ ಬಗೆಗಿದ್ದ ಸಂಶಯವನ್ನು ನಿವಾರಿಸುವುದು ಅಗತ್ಯವಾಗಿತ್ತು. ಸ್ನಾನಿಕನಾದ ಯೋಹಾನನು ಬೆಳಕಾಗಿರಲಿಲ್ಲ. ಆ ಬೆಳಕಿನ ವಿಷಯದಲ್ಲಿ ಸಾಕ್ಷಿ ಹೇಳುವುದಕ್ಕೂ, ಹಾಗೂ ಮೆಸ್ಸೀಯನ ಬರೋಣವನ್ನು ಸ್ವಾಗತಿಸಲು ಜನರ ಮನಸ್ಸನ್ನು ಸಿದ್ಧಪಡಿಸುವುದಕ್ಕಾಗಿ ಅವನು ದೇವರಿಂದ ಕಳುಹಿಸಲ್ಪಟ್ಟವನು (ಯೋಹಾನ 1:6- 8). ಈ ಕಾರಣದಿಂದಲೇ ಅವನು ತಾನು ಕ್ರಿಸ್ತನಲ್ಲವೆಂದು ಎಲ್ಲರ ಮುಂದೆ ನೇರವಾಗಿ ಹೇಳಿದನು (1:20).

ಅಲ್ಲದೆ ಸ್ನಾನಿಕನಾದ ಯೋಹಾನನು ನೀರಿನಿಂದ ದೀಕ್ಷಾಸ್ನಾನ ಮಾಡಿಸಿದನು, ಆದರೆ ಮುಂದೆ ಕ್ರಿಸ್ತನು ಪವಿತ್ರಾತ್ಮನಿಂದ ಸ್ನಾನವನ್ನು ಕೊಡುವವನು (1:26,33). ತಾನು ಕ್ರಿಸ್ತನ ಕೆರಗಳ ಬಾರನ್ನು ಬಿಚ್ಚುವುದಕ್ಕೂ ಯೋಗ್ಯನಲ್ಲವೆಂದು ಯೋಹಾನನು ಹೇಳುತ್ತಾನೆ (1:27). ನನಗಿಂತ ಹಿಂದೆ ಬರುವ ಕ್ರಿಸ್ತನು ನನಗಿಂತ ಮೊದಲೇ ಇದ್ದದರಿಂದ ಆತನು ನನಗಿಂತ ಮುಂದಿನವನಾದನು ಎಂದು ಅವನು ಸಾಕ್ಷಿ ಹೇಳುತ್ತಾನೆ (1:30). ಯೇಸುವು ದೇವಕುಮಾರನಾಗಿದ್ದನು ಮತ್ತು ಯೋಹಾನನು ಆತನೇ ದೇವಕುಮಾರನೆಂದು ಸಾಕ್ಷಿ ಕೊಟ್ಟನು (1:34).

`ಯೆಶಾಯ 40:1-5 ಹಾಗೂ ಯೋಹಾನ 1:23ನೇ ವಚನಗಳನ್ನು ಓದಿರಿ. ಸ್ನಾನಿಕನಾದ ಯೋಹಾನನು ಈ ವಾಕ್ಯಗಳನ್ನು ಹೇಗೆ ಉಪಯೋಗಿಸುತ್ತಾನೆ?`

ಹಿಂದಿನ ಕಾಲದಲ್ಲಿ ರಸ್ತೆಗಳು ಕಲ್ಲುಬಂಡೆಗಳಿಂದಲೂ ಮತ್ತು ಹಳ್ಳಕೊಳ್ಳಗಳಿಂದಲೂ ಕೂಡಿದ್ದವು. ರಾಜನು ಆ ದಾರಿಯಲ್ಲಿ ಪ್ರಯಾಣ ಮಾಡಬೇಕಾದಲ್ಲಿ ಮುಂದಾಗಿ ಸೇವಕರನ್ನು ಕಳುಹಿಸುತ್ತಿದ್ದನು. ಈ ಸೇವಕರು ರಾಜನು ಸುಲಲಿತವಾಗಿ ಪ್ರಯಾಣ ಮಾಡುವಂತೆ ದಾರಿಯನ್ನು ಮಟ್ಟ ಮಾಡುತ್ತಿದ್ದರು. ಅದರಂತೆಯೇ ಪ್ರವಾದನೆಯು ನೆರವೇರುವುದಕ್ಕಾಗಿ ಸ್ನಾನಿಕನಾದ ಯೋಹಾನನು ಜನರ ಹೃದಯಗಳನ್ನು ಕ್ರಿಸ್ತನಿಗಾಗಿ ಸಿದ್ಧಪಡಿಸಲು ಕಳುಹಿಸಲ್ಪಟ್ಟಿದ್ದನು.

`ಸೆವೆಂತ್ ಡೇ ಅಡ್ವೆಂಟಿಸ್ಟರಾದ ನಾವು ಸ್ನಾನಿಕನಾದ ಯೋಹಾನನಂತೆ ಯಾವ ರೀತಿಯಲ್ಲಿ ಕ್ರಿಸ್ತನ ಎರಡನೇ ಬರೋಣಕ್ಕಾಗಿ ಜನರ ಹೃದಯಗಳನ್ನು ಸಿದ್ಧಪಡಿಸ- ಬಹುದು? ಇಲ್ಲಿ ಕಂಡುಬರುವ ಹೋಲಿಕೆಗಳೇನು?`