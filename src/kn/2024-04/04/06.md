---
title:  ನಿಕೊದೇಮನ ಸಾಕ್ಷಿ
date:   24/10/2024
---

`ಯೋಹಾನ 3:1-21ನೇ ವಚನಗಳನ್ನು ಓದಿರಿ. ಯೋಹಾನನ ಸುವಾರ್ತೆಯ ಮುಖ್ಯಾಂಶವನ್ನು ನಿಕೊದೇಮನ ಸಾಕ್ಷಿಯು ಹೇಗೆ ಸಮರ್ಥಿಸುತ್ತದೆ?`

ನಿಕೊದೇಮನು ಇಸ್ರಾಯೇಲ್ಯರಲ್ಲಿ ಒಬ್ಬ ಗೌರವಾನ್ವಿತ ಬೋಧಕನೂ ಹಾಗೂ ಹಿರೀಸಭೆಯ ಸದಸ್ಯನೂ, ಐಶ್ವರ್ಯವಂತನೂ ಆಗಿದ್ದನು. ಅವನು ಯೇಸುಸ್ವಾಮಿಯ ಬಗ್ಗೆ ಹೇಳಿದ ಸಾಕ್ಷಿಗಳು ವಿವಿಧ ಕಾರಣಗಳಿಂದ ಯೋಹಾನನ ಸುವಾರ್ತೆಯ ಪ್ರಮುಖ ಭಾಗವೂ ಆಗಿವೆ. ನಿಕೊದೇಮನು ಯೇಸುವನ್ನು ರಬ್ಬೀ ಅಂದರೆ ಗುರುವೆಂದು ಗುರುತಿಸಿದನು ಹಾಗೂ ಆತನು ಮಾಡಿದ ಸೂಚಕ ಕಾರ್ಯಗಳು ಹಾಗೂ ಅದ್ಭುತಕಾರ್ಯಗಳನ್ನು ದೇವರ ಸಹಾಯವಿಲ್ಲದೆ ಮಾಡುವುದು ಯಾರಿಂದಲೂ ಸಾಧ್ಯವಾಗದು ಎಂದು ಹೇಳಿದನು. ಈ ಹೇಳಿಕೆಯ ಮೂಲಕ ನಿಕೊದೇಮನು ಪರೋಕ್ಷವಾಗಿ ಯೇಸುವು ಬರಬೇಕಾದ ಮೆಸ್ಸೀಯನೆಂದು ಸಾಕ್ಷ್ಯಾಧಾರ ನೀಡಿದನು.

ಯೇಸುವು ಮಾಡಿದ ಸೂಚಕ ಕಾರ್ಯಗಳನ್ನು ದೇವರ ಸಹಾಯವಿಲ್ಲದೆ ಯಾರೂ ಸಹ ಮಾಡಲು ಸಾಧ್ಯವಿಲ್ಲವೆಂದು ನಿಕೊದೇಮನು ತಿಳಿದಿದ್ದನು. ಆದರೆ ಈ ಸೂಚಕ ಕಾರ್ಯಗಳು ಮತ್ತು ಮೆಸ್ಸೀಯನ ಬಗ್ಗೆ ಹಳೇ ಒಡಂಬಡಿಕೆಯಲ್ಲಿ ಮುಂತಿಳಿಸಿದ ಪ್ರವಾದನೆಗಳು ಯೇಸುಸ್ವಾಮಿಯನ್ನು ಸೂಚಿಸುತ್ತವೆಂದು ಅವನು ನಂಬಿರಲಿಲ್ಲ. ಈ ಕಾರಣದಿಂದ ತನ್ನ ಸಂದೇಹವನ್ನು ಪರಿಹರಿಸಿಕೊಳ್ಳಲು ನಿಕೊದೇಮನು ಯೇಸುವಿನ ಬಳಿಗೆ ಬಂದನು. ಆ ರಾತ್ರಿಯಲ್ಲಿ ಯೇಸುವನ್ನು ಭೇಟಿ ಮಾಡಿದಾಗಲೂ ಯೇಸುವು ಕ್ರಿಸ್ತನೆಂದು ಅವನು ತಿಳಿದುಕೊಳ್ಳಲಿಲ್ಲ.

`ಯೋಹಾನ 3:3-21ನೇ ವಚನಗಳನ್ನು ಓದಿರಿ. ನಿಕೊದೇಮನ ಅಂತರಂಗದ ವಿಷಯವನ್ನೂ ಸಹ ತಾನು ತಿಳಿದಿದ್ದೇನೆಂದು ಯೇಸುಸ್ವಾಮಿಯು ಅವನಿಗೆ ಹೇಗೆ ತಿಳಿಯಪಡಿಸಿದನು?`

ಯೇಸುವು ಪ್ರತಿಯೊಬ್ಬರ ಹೃದಯದ ಆಲೋಚನೆಗಳನ್ನು ಬಲ್ಲವನು. ಆತನು ನಿಕೊದೇಮನಿಗೆ ಕೊಟ್ಟ ಉತ್ತರವು ಪರಸ್ಪರ ಸಂಬಂಧವಿಲ್ಲವೆಂದು ನಮಗೆ ಅನಿಸಬಹುದು. ಆದರೆ ಆತನು ನೇರವಾಗಿ ವಿಷಯಕ್ಕೆ ಬರುತ್ತಾನೆ. ಅನ್ಯಜನರೂ ಕೂಡ ಮತಾಂತರವಾಗಬೇಕೆಂದು ಯೆಹೂದ್ಯರು ನಂಬಿಕೊಂಡಿದ್ದರು. ಆದರೆ ಆರಿಸಲ್ಪಟ್ಟ ಜನಾಂಗವಾದ ತಾವು ಈ ಬದಲಾವಣೆಯ ಅನುಭವ ಹೊಂದಬೇಕಾದ ಅಗತ್ಯ ಯಾಕೆಂಬುದು ಅವರಿಗೆ ಇನ್ನೂ ಅರ್ಥವಾಗಿರಲಿಲ್ಲ. ಜನರು ಯಾವುದೇ ರಾಷ್ಟ್ರ ಅಥವಾ ಜನಾಂಗ, ಸಭೆಗಳಿಗೆ ಸೇರಿರಲಿ, ಅವರು ಹುಟ್ಟಿದಾಗಲೇ ರಕ್ಷಿಸಲ್ಪಟ್ಟಿರುವುದಿಲ್ಲ.

ಅಬ್ರಹಾಮನ ವಂಶದವರಾದ ಯೆಹೂದ್ಯರು ತಮ್ಮ ಪರಂಪರೆಯ ಬಗ್ಗೆ ಹೆಮ್ಮೆ ಪಡುತ್ತಿದ್ದರು ಹಾಗೂ ಅದರಿಂದ ಅವರಿಗೆ ಕೆಲವು ವಿಶೇಷವಾದ ಅನುಕೂಲ- ಗಳಿದ್ದವು (ರೋಮಾಯ 3:1,2). ಆದರೆ ಅದು ಅವರಿಗೆ ರಕ್ಷಣೆ ತರುವುದಿಲ್ಲ. ಯೇಸುಸ್ವಾಮಿಯು ಇಸ್ರಾಯೇಲ್ಯರ ಬೋಧಕನು, ಅಧಿಕಾರಿಯೂ ಆಗಿದ್ದ ನಿಕೊದೇಮನಿಗೆ, ನೀನು ಆತ್ಮನಿಂದ ಹೊಸದಾಗಿ ಹುಟ್ಟಬೇಕೆಂದು ತಿಳಿಸಿದನು. ನಿಕೊದೇಮನು ಕ್ರಿಸ್ತನಿಂದ ಇಂತಹ ಪ್ರತ್ಯುತ್ತರವನ್ನು ಎಂದಿಗೂ ನಿರೀಕ್ಷಿಸಿರಲಿಲ್ಲ.

ಅನಂತರ ಯೇಸುವು ಯೆಹೂದ್ಯರ ಬೋಧಕನಾಗಿದ್ದ ನಿಕೊದೇಮನಿಗೆ "ಇಸ್ರಾಯೇಲ್ ಜನರಿಗೆ ಬೋಧಕನಾಗಿರುವ ನಿನಗೆ ಇದು ತಿಳಿಯುವುದಿಲ್ಲವೋ?" ಎಂದು ಪ್ರಶ್ನಿಸಿ ಅವನ ಆತ್ಮೀಕ ಅಜ್ಞಾನವನ್ನು ತಿಳಿಸುತ್ತಾನೆ (ಯೋಹಾನ 3:10). ಯೆಹೂದ್ಯರ ಹಿರೀಸಭೆಯವನೂ, ಗೌರವಾನ್ವಿತನೂ ಆದಂತ ಬೋಧಕನಾದ ನಿನಗೆ ಇದು ಹೇಗೆ ತಿಳಿದಿಲ್ಲ? ಇಂತಹ ಗದರಿಕೆಗೆ ನಿಕೊದೇಮನು ಆಶ್ಚರ್ಯ ಚಕಿತನಾಗಿರಬಹುದು? ನಿಕೊದೇಮನಿಗೆ ಈ ಸಮಯದಲ್ಲಿ ಕ್ರಿಸ್ತನ ಬಗ್ಗೆ ಏನೇ ಸಂಶಯಗಳಿದ್ದರೂ, ಅನಂತರ ಅವನು ಆತನ ಶಿಷ್ಯರಲ್ಲಿ ಒಬ್ಬದನು (ಯೋಹಾನ 19:39).