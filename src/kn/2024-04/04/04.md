---
title:  ಸ್ನಾನಿಕನಾದ ಯೋಹಾನನ ಇಬ್ಬರು ಶಿಷ್ಯರು
date:   22/10/2024
---

ಯೋಹಾನನು ತನ್ನ ಇಬ್ಬರು ಶಿಷ್ಯರೊಂದಿಗೆ ನಿಂತುಕೊಂಡಿದ್ದಾಗ, ಅಲ್ಲಿ ತಿರುಗಾಡುತ್ತಿರುವ ಯೇಸುವನ್ನು ಅವರು ನೋಡಿದರು. ಆಗ ಯೋಹಾನನು "ಇಗೋ, ಯಜ್ಞಕ್ಕೆ ದೇವರು ನೇಮಿಸಿದ ಕುರಿ" ಎಂದು ಹೇಳುತ್ತಾನೆ (ಯೋಹಾನ 1:36). ಹಳೇ ಒಡಂಬಡಿಕೆಯಲ್ಲಿ ಬರಲಿರುವ ಮೆಸ್ಸೀಯನ ಪ್ರವಾದನೆಗಳನ್ನು ಕ್ರಿಸ್ತನು ನೆರವೇರಿಸುತ್ತಾನೆಂದು ತಮ್ಮ ಗುರುವಾದ ಸ್ನಾನಿಕನಾದ ಯೋಹಾನನು ತಿಳಿಸಿದ ಸಂದೇಶವನ್ನು ಈ ಇಬ್ಬರು ಶಿಷ್ಯರು ಕೇಳಿದ್ದರು. ಈ ಶಿಷ್ಯರು ತಮ್ಮ ಮೊದಲನೆ ಗುರುವಾದ ಸ್ನಾನಿಕನಾದ ಯೋಹಾನನನ್ನು ಬಿಟ್ಟು ಯೇಸುವನ್ನು ಹಿಂಬಾಲಿಸಲು ಹೊರಟರು. ಯಾಕೆಂದರೆ ಯೇಸುವು ಸ್ನಾನಿಕನಾದ ಯೋಹಾನನಿಗಿಂತಲೂ ಬಹಳ ಶ್ರೇಷ್ಠನೆಂದೂ ಹಾಗೂ ತಮ್ಮ ಗುರುವು ತಿಳಿಸಿದ ಸಂಗತಿಗಳು ಈತನಲ್ಲಿ ನೆರವೇರುತ್ತವೆಂದೂ ಈ ಇಬ್ಬರು ಶಿಷ್ಯರಿಗೆ ಚೆನ್ನಾಗಿ ಅರಿವಾಗಿತ್ತು.

`ಯೋಹಾನ 1:35-39ನೇ ವಚನಗಳನ್ನು ಓದಿರಿ. ಯೇಸುವಿನ ಬಗ್ಗೆ ಸ್ನಾನಿಕನಾದ ಯೋಹಾನನು ಹೇಳಿದ ಸಾಕ್ಷಿಯನ್ನು ಕೇಳಿದ ಮೇಲೆ ಈ ಇಬ್ಬರು ಶಿಷ್ಯರು ಏನು ಮಾಡಿದರು?`

ಈ ಇಬ್ಬರು ಶಿಷ್ಯರು ಯೇಸುವಿನ ಜೊತೆಯಲ್ಲಿರಬೇಕೆಂದು ಬಯಸಿ ಒಂದು ದಿನ ಆತನ ಸಂಗಡ ಇದ್ದರು. ಅವರು ಆ ದಿನ ಎಂತಹ ವಿಸ್ಮಯಕರವಾದ ವಿಷಯಗಳನ್ನು ಕಲಿತರು ಹಾಗೂ ಅನುಭವಿಸಿದರೆಂಬುದನ್ನು ಯಾರು ಬಲ್ಲರು? ಈ ಕಾರಣದಿಂದಲೇ ಅವರು ತಮ್ಮ ಅನುಭವಗಳನ್ನು ಇತರರೊಂದಿಗೆ ಹಂಚಿಕೊಳ್ಳಲು ಹಂಬಲಿಸಿದರು. ಆ ಇಬ್ಬರು ಶಿಷ್ಯರಲ್ಲಿ ಒಬ್ಬನಾದ ಅಂದ್ರೇಯನು ತನ್ನ ಅಣ್ಣನಾದ ಸೀಮೋನ ಪೇತ್ರನನ್ನು ಕಂಡು ಅವನಿಗೆ- "ಮೆಸ್ಸೀಯನು ಅಂದರೆ ಕ್ರಿಸ್ತನು ನಮಗೆ ಸಿಕ್ಕಿದನು" ಎಂದುಹೇಳಿ ಅವನನ್ನು ಯೇಸುವಿನ ಬಳಿಗೆ ಕರಕೊಂಡು ಬಂದನು (1 ಯೋಹಾನ 1:40). ಆಗ ಯೇಸುಕ್ರಿಸ್ತನು ತಕ್ಷಣವೇ ಪೇತ್ರನಿಗೆ- ನೀನು ಯೋಹಾನನ ಮಗನಾದ ಸೀಮೋನನು, ಇನ್ನು ಮೇಲೆ ನೀನು ಕೇಫನೆನಿಸಿಕೊಳ್ಳುವಿ" ಎಂದು ಹೇಳಿದನು (1:42). ಆತನು ಎಲ್ಲವನ್ನೂ ಬಲ್ಲವನಾದ್ದರಿಂದ (ಯೋಹಾನ 2:24,25). ಪೇತ್ರನನ್ನೂ ಸಹ ತಿಳಿದು ಅವನನ್ನು ಅರ್ಥಮಾಡಿಕೊಂಡಿದ್ದನು. ಅಲ್ಲದೆ ಯೋಹಾನನ ಸುವಾರ್ತೆಯಲ್ಲಿ ಪೇತ್ರನಿಗೆ ಪ್ರಮುಖ ಸ್ಥಾನವಿರುವುದೆಂದೂ ಸಹ ಯೇಸುವಿಗೆ ತಿಳಿದಿತ್ತು.

ಶ್ರೀಮತಿ ವೈಟಮ್ಮನವರು ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 139ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

ಅಪೋಸ್ತಲನಾದ ಯೋಹಾನನು ಹಾಗೂ ಅಂದ್ರೇಯನು ಯೆಹೂದ್ಯ ನಾಯಕರು ಮತ್ತು ಫರಿಸಾಯರು, ಯಾಜಕರಂತೆ ಅಪನಂಬಿಕೆ ಹೊಂದಿದ್ದಲ್ಲಿ, ಅವರು ಕ್ರಿಸ್ತನ ಪಾದಗಳ ಬಳಿಯಲ್ಲಿ ಕುಳಿತು ದೈವೀಕಸಂದೇಶ ಕೇಳುತ್ತಿರಲಿಲ್ಲ. ಬದಲಾಗಿ ಅವರು ಕ್ರಿಸ್ತನ ಮಾತುಗಳಲ್ಲಿ ತಪ್ಪುಪಕಂಡು ಹಿಡಿಯುವುದಕ್ಕೂ ಮತ್ತು ಖಂಡಿಸುವುದಕ್ಕೂ ಆತನ ಬಳಿಗೆ ಬರುತ್ತಿದ್ದರು... ಅಂದ್ರೇಯ, ಯೋಹಾನ, ಪೇತ್ರ ಮುಂತಾದ ಮೊದಲ ಶಿಷ್ಯರು ಸ್ನಾನಿಕನಾದ ಯೋಹಾನನ ಸಂದೇಶವು ಪವಿತ್ರಾತ್ಮ ಪ್ರೇರಿತವಾಗಿದೆ ಎಂದು ನಂಬಿ ಅದಕ್ಕೆ ಗಮನ ಕೊಟ್ಟರು. ಈಗ ಕ್ರಿಸ್ತನಲ್ಲಿ ಈ ಶಿಷ್ಯರು ಪರಲೋಕದಿಂದ ಕಳುಹಿಸಲ್ಪಟ್ಟ ದೈವೀಕ ಗುರುವಿನ ಸ್ವರವನ್ನು ಗುರುತಿಸಿದರು. ಹಳೇ ಒಡಂಬಡಿಕೆಯ ಬೋಧನೆಗಳನ್ನು ಮನವರಿಕೆ ಮಾಡಿಕೊಳ್ಳಲು ಅವರಿಗೆ ದೈವೀಕ ಬೆಳಕು ಹೊಳೆಯಿತು. ಸತ್ಯದ ಅನೇಕ ಸಿದ್ಧಾಂತಗಳು ಈ ಶಿಷ್ಯರಿಗೆ ಹೊಸದಾದ ದೈವೀಕ ಬೆಳಕಿನ ಮೂಲಕ ಪ್ರಕಟಗೊಂಡವು".

`ಕ್ರಿಸ್ತನು ಹಾಗೂ ಆತನ ಮೇಲಿನ ನಿಮ್ಮ ನಂಬಿಕೆಯು ಹೇಗೆ ನಿಮ್ಮ ಜೀವನದಲ್ಲಿ ಬದಲಾವಣೆ ತಂದಿದೆ? ಇನ್ನೂ ನಿಮ್ಮಲ್ಲಿ ಇನ್ನೂ ಯಾವ ರೀತಿಯ ಬದಲಾವಣೆಗಳು ಕಂಡು ಬರಬೇಕಾಗಿದೆ?`