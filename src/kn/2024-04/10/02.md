---
title:  ನಾನು ನಿಮಗೆ ಮಾದರಿ ತೋರಿಸಿದ್ದೇನೆ
date:   01/12/2024
---

ಯೋಹಾನ 13-17ನೇ ಅಧ್ಯಾಯಗಳು ಯೇಸುಸ್ವಾಮಿಯ ಬೀಳ್ಕೊಡುಗೆಯ ಸಂವಾದ ಅಂದರೆ ಪ್ರವಚನಗಳಾಗಿವೆ. ಇವುಗಳಲ್ಲಿ ಆತನು ತನ್ನ ಶಿಷ್ಯರಿಗೆ ಭವಿಷ್ಯದ ಬಗ್ಗೆ ಸೂಚನೆಗಳನ್ನು ಕೊಡುತ್ತಾನೆ. ಇಲ್ಲಿನ ಸಾಹಿತ್ಯದ ಮಾದರಿಯು ಮೋಶೆಯು ಸಾಯುವ ಮೊದಲು ಇಸ್ರಾಯೇಲ್ಯರಿಗೆ ಧರ್ಮೋಪದೇಶಕಾಂಡ ಪುಸ್ತಕದಲ್ಲಿ ನೀಡಿದ ಅಥವಾ ಯಾಕೋಬನು ತನ್ನ ಹನ್ನೆರಡುಮಕ್ಕಳಿಗೆ ಕೊಟ್ಟ ಬೀಳ್ಕೊಡುಗೆಯ ಆಶೀರ್ವಾದ (ಆದಿಕಾಂಡ 47-49ನೇ ಅಧ್ಯಾಯಗಳು) ಇಲ್ಲವೆ ದಾವೀದನು ತನ್ನ ಮಗನಾದ ಸೊಲೊಮೋನನಿಗೆ ನೀಡಿದ ಸೂಚನೆಗಳಂತೆ ಕಂಡುಬರುತ್ತವೆ (1 ಪೂ.ಕಾ. ವೃತ್ತಾಂತ 28, 29ನೇ ಅಧ್ಯಾಯಗಳು) ತಾನು ಬಿಟ್ಟುಹೋದ ಮೇಲೆ ಶಿಷ್ಯರು ಧೈರ್ಯಗೆಡಬಾರದೆಂದು ಕ್ರಿಸ್ತನು ಅವರಿಗೆ ಸಾಂತ್ವನ ನೀಡುತ್ತಾನೆ. ಅಲ್ಲದೆ ಅವರಿಗೆ ಸಹಾಯಕನಾಗಿ ಸತ್ಯದ ಆತ್ಮನನ್ನು ಕಳುಹಿಸಿಕೊಡುವುದಾಗಿ ಆತನು ವಾಗ್ದಾನ ಮಾಡುತ್ತಾನೆ (ಮತ್ತಾಯ 14-16ನೇ ಅಧ್ಯಾಯಗಳು). ಅಲ್ಲದೆ ಶಿಷ್ಯರಿಗೆ ಬರುವ ದುಃಖಸಂಕಟಗಳ ಬಗ್ಗೆ ಮುಂದಾಗಿ ತಿಳಿಸುವುದಲ್ಲದೆ (ಯೋಹಾನ 15,16ನೇ ಅಧ್ಯಾಯಗಳು) ಹಾಗೂ ಅವರನ್ನು ಧೈರ್ಯಗೆಡಬಾರದೆಂದು ಎಚ್ಚರಿಕೆ ನೀಡುತ್ತಾನೆ (15ನೇ ಅಧ್ಯಾಯ).

`ಯೋಹಾನ 13:1-20ನೇ ವಾಕ್ಯಗಳನ್ನು ಓದಿರಿ. ಇಲ್ಲಿ ನಡೆಯುವ ಘಟನೆ ಯಾವುದು ಹಾಗೂ ಇದು ಯಾಕೆ ಬಹಳ ಪ್ರಾಮುಖ್ಯವಾಗಿದೆ? ಇಲ್ಲಿ ಯೇಸುವು ತನ್ನ ಶಿಷ್ಯರಿಗೆ ಯಾವ ಪಾಠ ಬೋಧಿಸಲು ಬಯಸುತ್ತಾನೆ?`

ಯೇಸುಸ್ವಾಮಿ ಜೀವಿಸುತ್ತಿದ್ದ ಆ ಕಾಲದಲ್ಲಿ ಇಸ್ರಾಯೇಲ್ ದೇಶದಲ್ಲಿ ಜನರು ಚಪ್ಪಲಿ ಧರಿಸುತ್ತಿದ್ದರು. ಇಲ್ಲವೆ ಬರಿಗಾಲಿನಲ್ಲಿ ನಡೆಯುತ್ತಿದ್ದರು. ಕಾಲುಗಳು ದೂಳಿನಿಂದ ತುಂಬಿ ಕೊಳೆಯಾಗಿರುತ್ತಿತ್ತು. ಔತಣಕ್ಕೆ ಬರುವ ಅತಿಥಿಗಳು ಹಾಗೂ ಒಡೆಯನ ಕಾಲುಗಳನ್ನು ಸೇವಕರು ಅಥವಾ ದಾಸರು ತೊಳೆಯುವ ಪದ್ಧತಿಯಿತ್ತು. ಆದರೆ ಪಸ್ಕಹಬ್ಬದ ಊಟವನ್ನು ಮಾಡಿದ ರಾತ್ರಿಯಲ್ಲಿ ಯೇಸುಸ್ವಾಮಿ ಹಾಗೂ ಆತನ ಶಿಷ್ಯರ ಕಾಲುಗಳನ್ನು ತೊಳೆಯಲು ಯಾವ ಸೇವಕನೂ ಅಲ್ಲಿರಲಿಲ್ಲ.

ಆದರೆ ಯೇಸುಕ್ರಿಸ್ತನು ಊಟವನ್ನು ಬಿಟ್ಟು ಎಲ್ಲಾ ಶಿಷ್ಯರ ಕಾಲುಗಳನ್ನು ತೊಳೆದನು. ಇದು ಅವರಲ್ಲಿ ಆಶ್ಚರ್ಯವುಂಟು ಮಾಡಿತು. ಗುರುವಾದ ಆತನು ಮಾಡಿದ ಕಾರ್ಯವು ಯಾರೂ ನಂಬಲಾರದಂತ ದೀನತೆಯ ಸೇವೆಯಾಗಿತ್ತು (ಯೋಹಾನ 13:4,5). 13:8-11ನೇ ವಚನಗಳಲ್ಲಿ ಯೇಸು ತನ್ನ ಶಿಷ್ಯರ ಕಾಲುಗಳನ್ನು ತೊಳೆದದ್ದು ಅವರಲ್ಲಿ ದಿಗ್ಭ್ರಮೆ ಉಂಟುಮಾಡಿತು. ಅವರಿಗೆ ಅದನ್ನು ಗ್ರಹಿಸಿಕೊಳ್ಳಲು ಸಾಧ್ಯವಾಗಲಿಲ್ಲ. ತಮ್ಮ ಗುರುವೂ, ಮೆಸ್ಸೀಯನೂ ಆದ ಆತನು ಸೇವಕರು ಮಾಡುವಂತ ವಿನೀತ ಕೆಲಸ ಮಾಡಲು ಹೇಗೆ ಸಾಧ್ಯ? ಪೇತ್ರನು ತನ್ನ ಕಾಲುಗಳನ್ನು ತೊಳೆಯಬಾರದೆಂದು ಯೇಸುವಿಗೆ ತಿಳಿಸಿದನು. ಅದಕ್ಕೆ ಆತನು ನಾನು ನಿನ್ನ ಕಾಲುಗಳನ್ನು ತೊಳೆಯದಿದ್ದಲ್ಲಿ, ನನ್ನ ಸಂಗಡ ನಿನಗೆ ಪಾಲಿಲ್ಲವೆಂದು ಹೇಳಿದನು. ಆಗ ಪೇತ್ರನು ತನ್ನ ಕಾಲುಗಳನ್ನು ಮಾತ್ರವಲ್ಲದೆ ಕೈಗಳನ್ನೂ ಹಾಗೂ ತಲೆಯನ್ನು ಸಹ ತೊಳೆಯಬೇಕೆಂದು ಹೇಳುವ ಮೂಲಕ ತನ್ನ ಗುರುವಾದ ಕ್ರಿಸ್ತನೊಂದಿಗೆ ಹೆಚ್ಚಿನ ನಿಕಟ ಸಂಬಂಧ ಹೊಂದಬೇಕೆಂದು ಅಪೇಕ್ಷಿಸಿದನು. ಯೇಸುವು ತನ್ನ ಶಿಷ್ಯರ ಪಾದಗಳನ್ನು ತೊಳೆದ ಈ ಕಾರ್ಯದ ಮಹತ್ವವು ಆತನು ಯಾರೆಂದು ಸೂಚಿಸುತ್ತದೆ. ತಾನು ಗುರುವೂ ಹಾಗೂ ಕರ್ತನೂ ಆಗಿದ್ದೇನೆಂದು ಕ್ರಿಸ್ತನು ತಿಳಿಸುತ್ತಾನೆ (ಯೋಹಾನ 13:13). ಅಲ್ಲದೆ ಶಿಷ್ಯರು ತನ್ನನ್ನು ಆ ರೀತಿ ಕರೆಯುವುದು ಸರಿಯೆಂದೂ ಸಹ ಆತನು ಸೂಚಿಸುತ್ತಾನೆ. ಗುರು ಹಾಗೂ ಕರ್ತನು ಎಂಬ ಈ ಎರಡು ಬಿರುದುಗಳು ಆತನ ಅಧಿಕಾರ ಹಾಗೂ ಸಾಮರ್ಥ್ಯವನ್ನು ತಿಳಿಸುತ್ತವೆ.

ಆದರೂ ಅಧಿಕಾರ ಹಾಗೂ ಸಾಮರ್ಥ್ಯವನ್ನು ಜನರ ಸೇವೆಗಾಗಿ ಉಪಯೋಗಿಸಬೇಕೇ ಹೊರತು ಯಾರೂ ಸಹ ಸ್ವಪ್ರತಿಷ್ಠೆಗಾಗಿ ಉಪಯೋಗಿಸ- ಬಾರದೆಂದು ಕ್ರಿಸ್ತನು ಬೋಧಿಸುತ್ತಾನೆ. ಸೆವೆಂತ್ ಡೇ ಅಡ್ವೆಂಟಿಸ್ಟ್ ಸಭೆಯು ಆತನ ಈ ಮಾದರಿಯನ್ನು ಅನುಸರಿಸುತ್ತದೆ. ಈ ಕಾರಣದಿಂದಲೇ ಕರ್ತನ ಪವಿತ್ರ ಭೋಜನದಲ್ಲಿ ಭಾಗವಹಿಸುವುದಕ್ಕೆ ಮೊದಲು ವಿಶ್ವಾಸಿಗಳು ಒಬ್ಬರ ಕಾಲನ್ನು ಮತ್ತೊಬ್ಬರು ತೊಳೆದು ತಮ್ಮ ದೀನತೆಯನ್ನು ತೋರಿಸುತ್ತಾರೆ.

`ಕರ್ತನ ಪವಿತ್ರ ಭೋಜನದಲ್ಲಿ ಭಾಗವಹಿಸುವುದಕ್ಕೆ ಮೊದಲು ಒಬ್ಬರ ಕಾಲುಗಳನ್ನು ಮತ್ತೊಬ್ಬರ ತೊಳೆಯುವುದು ಕ್ರಿಸ್ತನ ಮಾದರಿಯನ್ನು ಅನುಸರಿಸಿ ಇತರರ ಸೇವೆಯನ್ನು ನಮ್ರತೆಯಿಂದ ಮಾಡಬೇಕೆಂದು ಹೇಗೆ ಬೋಧಿಸುತ್ತದೆ?`