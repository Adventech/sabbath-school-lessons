---
title:  ನಾನೇ (ಕ್ರಿಸ್ತನೇ) ಸತ್ಯವಾಗಿದ್ದಾನೆ
date:   04/12/2024
---

`ಯೋಹಾನ 1:14,17; 8:32; 14:6 ಹಾಗೂ ಯೋಹಾನ 15:26ನೇ ವಚನಗಳನ್ನು ಓದಿರಿ. ಅಪೋಸ್ತಲನಾದ ಯೋಹಾನನು ಯೇಸುವೇ ಸತ್ಯವಾಗಿದ್ದಾನೆಂಬ ವಿಷಯವನ್ನು ಇಲ್ಲಿ ಹೇಗೆ ತಿಳಿಸುತ್ತಾನೆ?`

ಯೋಹಾನನ ಸುವಾರ್ತೆಯಲ್ಲಿ ಯೇಸುಸ್ವಾಮಿ, ತಂದೆಯಾದ ದೇವರು ಹಾಗೂ ಪರಿಶುದ್ಧಾತ್ಮನು ಸತ್ಯವಾಗಿದ್ದಾರೆಂಬ ವಿಷಯವನ್ನು ಪದೇಪದೇ ತಿಳಿಸಲಾಗಿದೆ. ವಾಕ್ಯವೂ ಹಾಗೂ ಬೆಳಕೂ ಆಗಿರುವ ಕ್ರಿಸ್ತನೇ ಸತ್ಯವಾಗಿದ್ದಾನೆ (ಯೋಹಾನ 1:1-14; 3:19-21). ಇದಕ್ಕೆ ವಿರುದ್ಧವಾಗಿ ಸೈತಾನನು ಕೊಲೆಗಾರನೂ ಸುಳ್ಳುಗಾರನೂ ಹಾಗೂ ಸುಳ್ಳಿಗೆ ಮೂಲ ಪುರುಷನೂ ಆಗಿದ್ದಾನೆ (ಯೋಹಾನ 8:44-46). ಯೋಹಾನನ ಸುವಾರ್ತೆಯಲ್ಲಿ 'ಸತ್ಯ' ಎಂಬ ಪದವು ಕೇವಲ ಒಂದು ಕಲ್ಪನೆಯಲ್ಲ. ಸತ್ಯವು ದೇವರಿಗೂ ಹಾಗೂ ಆತನ ಚಿತ್ತಕ್ಕೂ ವಿಧೇಯರಾಗಿರಬೇಕೆಂಬ ನೈತಿಕ ಅಂಶವನ್ನು ಒಳಗೊಂಡಿದೆ.

ಶ್ರೀಮತಿ ವೈಟಮ್ಮನವರು 'ಕ್ರೈಸ್ಟ್ಸ್ ಆಟ್ಟೇಕ್ಟ್ ಲೆಸನ್ಸ್' ಪುಸ್ತಕದ 40ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

ಜೀವಸ್ವರೂಪನಾದ ದೇವರಿಗಾಗಿ ಮೊರೆಯಿಡುತ್ತಾ ಆತನ ದೈವೀಕ ಪ್ರಸನ್ನತೆಗಾಗಿ ಹಂಬಲಿಸುವವರು ಬಹಳಷ್ಟು ಮಂದಿಯಿದ್ದಾರೆ. ಸಾಹಿತ್ಯ ಮತ್ತು ತತ್ವಜ್ಞಾನದ ಸಿದ್ಧಾಂತಗಳು ಮತ್ತು ಪ್ರಬಂಧಗಳು ಶ್ರೇಷ್ಠವಾಗಿರಬಹುದು. ಆದರೆ ಅವು ನಮ್ಮ ಹೃದಯದ ಆತ್ಮೀಕ ದಾಹ ಹಾಗೂ ಹಸಿವೆಯನ್ನು ತೃಪಿ್ತಪಡಿಸಲಾರವು. ಮಾನವರ ಸಂಶೋಧನೆಗಳು ಅಥವಾ ಸಾಧನೆಗಳಿಗೆ ಆತ್ಮೀಕವಾಗಿ ಯಾವುದೇ ಬೆಲೆಯಿಲ್ಲ. ದೇವರವಾಕ್ಯವು ಜನರೊಂದಿಗೆ ಮಾತಾಡಲಿ. ಇದುವರೆಗೂ ಕೇವಲ ಸಂಪ್ರದಾಯಗಳು ಮಾನವ ಕಲ್ಪಿತ ಸಿದ್ಧಾಂತಗಳು ಹಾಗೂ ನೀತಿ ವಚನಗಳನ್ನು ಮಾತ್ರ ಕೇಳಿರುವವರು ದೇವಾರವಾಕ್ಯವನ್ನು ಕೇಳಲಿ. ಅವುಗಳು ಜನರನ್ನು ನಿತ್ಯಜೀವಕ್ಕೆ ನಡೆಸುತ್ತವೆ".

ಯೇಸುವು ಸತ್ಯವಾಗಿದ್ದಾನೆಂಬ ವಿಷಯದ ಬಗ್ಗೆ ಆಲೋಚಿಸಿ. ಆತನು ವಾಕ್ಯವಾಗಿದ್ದಾನೆ ಹಾಗೂ ಆದಿಯಿಂದಲೂ ದೇವರ ಬಳಿಯಲ್ಲಿದ್ದಾನೆ ಮತ್ತು ಸಮಸ್ತವನ್ನೂ ಉಂಟುಮಾಡಿದ ಸೃಷ್ಟಿಕರ್ತನೂ ಆಗಿದ್ದಾನೆ (ಯೋಹಾನ 1:1- 4). ಯುಗಯುಗಾಂತರಗಳಿಂದಲೂ ತಂದೆಯೊಂದಿಗಿರುವ ಯೇಸುಕ್ರಿಸ್ತನು ತಂದೆಗೆ ಸಮಾನನಾಗಿದ್ದು ಆತನ ಎಲ್ಲಾ ಗುಣಾತಿಶಯಗಳನ್ನು ಹೊಂದಿದ್ದಾನೆ. ಈ ಕಾರಣದಿಂದಲೇ ಆತನು 'ನಾನೇ ಸತ್ಯವಾಗಿದ್ದೇನೆ' ಎಂದು ಹೇಳುತ್ತಾನೆ. ಆತನು ಯಾರಿಗೂ ಅಥವಾ ಯಾವುದಕ್ಕೂ ಅಧೀನನಲ್ಲ. ಜ್ಞಾನ ವಿವೇಕಗಳು ಸೇರಿದಂತೆ ಉಂಟಾಗಿರುವ ಮತ್ತು ಸೃಷ್ಟಿಮಾಡಲ್ಪಟ್ಟಿರುವುದೆಲ್ಲವೂ ಆತನಿಂದಲೇ ಉಂಟು ಮಾಡಲ್ಪಟ್ಟಿವೆ ಹಾಗೂ ಆತನಿಂದಲೇ ಅಸ್ತಿತ್ವದಲ್ಲಿ ಉಳಿದುಬಂದಿವೆ. ಈ ವಿಷಯದಲ್ಲಿ "ಪೌಲನು ಕೊಲೊಸ್ಸೆ 1:16,17ನೇ ವಚನಗಳಲ್ಲಿ ಹೀಗೆ ತಿಳಿಸುತ್ತಾನೆ:

`"ಭೂಪರಲೋಕಗಳಲ್ಲಿರುವ ದೃಶಾ್ಯದೃಶ್ಯವಾದವುಗಳೆಲ್ಲವೂ, ಸಿಂಹಾಸನಗಳಾಗಲಿ ಪ್ರಭುತ್ವಗಳಾಗಲಿ, ದೊರೆತನಗಳಾಗಲಿ ಅಧಿಕಾರಗಳಾಗಲಿ ಆತನಲ್ಲಿ ಸೃಷ್ಟಿಸಲ್ಪಟ್ಟವು. ಸರ್ವವೂ ಆತನ ಮುಖಾಂತರವಾಗಿಯೂ, ಆತನಿಗೋಸ್ಕರವೂ ಸೃಷ್ಟಿಸಲ್ಪಟ್ಟಿತು. ಆತನು ಎಲ್ಲಕ್ಕೂ ಮೊದಲು ಇದ್ದವನು; ಆತನು ಸಮಸ್ತಕ್ಕೂ ಆಧಾರಭೂತನು".`

ಯೇಸುವು ಸತ್ಯದ ಒಂದು ಮೂರ್ತರೂಪವಲ್ಲ (Embodiment). ಬದಲಾಗಿ ಆತನು ಸತ್ಯವಾಗಿದ್ದಾನೆ. ಸತ್ಯವು ಒಂದು ಪರಿಕಲ್ಪನೆಯಲ್ಲ ಅಥವಾ ಒಂದು ರಚನೆಯಲ್ಲ. ಸತ್ಯವು ಒಂದು ವ್ಯಕ್ತಿಯಾಗಿದೆ. ಸತ್ಯವಾಗಿರುವ ಕ್ರಿಸ್ತನು ಜಗತ್ತಿಗೆ ಬೆಳಕು ಕೊಡುವ ಸೂರ್ಯನಂತಿದ್ದಾನೆ (ಯೋಹಾನ 8:12). ಈ ಕಾರಣದಿಂದಲೇ ನಾವು ಲೋಕವನ್ನು ಸರಿಯಾದ ರೀತಿಯಲ್ಲಿ ವ್ಯಾಖ್ಯಾನಿಸುತ್ತೇವೆ. ಕ್ರೈಸ್ತಧರ್ಮದ ಬಗ್ಗೆ ಸಿ.ಎಸ್. ಲೂಯಿಸ್ ಎಂಬುವವರು ತಮ್ಮ 'ಈಸ್ ಥಿಯಾಲಜಿ ಪೊಯಟ್ರಿ'? ಎಂಬ ಪುಸ್ತಕದ 15ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಸೂರ್ಯನು ಮುಂಜಾನೆ ಉದಯಿಸುತ್ತಾನೆಂದು ನಾನು ನಂಬುವುದರಿಂದ ಕ್ರೈಸ್ತಧರ್ಮವನ್ನು ನಾನು ನಂಬುತ್ತೇನೆ. ಸೂರ್ಯನನ್ನು ನೋಡುವ ಕಾರಣದಿಂದ ಮಾತ್ರವಲ್ಲ, ಆದರೆ ಅದರ ಬೆಳಕಿನಿಂದ ಉಳಿದೆಲ್ಲವನ್ನೂ ನಾನು ನೋಡುತ್ತೇನೆ. ಅದೇ ರೀತಿ ಕ್ರೈಸ್ತಧರ್ಮದಿಂದ ಎಲ್ಲವನ್ನೂ ನಾನು ನೋಡುತ್ತೇನೆ".