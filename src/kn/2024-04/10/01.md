---
title:  ಮಾರ್ಗವೂ, ಸತ್ಯವೂ, ಜೀವವೂ ಆಗಿರುವ ಕ್ರಿಸ್ತನು
date:   30/11/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 1:14; 5:38- 40; 13:1-20; ಹಾಗೂ ಯೋಹಾನ 14:1-3,5-11; ದಾನಿಯೇಲನು 7:27 ಮತ್ತು ಕೊಲೊಸ್ಸೆ 1:16,17ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ದೇವರನ್ನು ಯಾರೂ ಎಂದೂ ಕಂಡಿಲ್ಲ; ಯಾವನು ಏಕಪುತ್ರನೂ ಸ್ವತಃ ದೇವರೂ ಆಗಿದ್ದ ತಂದೆಯ ಎದೆಯಲ್ಲಿದ್ದಾನೋ, ಆತನೇ ತಿಳಿಯಪಡಿಸಿದನು" (ಯೋಹಾನ 1:18).

ಯೋಹಾನನ ಸುವಾರ್ತೆಯನ್ನು ಪ್ರಮುಖವಾದ ನಾಲ್ಕು ವಿಭಾಗಗಳನ್ನಾಗಿ ಮಾಡಲಾಗಿದೆ. ಅವುಗಳೆಂದರೆ:

1. ಪ್ರಸ್ತಾವನೆ (ಯೋಹಾನ 1:1-18).
2. ಅದ್ಭುತಕಾರ್ಯಗಳು ಹಾಗೂ ಸೂಚಕ ಕಾರ್ಯಗಳು (1:19-12; 50).
3. ಮಹಿಮೆಯ ಅಧ್ಯಾಯಗಳು (13:1-20:31)
4. ಹಿನ್ನಡಿ ಅಥವಾ ಮುಕ್ತಾಯ ವಾಕ್ಯ (Epilogue)(ಯೋಹಾನ 21:1-25).

ಇದುವರೆಗಿನ ಒಂಬತ್ತು ಪಾಠಗಳಲ್ಲಿ ನಾವು ಮುಖ್ಯವಾಗಿ ಪ್ರಸ್ತಾವನೆ ಹಾಗೂ ಅದ್ಭುತ ಹಾಗೂ ಸೂಚಕಕಾರ್ಯಗಳ ಬಗ್ಗೆ ಹೆಚ್ಚಾಗಿ ಕಲಿತಿದ್ದೇವೆ. ಯೇಸುವು ಮಾಡಿದ ಅದ್ಭುತಗಳು, ಚರ್ಚೆಗಳು ಹಾಗೂ ಬೋಧನೆಗಳ ಮೂಲಕ ಆತನು ಯಾರೆಂದು ತಿಳಿದುಕೊಂಡಿದ್ದೇವೆ. ಇಂದಿನ ಹತ್ತನೇ ಪಾಠದಲ್ಲಿ ನಾವು ಯೋಹಾನನ ಸುವಾರ್ತೆಯ ಮೂರನೇಭಾಗವಾದ ಮಹಿಮೆಯ ಅಧ್ಯಾಯಗಳ ಬಗ್ಗೆ ಕಲಿಯಲಿದ್ದೇವೆ.

'ನಾನೇ' ಎಂದು ಯೇಸುಸ್ವಾಮಿಯು ಏಳುಸಾರಿ ತಿಳಿಸಿದ ಈ ಹೇಳಿಕೆಯು ಸೂಚಕಕಾರ್ಯಗಳ ಭಾಗಕ್ಕೂ ಮತ್ತು ಮಹಿಮೆಯ ಅಧ್ಯಾಯಗಳಿಗೆ ನಡುವೆ ಸೇತುವೆಯಂತಿರುವುದು ಆಸಕ್ತಿಕರವಾಗಿದೆ. ಇವುಗಳೆಂದರೆ:

1. ನಾನೇ ಜೀವದ ರೊಟ್ಟಿ (ಯೋಹಾನ 6:35, 41, 48, 51).
2. ನಾನೇ ಲೋಕಕ್ಕೆ ಬೆಳಕು (ಯೋಹಾನ 8:12, 9:5).
3. ನಾನೇ ಬಾಗಿಲು (10:7,9).
4. ನಾನೇ ಒಳ್ಳೇ ಕುರುಬ (10:11,14).
5. ನಾನೇ ಪುನರುತ್ಥಾನವೂ ಜೀವವೂ (11:25)
6. ನಾನೇ ಮಾರ್ಗವೂ, ಸತ್ಯವೂ, ಜೀವವು (14:6).
7. ನಾನೇ ನಿಜವಾದ ದ್ರಾಕ್ಷೇಬಳ್ಳಿ (15:1,5).

ಈ ವಾರದ ಪಾಠವು ಯೇಸುಸ್ವಾಮಿಯು ಮಾಡಿದ ಬೀಳ್ಕೊಡುಗೆಯ ಸಂದೇಶ ಹಾಗೂ ಆತನು ತನ್ನ ಶಿಷ್ಯರ ಪಾದಗಳನ್ನು ತೊಳೆಯುವ ಅತ್ಯಂತ ಪ್ರಾಮುಖ್ಯವಾದ ಮುನ್ನುಡಿಯೊಂದಿಗೆ ಆರಂಭವಾಗುತ್ತದೆ. ಅನಂತರ ನಾನೇ ಮಾರ್ಗವೂ, ಸತ್ಯವೂ ಹಾಗೂ ಜೀವವೂ ಆಗಿದ್ದೇನೆ ಎಂಬ 14ನೇ ಅಧ್ಯಾಯದಲ್ಲಿ ತಿಳಿಸಿರುವ ಹೇಳಿಕೆಗಳ ಬಗ್ಗೆ ಕಲಿಯಲಿದ್ದೇವೆ.