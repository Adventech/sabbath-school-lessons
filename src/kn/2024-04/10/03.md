---
title:  ನಾನು ಖಂಡಿತವಾಗಿಯೂ ತಿರುಗಿ ಬರುತ್ತೇನೆ
date:   02/12/2024
---

`ಯೋಹಾನ 14:1-3ನೇ ವಚನಗಳನ್ನು ಓದಿರಿ. ಯೇಸುವು ಯಾವ ಸಂದರ್ಭಕ್ಕೆ ಅನುಗುಣವಾಗಿ ಈ ಮಾತುಗಳನ್ನು ಶಿಷ್ಯರಿಗೆ ತಿಳಿಸಿದನು?`

ಇನ್ನೂ ಸ್ವಲ್ಪ ಕಾಲವಾದ ಮೇಲೆ ನಾನು ಹೊರಟು ಹೋಗುತ್ತೇನೆಂದು ಯೇಸು ತಿಳಿಸಿದನು (ಯೋಹಾನ 13:33). ಅದಕ್ಕೆ ಸೀಮೋನ ಪೇತ್ರನು- ಸ್ವಾಮಿ, ನೀನು ಎಲ್ಲಿಗೆ ಹೋಗುತ್ತೀ? ಎಂದು ಪ್ರಶ್ನಿಸಿದನು (13:36). ಯೇಸುವು ತನ್ನ ಮರಣ, ಪುನರುತ್ಥಾನ ಹಾಗೂ ಪರಲೋಕಕ್ಕೆ ಏರಿಹೋಗುವುದರ ಬಗ್ಗೆ ಮಾತಾಡುತ್ತಿದ್ದಾನೆಂದು ಶಿಷ್ಯರಿಗೆ ಅರ್ಥವಾಗಲಿಲ್ಲ. ಪೇತ್ರನು ಯೇಸುವಿಗೆ - ನಿನಗಾಗಿ ನನ್ನ ಪ್ರಾಣವನ್ನಾದರೂ ಕೊಟ್ಟೇನು ಎಂದು ಉತ್ತರಿಸಿದನು. ಆಗ ಯೇಸು ಅವನು ತನ್ನನ್ನು ಮೂರುಸಾರಿ ನಿರಾಕರಿಸುತ್ತಾನೆಂದು ಮುಂದಾಗಿ ತಿಳಿಸಿದನು (13:37,38).

ಇಂತಹ ಸಂದರ್ಭಕ್ಕೆ ಅನುಗುಣವಾಗಿ ಯೇಸುಸ್ವಾಮಿಯು ತನ್ನ ಶಿಷ್ಯರಿಗೆ- 'ನಿಮ್ಮ ಹೃದಯವು ಕಳವಳಗೊಳ್ಳದೆ ಇರಲಿ' ಎಂದು ಹೇಳುತ್ತಾನೆ. ಗ್ರೀಕ್ ಭಾಷೆಯಲ್ಲಿ ಕಳವಳಗೊಳ್ಳದೆ ಇರಲಿ ಎಂಬ ಪದಕ್ಕೆ ಗಲಿಬಿಲಿಗೆ ಒಳಗಾಗಬಾರದು ಎಂಬ ಅರ್ಥವೂ ಇದೆ. ಯೇಸುವಿನ ಈ ಮಾತುಗಳು ಶಿಷ್ಯರನ್ನು ಗಲಿಬಿಲಿಗೆ ದೂಡಿತೆಂಬುದು ಆಶ್ಚರ್ಯ ಉಂಟುಮಾಡುವುದಿಲ್ಲ.

ಶಿಷ್ಯರ ಭಯ ಹಾಗೂ ಗಲಿಬಿಲಿ ಹೋಗಲಾಡಿಸುವುದಕ್ಕಾಗಿ ಆತನು ತನ್ನ ತಂದೆಯ ಮನೆಯಲ್ಲಿ ಬಹಳ ಬಿಡಾರಗಳಿವೆ ಎಂದು ಧೈರ್ಯ ತುಂಬುತ್ತಾನೆ (ಯೋಹಾನ 14:1,2). ಆತನು ಅವರಿಗಾಗಿ ಸ್ಥಳವನ್ನು ಸಿದ್ಧಮಾಡುವುದಕ್ಕೆ ಹೋಗುತ್ತಿದ್ದನು. ಕ್ರಿಸ್ತನ ಭರವಸೆಯ ಮಾತುಗಳು ಆತನ ಶಿಲುಬೆಯ ಮರಣದಿಂದಾಚೆ ನೋಡುವಂತೆ ಮಾಡಿ ತನ್ನ ಜನರನ್ನು ರಕ್ಷಿಸಲು ತಿರುಗಿಬರುತ್ತೇನೆಂಬ ವಾಗ್ದಾನಗಳನ್ನು ಒಳಗೊಂಡಿದೆ. ಪಾಪ ಹಾಗೂ ಅದರಿಂದ ಉಂಟಾದ ದುರಂತವೆಲ್ಲವೂ ಒಂದೇ ಸಾರಿ ಸಂಪೂರ್ಣವಾಗಿ ನಿವಾರಣೆಯಾಗುವ ಸಮಯವನ್ನು ಕ್ರಿಸ್ತನು ಎದುರು ನೋಡುತ್ತಿದ್ದಾನೆ (ದಾನಿಯೇಲನು 7:27).

"ನಾನು ಹೋಗಿ ನಿಮಗೆ ಸ್ಥಳವನ್ನು ಸಿದ್ಧಮಾಡಿದ ಮೇಲೆ ತಿರುಗಿ ಬಂದು ನಿಮ್ಮನ್ನು ಕರಕೊಂಡು ಹೋಗಿ ನನ್ನ ಬಳಿಗೆ ಸೇರಿಸಿಕೊಳ್ಳುವೆನು; ಯಾಕೆಂದರೆ ನಾನಿರುವ ಸ್ಥಳದಲ್ಲಿ ನೀವು ಸಹ ಇರಬೇಕು" ಎಂದು ಯೇಸು ಹೇಳುತ್ತಾನೆ (ಯೋಹಾನ 14:3). ಇದು ಸ್ಪಷ್ಟವಾಗಿ ಆತನ ಎರಡನೇ ಬರೋಣದ ವಾಗ್ದಾನವನ್ನು ತಿಳಿಸುತ್ತದೆ.

ಈ ವಾಗ್ದಾನದಲ್ಲಿ ಯಾವ ಆಧಾರದ ಮೇಲೆ ನಾವು ಭರವಸೆ ಇಡಬೇಕು? ಇದು ಸತ್ಯವೇದದ ಪ್ರವಾದನೆಯ ನೆರವೇರುವಿಕೆಯಾಗಿದೆ ಎನ್ನುತ್ತಾರೆ. ಇದು ಸತ್ಯವೂ ಹೌದು. ಆದರೆ ಯೋಹಾನ 14:3ನೇ ವಚನದಲ್ಲಿ ಬೇರೆ ಆಧಾರವನ್ನು ನೀಡಲಾಗಿದೆ. ನಾನು ತಿರುಗಿ ಬರುತ್ತೇನೆ ಎಂಬ ಕ್ರಿಸ್ತನ ವಾಗ್ದಾನವು ಮುಂದೆ ನಡೆಯಲಿರುವ ಘಟನೆಯಾಗಿದ್ದರೂ, ಇದು ಆಗಲೇ ನಡೆಯುತ್ತಿದೆ ಎಂಬ ರೀತಿಯಲ್ಲಿ ತಿಳಿಸಲ್ಪಟ್ಟಿದೆ. ಅಂದರೆ ನಾನು ಖಂಡಿತವಾಗಿಯೂ ತಿರುಗಿ ಬರುತ್ತೇನೆ ಎಂದು ಯೇಸು ಹೇಳುತ್ತಿದ್ದಾನೆ.

ಕ್ರಿಸ್ತನು ತಿರುಗಿ ಬರುತ್ತಾನೆಂಬ ನಮ್ಮ ನಿರೀಕ್ಷೆಯು ಸತ್ಯವೇದದ ಪ್ರವಾದನೆಯ ನೆರವೇರುವಿಕೆಯಲ್ಲಿ ಆಧಾರಗೊಂಡಿದೆ ಎಂಬುದು ಸರಿ. ಆದರೆ ಅದೇ ಸಮಯದಲ್ಲಿ ಈ ವಾಗ್ದಾನ ಮಾಡಿದಾತನ ಮೇಲೆ ನಾವಿಟ್ಟಿರುವ ಭರವಸೆಯ ಮೇಲೆಯೂ ಇದು ಆಧಾರಗೊಂಡಿದೆ. ತಾನು ಖಂಡಿತವಾಗಿಯೂ ತನ್ನ ಜನರನ್ನು ಕರೆದೊಯ್ಯಲು ಬರುತ್ತೇನೆಂದು ಆತನು ಹೇಳುತ್ತಾನೆ. ಈ ವಾಗ್ದಾನ ಮಾಡಿದಾತನು ನಂಬಿಗಸ್ತನಾಗಿರುವುದರಿಂದ ಇದರ ಮೇಲೆ ನಮ್ಮ ಸಂಪೂರ್ಣ ಭರವಸೆ ಇಡಬಹುದು.

`ಶಿಲುಬೆಯು ಕ್ರಿಸ್ತನ ಎರಡನೆಬರೋಣದ ಖಚಿತತ್ವದ ಬಗ್ಗೆ ನಮಗೇನು ತಿಳಿಸುತ್ತದೆ? ಎರಡನೆ ಬರೋಣವಿಲ್ಲದಿದ್ದಲ್ಲಿ, ಮೊದಲ ಬರೋಣದಲ್ಲಿ ಆತನು ತನ್ನ ಪ್ರಾಣ ಅರ್ಪಿಸಿದ್ದು ಹೇಗೆ ವ್ಯರ್ಥವಾಗಿದೆ? ಅದರಿಂದಾಗುವ ಪ್ರಯೋಜನವಾದರೂ ಏನು?`