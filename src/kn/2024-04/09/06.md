---
title:  ತೀರ್ಪಿಗೆ ಒಳಗಾಗುವುದು
date:   28/11/2024
---

ಆದರೆ ನಂಬದವನಿಗೆ ದೇವರ ಒಬ್ಬನೇ ಮಗನ ಹೆಸರನ್ನು ನಂಬದೆ ಹೋದದ್ದರಿಂದ ಆಗಲೇ ತೀರ್ಪು ಆಗಿಹೋಯಿತು. ಆ ತೀರ್ಪು ಏನೆಂದರೆ... ಕೆಟ್ಟದ್ದನ್ನು ಮಾಡುವವರು ಬೆಳಕನ್ನು ಸಹಿಸುವುದಿಲ್ಲ, ತಮ್ಮ ಕೃತ್ಯಗಳು ದುಷ್ಕೃತ್ಯಗಳಾಗಿ ತೋರಿ ಬಂದಾವೆಂದು ಬೆಳಕಿಗೆ ಬರುವುದಿಲ್ಲ. ಆದರೆ ಸತ್ಯವನ್ನು ಅನುಸರಿಸಿ ನಡೆಯುವವನು... ಬೆಳಕಿಗೆ ಬರುತ್ತಾನೆ" (ಯೋಹಾನ 3:18-21; 1:10).

`ಜನರು ಯಾಕೆ ತೀರ್ಪಿಗೆ ಒಳಗಾಗುತ್ತಾರೆ? (ಯೋಹಾನ 3:18,36; 5:24; 38; ಯೋಹಾನ 8:24 ಹಾಗೂ 12:47).`

ನಾವು ಜಗತ್ತಿನ ಬೆಳಕಾದ ಯೇಸುಕ್ರಿಸ್ತನನ್ನು ತಿರಸ್ಕರಿಸಿದಾಗ, ನಮ್ಮಲ್ಲಿ ಸಂದೇಹ ಉಂಟಾಗಿ, ಸೈತಾನನ ಶೋಧನೆಗೆ ಒಳಗಾಗುವ ಸಾಧ್ಯತೆ ಹೆಚ್ಚಾಗುತ್ತದೆ. ಇದು ಬೆಳಕಿನಿಂದ ಕತ್ತಲೆಗೆ ಹೋದಂತಾಗುತ್ತದೆ.

ಏದೆನ್ತೋಟದ ಮಧ್ಯದಲ್ಲಿದ್ದ ಒಳ್ಳೇದರ ಮತ್ತು ಕೆಟ್ಟದ್ದರ ಅರುಹನ್ನು ಹುಟ್ಟಿಸುವ ಮರದ ವಿಷಯವಾಗಿ ಹವ್ವಳಿಗೆ ಬೆಳಕು ಕೊಡಲ್ಪಟ್ಟಿತ್ತು. ಆದರೆ ಸೈತಾನನು ಆಕೆಯು ಆ ದೈವೀಕ ಜ್ಞಾನದ ಬೆಳಕಿಗೆ ಸಂದೇಹಪಟ್ಟು ಪ್ರಶ್ನಿಸುವಂತೆ ಆಕೆಯನ್ನು ಶೋಧನೆಗೆ ಒಳಪಡಿಸಿದನು. ಪ್ರೀತಿಸ್ವರೂಪನಾದ ದೇವರು ತಾನು ಉಂಟುಮಾಡಿದ ಸೃಷ್ಟಿಯನ್ನು ತಾನೇ ನಾಶಮಾಡುವುದಿಲ್ಲವೆಂದು ಹವ್ವಳು ತನ್ನಲ್ಲೇ ವಿವೇಚಿಸಿ ದೇವರ ಮಾತನ್ನು ಪರೀಕ್ಷಿಸಿದಳು. ಅಲ್ಲದೆ ಆಕೆ ತನ್ನ ಇಂದ್ರಿಯಗಳ ಸಾಮರ್ಥ್ಯದ ಮೇಲೆ ಭರವಸೆಯಿಟ್ಟಳು. ಸರ್ಪವು ಒಳ್ಳೇದರ ಮತ್ತು ಕೆಟ್ಟದ್ದರ ಅರುಹನ್ನು ಹುಟ್ಟಿಸುವ ಹಣ್ಣನ್ನು ತಿಂದ ಕಾರಣದಿಂದ ಅದಕ್ಕೆ ಈಗ ಮಾತಾಡುವ ಶಕ್ತಿ ಬಂದಿದೆ ಎಂದು ಹವ್ವಳು ತರ್ಕಿಸಿದಳು. ಆದುದರಿಂದ ನಾನೂ ಸಹ ಈ ಹಣ್ಣನ್ನು ತಿಂದಲ್ಲಿ, ದೇವರಂತಾಗುವೆನು! ಎಂಬ ತಪ್ಪು ಆಲೋಚನೆ ಅವಳಲ್ಲಿ ಬಂದಿತು. ವಂಚನೆಗೊಳಗಾದ ಆಕೆಯು ತನಗೆ ಕೊಟ್ಟ ಬೆಳಕನ್ನು ನಿರಾಕರಿಸಿದಳು. ಆಕೆಯ ಗಂಡನಾದ ಆದಾಮನೂ ಸಹ ಹೆಂಡತಿಯ ಮಾತನ್ನು ಕೇಳಿ ಆ ಹಣ್ಣನ್ನು ತಿಂದನು.

`ಮತ್ತಾಯ 4:1-4ನೇ ವಚನಗಳನ್ನು ಓದಿರಿ. ಅಡವಿಯಲ್ಲಿ ಸೈತಾನನು ಯೇಸುವನ್ನು ಶೋಧಿಸಿದಾಗ, ಆತನು ಅವುಗಳನ್ನು ಹೇಗೆ ಜಯಿಸಿದನು?`

ಆದಾಮನು ಹಾಗೂ ಹವ್ವಳು, ಜಲಪ್ರಳಯಕ್ಕೆ ಮೊದಲು ಜೀವಿಸಿದ್ದ ಜನರು ಮತ್ತು ಕಾದೇಶ್‌ ಬರ್ನಿಯಾದಲ್ಲಿ ಇಸ್ರಾಯೇಲ್ಯರು ದೇವರು ಕೊಟ್ಟ ಬೆಳಕನ್ನು ತಿರಸ್ಕರಿಸಿದಂತೆ, ಯೇಸುಕ್ರಿಸ್ತನೂ ಸಹ ಆ ಬೆಳಕನ್ನು ತಿರಸ್ಕರಿಸುವ ಅವಕಾಶವಿತ್ತು. ಪ್ರೀತಿಸ್ವರೂಪನಾದ ದೇವರು ತನ್ನ ಮಗನನ್ನು ಅಡವಿಯಲ್ಲಿ 40 ದಿನಗಳ ಕಾಲ ಉಪವಾಸವಿರುವಂತೆಯೂ ಮತ್ತು ಯಾವುದೇ ರಕ್ಷಣೆ ಇಲ್ಲದಂತೆಯೂ ಯಾಕೆ ಮಾಡಿದ್ದಾನೆಂದು ಯೇಸುಕ್ರಿಸ್ತನು ತಂದೆಯನ್ನು ಪ್ರಶ್ನಿಸಬಹುದಾಗಿತ್ತು. ಅಲ್ಲದೆ ತಾನು ದೇವರ ಮಗನಾಗಿದ್ದೇನೆಂದು ಸೈತಾನನಿಗೆ ತಿಳಿಸುವುದಕ್ಕಾಗಿ ಕಲ್ಲುಗಳನ್ನು ರೊಟ್ಟಿಯನ್ನಾಗಿ ಮಾಡಬಹುದಾಗಿತ್ತು; ಆದರೆ ಯೇಸುವು ದೇವರವಾಕ್ಯದ ಮೂಲಕ ಸೈತಾನನ ಶೋಧನೆಗಳನ್ನು ಜಯಿಸಿದನು. ಆತನು ಮನುಷ್ಯರಂತೆ ಆಲೋಚಿಸಲಿಲ್ಲ. ಬದಲಾಗಿ ಪರಲೋಕದ ಆಲೋಚನೆಯನ್ನು ಅನುಸರಿಸಿ ಸೈತಾನನನ್ನು ಎದುರಿಸಿದನು. ಇಂದು ಜನರು ತಪ್ಪು ನಿರ್ಧಾರ ತೆಗೆದುಕೊಳ್ಳುವಾಗ, ತರ್ಕಬದ್ಧವಾಗಿ ಆಲೋಚಿಸುತ್ತಾರಲ್ಲಾ. ಅದೇ ರೀತಿ ಕ್ರಿಸ್ತನೂ ಸಹ ದೇವರ ವಾಕ್ಯದ ಬೆಳಕನ್ನು ನಿರಾಕರಿಸಿ ತರ್ಕಬದ್ಧವಾಗಿ ಆಲೋಚಿಸಿ ನಿರ್ಧಾರ ತೆಗೆದುಕೊಳ್ಳಬಹುದಾಗಿತ್ತಲ್ಲವೇ!