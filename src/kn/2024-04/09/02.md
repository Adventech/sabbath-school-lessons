---
title:  ಆತನಲ್ಲಿ ಜೀವವಿತ್ತು
date:   24/11/2024
---

ಯೋಹಾನ 1:1ನೇ ವಚನದಲ್ಲಿ ಅಪೋಸ್ತಲನು ಯೇಸುವು ಸ್ವತಃ ದೇವರಾಗಿದ್ದಾನೆ ಹಾಗೂ ದೈವೀಕ ಮಗನಾಗಿದ್ದಾನೆಂದು ಸ್ಪಷ್ಟವಾಗಿ ತಿಳಿಸುತ್ತಾನೆ. ಅದೇರೀತಿ "ಆತನಲ್ಲಿ ಜೀವವಿತ್ತು. ಆ ಜೀವವು ಮನುಷ್ಯರಿಗೆ ಬೆಳಕಾಗಿತ್ತು" ಎಂದು ಯೋಹಾನ 1:4ನೇ ವಚನವು ತಿಳಿಸುತ್ತದೆ. ಇಲ್ಲಿ ಜೀವವೆಂದರೆ, ದೈವೀಕ ಜೀವವಾಗಿದೆ ಎಂದು ಅರ್ಥ. ಸ್ವತಃ ತಾನೇ ಅಸ್ತಿತ್ವದಲ್ಲಿರುವ, ಯುಗಯುಗಾಂತರಗಳಿಂದಲೂ ಇರುವಾತನನ್ನು ಇದು ತಿಳಿಸುತ್ತದೆ. ಕ್ರಿಸ್ತನಲ್ಲಿ ಸ್ವತಃ ಜೀವವಿರುವುದರಿಂದ, ತಾನು ತಿರುಗಿ ಪಡಕೊಳ್ಳುತ್ತೇನೆಂದು ಆತನು ತನ್ನ ಪ್ರಾಣ ಕೊಡುತ್ತಾನೆ (ಯೋಹಾನ 10:17) ಆತನಲ್ಲಿ ಜೀವವಿರುವುದರಿಂದ, ಆತನು ತನಗೆ ಬೇಕಾದವರನ್ನು ಬದುಕಿಸುತ್ತಾನೆ (ಯೋಹಾನ 5:21; 14:19).

'ಜೀವ' ಎಂಬ ಪದವು ಹೊಸ ಒಡಂಬಡಿಕೆಯಲ್ಲಿ 144 ಸಾರಿ ಉಪಯೋಗಿಸಲಾಗಿದೆ. ಆದರೆ ಯೋಹಾನನ ಸುವಾರ್ತೆಯಲ್ಲಿಯೇ 36 ಸಾರಿ ಉಪಯೋಗಿಸಲ್ಪಟ್ಟಿದೆ. ಯೋಹಾನ 1:4,5ನೇ ವಚನಗಳು ಯೇಸುಕ್ರಿಸ್ತನು ಲೋಕಕ್ಕೆ ಜೀವದ ಮೂಲನಾಗಿದ್ದಾನೆಂದು ತಿಳಿಸುವುದಲ್ಲದೆ, ಈ ಪದವು ರಕ್ಷಣೆಗೂ ಸಹ ಸಂಬಂಧ ಹೊಂದಿದೆ. ಯೋಹಾನನ ಸುವಾರ್ತೆಯಾದ್ಯಂತ ಜೀವವನ್ನು ನಿತ್ಯಜೀವ ಮತ್ತು ರಕ್ಷಣೆಯ ವಾಗ್ದಾನವೆಂದು ವ್ಯಕ್ತಪಡಿಸಲಾಗಿದೆ (ಯೋಹಾನ 3:15,16,36; 4:14,36; 6:27,40,47,54,68 ಹಾಗೂ ಯೋಹಾನ 10:27,28ನೇ ವಚನಗಳನ್ನು ಗಮನಿಸಿ). ಈ ಕಾರಣದಿಂದ ಸೃಷ್ಟಿಯ ಕಾರ್ಯದಲ್ಲಿ ಜೀವವನ್ನು ಕೊಟ್ಟ ಅದೇ ದೇವರು ಕಳೆದುಹೋಗಿರುವ ಈ ಲೋಕಕ್ಕೆ ರಕ್ಷಣೆ ಹಾಗೂ ನಿತ್ಯಜೀವವನ್ನು ಕೊಡುತ್ತಾನೆ.

`ಯೇಸು ಈ ಲೋಕಕ್ಕೆ ಯಾವ ಕಾರಣಕ್ಕಾಗಿ ಬಂದನು? (ಯೋಹಾನ 1:29, 3:16; 6:40; 10:10; 12:27).`

"ಮೋಶೆಯು ಅಡವಿಯಲ್ಲಿ ಆ ಸರ್ಪವನ್ನು ಎತ್ತರದಲ್ಲಿಟ್ಟ ಹಾಗೆಯೇ, ಮನುಷ್ಯಕುಮಾರನು ತನ್ನನ್ನು ನಂಬುವವರೆಲ್ಲರೂ ನಿತ್ಯಜೀವವನ್ನು ಪಡೆಯಬೇಕೆಂದು ಎತ್ತರದಲ್ಲಿಡಲ್ಪಡಬೇಕು" (ಯೋಹಾನ 3:14,15).

ಸರ್ಪದಿಂದ ಕಚ್ಚಿಸಿಕೊಂಡ ಇಸ್ರಾಯೇಲ್ಯರಿಗೆ ಬದಲಾಗಿ ಹೇಗೆ ತಾಮ್ರದ ಸರ್ಪವು ಅವರ ಸ್ಥಾನ ಪಡೆದುಕೊಂಡಿತೋ, ಅದೇರೀತಿ ಪಾಪದಿಂದ ಬಿದ್ದುಹೋಗಿದ್ದ ನಮ್ಮ ಸ್ಥಾನವನ್ನು ಯೇಸು ತೆಗೆದುಕೊಂಡನು. ನಾವು ಆತನಲ್ಲಿ ಜೀವ ಹೊಂದುವುದಕ್ಕಾಗಿ ನಮಗೆ ಬರಬೇಕಾಗಿದ್ದ ದಂಡನೆಯನ್ನು ಆತನು ಅನುಭವಿಸಿದನು.

ನಮ್ಮಲ್ಲಿ ಜೀವವಿರಬೇಕೆಂತಲೂ ಹಾಗೂ ಅದು ಸಮೃದ್ಧವಾಗಿ ಇರಬೇಕೆಂತಲೂ ಕ್ರಿಸ್ತನು ಅಪೇಕ್ಷಿಸುತ್ತಾನೆ (ಯೋಹಾನ 10:10). ಈ ಕಾರಣದಿಂದ "ಯಾರಾ್ಯರು ಆತನನ್ನು ಅಂಗೀಕರಿಸಿದರೋ, ಅಂದರೆ ಆತನ ಹೆಸರಿನಲ್ಲಿ ನಂಬಿಕೆಯಿಟ್ಟರೋ, ಅವರಿಗೆ ದೇವರ ಮಕ್ಕಳಾಗುವ ಅಧಿಕಾರವನ್ನು ಕೊಟ್ಟನು. ಇವರು ರಕ್ತ ಸಂಬಂಧದಿಂದಾಗಲಿ, ಕಾಮದಿಂದಾಗಲಿ, ಪುರುಷ ಸಂಕಲ್ಪದಿಂದಾಗಲಿ ಹುಟ್ಟಿದವರಲ್ಲ, ದೇವರಿಂದಲೇ ಹುಟ್ಟಿದವರು" ಎಂದು ಸತ್ಯವೇದವು ತಿಳಿಸುತ್ತದೆ (ಯೋಹಾನ 1:12,13). ತಂದೆಯನ್ನು ಪ್ರಕಟಪಡಿಸುವುದಕ್ಕಾಗಿ ಯೇಸುಕ್ರಿಸ್ತನು ನಮ್ಮ ಮಧ್ಯದಲ್ಲಿ ವಾಸಿಸಿದನು. "ದೇವರನ್ನು ಯಾರೂ ಎಂದೂ ಕಂಡಿಲ್ಲ; ಯಾವನು ಏಕಪುತ್ರನೂ ಸ್ವತಃ ದೇವರೂ ಆಗಿದ್ದು ತಂದೆಯಲ್ಲಿದ್ದಾನೋ ಆತನೇ ತಿಳಿಯಪಡಿಸಿದನು" (ಯೋಹಾನ 1:18). ಯೇಸುವಿನ ಗುಣಸ್ವಭಾವ ತಿಳಿದವರು, ತಂದೆಯ ಗುಣಸ್ವಭಾವವನ್ನೂ ತಿಳಿದುಕೊಳ್ಳಬಹುದು.

`ತಂದೆಯಾದ ದೇವರ ಗುಣಸ್ವಭಾವದ ಬಗ್ಗೆ ಯೇಸುವಿನ ಜೀವನದಿಂದ ನಾವು ಏನನ್ನು ಕಲಿಯಬಹುದು? ಇದು ಯಾಕೆ ಒಂದು ಶುಭವಾರ್ತೆಯಾಗಿದೆ?`