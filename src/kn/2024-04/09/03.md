---
title:  ನಿತ್ಯಜೀವವನ್ನು ಉಂಟುಮಾಡುವ ವಾಕ್ಯಗಳು
date:   25/11/2024
---

`ಯೋಹಾನ 6:61-68ನೇ ವಚನಗಳನ್ನು ಓದಿರಿ. ಯೇಸುಸ್ವಾಮಿಯು ತನ್ನ ಹನ್ನೆರಡು ಮಂದಿ ಶಿಷ್ಯರನ್ನು ನೀವೂ ಸಹ ನನ್ನನ್ನು ಬಿಟ್ಟುಹೋಗಬೇಕೆಂದಿದ್ದೀರಾ? ಎಂದು ಕೇಳಿದಾಗ, ಅದಕ್ಕೆ ಪೇತ್ರನ ಉತ್ತರವೇನಾಗಿತ್ತು?`

ನಿನ್ನಲ್ಲಿ ನಿತ್ಯಜೀವವಿದೆ ಎಂದು ಪೇತ್ರನು ಹೇಳಿದ ಮಾತುಗಳ ಸಾರಾಂಶವು ಯೋಹಾನನ ಸುವಾರ್ತೆಯಾದ್ಯಂತ ಕಂಡುಬರುತ್ತದೆ. ಯೇಸುವು ಐದುಸಾವಿರ ಜನರಿಗೆ ಊಟ ನೀಡಿದ ಸಂದರ್ಭಕ್ಕೆ ಅನುಗುಣವಾಗಿ ಯೋಹಾನ ಆರನೇ ಅಧ್ಯಾಯದಲ್ಲಿ ನಿತ್ಯಜೀವದ ಬಗ್ಗೆ ಸಾಕಷ್ಟು ಪದಗಳು ಕಂಡುಬರುತ್ತವೆ (6:27; 40, 47, 54, 68). ನಾನೇ ಜೀವದ ರೊಟ್ಟಿಯಾಗಿದ್ದೇನೆಂದು ಯೇಸು ಹೇಳಿದ್ದಾನೆ (6:35). ಅಂದರೆ ಆತನ ಜೀವನ, ಮರಣ ಹಾಗೂ ಪುನರುತ್ಥಾನವು ನಿತ್ಯರಕ್ಷಣೆಗೆ ಮೂಲಾಧಾರವಾಗಿದೆ ಎಂದು ಇದರ ಅರ್ಥ.

ನಿತ್ಯಜೀವ ಅಥವಾ ಅದಕ್ಕೆ ಸಮಾನಾಂತರ ಪದಗುಚ್ಛವು ಯೋಹಾನನ ಸುವಾರ್ತೆಯಲ್ಲಿ ಕೊನೆಪಕ್ಷ 17 ಸಾರಿ ಕಂಡುಬರುತ್ತದೆ. ಈ ಪದವು ಆತ್ಮದ ಅಸ್ತಿತ್ವ ಅಥವಾ ನಿತ್ಯನಾದ ದೇವರ ಭಾಗವಾಗುವುದು ಇಲ್ಲವೆ ಅಲೌಕಿಕವಾದ, ಶರೀರವೇ ಇಲ್ಲದ ಒಂದು ಪರಿಕಲ್ಪನೆ ಎಂಬ ಅರ್ಥ ನೀಡುವುದಿಲ್ಲ. ಬದಲಾಗಿ ಜೀವಕೊಡುವ ಶಕ್ತಿಯಾದ ದೇವರು ಈಗ ನಮ್ಮ ಜೀವನಕ್ಕೆ ರಕ್ಷಣೆ ಹಾಗೂ ಒಂದು ಅರ್ಥಕೊಡುತ್ತಾನೆ ಹಾಗೂ ನಮ್ಮ ಕರ್ತನು ಎರಡನೇ ಸಾರಿ ಹಿಂದಿರುಗಿ ಬಂದಾಗ ಸಾವನ್ನೇ ಕಾಣದ ಯುಗಯುಗಾಂತರಗಳವರೆಗೂ ಜೀವಿಸುವ ಜೀವಕೊಡುತ್ತಾನೆಂದು ಇದರ ಅರ್ಥ. ಯೇಸುವು ಹೇಗೆ ನರಾವತಾರವೆತ್ತಿ ಈ ಲೋಕಕ್ಕೆ ಬಂದನೋ, ಅದೇರೀತಿ ಆತನು ತಿಳಿಸುವ ಪುನರುತ್ಥಾನವು ಆತನ ಸಮಯಕ್ಕೆ ತಕ್ಕಂತೆ ಭೌತಿಕ ಶರೀರದಲ್ಲಿ ಉಂಟಾಗುತ್ತದೆ. ಅದು ಸತ್ತವರೊಳಗಿಂದ ಎಬ್ಬಿಸಲ್ಪಡುವುದಾಗಿದ್ದು, ಏದೆನ್ ತೋಟದಲ್ಲಿ ಪಾಪಮಾಡುವುದಕ್ಕಿಂತ ಮೊದಲು ನಮ್ಮ ಆದಿತಂದೆ ತಾಯಿಯರಿಗಿದ್ದ ಜೀವವು ತಿರುಗಿಕೊಡಲ್ಪಡುತ್ತದೆ.

`ನಾವು ನಿತ್ಯಜೀವವನ್ನು ಹೇಗೆ ಪಡೆದುಕೊಳ್ಳುತ್ತೇವೆ? ಯೋಹಾನ 3:15,16; 5:24; 6:40,47; ಯೋಹಾನ 8:31; 12:46 ಹಾಗೂ 20:31.`

ಯೇಸುಕ್ರಿಸ್ತನು ನಮ್ಮ ಮಧ್ಯದಲ್ಲಿ ವಾಸಿಸುವುದಕ್ಕೆ ಬಂದನು ಹಾಗೂ ನಮಗಾಗಿ ತನ್ನ ಪ್ರಾಣ ಕೊಟ್ಟನೆಂದು ನಂಬಿಕೆಯಿಂದಲೇ ನಾವು ವಿಶ್ವಾಸ ಹೊಂದಿದ್ದೇವೆ. ಈ ನಂಬಿಕೆಯು ನಮಗೆ ದೇವರ ಉಚಿತಾರ್ಥ ವರವಾಗಿದೆ. ಆದರೆ ನಾವು ನಮ್ಮ ಪಾಪದ ಕ್ಷಮೆ ಮತ್ತು ಶುದ್ಧೀಕರಣಕ್ಕಾಗಿ ಪಶ್ಚಾತ್ತಾಪಪಟ್ಟು ಆತನಿಗೆ ಸಂಪೂರ್ಣವಾಗಿ ನಮ್ಮನ್ನು ಒಪ್ಪಿಸಿಕೊಡಬೇಕು ಹಾಗೂ ಆತನ ರಕ್ತವು ನಮ್ಮನ್ನು ಶುದ್ಧಗೊಳಿಸುತ್ತದೆಂದು ನಂಬಿಕೆ ಇಡಬೇಕು.

ಯೇಸುಸ್ವಾಮಿಯು ಪೇತ್ರನನ್ನು ನೀನೂ ಸಹ ನನ್ನನ್ನು ಬಿಟ್ಟುಹೋಗಬೇಕೆಂದಿ- ದ್ದೀಯಾ? ಎಂದು ಕೇಳಿದಾಗ, ಅವನು- "ಸ್ವಾಮಿ, ನಿನ್ನನ್ನು ಬಿಟ್ಟು ನಾವು ಇನ್ನಾರ ಬಳಿಗೆ ಹೋಗೋಣ? ನಿನ್ನಲ್ಲಿ ನಿತ್ಯಜೀವವನ್ನು ಉಂಟುಮಾಡುವ ವಾಕ್ಯಗಳುಂಟು" ಎಂದು ಉತ್ತರಿಸುತ್ತಾನೆ (ಯೋಹಾನ 6:68). ಪೇತ್ರನ ಈ ಮಾತಿನಲ್ಲಿ ರಕ್ಷಣೆ ಹಾಗೂ ಅದನ್ನು ನಾವು ಪಡೆದುಕೊಳ್ಳುವುದು ಹೇಗೆ ಎಂಬ ಅಂಶವು ಅಡಗಿದೆ. ಇದು ಮಾನವರ ತತ್ವಶಾಸ್ತ್ರ, ಇತಿಹಾಸ ಅಥವಾ ವಿಜ್ಞಾನದಿಂದ ಬರುವುದಿಲ್ಲ. ತನ್ನಲ್ಲಿಯೇ ನಿತ್ಯಜೀವವನ್ನು ಒಳಗೊಂಡಿರುವ ಕ್ರಿಸ್ತನಿಂದ ಮಾತ್ರ ಇದು ಬರುತ್ತದೆ. ಪವಿತ್ರಾತ್ಮನ ಕರೆಗೆ ಓಗೊಟ್ಟು ಅದನ್ನು ಅಂಗೀಕರಿಸುವವರೆಲ್ಲರಿಗೂ ಈ ನಿತ್ಯಜೀವವು ಉಚಿತವಾಗಿ ಕೊಡಲ್ಪಡುತ್ತದೆ.

`ಈ ಲೋಕದಲ್ಲಿ ನಮ್ಮ ತಾತ್ಕಾಲಿಕ ಜೀವನಕ್ಕೆ ಹೋಲಿಸಿದಲ್ಲಿ ನಿತ್ಯಜೀವದ ವಾಗ್ದಾನವು ನಮ್ಮಲ್ಲಿ ಹೇಗೆ ಪರಿಣಾಮಬೀರುತ್ತದೆ?`