---
title:  ನಿತ್ಯಜೀವದ ಮೂಲನಾದ ಕ್ರಿಸ್ತನನ್ನು ನಿರಾಕರಿಸಿದ್ದು
date:   27/11/2024
---

ಯೋಹಾನನ ಸುವಾರ್ತೆಯಲ್ಲಿ ಕೆಲವು ದುಃಖಕರ ವಿಷಯಗಳೂ ತಿಳಿಸಲ್ಪಟ್ಟಿವೆ. "ಆ ಬೆಳಕು ಕತ್ತಲಲ್ಲಿ ಪ್ರಕಾಶಿಸುತ್ತದೆ; ಕತ್ತಲು ಅದನ್ನು ಮುಸುಕಲಿಲ್ಲ. ಆತನು (ಆ ಬೆಳಕು) ಲೋಕದಲ್ಲಿ ಇದ್ದನು ಮತ್ತು ಲೋಕವು ಆತನ ಮೂಲಕವಾಗಿ ಉಂಟಾಯಿತು ಆದರೂ ಲೋಕವು ಆತನನ್ನು ಅರಿಯಲಿಲ್ಲ. ಆತನು ತನ್ನ ಸ್ವಾಸ್ಥ್ಯಯಕ್ಕೆ ಬಂದನು, ಆದರೆ ಸ್ವಂತ ಜನರು ಆತನನ್ನು ಅಂಗೀಕರಿಸಲಿಲ್ಲ" (ಯೋಹಾನ 1:5,10,11). 'ನಾನೇ' ಅಂದರೆ ಇರುವಾತನೇ ಆಗಿದ್ದೇನೆ ಎಂದು ಹೇಳಿದ ಕ್ರಿಸ್ತನನ್ನು ಆತನ ಸ್ವಂತ ಜನರಲ್ಲಿ ಅನೇಕರು ತಿರಸ್ಕರಿಸಿದರು.

ಈ ಕಾರಣದಿಂದಲೇ ಪೌಲನು 'ನಿಮ್ಮ ಧೈರ್ಯವನ್ನು ಬಿಟ್ಟು ಬಿಡಬೇಡಿರಿ' ಎಂದು ಹೇಳುತ್ತಾನೆ (ಇಬ್ರಿಯ 10:35; ಇಂగ్లిಷ್ ಬೈಬಲ್ಲಿನಲ್ಲಿ ನಿಮ್ಮ ಭರವಸೆ, ನಂಬಿಕೆಯನ್ನು ಬಿಡಬೇಡಿರೆಂದು ಹೇಳಿದೆ). ನಾವು ಪದೇಪದೇ ನೋಡಿದ ಹಾಗೆ ಜನರು ಕ್ರಿಸ್ತನ ಮಾತನ್ನು ನಂಬದಿದ್ದರಿಂದ ಆತನನ್ನು ತಿರಸ್ಕರಿಸಿದರು.

ಎಡ್ವರ್ಡ್ ಝಿಂಕ್ ಹಾಗೂ ರೊನಾಲ್ಡ್ ಹೆಗ್ಸ್ಟ್ಯಾಡ್ ಎಂಬುವವರು ತಮ್ಮ 'ದಿ ಸರ್ಟೆನಿಟಿ ಆಫ್ ದಿ ಸೆಕೆಂಡ್ ಕಮಿಂಗ್' ಪುಸ್ತಕದ 96ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ನಮ್ಮ ಸಮಕಾಲೀನರಾದ ಮಾನವರ ಚಿಂತನಾಕ್ರಮವು ಸಂಶಯದಿಂದ ಆರಂಭವಾಗುತ್ತದೆ. ಯಾವುದು ಸತ್ಯವೆಂಬುದನ್ನು ಖಚಿತಪಡಿಸಿಕೊಳ್ಳಲು ಜನರು ಎಲ್ಲವನ್ನೂ ಪ್ರಶ್ನಿಸುತ್ತಾರೆ. ತಾವು ತಾಳೆಮಾಡಿ ವಿಚಾರಣೆ ಮಾಡಿದ ವಿಷಯವೇ ಜ್ಞಾನವೆಂದು ದೃಢವಾಗಿ ನಂಬಿಕೊಂಡು, ಅದರಲ್ಲಿ ನಂಬಿಕೆಯಿಡುತ್ತಾರೆ. ಕೆಲವರು ಇದೇ ವಿಧಾನವನ್ನು ಸತ್ಯವೇದಕ್ಕೂ ಅನ್ವಯಿಸುತ್ತಾರೆ. ವೈಜ್ಞಾನಿಕ, ಚಾರಿತ್ರಿಕ, ಮನಃಶಾಸ್ತ್ರೀಯ, ತತ್ವಶಾಸ್ತ್ರೀಯ, ಪುರಾತತ್ವಶಾಸ್ತ್ರ ಹಾಗೂ ಭೂಗರ್ಭಶಾಸ್ತ್ರದ ದೃಷ್ಟಿಯಿಂದ ಸತ್ಯವೇದದಲ್ಲಿರುವ ಸತ್ಯವನ್ನು ನಿರ್ಧರಿಸುವ ಸಲುವಾಗಿ ಎಲ್ಲವನ್ನೂ ಪ್ರಶ್ನಿಸುತ್ತಾರೆ. ಇಂತಹ ವಿಧಾನವು ಆರಂಭದಿಂದಲೇ ಸತ್ಯವೇದದ ಪ್ರಾಮಾಣಿಕತೆಯ ಬಗ್ಗೆ ಸಂಶಯ ವ್ಯಕ್ತಪಡಿಸುತ್ತದೆ. ಇದನ್ನು ಕುರಿತು ಕ್ರಿಸ್ತನು "ಮನುಷ್ಯಕುಮಾರನು ಬಂದಾಗ ಭೂಮಿಯ ಮೇಲೆ ನಂಬಿಕೆಯನ್ನು ಕಾಣುವನೋ" ಎಂದು ಹೇಳುತ್ತಾನೆ (ಲೂಕ 18:8).

`ಅರಣ್ಯಕಾಂಡ 13:23-33ನೇ ವಚನಗಳನ್ನು ಓದಿರಿ. ಕಾನಾನ್ ದೇಶವನ್ನು ನೋಡುವುದಕ್ಕೆ ಹೋಗಿ ಹಿಂದಿರುಗಿ ಬಂದ ಗೂಢಚಾರರ ಎರಡು ವರದಿಗಳ ನಡುವಣ ವ್ಯತ್ಯಾಸವೇನು?`

ಇಬ್ರಿಯರು ಕಾದೇಶ್‌ಬರ್ನಿಯಾದಲ್ಲಿದ್ದಾಗ ಅವರು ಮಾಡಿದ ಪಾಪವೆಂದರೆ, ದೇವರ ಮಾತಿನಲ್ಲಿ ಸಂದೇಹ ವ್ಯಕ್ತಪಡಿಸಿದ್ದು, ನೀವು ಹೋಗಿ ಕಾನಾನ್ ದೇಶವನ್ನು ವಶಪಡಿಸಿಕೊಳ್ಳಿರಿ ಎಂದು ದೇವರು ಅವರಿಗೆ ಹೇಳಿದ್ದನು. ಕಾನಾನ್ ದೇಶವನ್ನು ಸಂಚರಿಸಿ ನೋಡುವುದಕ್ಕೆ ಹನ್ನೆರಡು ಮಂದಿ ಗೂಢಚಾರರನ್ನು ಕಳುಹಿಸಲಾಯಿತು. ಅವರು ಎರಡು ವರದಿಗಳೊಂದಿಗೆ ಹಿಂದಿರುಗಿ ಬಂದರು. ಹತ್ತುಮಂದಿ ನಕಾರಾತ್ಮಕ ವರದಿ ನೀಡಿದರು. ಆ ದೇಶದ ನಿವಾಸಿಗಳು ಬಲಿಷ್ಠರು. ಅವರಿರುವ ಪಟ್ಟಣಗಳು ದೊಡ್ಡದಾಗಿಯೂ, ಕೋಟೆ ಕೊತ್ತಲುಗಳುಳ್ಳವಾಗಿಯೂ ಇವೆ ಹಾಗೂ ಬಲಿಷ್ಠವಾದ ಸೈನ್ಯವಿದೆ ಎಂದು ವರದಿ ನೀಡಿದರು. ಇದಕ್ಕೆ ಹೋಲಿಸಿದಲ್ಲಿ ಇಸ್ರಾಯೇಲ್ಯರು ಐಗುಪ್ತದೇಶದಲ್ಲಿ ದಾಸರಾಗಿದ್ದರು ಮತ್ತು ಅವರಿಗೆ ಯಾವುದೇ ಸೈನ್ಯದ ಅನುಭವವಿರಲಿಲ್ಲ. ಇದರಿಂದ ಹತ್ತುಮಂದಿ ಗೂಢಚಾರರು ಮಾನವರ ದೃಷ್ಟಿಕೋನದಿಂದ ದೇವರ ಮಾತಿಗೆ ಸಂದೇಹಪಟ್ಟು ಅವಿಶ್ವಾಸ ವ್ಯಕ್ತಪಡಿಸಿದರು. ಆದರೆ ಕೇವಲ ಇಬ್ಬರುಗೂಢಚಾರರು ಮಾತ್ರ ದೇವರ ವಾಕ್ಯದ ಅತ್ಯಧಿಕ ಶಕ್ತಿಯ ಮೇಲೆ ನಂಬಿಕೆಯಿಟ್ಟು ಕಾನಾನ್ ದೇಶವನ್ನು ಗೆಲ್ಲಬಹುದೆಂದು ಸಕಾರಾತ್ಮಕ ವರದಿ ಕೊಟ್ಟರು.

`ಹತ್ತುಜನ ಗೂಢಚಾರರು ಮಾಡಿದ ತಪ್ಪನ್ನು ನಾವು ಮಾಡದಂತೆ ಹೇಗೆ ತಡೆಗಟ್ಟಬಹುದು? ಅದೇ ಸಮಯದಲ್ಲಿ ನಾವು ಮೂರ್ಖತನದ ಕಾರ್ಯವನ್ನು ಮಾಡುತ್ತಿದ್ದರೂ, ದೇವರ ಚಿತ್ತ ನೆರವೇರಿಸುತ್ತಿದ್ದೇವೆ. ಆದುದರಿಂದ ಇದರಲ್ಲಿ ನಾವು ವಿಫಲರಾಗುವುದಿಲ್ಲವೆಂಬ ಅನಿಸಿಕೆಯನ್ನು ಹೇಗೆ ತಡೆಗಟ್ಟಬಹುದು?`