---
title:  ಕ್ರಿಸ್ತನ ಬಗ್ಗೆ ಹಳೆಯ ಒಡಂಬಡಿಕೆಯ ಪ್ರವಾದನೆಗಳು - ಭಾಗ 1
date:   19/11/2024
---

ತಾನು ಯಾರೆಂಬ ಬಗ್ಗೆ ಯೆಹೂದ್ಯ ಧಾರ್ಮಿಕ ನಾಯಕರಾದ ಶಾಸ್ತಿ್ರಗಳು, ಫರಿಸಾಯರು, ಸದ್ದುಕಾಯರೊಂದಿಗೆ ಚರ್ಚೆಮಾಡುವಾಗ, ಯೇಸುವು ಧರ್ಮಶಾಸ್ತ್ರ ಅಂದರೆ ಹಳೆಯ ಒಡಂಬಡಿಕೆಯ ಅಧಿಕಾರವನ್ನು ದೃಢಪಡಿಸಿದನು. ಈ ಧಾರ್ಮಿಕ ನಾಯಕರು ಧರ್ಮಶಾಸ್ತ್ರದಲ್ಲಿ ನಂಬಿಕೆಯಿಟ್ಟಿದ್ದರಿಂದ, ಮೊದಲ ನೋಟಕ್ಕೆ ಅವುಗಳ ಅಧಿಕಾರವನ್ನು ದೃಢಪಡಿಸುವುದು ಆತನಿಗೆ ಅಗತ್ಯವಿರಲಿಲ್ಲವೆಂದು ತೋರುತ್ತದೆ. ಆದಾಗ್ಯೂ, ಅವರು ತಮ್ಮ ಹೃದಯಗಳನ್ನು ಎಷ್ಟೇ ಕಠಿಣ ಮಾಡಿಕೊಂಡಾಗ್ಯೂ ಮತ್ತು ತಮ್ಮ ಮನಸ್ಸಾಕ್ಷಿಗೆ ವಿರುದ್ಧವಾಗಿ ಹೋಗಲು ಅವರು ಎಷ್ಟೇ ಪ್ರಯತ್ನಿಸಿದರೂ, ಯೇಸುವು ತಾನು ಯಾರೆಂದು ಅವರಿಗೆ ತೋರಿಸಲು ಧರ್ಮಶಾಸ್ತ್ರದ ಅಧಿಕಾರವನ್ನು ಒತ್ತಿ ಹೇಳಿದನು.

ಅದೇ ಸಮಯದಲ್ಲಿ ಯೋಹಾನನು ತನ್ನ ಸುವಾರ್ತೆಯಲ್ಲಿ ಹಳೆಯ ಒಡಂಬಡಿಕೆಯಲ್ಲಿ ಮೆಸ್ಸೀಯನ ಬಗ್ಗೆ ಮಾಡಿದ ವಾಗ್ದಾನವು ಯೇಸುವಿನಲ್ಲಿ ನೆರವೇರಿತೆಂಬುದನ್ನು ಸೂಚಿಸಲು ಧರ್ಮಶಾಸ್ತ್ರದಿಂದ ಅನೇಕ ಹೇಳಿಕೆಗಳನ್ನು ಮತ್ತು ಪರೋಕ್ಷ ಸೂಚನೆಗಳನ್ನು ನೇರವಾಗಿ ಉಲ್ಲೇಖಿಸುತ್ತಾನೆ.

**ಕೆಳಗೆ ತಿಳಿಸಿದ ಹಳೆಯ ಮತ್ತು ಹೊಸ ಒಡಂಬಡಿಕೆಗಳ ವಾಕ್ಯಗಳು ಹೇಗೆ ಒಂದಕ್ಕೊಂದು ಸಂಬಂಧ ಹೊಂದಿವೆ?**

`ಯೋಹಾನ 1:23; ಯೆಶಾಯ 40:3`

`ಯೋಹಾನ 2:16; ಕೀರ್ತನೆ 69:9`

`ಯೋಹಾನ 7:38 ಯೆರೆಮೀಯ 2:13`

`ಯೋಹಾನ 19:36 ಅರಣ್ಯಕಾಂಡ 9:12`

ಯೋಹಾನನು ಮಾತ್ರವಲ್ಲ, ಪೇತ್ರ, ಪೌಲನು, ಮತ್ತಾಯ, ಮಾರ್ಕ, ಲೂಕ ಹಾಗೂ ಹೊಸ ಒಡಂಬಡಿಕೆಯ ಎಲ್ಲಾ ಲೇಖಕರು ಪವಿತ್ರಾತ್ಮನ ಪ್ರೇರಣೆಯಿಂದ ಅನೇಕ ಸಾರಿ ನಜರೇತಿನ ಯೇಸುವಿನ ಜೀವನ, ಮರಣ, ಪುನರುತ್ಥಾನ ಹಾಗೂ ಪರಲೋಕಕ್ಕೆ ಏರಿಹೋಗಿ ತಂದೆಯಾದ ದೇವರ ಬಲಪಾರ್ಶ್ವದಲ್ಲಿ ಸಿಂಹಾಸನಾರೂಢನಾದದ್ದು- ಇವೆಲ್ಲವೂ ಹಳೆಯ ಒಡಂಬಡಿಕೆಯ ಪ್ರವಾದನೆಗಳು ಆತನಲ್ಲಿ ನೆರವೇರಿವೆ ಎಂದು ತಿಳಿಸಿದ್ದಾರೆ.

ಯೇಸುಕ್ರಿಸ್ತನು ತನ್ನ ಶಿಷ್ಯರಿಗೆ ತನ್ನ ಸೇವೆಯ ಬಗ್ಗೆ ಧರ್ಮಶಾಸ್ತ್ರದಲ್ಲಿ ಮುಂತಿಳಿಸಿದ ವಿಷಯಗಳನ್ನು ಯಾವಾಗಲೂ ತಿಳಿಸುತ್ತಿದ್ದನು. ಆದರೆ ಅವರು ಯಾವಾಗ ಶಾಸ್ತ್ರಗಳು ಯೇಸುವಿನ ಮರಣ ಹಾಗೂ ಪುನರುತ್ಥಾನದ ಬಗ್ಗೆ ಸೂಚಿಸುತ್ತವೆಂಬುದನ್ನು ಮನವರಿಕೆ ಮಾಡಿಕೊಂಡರು? ಆತನು ಮರಣಹೊಂದಿ, ಪುನರುತ್ಥಾನಗೊಂಡು ಅವರಿಗೆ ಕಾಣಿಸಿಕೊಂಡಾಗ ಮಾತ್ರ ಶಿಷ್ಯರು ಅಂತಿಮವಾಗಿ ಆತನು ಹೇಳಿದ್ದನ್ನು ತಿಳಿದುಕೊಂಡರು. "ಆದುದರಿಂದ ಆತನು ಸತ್ತು ಬದುಕಿ ಎದ್ದಮೇಲೆ ಈ ಮಾತು ಆತನ ಶಿಷ್ಯರ ನೆನಪಿಗೆ ಬಂದು ಶಾಸ್ತ್ರದಲ್ಲಿ ಬರೆದದ್ದನ್ನೂ, ಆತನ ಮಾತನ್ನೂ ಅವರು ನಂಬುವವರಾದರು" (ಯೋಹಾನ 2:22 ಹಾಗೂ 20:9).