---
title:  ಹಳೆಯ ಒಡಂಬಡಿಕೆಯ ಪ್ರವಾದನೆಗಳ ನೆರವೇರುವಿಕೆ
date:   16/11/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 5:17,20, 36-40,46,47; 8:12-30; ಯೋಹಾನ 13:8 ಹಾಗೂ 17:12; ಯೆರೆಮೀಯ 2:13 ಮತ್ತು ಜೆಕರ್ಯ 9:9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ನನಗಂತೂ ಯೋಹಾನನ ಸಾಕ್ಷಿಗಿಂತ ಹೆಚ್ಚಿನ ಸಾಕ್ಷಿ ಉಂಟು; ಹೇಗೆಂದರೆ ಪೂರೈಸುವುದಕ್ಕೆ ತಂದೆ ನನಗೆ ಕೊಟ್ಟಿರುವ ಕೆಲಸಗಳು, ಅಂದರೆ ನಾನು ಮಾಡುವ ಕೆಲಸಗಳೇ ತಂದೆಯು ನನ್ನನ್ನು ಕಳುಹಿಸಿಕೊಟ್ಟನೆಂಬುದಾಗಿ ನನ್ನ ವಿಷಯದಲ್ಲಿ ಸಾಕ್ಷಿ ಕೊಡುತ್ತವೆ" (ಯೋಹಾನ 5:36).

ಯೇಸುಸ್ವಾಮಿಯು ಹೇಳಿದ್ದು ಹಾಗೂ ಮಾಡಿದ್ದೆಲ್ಲವೂ, ಮೆಸ್ಸೀಯನಾದ ಕ್ರಿಸ್ತನು ಇಸ್ರಾಯೇಲ್ ರಾಜ್ಯಕ್ಕೆ ಬಂದಿದ್ದಾನೆಂದು ಯೋಹಾನನ ಸುವಾರ್ತೆಯಲ್ಲಿ ಪದೇ ಪದೇ ನಾವು ಕಾಣಬಹುದು, ಹೌದು, ಆತನು ಧರ್ಮಶಾಸ್ತ್ರದಲ್ಲಿ ಮುಂದಾಗಿ ತಿಳಿಸಿದ್ದಂತೆ, ಯೆಹೂದ್ಯರಲ್ಲಿ ಒಬ್ಬನಾಗಿ ಬೆತೆ್ಲಹೇಮಿನಲ್ಲಿ ಹುಟ್ಟಿಬಂದನು.

ಆದಾಗ್ಯೂ, ಯೋಹಾನನು ತಿಳಿಸಿದಂತೆ- "ಕ್ರಿಸ್ತನು (ಆತನು) ಲೋಕದಲ್ಲಿ ಇದ್ದನು; ಮತ್ತು ಲೋಕವು ಆತನ ಮೂಲಕವಾಗಿ ಉಂಟಾಯಿತು. ಆದರೂ ಲೋಕವು ಆತನನ್ನು ಅರಿಯಲಿಲ್ಲ" (ಯೋಹಾನ 1:10).

ಯೇಸುವು ಲೋಕದಲ್ಲಿದ್ದನು; ಸಮಸ್ತ ಲೋಕವು ಆತನ ಮೂಲಕವಾಗಿ ಉಂಟಾಯಿತು, ಆದರೂ ಲೋಕವು ಆತನನ್ನು ಅರಿಯಲಿಲ್ಲ. ಇದು ಒಂದು ಆಶ್ಚರ್ಯಕರವಾದ ಸಂಗತಿ. ಯೇಸುವು ಮಾಡಿದ ಎಲ್ಲಾ ಅದ್ಭುತಕಾರ್ಯಗಳನ್ನು ನೋಡಿದ ಜನರು ಆತನನ್ನು ನಂಬಬೇಕಾಗಿತ್ತು. ಆದರೆ ಅವರಲ್ಲಿ ಅನೇಕರು ಆತನನ್ನು ನಂಬಲಿಲ್ಲವೆಂದು ಸುವಾರ್ತೆಗಳು ತಿಳಿಸುತ್ತವೆ. ಹಳೆಯ ಒಡಂಬಡಿಕೆಯ ಧರ್ಮಶಾಸ್ತ್ರದ ವಾಕ್ಯಗಳು ಆತನನ್ನು ಸೂಚಿಸುತ್ತವೆ. ಅದನ್ನು ತಿಳಿದುಕೊಂಡಾದರೂ ಯೆಹೂದ್ಯರು ಯೇಸುವನ್ನು ನಂಬಬೇಕಾಗಿತ್ತು.

ಈ ವಾರ ನಾವು ಯೇಸುವು ಬರಬೇಕಾಗಿದ್ದ ಮೆಸ್ಸೀಯನೆಂದು ಯೋಹಾನನು ಇನ್ನೂ ಹೆಚ್ಚಿನ ರೀತಿಯಲ್ಲಿ ತಿಳಿಸುವುದನ್ನು ಕಾಣುತ್ತೇವೆ. ಆತನು ಮೆಸ್ಸೀಯನಾದ ಕ್ರಿಸ್ತನೆಂದು ಬಲವಾದ ಸಾಕ್ಷ್ಯಾಧಾರಗಳು ಇದ್ದರೂ, ಯಾಕೆ ಅನೇಕರು ಆತನನ್ನು ತಿರಸ್ಕರಿಸಿದರೆಂಬುದನ್ನೂ ಸಹ ತಿಳಿಯೋಣ.

ಆ ಕಾಲದ ಜನರು ಮಾಡಿದ ತಪ್ಪಿನಿಂದ ನಾವೇನು ಕಲಿಯಬಹುದು?