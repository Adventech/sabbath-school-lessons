---
title:  ಧರ್ಮಶಾಸ್ತ್ರದ ಅಧಿಕಾರಯುಕ್ತ ಪಾತ್ರ
date:   18/11/2024
---

ಯೇಸುವೇ ಬರಬೇಕಾದ ಮೆಸ್ಸೀಯನೆಂದು ಸೂಚಿಸುವುದಕ್ಕೆ ಸುವಾರ್ತಿಕನಾದ ಯೋಹಾನನು ನಿರ್ದಿಷ್ಟವಾದ ಸೂಚಕಕಾರ್ಯಗಳು ಮತ್ತು ಸಾಕ್ಷಿಗಳನ್ನು ಉಪಯೋಗಿಸಿದ್ದಾನೆ. ಇದರೊಂದಿಗೆ ಅವನು ಕ್ರಿಸ್ತನು ಮಾಡುವ ಕ್ರಿಯೆಗಳ ಬಗ್ಗೆ ಮುಂದಾಗಿ ತಿಳಿಸಿರುವ ಹಳೆಯ ಒಡಂಬಡಿಕೆ ಹಾಗೂ ಅದರ ಪ್ರವಾದನೆಗಳ ಅಧಿಕಾರಯುಕ್ತವಾದ ಸಂಗತಿಗಳನ್ನೂ ಸಹ ತಿಳಿಸುತ್ತಾನೆ. ಹಳೆಯ ಒಡಂಬಡಿಕೆಯು ಯೋಹಾನನ ಸುವಾರ್ತೆಗೆ ಮಾತ್ರವಲ್ಲ, ಸಂಪೂರ್ಣ ಹೊಸಒಡಂಬಡಿಕೆಗೆ ಮೂಲಾಧಾರವಾಗಿದೆ. ಯೇಸುವು ಯಾರು, ಎಲ್ಲಿಂದ ಬಂದವನು, ಏನು ಮಾಡಿದನು ಹಾಗೂ ಏನು ಮಾಡಲಿದ್ದಾನೆಂಬುದೆಲ್ಲವೂ ಧರ್ಮಶಾಸ್ತ್ರ ಅಂದರೆ ಹಳೆಯ ಒಡಂಬಡಿಕೆಯಲ್ಲಿ ಆಧಾರಗೊಂಡಿದೆ.

`ಯೋಹಾನ 5:39, 40, 46, 47ನೇ ವಚನಗಳನ್ನು ಓದಿರಿ. ಧರ್ಮಶಾಸ್ತ್ರ ಅಂದರೆ ಹಳೆಯ ಒಡಂಬಡಿಕೆಯ ಅಧಿಕಾರದ ಬಗ್ಗೆ ಯೇಸುವು ಯಾವ ಅಭಿಪ್ರಾಯ ಹೊಂದಿದ್ದನೆಂಬುದನ್ನು ಈ ವಾಕ್ಯಗಳು ಹೇಗೆ ತಿಳಿಸುತ್ತವೆ?`

ಎಲ್ಲಾ ಸುವಾರ್ತೆಗಳಲ್ಲಿಯೂ ಯೇಸುಸ್ವಾಮಿಯು ಅಧಿಕಾರಯುಕ್ತ ಧರ್ಮಶಾಸ್ತ್ರವು ತನ್ನ ಬಗ್ಗೆ ಪ್ರಮುಖ ಸಾಕ್ಷಿಯಾಗಿದೆ ಎಂದು ಅದರ ಬಗ್ಗೆ ಪದೇಪದೇ ತಿಳಿಸುತ್ತಾನೆ. ಉದಾಹರಣೆಗೆ ಆತನು ತನ್ನ ಬಗ್ಗೆ ಹಾಗೂ ತಾನು ಏನು ಮಾಡುತ್ತೇನೆಂದು ಸೂಚಿಸಲು ಸಹಾಯವಾಗುವಂತೆ ಹಳೆಯ ಒಡಂಬಡಿಕೆಯ ಘಟನೆಗಳನ್ನು ಅನೇಕ ಸಾರಿ ಉಪಯೋಗಿಸಿದ್ದಾನೆ. ಈ ಒಂದು ಪ್ರಕರಣದಲ್ಲಿ ಆತನು ಅರಣ್ಯಕಾಂಡ 21:5-9ನೇ ವಚನಗಳನ್ನು ಉದಾಹರಿಸುತ್ತಾ "ಮೋಶೆಯು ಅಡವಿಯಲ್ಲಿ ಆ ಸರ್ಪವನ್ನು ಎತ್ತರದಲ್ಲಿಟ್ಟ ಹಾಗೆಯೇ, ಮನುಷ್ಯಕುಮಾರನು..... ಎತ್ತರದಲ್ಲಿಡಬೇಕು" ಎಂದು ತಿಳಿಸಿದ್ದಾನೆ (ಯೋಹಾನ 3:15). ಈ ಘಟನೆಯನ್ನು ಉದಾಹರಿಸುವ ಮೂಲಕ ಯೇಸುಕ್ರಿಸ್ತನು ಅದರ ಸಂದೇಶದ ಬಗ್ಗೆ ಅಧಿಕಾರಯುಕ್ತವಾದ ಅರ್ಥ ವಿವರಣೆ ನೀಡುತ್ತಾ, ಅದು ತನ್ನನ್ನೂ ಸಹ ಸೂಚಿಸುತ್ತದೆಂದು ಹೇಳುತ್ತಾನೆ. ಯೇಸುಸ್ವಾಮಿ ಮಾತ್ರವಲ್ಲ, ಇತರರೂ ಸಹ ಆತನನ್ನು ಸೂಚಿಸುವುದಕ್ಕಾಗಿ ಹಳೆಯ ಒಡಂಬಡಿಕೆಯನ್ನು ಉದಾಹರಿಸುತ್ತಾರೆ. ಫಿಲಿಪ್ಪನು ನತಾನಯೇಲನಿಗೆ- "ಯಾವನ ವಿಷಯವಾಗಿ ಮೋಶೆಯ ಧರ್ಮಶಾಸ್ತ್ರದಲ್ಲಿ ಬರೆದನೋ ಮತ್ತು ಪ್ರವಾದಿಗಳು ಬರೆದರೋ, ಆತನು ನಮಗೆ ಸಿಕ್ಕಿದನು" ಎಂದು ಹೇಳುತ್ತಾನೆ (ಯೋಹಾನ 1:45).

ಯೋಹಾನ 13:18; 17:12 ಹಾಗೂ ಯೋಹಾನ 19:24, 28 ಮತ್ತು 36ನೇ ವಚನಗಳನ್ನು ಓದಿರಿ. ಧರ್ಮಶಾಸ್ತ್ರ ಅಂದರೆ ಹಳೆಯ ಒಡಂಬಡಿಕೆಯ ಅಧಿಕಾರದ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ? ಧರ್ಮಶಾಸ್ತ್ರವು ನಮ್ಮ ನಂಬಿಕೆಗೆ ಹೇಗೆ ನಿರ್ಣಾಯಕ ಪಾತ್ರವಹಿಸುತ್ತದೆಂಬುದರ ಬಗ್ಗೆ ಇವುಗಳು ನಮಗೆ ತಿಳಿಸುವುದೇನು?

`ಸತ್ಯವೇದದ ಮೇಲೆ ನಮಗಿರುವ ನಂಬಿಕೆಯನ್ನು ಹಾಳುಮಾಡಲು ಯಾವ ಶಕ್ತಿಗಳು ಗುಪ್ತವಾಗಿ ಅಥವಾ ಬಹಿರಂಗವಾಗಿ ಕಾರ್ಯಮಾಡುತ್ತವೆ?`