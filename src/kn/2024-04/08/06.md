---
title:  ಕಪಟ ಭಕ್ತಿಯುಳ್ಳ ಯೆಹೂದ್ಯ ಧಾರ್ಮಿಕ ನಾಯಕರು
date:   21/11/2024
---

ಯೆಹೂದ್ಯರು ಮೆಸ್ಸೀಯನಿಗಾಗಿ ಬಹಳವಾಗಿ ಹಂಬಲಿಸುತ್ತಾ ಕಾದುಕೊಂಡಿದ್ದರು. ಆದರೆ ಯೇಸುಕ್ರಿಸ್ತನೇ ವಾಗ್ದಾನ ಮಾಡಲ್ಪಟ್ಟಿದ್ದ ಮೆಸ್ಸೀಯನೆಂದು ಇದುವರೆಗೆ ಯೋಹಾನನ ಸುವಾರ್ತೆಯಲ್ಲಿ ನಾವು ತಿಳಿದುಕೊಂಡಿದ್ದೇವೆ. ಆದರೆ ಸಾಮಾನ್ಯ ಜನರ ಆತ್ಮೀಕ ಮಾರ್ಗದರ್ಶಿಗಳಾಗಿದ್ದ ಯೆಹೂದ್ಯರ ಧಾರ್ಮಿಕ ನಾಯಕರುಗಳಾದ ಫರಿಸಾಯರು, ಸದ್ದುಕಾಯರು, ಶಾಸ್ತಿ್ರಗಳು ಹಾಗೂ ಹಿರೀಸಭೆಯವರಲ್ಲಿ ಹೆಚ್ಚಿನವರು ಯೇಸುಸ್ವಾಮಿಗೆ ಕಡುವೈರಿಗಳಾಗಿದ್ದರು. ಅದಕ್ಕೆ ಕಾರಣವೇನು?

`ಯೋಹಾನ 8:12-30ನೇ ವಚನಗಳನ್ನು ಓದಿರಿ. ಇಲ್ಲಿ ಯೇಸುವಿಗೂ ಮತ್ತು ಈ ಧಾರ್ಮಿಕನಾಯಕರುಗಳ ನಡುವಣ ಅಸಮಾಧಾನ, ಅತೃಪಿ್ತಗೆ ಕಾರಣವಾದ ಪ್ರೇರಣೆ ಏನು? ಆತನನ್ನು ನಿರಾಕರಿಸಲು ಕಾರಣವೇನೆಂದು ಈ ವಾಕ್ಯಗಳಲ್ಲಿ ಯಾವುವು ಚೆನ್ನಾಗಿ ವಿವರಿಸುತ್ತವೆ?`

ಯೇಸುಸ್ವಾಮಿಯು ಯೆಹೂದ್ಯ ಧಾರ್ಮಿಕ ನಾಯಕರಿಗೆ- ನೀವು ನಿನ್ನನ್ನೂ ತಿಳಿದಿಲ್ಲ; ನನ್ನ ತಂದೆಯನ್ನೂ ತಿಳಿದಿಲ್ಲ" ಎಂದು ಹೇಳುತ್ತಾನೆ (8:29). ಅವರು ತಂದೆಯಾದ ದೇವರು ಹಾಗೂ ಆತನು ಕಳುಹಿಸಿಕೊಟ್ಟ ಮೆಸ್ಸೀಯನನ್ನು ತಿಳಿದಿರಬೇಕಾಗಿತ್ತು. ಆದರೆ ಅವರು ಆತನನ್ನು ನಂಬದೆ ತಮ್ಮನ್ನು ತಾವೇ ಮೋಸಗೊಳಿಸಿಕೊಂಡರು. ಅವರು ತಮ್ಮ ಸಂಪ್ರದಾಯಗಳು ಮತ್ತು ತತ್ವಜ್ಞಾನದಲ್ಲಿ ಎಷ್ಟೊಂದು ಮರುಳಾಗಿದ್ದರೆಂದರೆ, ವಾಗ್ದಾನ ಮಾಡಲ್ಪಟ್ಟಿದ್ದ ಮೆಸ್ಸೀಯನು ಅವರ ಎದುರಿನಲ್ಲಿಯೇ ಇದ್ದಾನೆ, ತಾನು ಹೇಳಿದ್ದ ಎಲ್ಲವನ್ನೂ ಕಣ್ಣೆದುರಿಗೆ ಮಾಡುತ್ತಿದ್ದಾನೆ. ಇದರಿಂದ ಯೇಸುವು ತಂದೆಯಿಂದ ಕಳುಹಿಸಲ್ಪಟ್ಟವನೆಂದು ಬಲವಾದ ಸಾಕ್ಷ್ಯಾಧಾರ ದೊರೆತರೂ, ಯೆಹೂದ್ಯ ಧಾರ್ಮಿಕ ನಾಯಕರು ಆತನನ್ನು ತಿರಸ್ಕರಿಸಿದರು.

ಎರಡನೆಯದಾಗಿ ಯೇಸುವು ಅವರಿಗೆ- ನೀವು ಕೆಳಗಿನವರು (ಯೋಹಾನ 8:29) ಎಂದು ಹೇಳುತ್ತಾನೆ. ಅಂದರೆ ಅವರು ಮೇಲ್ನೋಟಕ್ಕೆ ಧಾರ್ಮಿಕವಾಗಿ ಭಯಭಕ್ತಿಯುಳ್ಳವರಂತೆ ಕಂಡುಬಂದರೂ, ಅವರು ಆತ್ಮೀಕವಾಗಿ ಒಳ್ಳೆಯವರಾಗಿರಲಿಲ್ಲ ಎಂದು ಅದರ ಅರ್ಥ. ಅವರು ಭಕ್ತಿಯ ವೇಷವಿದ್ದು (2 ತಿಮೊಥೆ 3:5). ಅದರ ಬಲವನ್ನು ಬೇಡವೆನ್ನುವವರಾಗಿದ್ದರು. ಹೊರನೋಟಕ್ಕೆ ಭಕ್ತಿವಂತರಂತೆ ನಟಿಸುತ್ತಿದ್ದರು, ಆದರೆ ಅಂತರಂಗದಲ್ಲಿ ದೇವರ ಬಗ್ಗೆ ಅಪನಂಬಿಕೆ ಹೊಂದಿದ್ದರು. ಇದೇನೂ ಆಶ್ಚರ್ಯವಲ್ಲ, ಇಂತವರ ವಿಷಯದಲ್ಲಿಯೇ ಪ್ರವಾದಿಯಾದ ಯೆಶಾಯನು ಯಹೋವನು ಹೇಳಿದ ಮಾತನ್ನೂ ಹೀಗೆ ತಿಳಿಸಿದ್ದಾನೆ:

`"ಈ ಜನರು ಮಾತಿನಿಂದ ನನ್ನನ್ನು ಸಮೀಪಿಸಿ ತುಟಿಯಿಂದ ನನ್ನನ್ನು ಸನಾ್ಮನಿಸುತ್ತಾರೆ. ಮನಸ್ಸನ್ನೋ ದೂರಮಾಡಿಕೊಂಡು ಬಾಯಿಪಾಠವಾಗಿ ಕಲಿತಿರುವ ಮನುಷ್ಯರ ಆಜ್ಞೆಗೆ ಸರಿಯಾದ ಭಯಭಕ್ತಿಯನ್ನು ಮಾತ್ರ ನನ್ನಲ್ಲಿಟ್ಟಿದ್ದಾರೆ" (ಯೆಶಾಯ 29:13).`

ಇದೇ ಅರ್ಥಕೊಡುವ ಮಾತನ್ನು ಶತಮಾನಗಳ ನಂತರ ಯೇಸುಕ್ರಿಸ್ತನು- "ಮನುಷ್ಯರು ಕಲ್ಪಿಸಿದ ಕಟ್ಟಳೆಗಳನ್ನೇ ಅವರು ಬೋಧಿಸುವುದರಿಂದ ನನಗೆ ಭಕ್ತಿ ತೋರಿಸುವುದು ವ್ಯರ್ಥ" ಎಂದು ಹೇಳಿದ್ದಾನೆ (ಮಾರ್ಕ 7:7). ಯೆಹೂದ್ಯ ಧಾರ್ಮಿಕ ನಾಯಕರಾದ ಫರಿಸಾಯರು, ಸದ್ದುಕಾಯರು ಹಾಗೂ ಶಾಸ್ತಿ್ರಗಳ ಬೋಧನೆಗಳು ಮತ್ತು ಮಾನವ ಆಜ್ಞೆಗಳು "ಈ ಲೋಕದವುಗಳು, ಆದರೆ ನಾನು ಈ ಲೋಕದವನಲ್ಲ, ಮೇಲಿನ ಲೋಕದವನು" ಎಂದು ಯೇಸುಸ್ವಾಮಿ ತಿಳಿಸಿದ್ದಾನೆ (ಯೋಹಾನ 8:23). ಈ ಜನರು ತಮ್ಮನ್ನು ತಾವೇ ಮೋಸಗೊಳಿಸಿಕೊಳ್ಳುವುದು ಕೆಟ್ಟದ್ದಾಗಿದೆ. ಆದರೆ ಇದಕ್ಕಿಂತಲೂ ಹೆಚ್ಚಿನ ದುರಂತವೆಂದರೆ, ಇತರರನ್ನೂ ಸಹ ಮೆಸ್ಸೀಯನಾದ ಕ್ರಿಸ್ತನನ್ನು ನಂಬದಂತೆ ಮಾಡುವುದು. ಆದಾಗ್ಯೂ ಯೇಸು ಯೆಹೂದ್ಯ ನಾಯಕರೊಂದಿಗೆ ವಾದಮಾಡುವಾಗ, ಅನೇಕ ಯೆಹೂದ್ಯರು ಆತನಲ್ಲಿ ನಂಬಿಕೆಯಿಟ್ಟರು (8:30). ಧಾರ್ಮಿಕ ನಾಯಕರು ಭ್ರಷ್ಟರಾಗಿದ್ದರೂ, ಯೆಹೂದ್ಯರಲ್ಲಿ ಅನೇಕರು ಕ್ರಿಸ್ತನು ಯಾರೆಂದು ತಿಳಿದುಕೊಂಡರು.

`ಯೇಸುವು ಯೆಹೂದ್ಯ ಧಾರ್ಮಿಕ ನಾಯಕರೊಂದಿಗೆ ನಡೆಸಿದ ವಾದ ವಿವಾದದಿಂದ ನಾವು ಕಲಿಯುವ ಪಾಠವೇನು? ನಾವು ಕಪಟ ಭಕ್ತಿಯುಳ್ಳವರಾಗಿರದೆ, ಹೇಗೆ ದೇವರ ಮೇಲೆ ಯಥಾರ್ಥ ಭಕ್ತಿಯನ್ನು ಇಡಬಹುದು? ಇವುಗಳ ನಡುವಣ ವ್ಯತ್ಯಾಸವನ್ನು ಹೇಗೆ ತಿಳಿಯಬಹುದು?`