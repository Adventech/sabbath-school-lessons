---
title:  ಸೂಚಕಕಾರ್ಯಗಳು, ಕ್ರಿಯೆಗಳು ಮತ್ತು ಅದ್ಭುತಗಳು
date:   17/11/2024
---

ಯೇಸುವು ಮಾಡಿದ ಕೆಲವು ನಿರ್ದಿಷ್ಟವಾದ ಅದ್ಭುತಗಳ ಮೂಲಕ ಆತನೇ ಮೆಸ್ಸೀಯನೆಂದು ಯೋಹಾನನು ತಿಳಿಸುತ್ತಾನೆ. ಅಲ್ಲದೆ ಯೇಸುಸ್ವಾಮಿ ಮಾಡಿದ ಸೂಚಕ ಕಾರ್ಯಗಳು, ಅದ್ಭುತಕಾರ್ಯಗಳ ಬಗ್ಗೆ ವ್ಯಾಪಕವಾದ ಚರ್ಚೆಯನ್ನೂ ಸಹ ಅವನು ದಾಖಲಿಸುತ್ತಾನೆ.

ಪ್ರವಾದಿಗಳು ಮಾತ್ರವಲ್ಲದೆ, ಅನೇಕ ವೇಳೆ ಸುಳ್ಳು ಪ್ರವಾದಿಗಳೂ ಸಹ ಅದ್ಭುತ ಕಾರ್ಯಗಳನ್ನು ಮಾಡುತ್ತಾರೆ. ಆದುದರಿಂದ ಸೂಚಕ ಕಾರ್ಯಗಳು ಮತ್ತು ಅದ್ಭುತ ಕಾರ್ಯಗಳು ಒಬ್ಬ ವ್ಯಕ್ತಿಯು ಮೆಸ್ಸೀಯನೆಂದೂ, ಅಭಿಷೇಕಿಸಲ್ಪಟ್ಟ ಕ್ರಿಸ್ತನೆಂಬುದಕ್ಕೆ ಸಾಕ್ಷಿಯಾಗಲಾರವು. ಯೋಹಾನನು ತನ್ನ ಸುವಾರ್ತೆಯಲ್ಲಿ ತಿಳಿಸಿದ ಸೂಚಕಕಾರ್ಯಗಳು ಯೇಸುವೇ ಮೆಸ್ಸೀಯನೆಂದು ಸೂಚಿಸುವ ವಿಶಿಷ್ಟವಾದ ಸಂಗತಿಗಳಾಗಿವೆ. ಅಲ್ಲದೆ ಆತನು ನಿಜವಾಗಿಯೂ ತಂದೆಯಾದ ದೇವರಿಂದ ಬಂದವನೆಂದು ತಿಳಿಸುತ್ತವೆ.

`ಯೋಹಾನ 5:17; 20:36-38ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ಕ್ರಿಸ್ತನು ಹಾಗೂ ತಂದೆಯಾದ ದೇವರನಡುವಣ ಸಂಬಂಧವನ್ನು ಹೇಗೆ ವಿವರಿಸುತ್ತವೆ?`

ಯೇಸುಕ್ರಿಸ್ತನು ತಂದೆಯಾದ ದೇವರೊಂದಿಗೆ ಇರುವ ನಿಕಟವಾದ ವಿಧಾನವನ್ನು ತಿಳಿಸಲು ಸೂಚಕಕಾರ್ಯಗಳನ್ನು ಉಪಯೋಗಿಸುತ್ತಾನೆ. ಈ ಕಾರ್ಯಗಳು ತಂದೆಯು ನನ್ನಲ್ಲಿ ಇದ್ದಾನೆ ಹಾಗೂ ನಾನು ತಂದೆಯಲ್ಲಿ ಇದ್ದೇನೆ' ಎಂಬುದನ್ನು ತೋರಿಸುತ್ತದೆ (ಯೋಹಾನ 10:38; 14:10,11).

ತನ್ನನ್ನು ಈ ಲೋಕಕ್ಕೆ ಕಳುಹಿಸಿಕೊಟ್ಟಾತನ ಕಾರ್ಯಮಾಡುವುದು ಹಾಗೂ ಆತನ ಚಿತ್ತವನ್ನು ಪೂರೈಸುವುದೇ ಯೇಸುಸ್ವಾಮಿಯ ಉದ್ದೇಶವಾಗಿತ್ತು. ಅಲ್ಲದೆ ಈ ಕ್ರಿಯೆಗಳು ಲೋಕಕ್ಕೆ ಪ್ರಕಟವಾಗಬೇಕಾಗಿತ್ತು. ತನ್ನನ್ನು ಕಳುಹಿಸಿಕೊಟ್ಟ ತಂದೆಯ ಚಿತ್ತ ನೆರವೇರಿಸುವುದು ಹಾಗೂ ಯೇಸು ಮಾಡಿದ ಕ್ರಿಯೆಗಳು ಆತನು ದೇವರಿಂದ ಕಳುಹಿಸಲ್ಪಟ್ಟವನೆಂದು ಸ್ಪಷ್ಟವಾಗಿ ಸಾಕ್ಷಿ ಕೊಡುತ್ತವೆ. ಆದಾಗ್ಯೂ, ನಾವು ಈಗಾಗಲೇ ತಿಳಿದಿರುವಂತೆ, ಇಂತಹ ಪ್ರಬಲವಾದ ಸೂಚಕಕಾರ್ಯಗಳು ಮತ್ತು ಸಾಕ್ಷಿಗಳ ಹೊರತಾಗಿಯೂ ಅನೇಕರು ಆತನನ್ನು ನಂಬಲಿಲ್ಲ.

ಯೆಹೂದ್ಯರ ಧಾರ್ಮಿಕ ನಾಯಕರು ಯೇಸುವನ್ನು- ಇನ್ನು ಎಷ್ಟು ಕಾಲ ನಮ್ಮಲ್ಲಿ ಅನುಮಾನ ಹುಟ್ಟಿಸುತ್ತೀ? ನೀನು ಕ್ರಿಸ್ತನಾಗಿದ್ದರೆ, ಅದನ್ನು ನಮಗೆ ಸ್ಪಷ್ಟವಾಗಿ ಹೇಳು ಅಂದರು. ಅದಕ್ಕೆ ಯೇಸು- ನಿಮಗೆ ಹೇಳಿದೆನು, ಆದರೆ ನೀವು ನಂಬದೆ ಇದ್ದೀರಿ; ನನ್ನ ತಂದೆಯ ಹೆಸರಿನಲ್ಲಿ ನಾನು ಮಾಡುವ ಕ್ರಿಯೆಗಳೇ ನನಗೆ ಸಾಕ್ಷಿಯಾಗಿವೆ... ಅಂದನು (ಯೋಹಾನ 10:24,25).

ಒಂದು ವೇಳೆ ಯೇಸುವು ತಾನೇ ನಿಜವಾದ ಮೆಸ್ಸೀಯನೆಂದು ನೇರವಾಗಿ ಹೇಳಿದ್ದಲ್ಲಿ, ಆತನಲ್ಲಿ ಏನಾದರೂ ತಪ್ಪು ಹುಡುಕುತ್ತಿದ್ದ ಯೆಹೂದ್ಯ ಧಾರ್ಮಿಕ ನಾಯಕರು ಆತನ ಮೇಲೆ ದಾಳಿ ಮಾಡುತ್ತಿದ್ದರು. ಇದನ್ನು ಅರಿತಿದ್ದ ಕಾರಣದಿಂದ ಆತನು ತಾನು ಮಾಡಿದ ಕ್ರಿಯೆಗಳ ಬಗ್ಗೆ ಅವರಿಗೆ ತಿಳಿಸಿದನು. ಒಂದು ವೇಳೆ ಯೇಸುವು ತಾನು ಅಭಿಷೇಕಿಸಲ್ಪಟ್ಟ ಕ್ರಿಸ್ತನೆಂದು ಹೇಳಿದ್ದಲ್ಲಿ, ಅವರು ಅದನ್ನು ಸುಲಭವಾಗಿ ನಿರಾಕರಿಸುತ್ತಿದ್ದರು. ಆದರೆ ಅವರು ಯೇಸು ಮಾಡಿದ ಸೂಚಕ ಕಾರ್ಯಗಳು, ಕ್ರಿಯೆಗಳು ಹಾಗೂ ಅದ್ಭುತ ಕಾರ್ಯಗಳನ್ನು ಹೇಗೆ ನಿರಾಕರಿಸಲು ಸಾಧ್ಯ? ಆತನು ಯಾರು ಮತ್ತು ಎಲ್ಲಿಂದ ಬಂದಿದ್ದಾನೆಂಬುದಕ್ಕೆ ಇವುಗಳು ಪ್ರಬಲವಾದ ಸಾಕ್ಷಿಯಾಗಿದ್ದವು.

`ಯೆಹೂದ್ಯ ಧಾರ್ಮಿಕ ನಾಯಕರ ಹೃದಯಗಳು ಕಠಿಣವಾಗಿದ್ದವು. ಆದರೆ ನಾವು ಹೇಗೆ ಅಂತಹ ಕಠಿಣ ಹೃದಯ ಹೊಂದದಂತೆ ರಕ್ಷಿಸಿಕೊಳ್ಳಬಹುದು? ನಾವು ಯಾವ ರೀತಿಯಲ್ಲಿ ನಮ್ಮ ಜೀವನದಲ್ಲಿ ದೇವರಕ್ರಿಯೆಗಳಿಗೆ ವಿರುದ್ಧವಾಗಿ ಹೋರಾಡುತ್ತಿದ್ದೇವೆ?`