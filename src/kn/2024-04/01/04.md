---
title:  ಬೇತ್ಸಥಾ ಕೊಳದಲ್ಲಿ ನಡೆದ ಅದ್ಭುತಕಾರ್ಯ
date:   01/10/2024
---

ಯೋಹಾನನು ಯೇಸುಸ್ವಾಮಿ ಬೇತ್ಸಥಾ ಕೊಳದಲ್ಲಿ ಮಾಡಿದ ಮುಂದಿನ ಸೂಚಕ ಕಾರ್ಯವನ್ನು ತಿಳಿಸುತ್ತಾನೆ (ಯೋಹಾನ 5:1-9).

ಬೇತ್ಸಥಾ ಕೊಳದ ಬಗ್ಗೆ ಒಂದು ನಂಬಿಕೆಯಿತ್ತು. ಅದೇನೆಂದರೆ ಒಬ್ಬ ದೇವದೂತನು ಆಗಾಗ್ಗೆ ಕೊಳದಲ್ಲಿ ಇಳಿದುಬಂದು ಅದರ ನೀರನ್ನು ಉಕ್ಕಿಸುವನು. ನೀರನ್ನು ಉಕ್ಕಿಸಿದ ಮೇಲೆ ಮೊದಲು ನೀರಿನ ಬಳಿಗೆ ಹೋದವನು ಯಾವ ರೋಗದಲ್ಲಿ ಬಿದ್ದಿದ್ದರೂ ಸ್ವಸ್ಥನಾಗುವನು ಎಂಬ ಪ್ರತೀತಿ ಇತ್ತು. ಈ ಕಾರಣದಿಂದ ಆ ಕೊಳದ ಮಂಟಪದಲ್ಲಿ ಯಾವಾಗಲೂ ರೋಗಿಗಳು ತುಂಬಿಕೊಂಡಿರುತ್ತಿದ್ದರು. ಯೇಸು ಯೆಹೂದ್ಯರ ಜಾತ್ರೆಗಾಗಿ ಯೆರೂಸಲೇಮಿಗೆ ಹೋದಾಗ, ಅಲ್ಲಿನ ಕುರಿ ಅಗಸೆ ಬಾಗಿಲಿನ ಹತ್ತಿರವಿದ್ದ ಈ ಕೊಳದಲ್ಲಿ ಗುಣಹೊಂದುವುದಕ್ಕಾಗಿ ಕಾದುಕೊಂಡಿದ್ದ ಜನಸಂದಣಿಯನ್ನು ನೋಡಿದನು.

ಅದು ಎಂತಹ ಕರುಣಾಜನಕ ದೃಶ್ಯವಾಗಿದ್ದಿರಬಹುದಲ್ಲವೇ! ಅಲ್ಲಿದ್ದ ಎಲ್ಲಾ ರೋಗಿಗಳು ಕೊಳದ ನೀರು ಉಕ್ಕಿದಾಗ, ತಾವು ಅದರಲ್ಲಿ ಮೊದಲು ಇಳಿದು ಗುಣವಾಗುತ್ತೇವೆಂಬ ನಿರೀಕ್ಷೆಯಿಂದ ಕಾದುಕೊಂಡಿದ್ದರು. ಇದು ಯೇಸುಸ್ವಾಮಿಗೆ ಎಂತಹ ಅವಕಾಶವಾಗಿದೆಯಲ್ಲವೇ?

`ಯೋಹಾನ 5:1-9ನೇ ವಚನಗಳನ್ನು ಓದಿರಿ. ಕೊಳದ ಬಳಿಯಲ್ಲಿದ್ದವರೆಲ್ಲರೂ ತಮ್ಮ ರೋಗ ವಾಸಿಯಾಗುವುದಕ್ಕಾಗಿಯೇ ಕಾದುಕೊಂಡಿದ್ದರು. ಅಂತದ್ದರಲ್ಲಿ ಯೇಸು ಆ ಪಾರ್ಶ್ವವಾಯು ರೋಗಿಯನ್ನು "ನಿನಗೆ ಸ್ವಸ್ಥವಾಗುವುದಕ್ಕೆ ಮನಸ್ಸುಂಟೋ" ಎಂದು ಯಾಕೆ ಪ್ರಶ್ನಿಸಿದನು? (5:6).`

ಯಾವುದಾದರೂ ಒಬ್ಬ ವ್ಯಕ್ತಿಯು ದೀರ್ಘಕಾಲದಿಂದ ರೋಗಿಯಾಗಿದ್ದಲ್ಲಿ, ಆ ರೋಗವು ಅವನಿಗೆ ಇದು ಸಾಮಾನ್ಯವಾಗಿ ರೂಢಿಯಾಗಿದೆ ಎಂಬ ಬೇಸರದ ಭಾವನೆ ತರಬಹುದು. ಯೇಸು ಕೇಳಿದ ಪ್ರಶ್ನೆಗೆ ಆ ರೋಗಿಯು ತನಗೆ ವಾಸಿಯಾಗಬೇಕೆಂಬ ಮನಸ್ಸಿದೆ ಎಂದುತ್ತರಿಸಿದನು. ಆದರೆ ಅವನು ಗುಣವಾದ ನಂತರ ಯೇಸುಸ್ವಾಮಿಯು ಒಬ್ಬ ವಿಶೇಷ ವ್ಯಕ್ತಿಯೆಂದು ಅರಿತುಕೊಂಡನು.

ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು "ದಿ ಡಿಸೈರ್ ಆಫ್ ಏಜಸ್" ಪುಸ್ತಕದಲ್ಲಿ ಹೀಗೆ ತಿಳಿಸುತ್ತಾರೆ: "ಯೇಸುವು ಆ ಪಾರ್ಶ್ವವಾಯು ರೋಗಿಯನ್ನು ತನ್ನ ಮೇಲೆ ನಂಬಿಕೆಯಿಡಬೇಕೆಂದು ಕೇಳಲಿಲ್ಲ. ಬದಲಾಗಿ ಎದ್ದು ನಿನ್ನ ಹಾಸಿಗೆಯನ್ನು ಹೊತ್ತುಕೊಂಡು ನಡೆ' ಎಂದು ಹೇಳಿದನು. ಈ ಮಾತನ್ನು ಆ ರೋಗಿಯು ನಂಬಿದನು. ಅವನ ಶರೀರದ ಪ್ರತಿಯೊಂದು ನರ ಮತ್ತು ಸ್ನಾಯುಗಳು (Muscle) ಅವನಲ್ಲಿ ಒಂದು ಹೊಸ ಚೈತನ್ಯ ಹುಟ್ಟಿಸಿದವು. ಕುಂಟಾದ ಅವನ ಪಾಲುಗಳಿಗೆ ಆರೋಗ್ಯಕರವಾದ ಬಲಬಂದಿತು. ಕ್ರಿಸ್ತನ ಆದೇಶಕ್ಕೆ ಪಾರ್ಶ್ವವಾಯುರೋಗಿಯು ಒಂದು ಮಾತನ್ನೂ ಆಡದೆ ವಿಧೇಯನಾದನು. ತಕ್ಷಣವೇ ಅವನ ಕಾಲಿನ ಹರಡುಗಳಿಗೆ ಶಕ್ತಿ ಬಂದು ಲವಲವಿಕೆಯಿಂದ ಎದ್ದು ನಿಂತನು.... ಇದರಿಂದ ಅವನು ಸಂಪೂರ್ಣವಾಗಿ ಗುಣಹೊಂದಿದನು" (ಪುಟಗಳು 202, 203).

`ಇದಾದ ಮೇಲೆ ಯೇಸು ಗುಣಹೊಂದಿದ ಆ ಪಾರ್ಶ್ವವಾಯು ರೋಗಿಯನ್ನು ದೇವಾಲಯದಲ್ಲಿ ಕಂಡು- "ನಿನಗೆ ಸ್ವಸ್ಥವಾಯಿತಲ್ಲಾ, ಇನ್ನು ಮೇಲೆ ಪಾಪ ಮಾಡಬೇಡ; ನಿನಗೆ ಹೆಚ್ಚಿನ ಕೇಡುಬಂದೀತು "ಅಂದನು" (ಯೋಹಾನ 5:14). ರೋಗಕ್ಕೂ ಮತ್ತು ಪಾಪಕ್ಕೂ ಇರುವ ಸಂಬಂಧವೇನು? ಅದೇ ಸಮಯದಲ್ಲಿ ಎಲ್ಲಾ ರೋಗಗಳೂ ಸಹ ನಮ್ಮ ಜೀವನದಲ್ಲಿ ನಾವು ಪಾಪ ಮಾಡಿದ ಕಾರಣದಿಂದಲೇ ಬಂತೆಂದು ನಾವು ಯಾಕೆ ತಿಳಿದುಕೊಳ್ಳಬಾರದು?`