---
title:  ಮಾರ್ಗ ತೋರಿಸುವ ಸೂಚಕ ಕಾರ್ಯಗಳು
date:   28/09/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 2:1-11; 4:46-54; 5:1-47; ಮಾರ್ಕ 3:22,23 ಹಾಗೂ ಮತ್ತಾಯ 12:9-14ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೇಸು ಇನ್ನು ಬೇರೆ ಎಷ್ಟೋ ಸೂಚಕಕಾರ್ಯಗಳನ್ನು ತನ್ನ ಶಿಷ್ಯರ ಮುಂದೆ ಮಾಡಿದನು. ಅವುಗಳು ಈ ಗ್ರಂಥದಲ್ಲಿ ಬರೆದಿರುವುದಿಲ್ಲ. ಆದರೆ ಯೇಸು ದೇವಕುಮಾರನಾದ ಕ್ರಿಸ್ತನೆಂದು ನೀವು ನಂಬುವಂತೆಯೂ, ನಂಬಿ ಆತನ ಹೆಸರಿನ ಮೂಲಕವಾಗಿ ಜೀವವನ್ನು ಪಡಕೊಳ್ಳುವಂತೆಯೂ ಇಷ್ಟೆಲ್ಲಾ ಬರೆದಿದೆ" (ಯೋಹಾನ 20:30,31).

ಯೋಹಾನನು ಯಾಕೆ ಈ ಸುವಾರ್ತೆಯನ್ನು ಬರೆದನು? ಯೇಸುಸ್ವಾಮಿ ಮಾಡಿದ ಅದ್ಭುತ ಕಾರ್ಯಗಳು ಅಥವಾ ಕೆಲವು ನಿರ್ದಿಷ್ಟವಾದ ಆತನ ಬೋಧನೆಗಳನ್ನು ಒತ್ತಿಹೇಳುವುದಕ್ಕೆ ಅವನು ಇಚ್ಛಿಸಿದ್ದನೇ? ಯೇಸುವಿನ ಪ್ರಿಯ ಶಿಷ್ಯನಾದ ಯೋಹಾನನು ಆತನು ಮಾಡಿದ್ದನ್ನು ಬರೆಯುವುದಕ್ಕೆ ಕಾರಣವಾದರೂ ಏನು?

ಪರಿಶುದ್ಧಾತ್ಮನ ಬಲ ಹಾಗೂ ಪ್ರಭಾವದಿಂದ ಯೋಹಾನನು ಇದನ್ನು ವಿವರಿಸಿ ಹೇಳುತ್ತಾನೆ. ಯೇಸುಕ್ರಿಸ್ತನ ಜೀವಿತ ಹಾಗೂ ಆತನು ಮಾಡಿದ್ದ ಕಾರ್ಯಗಳ ಬಗ್ಗೆ ಇನ್ನೂ ಬರೆಯಬಹುದಾಗಿತ್ತೆಂದು ಯೋಹಾನನು ತಿಳಿಸುತ್ತಾನೆ (ಯೋಹಾನ 21:25). ಆದರೆ ಯೇಸು ದೇವಕುಮಾರನಾದ ಕ್ರಿಸ್ತನೆಂದು ನಾವು ನಂಬುವಂತೆಯೂ, ನಂಬಿ ಆತನ ಹೆಸರಿನ ಮೂಲಕವಾಗಿ ಜೀವವನ್ನು ಪಡಕೊಳ್ಳುವಂತೆಯೂ ಯೋಹಾನನು ಇದನ್ನು ಬರೆದಿದ್ದಾನೆ (ಯೋಹಾನ 20:31).

ಈ ವಾರ ನಾವು ಯೇಸುಸ್ವಾಮಿಯು ತನ್ನ ಸುವಾರ್ತಾ ಸೇವೆಯ ಆರಂಭದಲ್ಲಿ ಕಾನಾ ಊರಿನಲ್ಲಿ ಮದುವೆಯಲ್ಲಿ ನೀರನ್ನು ದ್ರಾಕ್ಷಾರಸವನ್ನಾಗಿ ಮಾಡಿದ್ದು, ಕಪೆರ್ನೌಮಿನಲ್ಲಿ ಬಹಳ ಅಸ್ವಸ್ಥನಾಗಿ ಸಾಯುವ ಸ್ಥಿತಿಯಲ್ಲಿದ್ದ ಅರಮನೆಯ ಪ್ರಧಾನನ ಮಗನನ್ನು ಗುಣಪಡಿಸಿದ್ದು (ಯೋಹಾನ 4:48-54) ಹಾಗೂ 38 ವರುಷ ರೋಗಿಯಾಗಿದ್ದ ವ್ಯಕ್ತಿಯನ್ನು ಬೇತ್ಸಾಯದ ಅಥವಾ ಬೇತ್ಸೆಥಾ ಎಂಬ ಕೊಳದ ಬಳಿಯಲ್ಲಿ ವಾಸಿ ಮಾಡಿದ್ದು, ಇವುಗಳ ಬಗ್ಗೆ ಕಲಿಯೋಣ.

ಯೋಹಾನನು ಈ ಅದ್ಭುತಗಳನ್ನು ಸೂಚಕಕಾರ್ಯಗಳೆಂದು ಕರೆಯುತ್ತಾನೆ. ಇದೂ ಸಹ ಅದ್ಭುತವಾದ ಘಟನೆಗಳಾಗಿದ್ದು, ಯೇಸುವು ಮೆಸ್ಸೀಯನು ಅಂದರೆ ಬರಬೇಕಾದ ರಕ್ಷಕನೆಂಬ ವಾಸ್ತವಾಂಶವನ್ನು ಸೂಚಿಸುತ್ತದೆ. ಮೇಲೆ ತಿಳಿಸಿರುವ ಮೂರು ಘಟನೆಗಳ ಸಂದರ್ಭದಲ್ಲಿ ಜನರು ನಂಬಿಕೆಯಿಂದ ಆತನನ್ನು ಅಂಗೀಕರಿಸಿದ ಉದಾಹರಣೆಗಳನ್ನು ಕಾಣುತ್ತೇವೆ. ಅವರ ಮಾದರಿಯು ನಾವೂ ಸಹ ಅವರನ್ನು ಅನುಸರಿಸಬೇಕೆಂದು ಆಹ್ವಾನಿಸುತ್ತವೆ.