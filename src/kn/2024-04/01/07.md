---
title:  ಹೆಚ್ಚಿನ ಚಿಂತನೆ
date:   04/10/2024
---

ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 203 ಹಾಗೂ 208ನೇ ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ:

38 ವರ್ಷಗಳಿಂದ ಪಾರ್ಶ್ವವಾಯುವಿನಿಂದ ಬಾಧಿತನಾಗಿದ್ದ ವ್ಯಕ್ತಿಯು "ಎದ್ದು ನಿನ್ನ ಹಾಸಿಗೆಯನ್ನು ಎತ್ತಿಕೊಂಡು ನಡೆ" ಎಂದು ಹೇಳಿದ ಕ್ರಿಸ್ತನ ಮಾತುಗಳನ್ನು ನಂಬಿದನು. ಈ ನಂಬಿಕೆಯನ್ನು ಕ್ರಿಯೆಯ ಮೂಲಕ ತೋರಿಸಿದ ಪ್ರಯುಕ್ತ ಬಲಹೊಂದಿ ಗುಣವಾದನು. ಇದೇ ರೀತಿಯಾದ ನಂಬಿಕೆಯಿಂದ ನಾವೂ ಸಹ ಆತ್ಮೀಕವಾಗಿ ಗುಣಹೊಂದಬಹುದು. ಪಾಪದ ಕಾರಣದಿಂದ ನಾವು ದೇವರ ಜೀವದಿಂದ ದೂರವಾಗಿದ್ದೇವೆ. ಇದರಿಂದ ನಮ್ಮ ಪ್ರಾಣಗಳು ಪಾರ್ಶ್ವವಾಯುವಿಗೆ ಒಳಗಾಗಿದೆ. ಆ ಪಾರ್ಶ್ವವಾಯು ರೋಗಿಯು ಹೇಗೆ ತನ್ನಷ್ಟಕ್ಕೆ ತಾನೇ ನಡೆದಾಡುವ ಸಾಮರ್ಥ್ಯ ಹೊಂದಿರಲಿಲ್ಲವೋ ಅದೇ ರೀತಿ ನಾವು ನಮ್ಮ ಸ್ವಂತ ಸಾಮರ್ಥ್ಯದಿಂದ ಪರಿಶುದ್ಧ ಜೀವನ ನಡೆಸಲು ಸಾಧ್ಯವಿಲ್ಲ.... ಹತಾಶರಾಗಿ, ಬಾಧೆ ಪಡುತ್ತಿರುವವರು ಯೇಸುವಿನ ಮೇಲೆ ತಮ್ಮ ದೃಷ್ಟಿಯಿಡಲಿ. ತನ್ನ ಅಮೂಲ್ಯ ರಕ್ತದಿಂದ ನಮ್ಮನ್ನು ಕೊಂಡುಕೊಂಡಿರುವ ಆತನು ಅಪಾರವಾದ ಕನಿಕರ ಹಾಗೂ ಕರುಣೆ ತುಂಬಿದ ಸ್ವರದಿಂದ "ನಿನಗೆ ಸ್ವಸ್ಥವಾಗಲಿಕ್ಕೆ ಮನಸ್ಸುಂಟೇ?" ಎಂದು ಕೇಳುತ್ತಿದ್ದಾನೆ. ನೀವು ಆರೋಗ್ಯದಿಂದಲೂ ಸಮಾಧಾನದಿಂದಲೂ ಏಳುವಂತೆ ಯೇಸು ಕರೆಯುತ್ತಾನೆ.

ನಾನು ಸ್ವಸ್ಥವಾಗಿದ್ದೇನೆಂದು ಭಾವಿಸುವವರೆಗೆ ಕಾದುಕೊಂಡಿರಬಾರದು. ಯೇಸುವಿನ ಮಾತಿನಲ್ಲಿ ನಂಬಿಕೆಯಿಡಿ, ಅದು ನೆರವೇರುವುದು. ಕ್ರಿಸ್ತನ ಚಿತ್ತಕ್ಕೆ ವಿಧೇಯರಾಗಿರಿ. ಆತನ ಚಿತ್ತದಂತೆ ಸೇವೆ ಮಾಡುವಾಗ ಹಾಗೂ ಆತನ ವಾಕ್ಯದ ಪ್ರಕಾರ ನಡೆದಾಗ, ನೀವು ಬಲಹೊಂದುವಿರಿ. ಎಂತದ್ದೇ ಪಾಪದಿಂದ ನೀವು ಬಂಧಿತರಾಗಿದ್ದರೂ, ನಿಮ್ಮನ್ನು ಬಿಡುಗಡೆ ಮಾಡಲು ಕ್ರಿಸ್ತನು ಹಂಬಲಿಸುತ್ತಿದ್ದಾನೆ. ಅಪರಾಧಗಳ ಮತ್ತು ಪಾಪದ ದೆಸೆಯಿಂದ ಸತ್ತವರಾಗಿದ್ದ ನಮ್ಮನ್ನು ಆತನು ಬದುಕಿಸುವನು (ಎಫೆಸ 2:1). ತಮ್ಮದೇ ಆದ ಬಲಹೀನತೆ ಹಾಗೂ ಪಾಪವೆಂಬ ಸಂಕೋಲೆಯಿಂದ ಕಟ್ಟಲ್ಪಟ್ಟಿರುವ ಸೆರೆಯಲ್ಲಿರುವವರನ್ನು ಆತನು ಸ್ವತಂತ್ರಗೊಳಿಸುವನು.

"ಯೆಹೂದ್ಯ ನಾಯಕರು ಯೇಸುವು ತನ್ನನ್ನು ತಂದೆಗೆ ಸರಿಸಮಾನವಾಗಿ ಮಾಡಿಕೊಂಡು ದೇವದೂಷಣೆ ಮಾಡಿದನೆಂದು ಆಪಾದಿಸಿದರು. ನಾನು ಮಾಡುವ ಕೆಲಸಗಳೇ ತಂದೆಯು ನನ್ನನ್ನು ಕಳುಹಿಸಿಕೊಟ್ಟನೆಂಬುದಾಗಿ ನನ್ನ ವಿಷಯದಲ್ಲಿ ಸಾಕ್ಷಿ ಕೊಡುತ್ತವೆ. ನಾನು ದೇವಕುಮಾರನಾಗಿದ್ದೇನೆಂಬುದಕ್ಕೆ, ನಾನು ಮಾಡುವ ಕ್ರಿಯೆಗಳು ಹೇಳುತ್ತವೆ. ನಾನು ನನ್ನ ತಂದೆಯು ಒಂದಾಗಿದ್ದೇವೆ ಎಂದು ಯೇಸು ಹೇಳಿದನು".

**ಚರ್ಚಿಸಬೇಕಾದ ಪ್ರಶ್ನೆಗಳು**
`
ದೇವಾಲಯದ ಪ್ರಧಾನನ ಮಗನು, ಪಾರ್ಶ್ವವಾಯುರೋಗಿಯು ತಮ್ಮ ನಂಬಿಕೆಯಿಂದಲೇ ಗುಣಹೊಂದಿದರು. ಇದಕ್ಕೆ ತದ್ವಿರುದ್ಧವಾಗಿ ಯೆಹೂದ್ಯರ ಧಾರ್ಮಿಕ ನಾಯಕರು ಸಂಶಯ ಹಾಗೂ ಅಪನಂಬಿಕೆ ವ್ಯಕ್ತಪಡಿಸಿದರು. ನಮ್ಮಲ್ಲಿ ಅನೇಕ ಪ್ರಶ್ನೆಗಳಿದ್ದರೂ, ಗಲಿಬಿಲಿಗೆ ಒಳಗಾಗಿ ಯಾಕೆ ದೇವರಲ್ಲಿ ಸಂಶಯಪಡಬಾರದು? ಅಪನಂಬಿಕೆಗೂ, ಸಂಶಯಕ್ಕೂ ನಡುವೆ ಇರುವ ವ್ಯತ್ಯಾಸಗಳೇನು?
`
`ನಮ್ಮ ಸಿದ್ಧಾಂತಗಳು ಸರಿಯಾಗಿರಬಹುದು. ಆದರೆ ಕ್ರಿಸ್ತನಿಗೆ ನಮ್ಮನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಡದಿದ್ದಲ್ಲಿ, ಯಾವ ಸಿದ್ಧಾಂತಗಳೂ ನಮ್ಮನ್ನು ಯಾಕೆ ರಕ್ಷಿಸಲಾರವು? ನಮ್ಮನ್ನು ಯಾವುದು, ಹೇಗೆ ರಕ್ಷಿಸುತ್ತದೆ?`

`ಯೋಹಾನ 5:47ನೇ ವಚನವನ್ನು ಗಮನವಿಟ್ಟು ಓದಿರಿ. ಅನೇಕರು ಜಗತ್ತನ್ನೇ ನಾಶಮಾಡಿದ ಜಲಪ್ರಳಯ ಅಥವಾ ಆರು ದಿನಗಳಲ್ಲಿ ದೇವರು ಈ ಲೋಕವನ್ನು ಸೃಷ್ಟಿಸಿದನೆಂಬ ಸತ್ಯವನ್ನು ನಿರಾಕರಿಸುತ್ತಾರೆ. ಯೇಸುಕ್ರಿಸ್ತನು ಇವುಗಳ ಬಗ್ಗೆ ಎಚ್ಚರಿಕೆ ನೀಡಿದ್ದರೂ ಇವರು ಹೇಗೆ ಅದಕ್ಕೆ ವಿರುದ್ಧವಾಗಿ ನಡೆಯುತ್ತಿದ್ದಾರೆ?`