---
title:  ಯೇಸುವಿನ ದೈವತ್ವದ ಸಮರ್ಥನೆ
date:   03/10/2024
---

ಬೇತ್ಸಥಾಎಂಬ ಕೊಳದ ಬಳಿಯಲ್ಲಿ ಯೇಸುಸ್ವಾಮಿ ಮಾಡಿದ ಅದ್ಭುತ ಕಾರ್ಯವು ಆತನು ಯಾರೆಂಬುದನ್ನು ಒತ್ತಿ ಹೇಳಲು ಯೋಹಾನನಿಗೆ ಒಂದು ಉತ್ತಮ ಅವಕಾಶ ಒದಗಿಸಿತು. ಯೋಹಾನನ ಸುವಾರ್ತೆ 5ನೇ ಅಧ್ಯಾಯದಲ್ಲಿ ಮೊದಲ ಒಂಬತ್ತು ವಚನಗಳಲ್ಲಿ ಯೇಸು ಮಾಡಿದ ಅದ್ಭುತಕಾರ್ಯವನ್ನು ವಿವರಿಸಲಾಗಿದೆ. ಉಳಿದ ಎಲ್ಲಾ ವಚನಗಳಲ್ಲಿ ಯೋಹಾನನು ಆತನು ಯಾರೆಂಬುದನ್ನು ವರ್ಣಿಸಿದ್ದಾನೆ.

`ಯೋಹಾನ 5:16-18ನೇ ವಚನಗಳನ್ನು ಓದಿರಿ. ಯೇಸುಕ್ರಿಸ್ತನು ಸಬ್ಬತ್ ದಿನದಲ್ಲಿ ಮಾಡಿದ ಈ ಅದ್ಭುತಕಾರ್ಯಕ್ಕಾಗಿ ಯಾಕೆ ಆತನನ್ನು ಹಿಂಸೆಪಡಿಸಲಾಯಿತು?`

ಯೋಹಾನ 5:18ನೇ ವಚನದಲ್ಲಿ ಯೇಸುಸ್ವಾಮಿಯು ಸಬ್ಬತ್ ದಿನವನ್ನು ಅಲಕ್ಷ್ಯ ಮಾಡುತ್ತಾನೆಂದು ಯೆಹೂದ್ಯ ಧಾರ್ಮಿಕ ನಾಯಕರು ಆತನ ಮೇಲೆ ಆಪಾದನೆ ಹೊರಿಸುತ್ತಾರೆ. ಆದರೆ 5:16-18ನೇ ವಚನಗಳಲ್ಲಿ ಯೇಸುವು ತಾನು ಸಬ್ಬತ್‌ದಿನದಲ್ಲಿ ಮಾಡಿದ ಕಾರ್ಯವು ತಂದೆಯೊಡನೆ ತನ್ನ ಸಂಬಂಧಕ್ಕೆ ಅನುಗುಣವಾಗಿದೆ ಎಂದು ವಾದಿಸುವುದನ್ನು ಕಾಣಬಹುದು. ಸಮಸ್ತ ವಿಶ್ವವನ್ನು ಪರಿಪಾಲಿಸುವ ಕಾರ್ಯವನ್ನು ದೇವರು ಸಬ್ಬತ್‌ದಿನದಲ್ಲಿ ನಿಲ್ಲಿಸುವುದಿಲ್ಲ. ಈ ಕಾರಣದಿಂದ ಆ ದಿನದಲ್ಲಿ ಯೇಸುಸ್ವಾಮಿ ಮಾಡಿದ ಕಾರ್ಯವು ತಾನು ದೇವರಾಗಿದ್ದೇನೆಂಬ ಆತನ ಹೇಳಿಕೆಯನ್ನು ಸಮರ್ಥಿಸುತ್ತದೆ. ಯೇಸುವು ಸಬ್ಬತ್ ದಿನವನ್ನು ಅಲಕ್ಷ್ಯ ಮಾಡುವುದಲ್ಲದೆ, ದೇವರನ್ನು ತನ್ನ ತಂದೆ ಎಂದು ಹೇಳಿ ತನ್ನನ್ನು ದೇವರಿಗೆ ಸರಿಸಮಾನವಾಗಿ ಮಾಡಿಕೊಂಡನೆಂದು ಯೆಹೂದ್ಯ ಧಾರ್ಮಿಕ ನಾಯಕರು ಆತನನ್ನು ಹಿಂಸಿಸಿದ್ದರು.

`ಯೋಹಾನ 5:19-47ನೇ ವಚನಗಳನ್ನು ಓದಿರಿ. 38 ವರ್ಷಗಳಿಂದ ಪಾರ್ಶ್ವವಾಯು ರೋಗಿಯಾಗಿದ್ದವನನ್ನು ಆಗ ತಾನೇ ಯೇಸು ಅದ್ಭುತವಾಗಿ ಗುಣಪಡಿಸಿದ್ದನು. ಇದರ ಮೂಲಕ ಆತನು ಸ್ವತಃ ದೇವರಾಗಿದ್ದಾನೆಂಬ ಸತ್ಯವು ಬಲವಾದ ಸಾಕ್ಷ್ಯಾಧಾರದಿಂದ ನಿರೂಪಿತವಾಯಿತು. ಇದನ್ನು ಯೆಹೂದ್ಯ ನಾಯಕರು ಅರ್ಥಮಾಡಿಕೊಳ್ಳಲು ಸಹಾಯಕವಾಗುವಂತೆ ಯೇಸು ಅವರಿಗೆ ಏನು ಹೇಳುತ್ತಿದ್ದಾನೆ?`

ಯೇಸುಸ್ವಾಮಿಯು ತನ್ನ ಕಾರ್ಯಗಳನ್ನು ಮೂರು ಹಂತಗಳಲ್ಲಿ ಸಮರ್ಥಿಸಿಕೊಂಡನು. ಮೊದಲನೆಯದಾಗಿ ಆತನು ತಂದೆಯೊಡನೆ ತನಗಿರುವ ಅತ್ಯಂತ ನಿಕಟ ಸಂಬಂಧವನ್ನು ಕುರಿತು ವಿವರಿಸುತ್ತಾನೆ (ಯೋಹಾನ 5:19- 30). ತಾನು ಹಾಗೂ ತನ್ನ ತಂದೆಯು ಸೌಹಾರ್ದತೆ ಮತ್ತು ಸಾಮರಸ್ಯದಿಂದ ಒಟ್ಟಾಗಿ ಕಾರ್ಯಮಾಡುತ್ತೇವೆಂದು ಆತನು ತಿಳಿಸಿದನು. ಈ ಕಾರಣದಿಂದ ತನಗೆ ತೀರ್ಪು ಮಾಡುವ ಮತ್ತು ಸತ್ತವರನ್ನು ಎಬ್ಬಿಸುವ ಅಧಿಕಾರವಿದೆಯೆಂದು ಯೇಸು ಹೇಳಿದನು (ಯೋಹಾನ 5:25-30).

ಎರಡನೆಯದಾಗಿ ಯೇಸುಕ್ರಿಸ್ತನು ತನ್ನ ಹೇಳಿಕೆಯನ್ನು ಸಮರ್ಥಿಸಿಕೊಳ್ಳಲು ಒಂದಾದ ಮೇಲೊಂದರಂತೆ ನಾಲ್ಕು ಸಾಕ್ಷಿಗಳನ್ನು ತಿಳಿಸುತ್ತಾನೆ. ಅವರು ಯಾರೆಂದರೆ ಸ್ನಾನಿಕನಾದ ಯೋಹಾನನು (5:31-35). ತಾನು ಮಾಡಿದ ಅದ್ಭುತಕಾರ್ಯಗಳು (5:36) ತಂದೆಯಾದ ದೇವರು (5:37,38) ಹಾಗೂ ಶಾಸ್ತ್ರಗಳು ಅಂದರೆ ಹಳೆಯ ಒಡಂಬಡಿಕೆ (5:39). ಇವೆಲ್ಲವೂ ಯೇಸುಸ್ವಾಮಿಯ ಪರವಾಗಿ ಸಾಕ್ಷಿ ಕೊಡುತ್ತವೆ.

ಮೂರನೆಯದಾಗಿ ಯೇಸುವು ತನ್ನ ದೈವೀಕ ಸೇವೆ ಮತ್ತು ಯೆಹೂದ್ಯ ಧಾರ್ಮಿಕ ನಾಯಕರ ಸ್ವಗೌರವವನ್ನು ಅಪೇಕ್ಷಿಸುವ ವಿಷಯವನ್ನು ಪ್ರಸ್ತಾಪಿಸಿ, ತನ್ನ ಮೇಲೆ ಆಪಾದನೆ ಹೊರಿಸುವ ಅವರ ಕಪಟತ್ವವನ್ನು ಬಯಲು ಮಾಡುತ್ತಾನೆ (ಯೋಹಾನ 5:45-47).

`ನಾವು ನಂಬಿರುವ ಬೈಬಲ್ಲಿನ ಸಿದ್ಧಾಂತಗಳು ಸರಿಯಾಗಿರಬಹುದು. ಆದರೆ ನಾವು ಕ್ರಿಸ್ತನಿಗೆ ಸಂಪೂರ್ಣವಾಗಿ ನಮ್ಮನ್ನು ಒಪ್ಪಿಸಿಕೊಡದಿದ್ದಲ್ಲಿ, ಆತನನ್ನು ನಂಬಿದ್ದೇವೆಂದು ಹೇಳಿಕೊಳ್ಳುವುದು ಹೇಗೆ? ಇಂತಹ ತಪ್ಪಿಗೆ ಬೀಳದಂತೆ ನಾವು ಹೇಗೆ ಎಚ್ಚರಿಕೆ ವಹಿಸಬಹುದು?`