---
title:  ಗಲಿಲಾಯದಲ್ಲಿ ಯೇಸು ಮಾಡಿದ ಎರಡನೇ ಸೂಚಕಕಾರ್ಯ
date:   30/09/2024
---

ಯೇಸುಕ್ರಿಸ್ತನು ತನ್ನ ಸುವಾರ್ತಾಸೇವೆಯಲ್ಲಿ ತನ್ನನ್ನು ಜನರು ನಂಬುವಂತೆ ಸಹಾಯಕವಾಗುವ ಅದ್ಭುತ ಕಾರ್ಯಗಳನ್ನು ಮಾಡಿದನು. ನಾವೂ ಸಹ ಆತನನ್ನು ನಂಬುವಂತೆ ಯೋಹಾನನು ಇವುಗಳನ್ನು ತನ್ನ ಸುವಾರ್ತೆಯಲ್ಲಿ ಬರೆದಿದ್ದಾನೆ.

`ಯೋಹಾನ 4:46-54ನೇ ವಚನಗಳನ್ನು ಓದಿರಿ. ಇಲ್ಲಿ ಯೋಹಾನನು ಯೇಸುವು ನೀರನ್ನು ದ್ರಾಕ್ಷಾರಸವನ್ನಾಗಿ ಮಾಡಿದ ಅದ್ಭುತ ಕಾರ್ಯದೊಂದಿಗೆ ಯಾಕೆ ಸಂಬಂಧ ಕಲ್ಪಿಸುತ್ತಾನೆ?`

ಯೇಸುವು ಗಲಿಲಾಯದ ಕಪೆರ್ನೌಮಿನಲ್ಲಿ ಮಾಡಿದ ಎರಡನೇ ಸೂಚಕ ಕಾರ್ಯವನ್ನು ತಿಳಿಸುವಾಗ, ಆತನು ಕಾನಾ ಊರಲ್ಲಿ ಮದುವೆಯ ಮನೆಯಲ್ಲಿ ಯೋಹಾನನು ಮಾಡಿದ ಮೊದಲನೆ ಸೂಚಕಕಾರ್ಯವನ್ನೂ ಸಹ ತಿಳಿಸುತ್ತಾನೆ.

ಯೇಸುವು ಮಾಡಿದ ಸೂಚಕಕಾರ್ಯಗಳು ಆತನು ಯಾರೆಂಬುದನ್ನು ತಿಳಿಯಲು ಸಹಾಯಮಾಡುತ್ತವೆಂಬುದನ್ನು ಬಹುಶಃ ಯೋಹಾನನು ಇಲ್ಲಿ ಹೇಳಲು ಪ್ರಯತ್ನಿಸುತ್ತಿರಬಹುದು. "ಯೇಸು ಯೂದಾಯದಿಂದ ಗಲಿಲಾಯಕ್ಕೆ ಬಂದ ಮೇಲೆ ಈ ಸೂಚಕಕಾರ್ಯವನ್ನು ಮಾಡಿದನು" ಎಂದು ಯೋಹಾನನು ತಿಳಿಸುತ್ತಾನೆ (ಯೋಹಾನ 4:54).

ಅರಮನೆಯ ಪ್ರಧಾನನಿಗೆ ಯೇಸು ಹೇಳಿದ ಮಾತುಗಳು ಮೊದಲು ನಮಗೆ ಬಹಳ ಕಠಿಣವಾಗಿದ್ದವೆಂದು ಅನಿಸಬಹುದು. ಆದಾಗ್ಯೂ, ಈ ಅಧಿಕಾರಿಯು ತನ್ನ ಮಗನು ಸ್ವಸ್ಥತೆ ಹೊಂದಿದಲ್ಲಿ ಮಾತ್ರ ಯೇಸುವಿನ ಮೇಲೆ ನಂಬಿಕೆಯಿಡುತ್ತೇನೆಂದು ನಿರ್ಣಯಿಸಿಕೊಂಡಿದ್ದನು. ಈ ಕಾರಣದಿಂದ ಆತನು ಪ್ರಧಾನನ ಮನಸ್ಸನ್ನು ಅರಿತುಕೊಂಡು ಅವನ ಆತ್ಮೀಕ ಕಾಯಿಲೆಯು ಅವನ ಮಗನ ಪ್ರಾಣಾಪಾಯ ತರುವಂತ ರೋಗಕ್ಕಿಂತಲೂ ಹೆಚ್ಚು ಗಂಭೀರವಾಗಿದೆ ಎಂದು ತಿಳಿದಿದ್ದನು. ಆಗ ಅರಮನೆಯ ಪ್ರಧಾನನು ತನ್ನ ಈ ಆತ್ಮೀಕ ಸಂದೇಹವು ತನ್ನ ಮಗನ ಪ್ರಾಣಹೋಗಲು ಕಾರಣವಾಗುತ್ತದೆಂದು ಮನವರಿಕೆ ಮಾಡಿಕೊಂಡನು.

ಅದ್ಭುತಕಾರ್ಯಗಳನ್ನು ಗುರುತಿಸುವುದು ಬಹಳ ಮುಖ್ಯ. ಆದರೆ ಅವುಗಳು ಯೇಸುವು ಮೆಸ್ಸೀಯನೆಂಬುದಕ್ಕೆ ಸಾಕ್ಷ್ಯಾಧಾರವಾಗಿರಲಿಲ್ಲ. ಬೇರೆಯವರೂ ಸಹ ಅದ್ಭುತಕಾರ್ಯಗಳನ್ನು ಮಾಡಿದ್ದಾರೆ. ಅವರಲ್ಲಿ ಕೆಲವರು ನಿಜಪ್ರವಾದಿಗಳು, ಬೇರೆ ಕೆಲವರು ಸುಳ್ಳು ಪ್ರವಾದಿಗಳು. ಮಾನವರಿಗೂ ಹಾಗೂ ಪ್ರಕೃತಿಯ ಶಕ್ತಿಗಳು ಮತ್ತು ನಿಯಮಗಳಿಗೆ ಮೀರಿದ ಅಲೌಕಿಕವಾದ (Super Natural) ಶಕ್ತಿಯೊಂದು ಅಸ್ತಿತ್ವದಲ್ಲಿದೆ ಎಂಬುದನ್ನು ಮಾತ್ರ ಅದ್ಭುತಕಾರ್ಯಗಳು ತೋರಿಸುತ್ತವೆಯೇ ಹೊರತು, ಅದನ್ನು ದೇವರೇ ಮಾಡುತ್ತಾನೆಂಬುದನ್ನು ದೃಢಪಡಿಸುವುದಿಲ್ಲ. ಸುಳ್ಳು ಪ್ರವಾದಿಗಳು, ಸೈತಾನನೂ, ಸಹ ಅದ್ಭುತ ಕಾರ್ಯಗಳನ್ನು ಮಾಡುತ್ತಾರೆಂಬುದನ್ನು ಮರೆಯಬಾರದು.

ಅರಮನೆಯ ಪ್ರಧಾನನು ತನ್ನ ಮಗನ ಅವಸ್ಥೆಯಿಂದ ಬಹುದುಃಖಿತನಾಗಿ ಯೇಸುವು ಕರುಣೆ ತೋರಿಸಿ ತನ್ನ ಮಗನನ್ನು ಬದುಕಿಸಬೇಕೆಂದು ಬೇಡಿಕೊಂಡನು. ಆಗ ಯೇಸು ಅವನಿಗೆ- "ನಿನ್ನ ಮಗನು ಬದುಕುತ್ತಾನೆ, ಹೋಗು" (ಯೋಹಾನ 4:50) ಎಂದು ಹೇಳಿದ ಮಾತು ಅವನಲ್ಲಿ ಭರವಸೆ ಹುಟ್ಟಿಸಿತು. ಯೇಸುವಿನ ಮಾತನ್ನು ನಂಬಿದ ಪ್ರಧಾನನು ತನ್ನ ಮನೆಗೆ ಶೀಘ್ರದಲ್ಲಿಯೇ ಹಿಂದಿರುಗದೆ, ಅದರ ಮರುದಿನ ಹೋದನು. ನಿನ್ನ ಮಗನು ಬದುಕುತ್ತಾನೆಂದು ಯೇಸು ಹೇಳಿದ ತಾಸಿನಲ್ಲಿಯೇ ಈ ಅದ್ಭುತ ಕಾರ್ಯ ನಡೆಯಿತೆಂದು ಪ್ರಧಾನನು ತಿಳಿದುಕೊಂಡು ಅವನ ಮನೆಯವರೊಂದಿಗೆ ಯೇಸುವನ್ನು ನಂಬಿದನು. ಇದು ಕ್ರಿಸ್ತನನ್ನು ನಂಬುವುದಕ್ಕೆ ಎಂತಹ ಬಲವಾದ ಕಾರಣವಾಗಿದೆಯಲ್ಲವೇ!

`ಯಾರೋ ಒಬ್ಬವ್ಯಕ್ತಿ ಒಂದು ಅದ್ಭುತ ಕಾರ್ಯಮಾಡಿದ್ದನ್ನು ನೀವು ನೋಡಿದ್ದೀರೆಂದು ಊಹಿಸಿಕೊಳ್ಳಿ ಆದಾಗ್ಯೂ, ಇದು ದೇವರಿಂದಲೇ ಆಯಿತೆಂಬುದನ್ನು ತಿಳಿದುಕೊಳ್ಳುವುದಕ್ಕೆ ಮೊದಲು ಬೇರೆ ಯಾವ ಮಾನದಂಡವನ್ನು (Criteria) ನಾವು ಗಮನಿಸಬೇಕು?`