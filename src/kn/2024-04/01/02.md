---
title:  ಕಾನಾ ಊರಿನ ಮದುವೆ
date:   29/09/2024
---

`ಯೋಹಾನ 2:1-11ನೇ ವಚನಗಳನ್ನು ಓದಿರಿ. ಕಾನಾ ಊರಿನಲ್ಲಿ ಯೇಸು ಯಾವ ಸೂಚಕ ಕಾರ್ಯ ಮಾಡಿದನು? ಶಿಷ್ಯರು ಆತನ ಮೇಲೆ ನಂಬಿಕೆಯಿಡಲು ಇದು ಹೇಗೆ ಸಹಾಯವಾಯಿತು?`

ಕಾನಾ ಊರಿನ ಮದುವೆಯಲ್ಲಿ ಯೇಸು ನೀರನ್ನು ದ್ರಾಕ್ಷಾರಸವನ್ನಾಗಿ ಮಾಡಿದ ಅದ್ಭುತ ಕಾರ್ಯವನ್ನು ನೋಡಿದ ಶಿಷ್ಯರು ಆತನನ್ನು ಹಿಂಬಾಲಿಸಲು ನಿರ್ಧರಿಸಿದರು. ಯೇಸುವು ದೇವರಿಂದ ಕಳುಹಿಸಲ್ಪಟ್ಟವನೆಂಬುದಕ್ಕೆ ಇದಕ್ಕಿಂತ ಬಲವಾದ ಬೇರೆ ಯಾವ ಸಾಕ್ಷ್ಯಾಧಾರ ಬೇಕಾಗಿತ್ತು? ಆತನು ದೇವರೆಂದು ಅಂಗೀಕರಿಸಿಕೊಳ್ಳಲು ಶಿಷ್ಯರು ಬಹುಶಃ ಇನ್ನೂ ಸಿದ್ಧರಿರಲಿಲ್ಲ.

ಮೋಶೆಯು ಇಸ್ರಾಯೇಲ್ಯರ ಮಹಾನಾಯಕನಾಗಿದ್ದನು. ಅವನು ಅನೇಕ ಅದ್ಭುತ ಕಾರ್ಯಗಳು ಹಾಗೂ ಸೂಚಕಕಾರ್ಯಗಳನ್ನು ಮಾಡುವುದರ ಮೂಲಕ ಅವರನ್ನು ಐಗುಪ್ತದೇಶದ ದಾಸತ್ವದಿಂದ ಬಿಡಿಸಿದನು (ಧರ್ಮೋಪದೇಶಕಾಂಡ 6:22, 26:8). ಅವನ ಮೂಲಕ ದೇವರು ಇಸ್ರಾಯೇಲ್ಯರನ್ನು ಐಗುಪ್ತದಿಂದ ಬಿಡಿಸಿದನು.

ದೇವರು ಮೋಶೆಯ ಮೂಲಕ ಅವನಂತೆಯೇ ಮತ್ತೊಬ್ಬ ಪ್ರವಾದಿಯನ್ನು ನೇಮಿಸುವೆನೆಂದು ತಿಳಿಸಿದನು. ಆತನಿಗೆ ನೀವು ಕಿವಿಗೊಡಬೇಕೆಂದು ದೇವರು ಇಸ್ರಾಯೇಲ್ಯರಿಗೆ ಹೇಳಿದನು (ಧರ್ಮೋಪದೇಶಕಾಂಡ 6:22; ಮತ್ತಾಯ 17:5 ಹಾಗೂ ಅ.ಕೃತ್ಯಗಳು 7:27). ಆ ಪ್ರವಾದಿಯು ಯೇಸುಕ್ರಿಸ್ತನಾಗಿದ್ದನು. ಕಾನಾ ಊರಿನ ಮದುವೆಯಲ್ಲಿ ಆತನು ತನ್ನ ಮೊದಲನೆ ಸೂಚಕ ಕಾರ್ಯಮಾಡಿದನು. ಈ ಅದ್ಭುತಕಾರ್ಯವು ಐಗುಪ್ತ ದೇಶದಿಂದ ಇಸ್ರಾಯೇಲ್ಯರನ್ನು ಬಿಡುಗಡೆಗೊಳಿಸಿದ್ದನ್ನು ಸೂಚಿಸುತ್ತದೆ.

ನೈಲ್‌ನದಿಯು ಐಗುಪ್ತ್ಯರಿಗೆ ನೀರಿಗೆ ಮುಖ್ಯವಾದ ಮೂಲಾಧಾರವೂ ಮತ್ತು ಅವರ ದೇವತೆಯೂ ಸಹ ಆಗಿತ್ತು. ಐಗುಪ್ತ್ಯರಿಗೆ ಬಂದ ಮೊದಲನೆ ಉಪದ್ರವವು ನೀರಿಗೆ ಸಂಬಂಧಪಟ್ಟಿತ್ತು. ನೈಲ್ ನದಿಯ ನೀರು ರಕ್ತವಾಯಿತು. ಕಾನಾ ಊರಲ್ಲಿಯೂ ಸಹ ಕ್ರಿಸ್ತನು ಇದೇ ರೀತಿಯಾದ ಸೂಚಕ ಕಾರ್ಯಮಾಡಿದನು. ಆದರೆ ಆತನು ನೀರನ್ನು ರಕ್ತವಾಗುವುದಕ್ಕೆ ಬದಲಾಗಿ ದ್ರಾಕ್ಷಾರಸವನ್ನಾಗಿ ಬದಲಾಯಿಸಿದನು.

ಮದುವೆ ಮನೆಯಲ್ಲಿಟ್ಟಿದ್ದ ಆರು ಕಲ್ಲಿನ ಬಾನೆಗಳು ಯೆಹೂದ್ಯರ ಶುದ್ಧಚಾರದ ಪ್ರಕಾರ ಶುದ್ಧೀಕರಣಕ್ಕಾಗಿ ಉಪಯೋಗಿಸಲಾಗುತ್ತಿತ್ತು. ಇದು ಈ ಅದ್ಭುತ ಕಾರ್ಯವನ್ನು ರಕ್ಷಣಾಕಾರ್ಯದೊಂದಿಗೆ ನಿಕಟ ಸಂಬಂಧ ಕಲ್ಪಿಸುತ್ತದೆ. ನೀರನ್ನು ದ್ರಾಕ್ಷಾರಸವನ್ನಾಗಿ ಮಾಡಿದ ಘಟನೆಯನ್ನು ನಿರೂಪಿಸುವುದರ ಮೂಲಕ, ಯೋಹಾನನು ಯೇಸುಕ್ರಿಸ್ತನು ನಮ್ಮ ವಿಮೋಚಕನೆಂದು ಸೂಚಿಸುತ್ತಾನೆ.

ಯೇಸುಸ್ವಾಮಿಯು ಒದಗಿಸಿಕೊಟ್ಟ ಹುಳಿಯಿಲ್ಲದ ಆ ದ್ರಾಕ್ಷಾರಸದ ಬಗ್ಗೆ ಔತಣದ ಪಾರುಪತ್ಯಗಾರನು ಏನೆಂದು ಯೋಚಿಸಿದನು? ಅದರ ಉತ್ಕೃಷ್ಟವಾದ ರುಚಿ ಹಾಗೂ ಗುಣಮಟ್ಟದ ಬಗ್ಗೆ ಅವನಿಗೆ ಖಂಡಿತವಾಗಿಯೂ ಆಶ್ಚರ್ಯವಾಯಿತು. ಯೇಸುಸ್ವಾಮಿಯು ಈ ಸೂಚಕಕಾರ್ಯ ಮಾಡಿದ್ದಾನೆಂದು ತಿಳಿಯದ ಈ ಪಾರುಪತ್ಯಗಾರನು ಹಿಂದಿನ ಅಂದರೆ ಉತ್ತಮವಾದ ದ್ರಾಕ್ಷಾರಸವನ್ನು ಕೊನೆಯಲ್ಲಿ ಕೊಡಲು ಇಟ್ಟುಕೊಂಡಿದ್ದಾರೆಂದು ತಿಳಿದನು. ಯೇಸುಸ್ವಾಮಿ ಮಾಡಿದ ಅದ್ಭುತ ಕಾರ್ಯದ ದ್ರಾಕ್ಷಾರಸವು ಮದ್ಯಪಾನವಾಗಿರಲಿಲ್ಲ. ಆದರೆ ಈ ಕಾರ್ಯವನ್ನು ಕಣ್ಣಾರೆ ನೋಡಿದ ಕೆಲಸಗಾರರು ಅದರಿಂದ ಆಶ್ಚರ್ಯಗೊಂಡಿದ್ದರೆಂಬುದರಲ್ಲಿ ಸಂಶಯವಿಲ್ಲ.

`ನೀವು ಯೇಸುವಿನ ಹಿಂಬಾಲಕರಾಗಿರುವುದಕ್ಕೆ ಕಾರಣಗಳೇನು?`