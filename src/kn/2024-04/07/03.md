---
title:  ಮರಿಯಳ ಸಾಕ್ಷಿ
date:   11/11/2024
---

ಪಸ್ಕ ಹಬ್ಬವು ಇನ್ನು ಆರುದಿವಸಗಳು ಇರಲಾಗಿ ಯೇಸು ಮಾರ್ಥಳು, ಮರಿಯಳು ಹಾಗೂ ತಾನು ಜೀವಕೊಟ್ಟ ಲಾಜರನನ್ನು ನೋಡುವುದಕ್ಕೆ ಬೇಥಾನ್ಯಕ್ಕೆ ಬಂದನು. ಕುಷ್ಠರೋಗಿಯಾಗಿದ್ದ ಸೀಮೋನನನ್ನು ಯೇಸು ಗುಣಪಡಿಸಿದ್ದನು. ಅದಕ್ಕೆ ಕೃತಜ್ಞತೆ ಅರ್ಪಿಸಲಿಕ್ಕಾಗಿ ಅವನು ಈ ಔತಣಕೂಟವನ್ನು ಏರ್ಪಡಿಸಿದ್ದನು. ಮಾರ್ಥಳು ಅಲ್ಲಿ ಔತಣ ಮಾಡಿಸಲು ನೆರವಾಗಿದ್ದಳು. ಆಕೆಯ ತಮ್ಮನಾದ ಲಾಜರನು ಅತಿಥಿಗಳೊಡನೆ ಊಟಕ್ಕೆ ಕೂತಿದ್ದನು (ಯೋಹಾನ 12:1-8).

`ಮರಿಯಳು ಯೇಸುವಿನ ಪಾದಕ್ಕೆ ಅಚ್ಚ ಜಟಾಮಾಂಸಿ ತೈಲ ಹಚ್ಚಿದ್ದರ ಪ್ರಾಮುಖ್ಯತೆ ಏನು? ಯೆಸುಸ್ವಾಮಿಯು ನಿಜವಾಗಿಯೂ ಯಾರೆಂಬುದಕ್ಕೆ ಇದು ಹೇಗೆ ಸಾಕ್ಷಿಯಾಗಿದೆ? (ಯೋಹಾನ 12:1-3).`

ಈ ಅಚ್ಚ ಜಟಾಮಾಂಸಿ ತೈಲವು ಬಹಳ ಬೆಳೆಯುಳ್ಳದ್ದಾಗಿದ್ದು, ಒಬ್ಬ ಸಾಮಾನ್ಯ ಕೆಲಸಗಾರನ ಒಂದು ವರ್ಷದ ಸಂಬಳಕ್ಕೆ ಸಮನಾಗಿತ್ತು. ಯೇಸುಸ್ವಾಮಿಯು ತನ್ನ ಪಾಪಗಳನ್ನು ಕ್ಷಮಿಸಿದ್ದರಿಂದಲೂ ಮತ್ತು ತನ್ನ ತಮ್ಮನಾದ ಲಾಜರನನ್ನು ಸತ್ತವರೊಳಗಿಂದ ಎಬ್ಬಿಸಿದ್ದ ಕಾರಣದಿಂದಲೂ ಮರಿಯಳು ಆತನಿಗೆ ಕೃತಜ್ಞತೆ ಸೂಚಿಸುವ ಸಲುವಾಗಿ ಬೆಲೆಬಾಳುವ ಆ ಉಡುಗೊರೆಯನ್ನು ತಂದಿರಬಹುದು. ಮುಂದೊಂದು ದಿನ ಯೇಸುವು ಮರಣ ಹೊಂದಿದಾಗ, ಆತನನ್ನು ಹೂಣಿಡುವಾಗ ಉಪಯೋಗಿಸಬಹುದೆಂಬ ಉದ್ದೇಶ ಅವಳಲ್ಲಿತ್ತು. ಆದರೆ ಈಗ ಯೇಸುವನ್ನು ಅರಸನನ್ನಾಗಿ ಅಭಿಷೇಕ ಮಾಡುತ್ತಾರೆಂಬ ವಿಷಯ ಮರಿಯಳಿಗೆ ತಿಳಿದಾಗ, ತಾನು ಈ ಅಚ್ಚ ಜಟಾಮಾಂಸಿ ತೈಲವನ್ನು ಆತನ ತಲೆಗೆ ಹಚ್ಚಿ ಮೊದಲನೆಯದಾಗಿ ಆತನನ್ನು ಗೌರವಿಸಬೇಕೆಂದು ಅವಳು ಬಯಸಿದ್ದಿರಬಹುದು.

ಯೇಸುವಿನ ಪಾದಗಳಿಗೆ ತಾನು ಸುಗಂಧ ತೈಲ ಹಚ್ಚುವುದು ಯಾರಿಗೂ ತಿಳಿಯಬಾರದೆಂಬುದು ಮರಿಯಳ ಉದ್ದೇಶವಾಗಿತ್ತು. ಆದರೆ 'ಆ ತೈಲದ ಪರಿಮಳವು ಮನೆಯಲೆ್ಲಲ್ಲಾ ತುಂಬಿಕೊಂಡಿತು' ಎಂದು ಯೋಹಾನನು ತಿಳಿಸುತ್ತಾನೆ (12:3). ಆಗ ಯೂದನು ತಕ್ಷಣವೇ- ಯಾಕೆ ಈ ತೈಲವನ್ನು ಮುನ್ನೂರು ಹಣಕ್ಕೆ ಮಾರಿ ಬಡವರಿಗೆ ಕೊಡಲಿಲ್ಲ ಎಂದು ಮರಿಯಳನ್ನು ಗದರಿಸಿದನು. ಆದರೆ ಯೇಸು- "ಈಕೆಯನ್ನು ಬಿಡು... ಬಡವರು ಯಾವಾಗಲೂ ನಿಮ್ಮ ಬಳಿಯಲ್ಲಿ ಇರುತ್ತಾರೆ, ಆದರೆ ನಾನು ಯಾವಾಗಲೂ ನಿಮ್ಮ ಬಳಿಯಲ್ಲಿ ಇರುವುದಿಲ್ಲ" ಎಂದು ಹೇಳಿದನು (ಯೋಹಾನ 12:7,8).

ಯೋಹಾನನ ಸುವಾರ್ತೆಯಲ್ಲಿ ಒಂದು ವಿಷಯವು ಪುನಃ ಪ್ರಸ್ತಾಪಿಸಲ್ಪಡುತ್ತದೆ. ಜನರ ಮನಸ್ಸಿನಲ್ಲಿ ಏನಿದೆ ಎಂದು ಯೇಸುಸ್ವಾಮಿಗೆ ತಿಳಿದಿದೆ (ಯೋಹಾನ 2:24,25; 6:70,71; 13:11 ಹಾಗೂ ಯೋಹಾನ 16:19). ಕುಷ್ಠರೋಗಿಯಾಗಿದ್ದ ಸೀಮೋನನ ಮನೆಯ ಔತಣಕೂಟದಲ್ಲಿ ಯೂದನ ಮನಸ್ಸಿನಲ್ಲೇನಿದೆ ಎಂದು ಯೇಸುವಿಗೆ ತಿಳಿದಿತ್ತು. ಯೂದನು ಕಳ್ಳನಾಗಿದ್ದು, ತನ್ನ ವಶದಲ್ಲಿದ್ದ ಶಿಷ್ಯರ ಹಣದ ಚೀಲದಲ್ಲಿ ಕದಿಯುತ್ತಿದ್ದನೆಂದು ಯೋಹಾನನು ಎಚ್ಚರಿಕೆಯಿಂದ ಸೂಚಿಸುತ್ತಾನೆ (ಯೋಹಾನ 12:6).

ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 560ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಯೇಸುವಿನ ಮರಣದಲ್ಲಿ ಆತನ ಶವಕ್ಕೆ ಹಾಕಬೇಕೆಂದು ಉದ್ದೇಶಿಸಿದ್ದ ಸುಗಂಧ ತೈಲವನ್ನು ಮರಿಯಳು ಕ್ರಿಸ್ತನು ಜೀವಂತನಾಗಿರುವಾಗಲೇ ಹಚ್ಚಿದಳು. ಸಮಾಧಿಯಲ್ಲಿ ಒಂದು ವೇಳೆ ಆಕೆಯು ಇದನ್ನು ಸುರಿದಿದ್ದಲ್ಲಿ, ಅದರ ಸುವಾಸನೆಯು ಸಮಾಧಿಯನ್ನು ಮಾತ್ರ ಆವರಿಸಿಕೊಳ್ಳುತ್ತಿತ್ತು. ಆದರೆ ಈಗ ಮರಿಯಳು ತೋರಿಸಿದ ನಂಬಿಕೆ ಮತ್ತು ಪ್ರೀತಿಯು ಯೇಸುವಿನಹೃದಯದಲ್ಲಿ ಹರ್ಷ ತಂದಿತು. ಆತನು ಮಹಾಸಂಕಟ, ಹಿಂಸೆ ಅನುಭವಿಸುತ್ತಿರುವಾಗ, ಆಕೆಯು ಮಾಡಿದ ಕಾರ್ಯವು ಆತನ ನೆನಪಿನಲ್ಲಿತ್ತು. ಮರಿಯಳ ನಿಷ್ಕಪಟವಾದ ಮತ್ತು ಮನಃಪೂರ್ವಕವಾದ ಕಾರ್ಯವು ಎಂದೆಂದಿಗೂ ನೆನಪಿಸಿಕೊಳ್ಳುವಂತಾಗಿದೆ".

`ಮರಿಯಳು ಮತ್ತು ಯೂದನ ಮನಸ್ಸಿನಲ್ಲಿ ಏನಿತ್ತೆಂದು ಯೇಸುವಿಗೆ ಚೆನ್ನಾಗಿ ತಿಳಿದಿತ್ತು. ನಮ್ಮ ಮನಸ್ಸಿನಲ್ಲಿಯೂ ಏನಿದೆ ಎಂದು ಆತನಿಗೆ ತಿಳಿದಿದೆ. ಈ ಸತ್ಯವು ನಮ್ಮಲ್ಲಿ ಬದಲಾವಣೆ ತರಲಿಕ್ಕೆ ಆತನ ಅಗತ್ಯ ನಮಗಿದೆ ಎಂಬುದರ ಬಗ್ಗೆ ನಮಗೇನು ತಿಳಿಸುತ್ತದೆ?`