---
title:  ಪಿಲಾತನು ತಿಳಿಯದೆ ಯೇಸುವಿನ ವಿಷಯವಾಗಿ ಹೇಳಿದ ಸಾಕ್ಷಿ
date:   12/11/2024
---

ಯೆಹೂದ್ಯ ಧಾರ್ಮಿಕ ನಾಯಕರು ಯೇಸುವನ್ನು ಹೇಗಾದರೂ ಮಾಡಿ ತಪ್ಪಿನಲ್ಲಿ ಸಿಕ್ಕಿಸಿ, ಆತನಿಗೆ ಮರಣದಂಡನೆ ವಿಧಿಸಬೇಕೆಂದು ಪದೇಪದೇ ಮಾಡಿದ ಪ್ರಯತ್ನದ ಬಗ್ಗೆ ಯೋಹಾನನು ತಿಳಿಸುತ್ತಾನೆ. ಆದರೆ ತನ್ನ ಸಮಯ ಅಥವಾ ಗಳಿಗೆಯು ಇನ್ನೂ ಬಂದಿಲ್ಲ ಅಂದರೆ ತನ್ನನ್ನು ಶಿಲುಬೆಗೆ ಹಾಕಿಸುವ ಕಾಲ ಇನ್ನೂ ಬಂದಿಲ್ಲವೆಂದು ಯೇಸು ಅನೇಕ ಸಾರಿ ಹೇಳಿದ್ದಾನೆ (ಯೋಹಾನ 2:4; 7:6,8,30; ಯೋಹಾನ 12:7,23,27; 13:1 ಹಾಗೂ 17:1).

ಈಗ ಯೇಸುವಿನ ಸಮಯ ಬಂದಿದೆ. ಗೆತ್ಸೇಮನೆ ತೋಟದಲ್ಲಿ ಆತನನ್ನು ಹಿಡಿದು ಮಹಾಯಾಜಕನಾದ ಕಾಯಫನು ಹಾಗೂ ಅನ್ನದ ಬಳಿಗೆ ತರಲಾಗಿದೆ. ಅನಂತರ ಎರಡು ಸಾರಿ ಪಿಲಾತನ ಬಳಿಗೆ ಕರೆದುಕೊಂಡು ಹೋಗಲಾಗಿದೆ.

ಯೇಸುವು ಬರಬೇಕಾದ ಮೆಸ್ಸೀಯನು ಅಂದರೆ ಅಭಿಷೇಕಿಸಲ್ಪಟ್ಟ ರಕ್ಷಕನೆಂದು ಸಮಾಜದ ಎಲ್ಲಾ ರೀತಿಯ ಜನರು ಸಾಕ್ಷಿಕೊಡುವುದನ್ನು ಯೋಹಾನನು ತನ್ನ ಸುವಾರ್ತೆಯಲ್ಲಿ ತಿಳಿಸಿದ್ದಾನೆ. ಈಗ ಅಪೋಸ್ತಲನು ಯೂದಾಯದ ದೇಶಾಧಿಪತಿಯಾಗಿದ್ದು, ಯೇಸುವಿನ ವಿಚಾರಣೆ ನಡೆಸಿದ ಪಿಲಾತನ ಸಾಕ್ಷಿಯನ್ನು ತಿಳಿಸುತ್ತಾನೆ. ಅವನು ರೋಮನ್ ದೇಶದವನೂ, ದೇಶಾಧಿಪತಿಯೂ ಹಾಗೂ ಒಬ್ಬ ನಾ್ಯಯಾಧಿಪತಿಯೂ ಆಗಿದ್ದರಿಂದ ಅವನ ಸಾಕ್ಷಿಯು ಬಹಳ ಪ್ರಾಮುಖ್ಯವಾಗಿದೆ. ಯೇಸುವಿನ ವಿಷಯವಾಗಿ ಸಾಕ್ಷಿ ಹೇಳಿದ ಹೆಚ್ಚಿನವರೆಲ್ಲರೂ ಯೆಹೂದ್ಯರು ಮತ್ತು ಸಾಧಾರಣ ಜನರು.

ಪಿಲಾತನ ನಿರ್ಣಯವು ಯೋಹಾನನ ಸುವಾರ್ತೆಯ ವಿಷಯದೊಂದಿಗೆ ಹೇಗೆ ಸಂಬಂಧ ಹೊಂದಿದೆ? (ಯೋಹಾನ 18:38; 19:4-22). ಯೇಸುವನ್ನು ಸೌರಣೆಯ ದಿನವಾದ ಶುಕ್ರವಾರ ಬೆಳಿಗ್ಗೆ ಪಿಲಾತನ ಬಳಿಗೆ ಕರೆ ತರಲಾಯಿತು (ಯೋಹಾನ 18:28). ಯೇಸುವನ್ನು ಶೀಘ್ರವಾಗಿ ಮರಣಶಿಕ್ಷೆಗೆ ಗುರಿ ಮಾಡಬೇಕೆಂದು ಪಿಲಾತನ ಉದ್ದೇಶವಾಗಿತ್ತು. ಆದರೆ ಆತನ ನಡತೆಯು ಅವನ ಗಮನ ಸೆಳೆಯಿತು. ದೇಶಾಧಿಪತಿಯು ಯೇಸುವನ್ನು ಸೂಕ್ಷ್ಮವಾಗಿ ಪ್ರಶ್ನಿಸಿದನು ಮತ್ತು ಆತನು ಹೇಳಿದ "ನಾನು ಸತ್ಯದ ವಿಷಯದಲ್ಲಿ ಸಾಕ್ಷಿ ಹೇಳುವುದಕ್ಕೋಸ್ಕರ ಹುಟ್ಟಿದವನು, ಅದಕ್ಕೋಸ್ಕರವೇ ಈ ಲೋಕಕ್ಕೆ ಬಂದಿದ್ದೇನೆ. ಸತ್ಯಪರರೆಲ್ಲರೂ ನನ್ನ ಮಾತಿಗೆ ಕಿವಿಗೊಡುತ್ತಾರೆ" ಎಂಬ ಮಾತನ್ನು ಕಿವಿಯಾರೆ ಕೇಳಿದನು (ಯೋಹಾನ 18:37).

ದೇಶಾಧಿಪತಿಯಾಗಿದ್ದ ಪಿಲಾತನು ಕೊನೆಯಲ್ಲಿ ಯೇಸುವನ್ನು ಮರಣಕ್ಕೆ ಒಪ್ಪಿಸಿಕೊಟ್ಟರೂ, ಮೂರು ಸಾರಿ ಆತನು ನಿರಪರಾಧಿಯೆಂದು ಹೇಳಿದನು (ಯೋಹಾನ 18:38; 19:4,6). ಅಲ್ಲದೆ ಶಿಲುಬೆಯ ಮೇಲೆ "ನಜರೇತಿನ ಯೇಸು, ಯೆಹೂದ್ಯರ ಅರಸನು" (ಯೋಹಾನ 19:19) ಎಂದು ಬರೆದು ಯೇಸುವು ಯಾರೆಂದು ತನ್ನ ಸಾಕ್ಷಿಯನ್ನು ತಿಳಿಸಿದನು. ಕ್ರಿಸ್ತನು ನಿರಪರಾಧಿಯೆಂದು ತಿಳಿದಿದ್ದರೂ, ಪಿಲಾತನು ಆತನನ್ನು ಶಿಲುಬೆಗೆ ಹಾಕಲು ಒಪ್ಪಿಸಿಕೊಟ್ಟನು.

ನಾನೇ ಸತ್ಯವು ಎಂದು ಹೇಳಿದ ನಿರಪರಾಧಿಯಾದ ಯೇಸು ತನ್ನ ಮುಂದೆ ನಿಂತಿದ್ದರೂ, ಪಿಲಾತನು ಜನರ ಗುಂಪಿಗೆ ಹೆದರಿಕೊಂಡನು ಹಾಗೂ ಆತನಿಗೆ ಮರಣದಂಡನೆ ವಿಧಿಸಿದನು. ತನ್ನ ಮನಸ್ಸಾಕ್ಷಿ ಹಾಗೂ ಹೃದಯವು ನೀನು ಮಾಡುತ್ತಿರುವುದು ತಪ್ಪು ಎಂದು ಹೇಳುತ್ತಿದ್ದರೂ, ಪಿಲಾತನು ಅದನ್ನು ಮೀರಿ ನಡೆದದ್ದು ಒಂದು ದುರಂತಮಯ ಉದಾಹರಣೆಯಾಗಿದೆಯಲ್ಲವೆ!

`ಯೇಸುವು ನಿರಪರಾಧಿಯೆಂದು ತಿಳಿದಿದ್ದರೂ, ಪಿಲಾತನು ಜನರ ಒತ್ತಾಯಕ್ಕೆ ಮಣಿದು ತನ್ನ ಮನಸ್ಸಾಕ್ಷಿಗೆ ವಿರುದ್ಧವಾಗಿ ವರ್ತಿಸಿದನು. ಅವನ ಇಂತಹ ಅಪಾಯಕರವಾದ ಉದಾಹರಣೆಯಿಂದ ನಾವು ಕಲಿಯಬೇಕಾದ ಪಾಠವೇನು?`