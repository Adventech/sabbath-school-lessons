---
title:  ತೋಮನ ಸಾಕ್ಷಿ
date:   13/11/2024
---

`ಯೋಹಾನ 20:19-31ನೇ ವಚನಗಳನ್ನು ಓದಿರಿ. ತೋಮನ ಉದಾಹರಣೆ- ಯಿಂದ ನಂಬಿಕೆ ಮತ್ತು ಸಂದೇಹದ ಬಗ್ಗೆ ನಾವು ಏನು ಕಲಿಯಬಹುದು? ತೋಮನು ಮಾಡಿದ ದೊಡ್ಡ ತಪ್ಪು ಯಾವುದು?`

ಯೇಸುಸ್ವಾಮಿಯು ಪುನರುತ್ಥಾನಗೊಂಡ ಅದೇ ದಿವಸದ ಅಂದರೆ ವಾರದ ಮೊದಲನೆಯ ದಿವಸದ ಸಂಜೆಯಲ್ಲಿ ಶಿಷ್ಯರು ಯೆಹೂದ್ಯರ ಭಯದಿಂದ ತಾವಿದ್ದ ಮನೆಯ ಬಾಗಿಲನ್ನು ಮುಚ್ಚಿಕೊಂಡಿದ್ದರು. ಆಗ ಆತನು ಅವರಿಗೆ ಕಾಣಿಸಿಕೊಂಡನು. ಆಗ ಹನ್ನೆರಡು ಮಂದಿ ಶಿಷ್ಯರಲ್ಲಿ ಒಬ್ಬನಾದ ತೋಮನು ಅಲ್ಲಿರಲಿಲ್ಲ. ಅವನು ಬಂದಾಗ ಉಳಿದ ಶಿಷ್ಯರು- ನಾವು ಪುನರುತ್ಥಾನಗೊಂಡ ಸ್ವಾಮಿಯನ್ನು ನೋಡಿದ್ದೇವೆಂದು ಹೇಳಿದರೂ, ಅವನು ನಿರಾಶೆಗೊಂಡು ಸಂಶಯಪಟ್ಟನು. ತಾನಿಲ್ಲದಿರುವ ಸಮಯದಲ್ಲಿ ಯೇಸುವು ಯಾಕೆ ಇತರ ಶಿಷ್ಯರಿಗೆ ಕಾಣಿಸಿಕೊಂಡನೆಂದು ಅವನು ಆಶ್ಚರ್ಯಗೊಂಡಿರಬಹುದು.

ಶಿಷ್ಯರ ಮಾತಿಗೆ ತೋಮನು- "ನಾನು ಆತನ (ಯೇಸುವಿನ) ಕೈಗಳಲ್ಲಿ ಮೊಳೆಗಳಿಂದಾದ ಗಾಯವನ್ನು ನೋಡಿ ಆ ಮೊಳೆಯ ಗಾಯದಲ್ಲಿ ನನ್ನ ಬೆಳಕನ್ನು ಇಟ್ಟು ಆತನ ಪಕ್ಕೆಯಲ್ಲಿ ನನ್ನ ಕೈಯನ್ನು ಹಾಕಿದ ಹೊರತು, ನಿಮ್ಮ ಮಾತನ್ನು ನಂಬುವುದೇ ಇಲ್ಲ ಅಂದನು" (ಯೋಹಾನ 20:25).

ನೋಡುತ್ತೇನೆ, ಅನಂತರ ನಂಬುತ್ತೇನೆ ಎಂಬ ಈ ದೃಷ್ಟಿಕೋನದ ಅಭಿಪ್ರಾಯವನ್ನು ಯೋಹಾನನ ಸುವಾರ್ತೆಯು ಬಲವಾಗಿ ಖಂಡಿಸುತ್ತದೆ. ಅದಾದ ಎಂಟು ದಿವಸಗಳ ನಂತರ ತಿರುಗಿ ಯೇಸುಸ್ವಾಮಿಯು ಶಿಷ್ಯರಿಗೆ ಪ್ರತ್ಯಕ್ಷನಾಗಿ ತೋಮನಿಗೆ ನಿನ್ನ ಕೈ ಚಾಚಿ ನನ್ನ ಕೈಗಳು ಹಾಗೂ ಪಕ್ಕೆಯನ್ನು ಮುಟ್ಟಿ ನೋಡು ಎಂದು ಹೇಳಿದನು. ಅನಂತರ "ನೋಡದೆ ನಂಬಿದವರು ಧನ್ಯರು" ಎಂದು ತಿಳಿಸಿದನು (ಯೋಹಾನ 20:29).

ನಂಬಿಕೆಯ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು ತಮ್ಮ 'ಸ್ಟೆಪ್ಸ್ ಟು ಕ್ರೈಸ್ಟ್' ಪುಸ್ತಕದ 105ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ನಮ್ಮ ನಂಬಿಕೆಗೆ ಆಧಾರವಾಗಿರುವ ಸಾಕಷ್ಟು ಸಾಕ್ಷಿಗಳನ್ನು ಒದಗಿಸದೆ ದೇವರು ನಮ್ಮನ್ನು ಎಂದಿಗೂ ನಂಬುವಂತೆ ಕೇಳುವುದಿಲ್ಲ. ಆತನ ಅಸ್ತಿತ್ವ ಆತನ ಗುಣಾತಿಶಯಗಳು ಹಾಗೂ ಆತನ ವಾಕ್ಯದ ಸತ್ಯತೆ- ಇವೆಲ್ಲವೂ ನಮ್ಮ ವಿವೇಚನಾ ಶಕ್ತಿಗೆ ಮನವರಿಕೆ ಮಾಡುವಂತ ರೀತಿಯಲ್ಲಿ ಸಾಕ್ಷಿಯಾಗಿ ಸ್ಥಾಪಿಸಲ್ಪಟ್ಟಿವೆ. ಇಂತಹ ಸಾಕ್ಷಿಗಳು ಹೇರಳವಾಗಿವೆ. ಆದಾಗ್ಯೂ, ಸಂಶಯಬರುವಂತ ಸಾಧ್ಯತೆಗಳನ್ನು ದೇವರು ಎಂದಿಗೂ ತೆಗೆದುಹಾಕುವುದಿಲ್ಲ. ನಮ್ಮ ನಂಬಿಕೆಯು ಸಾಕ್ಷ್ಯಾಧಾರಗಳ ಮೇಲೆ ಆಧಾರಗೊಂಡಿರಬೇಕೇ ಹೊರತು, ಬಹಿರಂಗ ಪ್ರದರ್ಶನದ ಮೇಲಲ್ಲ".

ದೇವರವಾಕ್ಯದ ಮೂಲಕ, ಆತನ ಸೃಷ್ಟಿ ಹಾಗೂ ವೈಯಕ್ತಿಕ ಅನುಭವದ ಮೂಲಕ ಯೇಸುಸ್ವಾಮಿಯ ಮೇಲೆ ನಾವು ನಂಬಿಕೆಯಿಡಲು ನಂಬಲಸಾಧ್ಯವಾದಷ್ಟು ಸಂಖ್ಯೆಯ ಸಾಕ್ಷ್ಯಾಧಾರಗಳು (Evidence) ಕೊಡಲ್ಪಟ್ಟಿವೆ.

`"ನೀನು ಯಾಕೆ ಕ್ರಿಸ್ತನಲ್ಲಿ ನಂಬಿಕೆ ಇಟ್ಟಿದ್ದೀಯಾ?" ಎಂದು ಯಾರಾದರೂ ಕೇಳಿದಲ್ಲಿ, ನಿಮ್ಮ ಉತ್ತರವೇನಾಗಿದೆ?`