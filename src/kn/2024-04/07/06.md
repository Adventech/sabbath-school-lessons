---
title:  ಯೇಸುವಿನ ವಿಷಯವಾಗಿ ನಮ್ಮ ಸಾಕ್ಷಿ
date:   14/11/2024
---

ಯೋಹಾನನು ಪದೇಪದೇ ಯೇಸುವಿನ ವಿಷಯವಾಗಿ ಸಾಕ್ಷಿಕೊಡುತ್ತಾನೆ. ಮುಕ್ತಾಯದಲ್ಲಿ ಅವನು- "ಯೇಸು ಇನ್ನು ಬೇರೆ ಎಷ್ಟೋ ಸೂಚಕಕಾರ್ಯಗಳನ್ನು ಮಾಡಿದನು. ಅವುಗಳು ಈ ಗ್ರಂಥದಲ್ಲಿ ಬರೆದಿರುವುದಿಲ್ಲ. ಆದರೆ ಯೇಸು ದೇವಕುಮಾರನಾದ ಕ್ರಿಸ್ತನೆಂದು ನೀವು ನಂಬುವಂತೆಯೂ, ನಂಬಿ ಆತನ ಹೆಸರಿನ ಮೂಲಕವಾಗಿ ಜೀವವನ್ನು ಪಡಕೊಳ್ಳುವಂತೆಯೂ ಇಷ್ಟೆಲ್ಲಾ ಬರೆದಿದೆ" ಎಂದು ತಿಳಿಸುತ್ತಾನೆ (ಯೋಹಾನ 20:30,31).

ಯೇಸು ಈ ಲೋಕದಲ್ಲಿದ್ದ ಕಾಲದಲ್ಲಿ ನೀವು ಜೀವಿಸಿದ್ದು, ಆತನನ್ನು ಮುಖಾ- ಮುಖಿಯಾಗಿ ನೋಡಿದ್ದಲ್ಲದೆ, ಆತನ ಮಾಡಿದ ಅದ್ಭುತ ಕಾರ್ಯಗಳಿಗೆ ಸಾಕ್ಷಿಗಳಾಗಿದ್ದೀರೆಂದು ಊಹಿಸಿಕೊಳ್ಳಿ. ನಾವು ಆತನನ್ನು ಖಂಡಿತವಾಗಿಯೂ ನಂಬಿರುತ್ತಿದ್ದೇವಲ್ಲವೇ? ಹಾಗೆಂದು ನಾವು ನೆನಸಿಕೊಳ್ಳಬಹುದು. ಆದರೆ ಯೇಸುವು ಮಾಡಿದ ಅದ್ಭುತಕಾರ್ಯಗಳನ್ನು ಕಣ್ಣಾರೆ ಕಂಡವರಿಗಿಂತಲೂ, ಆತನನ್ನು ನಂಬಲು ನಮಗೆ ಅದಕ್ಕಿಂತಲೂ ಹೆಚ್ಚಿನ ಕಾರಣಗಳಿವೆ, ಯಾಕೆ?

`ಯೇಸುಸ್ವಾಮಿ ಜೀವಿಸಿದ್ದ ಕಾಲದಲ್ಲಿ ಇಲ್ಲದಂತ ಬೇರೆ ಯಾವ ಕೆಲವು ಸಂಗತಿಗಳು ಆತನನ್ನು ನಾವು ಈಗ ನಂಬಲು ಸಹಾಯಕವಾಗಿವೆ? (ಮತ್ತಾಯ 24:2; 6-8; 24:14).`

ಯೋಹಾನನ ಸುವಾರ್ತೆಯಲ್ಲಿ ಕ್ರಿಸ್ತನನ್ನು ನಂಬುವಂತಹ ಪ್ರಬಲವಾದ ಘಟನೆಗಳು ಬರೆಯಲ್ಪಟ್ಟಿವೆ. ಆದರೆ ಈ ಕಾಲದಲ್ಲಿ ಜೀವಿಸುತ್ತಿರುವ ನಮಗೆ ಯೇಸುಸ್ವಾಮಿ ಹಾಗೂ ಸತ್ಯವೇದದ ಇತರ ಲೇಖಕರು ಮುಂದಾಗಿ ತಿಳಿಸಿರುವ ಅನೇಕ ಪ್ರವಾದನೆಗಳು ನೆರವೇರಿರುವುದನ್ನು ನಾವು ನೋಡಬಹುದು. ಅವುಗಳೆಂದರೆ ಯೆರೂಸಲೇಮಿನ ದೇವಾಲಯದ ನಾಶ (ಮತ್ತಾಯ 24:2). ಜಗತ್ತಿನಾದ್ಯಂತ ಸುವಾರ್ತೆ ಸಾರಲ್ಪಟ್ಟಿರುವುದು (24:14), ಮಹಾಧರ್ಮಭ್ರಷ್ಟತೆ (2 ಥೆಸಲೋನಿಕ 2:3), ಲೋಕದಲ್ಲಿ ದುಷ್ಟತನ ಹೆಚ್ಚಿರುವುದು, ಯುದ್ಧಗಳು, ನೈಸರ್ಗಿಕ ವಿಪತ್ತುಗಳು ಸಂಭವಿಸುತ್ತಿರುವುದು (ಮತ್ತಾಯ 24:6-8) - ಇವೆಲ್ಲವೂ ನೆರವೇರುತ್ತಿರುವುದನ್ನು ನಾವು ಕಣ್ಣಾರೆ ಕಾಣುತ್ತೇವಲ್ಲಾ. ಇದು ಯೇಸುವಿನ ಬಗ್ಗೆ ನಮ್ಮ ನಂಬಿಕೆಯು ಹೆಚ್ಚಾಗಲು ಉತ್ತಮ ಉದಾಹರಣೆಗಳಾಗಿವೆ. ಯೇಸುಸ್ವಾಮಿ ಜೀವಿಸಿದ್ದ ಕಾಲದಲ್ಲಿ ಆತನ ಹಿಂಬಾಲಕರು ಬಹಳ ಕಡಿಮೆ ಸಂಖ್ಯೆಯಲ್ಲಿದ್ದರು. ಸಾಮಾನ್ಯ ಜನರ ದೃಷ್ಟಿಯಲ್ಲಿ ಅವರೆಲ್ಲರೂ ಎಂದೋ ನಾಶವಾಗಿ ಬಹಳ ಕಾಲವಾಗಿರಬೇಕಾಗಿತ್ತು. ಮುಂದಾಗಲಿರುವ ಸಂಗತಿಗಳ ಬಗ್ಗೆ ಅವರಿಗೆ ಹೇಗೆ ತಿಳಿದಿತ್ತು? ಇವೆಲ್ಲವೂ ನೆರವೇರಿವೆ. ಸುವಾರ್ತೆಯು ಸರ್ವಲೋಕದಲ್ಲಿ ಸಾರಲ್ಪಡುವುದೆಂಬುದಕ್ಕೆ ನಾವು ನಂಬಿಕೆಯಿಂದ ಕ್ರೈಸ್ತರಾಗಿರುವುದೇ ಸಾಕ್ಷಿಯಾಗಿದೆ.

ಎರಡು ಸಾವಿರ ವರ್ಷಗಳ ನಂತರ ಇಂದು ನಾವು, ಕ್ರಿಸ್ತನ ಬಗ್ಗೆ ಸಾಕ್ಷಿ ಹೇಳುವ, ಆತನು ಮಾಡಿದ ಉಪಕಾರಗಳನ್ನು ನೆನಸಿ ಕೃತಜ್ಞತೆ ಸಲ್ಲಿಸುವ ಸದವಕಾಶ ನಮಗಿದೆ, ನತಾನಯೇಲನು, ನಿಕೊದೇಮನು, ಸಮಾರ್ಯದ ಸ್ತ್ರೀಯ ಸಾಕ್ಷಿ ಅಥವಾ ಫರಿಸಾಯರ ಬೋಧನೆಗಳ ಮೂಲಕ ನಾವು ಕ್ರಿಸ್ತನು ಮೆಸ್ಸೀಯನೆಂದು ನಂಬುತ್ತಿಲ್ಲ. ಪವಿತ್ರಾತ್ಮನ ಪ್ರೇರಣೆಯಿಂದ ಸತ್ಯವೇದವನ್ನು ಓದಿ ನಮ್ಮ ಹೃದಯದಲ್ಲಿ ಯೇಸುವು ಲೋಕರಕ್ಷಕನೆಂದು ಒಪ್ಪಿಕೊಳ್ಳುತ್ತೇವೆ.

ಇದಲ್ಲದೆ ನಮ್ಮದೇ ಆದ ಅನುಭವಗಳು ಮತ್ತು ದೇವರೊಂದಿಗಿನ ನಮ್ಮ ಸಂಬಂಧಗಳೂ ಸಹ ಯೇಸುವಿನ ಬಗ್ಗೆ ಸಾಕ್ಷಿ ಹೇಳಲು ಪ್ರೇರಣೆ ನೀಡುತ್ತವೆ. ನಮ್ಮ ಸಾಕ್ಷಿಗಳು ಹುಟ್ಟು ಕುರುಡನಿಗೆ ಕಣ್ಣುಕೊಟ್ಟಂತೆ ಅಥವಾ ಸತ್ತವರನ್ನು ಎಬ್ಬಿಸಿದಂತೆ ಆಶ್ಚರ್ಯಕರವಲ್ಲದಿರಬಹುದು. ಆದರೆ ನಾವು ಕ್ರಿಸ್ತನನ್ನು ಅರಿತಿದ್ದೇವೆ ಹಾಗೂ ನಮ್ಮದೇ ವಿಧದಲ್ಲಿ ಆತನ ಬಗ್ಗೆ ಸಾಕ್ಷಿ ಹೇಳಬಹುದು.