---
title:  ಅಬ್ರಹಾಮನ ಸಾಕ್ಷಿ
date:   10/11/2024
---

ತಾನು ಯಾರೆಂದು ಘೋಷಿಸುವುದಕ್ಕೆ ಯೇಸು ಹಿಂಜರಿಯಲಿಲ್ಲ, ಅಥವಾ ಬಹಳಕಾಲದ ಹಿಂದೆಯೇ ಮರಣಹೊಂದಿದ ನಂಬಿಕೆಯ ತಂದೆಯಾದ ಅಬ್ರಹಾಮನನ್ನೂ ಒಳಗೊಂಡಂತೆ ತಾನು ಯಾರೆಂದು ಸಾಕ್ಷಿಕೊಡಲು ಹಿಂದಿನ ಪ್ರವಾದಿಗಳ ವಾಕ್ಯಗಳನ್ನು ಸಹ ಆತನು ಉದಾಹರಿಸಲು ನಾಚಿಕೆ ಪಡಲಿಲ್ಲ. ಯೇಸುವು ಮೂಲಪಿತೃವಿನ ಬಗ್ಗೆ ತಿಳಿಸುತ್ತಾ "ನಿಮ್ಮ ಮೂಲ ಪುರುಷನಾದ ಅಬ್ರಹಾಮನು ನನ್ನ ದಿನವನ್ನು ತಾನು ನೋಡೇನೆಂದು ಉಲ್ಲಾಸಪಟ್ಟನು" ಎಂದು ಉದಾಹರಿಸಿದನು (ಯೋಹಾನ 8:56).

`ಯೋಹಾನನು ತನ್ನ ಸುವಾರ್ತೆಯಲ್ಲಿ ಬರೆಯುವಂತೆ ಅಬ್ರಹಾಮನ ಸಾಕ್ಷಿಯು ಯಾಕೆ ಬಹಳ ಪ್ರಾಮುಖ್ಯವಾಗಿದೆ? (ಆದಿಕಾಂಡ 12:3; 18:16-18; 26:4; ಮತ್ತಾಯ 1:1; ಅ.ಕೃತ್ಯಗಳು 3:25).`

ಶ್ರೀಮತಿ ವೈಟಮ್ಮನವರು "ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್" ಪುಸ್ತಕದ 154ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ದೇವರು ವಾಗ್ದಾನದ ಮೂಲಕವಾಗಿ ಅಬ್ರಹಾಮನಿಗೆ- ನಿನ್ನ ಮೂಲಕವಾಗಿ ಎಲ್ಲಾ ಜನಾಂಗಗಳಿಗೆ ಆಶೀರ್ವಾದವುಂಟಾಗುವುದೆಂಬ ಶುಭವರ್ತಮಾನವನ್ನು ಮುಂಚಿತವಾಗಿಯೇ ತಿಳಿಸಿದನು" (ರೋಮಾಯ 3:8). ಮೂಲಪಿತೃವಿನ ನಂಬಿಕೆಯು ಬರಬೇಕಾದ ರಕ್ಷಕನಲ್ಲಿ ಆಧಾರಗೊಂಡಿತ್ತು. ಕ್ರಿಸ್ತನು ಯೆಹೂದ್ಯರಿಗೆ- "ನಿಮ್ಮ ಮೂಲಪುರುಷನಾದ ಅಬ್ರಹಾಮನು ನನ್ನ ದಿನವನ್ನು ತಾನು ನೋಡೇನೆಂದು ಉಲ್ಲಾಸಪಟ್ಟನು; ಅದನ್ನು ನೋಡಿ ಸಂತೋಷಗೊಂಡನು" ಎಂದು ಹೇಳಿದನು (ಯೋಹಾನ 8:56). ಇಸಾಕನಿಗೆ ಬದಲಾಗಿ ಬಲಿಯಾದ ಟಗರು, ನಮ್ಮ ಬದಲಾಗಿ ತನ್ನ ಪ್ರಾಣಕೊಡಲಿದ್ದ ದೇವಕುಮಾರನನ್ನು ಸೂಚಿಸುತ್ತಿತ್ತು. ಮಾನವರು ದೇವರಾಜ್ಞೆಗಳನ್ನು ಮೀರಿ ಪಾಪಮಾಡಿ ಮರಣಕ್ಕೆ ಗುರಿಯಾಗಿ ನಾಶವಾಗಬೇಕಾಗಿತ್ತು. ಆದರೆ ತಂದೆಯಾದ ದೇವರು ತನ್ನ ಮಗನನ್ನು ನೋಡಿ ಪಾಪಿಯಾದ ಮಾನವರಿಗೆ ನೀನು ಬದುಕು, ನಿನಗೆ ಬದಲಾಗಿ ನಾನು ಬೇರೊಂದು ಈಡನ್ನು ಕಂಡುಕೊಂಡಿದ್ದೇನೆ ಎಂದು ಹೇಳಿದನು".

ಅಬ್ರಹಾಮನು ಯೆಹೂದ್ಯರ ಮೂಲಪುರುಷನು, ನಿನ್ನ ಮೂಲಕವಾಗಿ ಲೋಕದ ಎಲ್ಲಾ ಜನಾಂಗಗಳು ಆಶೀರ್ವದಿಸಲ್ಪಡುತ್ತವೆಂದು ಅವನಿಗೆ ವಾಗ್ದಾನ ಮಾಡಲಾಯಿತು. ಈ ಆಶೀರ್ವಾದವು ಅಬ್ರಹಾಮನ ಸಂತತಿಯಲ್ಲಿ ಹುಟ್ಟಿದ ಮೆಸ್ಸೀಯನ ಮೂಲಕವಾಗಿ ಬಂದಿತು.

ಅಬ್ರಹಾಮನು ಯೆಹೂದ್ಯರಿಗೆ ಮಾತ್ರವಲ್ಲ, ನಂಬಿಕೆಯಿಂದ ದೇವರ ಕರೆಗೆ ವಿಧೇಯರಾದ ಎಲ್ಲರಿಗೂ ಮೂಲಪುರುಷನೂ, ತಂದೆಯೂ ಆಗಿದ್ದಾನೆ (ಇಬ್ರಿಯ 11:8; 17-19). ವಾಗ್ದಾನಕ್ಕನುಸಾರವಾಗಿ ಹುಟ್ಟಿದ್ದ ತನ್ನ ಒಬ್ಬನೇ ಮಗನಾದ ಇಸಾಕನನ್ನು ಬಲಿಕೊಡಲು ಅವನು ಒಪ್ಪಿಕೊಂಡದ್ದು, ಅವನ ನಂಬಿಕೆಗೆ ಸಾಕ್ಷ್ಯಾಧಾರ ಮಾತ್ರವಲ್ಲ, ರಕ್ಷಣಾ ಯೋಜನೆಯನ್ನು ಗಮನವಿಟ್ಟು ನೋಡುವ ಒಂದು ಅವಕಾಶವೂ ಆಗಿತ್ತು (ಆದಿಕಾಂಡ 22ನೇ ಅಧ್ಯಾಯ).

ಯೇಸುವು ಯೆಹೂದ್ಯ ನಾಯಕರಿಗೆ- "ನಿಮ್ಮ ಮೂಲಪುರುಷನಾದ ಅಬ್ರಹಾಮನು ನನ್ನ ದಿನವನ್ನು ನೋಡಿ ಸಂತೋಷಗೊಂಡನು" ಎಂದು ಹೇಳಿದನು. ಅದಕ್ಕೆ ಅವರು- "ನಿನಗೆ ಇನ್ನೂ ಐವತ್ತು ವರುಷವಾಗಿಲ್ಲ, ಅಬ್ರಹಾಮನನ್ನು ನೋಡಿದ್ದೀಯಾ? ಎಂದು ಪ್ರಶ್ನಿಸಿದರು. ಅದಕ್ಕೆ ಯೇಸು ನೀಡಿದ ಉತ್ತರವು ದಿಗ್ಭ್ರಮೆ ಉಂಟುಮಾಡುತ್ತದೆ "ನಿಮಗೆ ನಿಜನಿಜವಾಗಿ ಹೇಳುತ್ತೇನೆ, ಅಬ್ರಹಾಮನು ಹುಟ್ಟುವುದಕ್ಕಿಂತ ಮುಂಚಿನಿಂದಲೂ ನಾನು ಇದ್ದೇನೆ" (ಯೋಹಾನ 8:56-58). ಯೇಸುಸ್ವಾಮಿಯು ಇಲ್ಲಿ ಉಪಯೋಗಿಸಿದ ಭಾಷೆಯು 'ಇರುವಾತನೇ ಆಗಿದ್ದೇನೆ' ಎಂದು ದೇವರು ಉರಿಯುವ ಪೊದೆಯಲ್ಲಿ ಮೋಶೆಗೆ ಹೇಳಿದ ಮಾತನ್ನು ನೆನಪಿಗೆ ತರುತ್ತದೆ. ಇರುವಾತನೇ ಆಗಿದ್ದೇನೆ ಎಂಬುದು ದೇವರು ಸ್ವತಃ ತಾನೇ ಅಸ್ತಿತ್ವದಲ್ಲಿದ್ದೇನೆ, ತಾನು ಸೃಷ್ಟಿಸಲ್ಪಟ್ಟವನಲ್ಲ ಎಂಬುದನ್ನು ತಿಳಿಸುತ್ತದೆ. ಯೆಹೂದ್ಯ ನಾಯಕರು ಯೇಸುವನ್ನು ಕೊಲ್ಲಲು ಕಲ್ಲು ತಕ್ಕೊಂಡರು ಎಂಬುದು ಆತನು ಹೇಳಿದ ಮಾತಿನ ಒಳ ಅರ್ಥವೇನೆಂದು ಅವರು ತಿಳಿದುಕೊಂಡರೆಂಬುದರಲ್ಲಿ ಸಂಶಯವಿಲ್ಲ. ಆತನು ತನ್ನನ್ನು ದೇವರಿಗೆ ಸರಿಸಮಾನನಾಗಿ ಮಾಡಿಕೊಂಡು ದೇವದೂಷಣೆ ಮಾಡುತ್ತಿದ್ದಾನೆಂದು ಅವರು ಅರಿತುಕೊಂಡರು (ಯೋಹಾನ 10:33). ರೋಮಾಯ 4:1-5ನೇ ವಚನಗಳನ್ನು ಓದಿರಿ. ಪುಣ್ಯಕ್ರಿಯೆಗಳಿಂದಲ್ಲ, ಅಥವಾ ಧರ್ಮಶಾಸ್ತ್ರ ಅಂದರೆ ಹತ್ತು ಆಜ್ಞೆಗಳನ್ನು ಕೈಕೊಂಡು ನಡೆಯುವುದರಿಂದಲ್ಲ, ಬದಲಾಗಿ ನಂಬಿಕೆಯ ಮೂಲಕ ರಕ್ಷಣೆ ಹೊಂದುತ್ತೇವೆಂಬ ಮಹಾಸತ್ಯವನ್ನು ತಿಳಿಸಲು ಪೌಲನು ಹೇಗೆ ಅಬ್ರಹಾಮನ ಉದಾಹರಣೆ ನೀಡಿದನು? ನಂಬುವವರೆಲ್ಲರಿಗೂ ಅಬ್ರಹಾಮನು ಮೂಲ ತಂದೆಯಾದನೆಂದು ತಿಳಿಯಲು ಈ ವಾಕ್ಯಗಳು ಹೇಗೆ ಸಹಾಯಮಾಡುತ್ತವೆ? (ರೋಮಾಯ 4:11).