---
title:  ಕ್ರಿಸ್ತನು ತನ್ನ ಶಿಷ್ಯರಿಗಾಗಿ ಮಾಡಿದ ಪ್ರಾರ್ಥನೆ
date:   12/12/2024
---

ಯೋಹಾನನ ಸುವಾರ್ತೆ 17ನೇ ಅಧ್ಯಾಯವನ್ನು ಕೆಲವು ವೇಳೆ ಕ್ರಿಸ್ತನ ಮಹಾಯಾಜಕತ್ವದ ಪ್ರಾರ್ಥನೆ ಎಂದು ಕರೆಯಲಾಗುತ್ತದೆ. ಅದು ಆತನು ಮರಣಕ್ಕೆ ಮೊದಲು ಮಾಡಿದ ಬೀಳ್ಕೊಡುಗೆಯ (Farewell) ಪ್ರಾರ್ಥನೆಯಾಗಿದೆ. ಮಾನವರು ದೇವರೊಂದಿಗೆ ಆದಾಮನು ಏದೆನ್ ತೋಟದಲ್ಲಿ ಹೊಂದಿದ್ದಂತ ವೈಯಕ್ತಿಕ ಸಂಬಂಧವನ್ನು ಪುನರ್ಸ್ಥಾಪಿಸಲು ಯೇಸುಸ್ವಾಮಿ ಈ ಲೋಕಕ್ಕೆ ಬಂದನು. ದೇವರು ತನಗೆ ಮಾಡಲು ವಹಿಸಿದ್ದಂತ ಕಾರ್ಯವನ್ನು ಆತನು ಪ್ರಾಮಾಣಿಕತೆಯಿಂದ ಮಾಡಿದನು. ಆತನ ನಡೆನುಡಿಕ್ರಿಯೆಗಳಲ್ಲಿ ದೇವರನ್ನು ಜನರೊಂದಿಗೆ ಸಂಪರ್ಕ ಕಲ್ಪಿಸಲು ಪ್ರಯತ್ನಿಸಿದನು.

ಯೇಸುಸ್ವಾಮಿಯು ಇನ್ನೇನು ಈ ಲೋಕವನ್ನು ಬಿಟ್ಟು ಹೋಗಬೇಕಾಗಿತ್ತು. ಆದುದರಿಂದ ತನ್ನ ಪ್ರೀತಿಯನ್ನು ಮತ್ತೊಂದು ಸಾರಿ ತನ್ನ ಶಿಷ್ಯರೊಂದಿಗೆ ಹಂಚಿಕೊಳ್ಳಲು ಆತನು ಅಪೇಕ್ಷಿಸಿದನು. ತನಗೆ ತಂದೆ ಹಾಗೂ ಪವಿತ್ರಾತ್ಮನೊಂದಿಗೆ ಇರುವ ನಿಕಟ ಬಾಂಧವ್ಯವನ್ನು ಶಿಷ್ಯರು ತಿಳಿದುಕೊಳ್ಳಬೇಕೆಂಬುದು ಆತನ ಬಯಕೆಯಾಗಿತ್ತು. ಈ ಕಾರಣದಿಂದ ತಾನು ತಂದೆ ಹಾಗೂ ಪವಿತ್ರಾತ್ಮನೊಂದಿಗೆ ಹೊಂದಿರುವ ಅದೇರೀತಿಯಾದ ವೈಯಕ್ತಿಕ ಸಂಬಂಧವನ್ನು ಶಿಷ್ಯರೂ ಸಹ ಅವರೊಂದಿಗೆ ಹೊಂದಿರಬೇಕೆಂಬುದು ಕ್ರಿಸ್ತನ ಅಪೇಕ್ಷೆಯಾಗಿತ್ತು.

`ಯೋಹಾನ 17:1-26ನೇ ವಚನಗಳನ್ನು ಓದಿರಿ. ಯೇಸುಕ್ರಿಸ್ತನು ಸ್ವತಃ ತಾನು, ತಂದೆ ಹಾಗೂ ತನ್ನ ಶಿಷ್ಯರೊಂದಿಗೆ ನಿಕಟ ಬಾಂಧವ್ಯ ಹೊಂದಿರಬೇಕೆಂಬ ಬಯಕೆಯನ್ನು ಈ ಅಧ್ಯಾಯದಲ್ಲಿ ಯಾವ ಪದಗಳು ಮತ್ತು ಪದಗುಚ್ಛಗಳ (Phrases) ಮೂಲಕ ವ್ಯಕ್ತಪಡಿಸುತ್ತಾನೆ?`

17ನೇ ಅಧ್ಯಾಯವು ಶಿಷ್ಯರಲ್ಲಿ ಐಕ್ಯತೆ ಮತ್ತು ಪ್ರೀತಿ ಇರಬೇಕೆಂಬ ಉದ್ದೇಶವನ್ನು ತಿಳಿಸುತ್ತದೆಂದು ಅನೇಕರು ಅರ್ಥಮಾಡಿಕೊಳ್ಳುತ್ತಾರೆ. ನಾವು ತನ್ನೊಂದಿಗೂ ಮತ್ತು ಇತರ ಎಲ್ಲಾ ಜನರೊಂದಿಗೆ ಉತ್ತಮವಾದ ಸಂಬಂಧ ಹೊಂದಿರಬೇಕೆಂಬುದು ದೇವರ ಉದ್ದೇಶವಾಗಿದೆ ಎಂಬುದರಲ್ಲಿ ಯಾವ ಸಂದೇಹವೂ ಇಲ್ಲ. ಆದರೆ ಯೋಹಾನ 17ನೇ ಅಧ್ಯಾಯವನ್ನು ಸ್ವಲ್ಪ ಹೆಚ್ಚು ಗಮನಕೊಟ್ಟು ಓದಿದಾಗ, ಪ್ರೀತಿ ಮತ್ತು ಸತ್ಯದ ನಡುವೆ ಇನ್ನೂ ಹೆಚ್ಚಿನ ಪ್ರಮುಖವಾದ ಸಂಬಂಧ ಇರುವುದನ್ನು ತಿಳಿಯಬಹುದು.

"ಒಬ್ಬನೇ ಸತ್ಯದೇವರಾಗಿರುವ ನಿನ್ನನ್ನೂ, ನೀನು ಕಳುಹಿಸಿಕೊಟ್ಟ ಯೇಸುಕ್ರಿಸ್ತನನ್ನು ತಿಳಿಯುವುದೇ ನಿತ್ಯಜೀವವು" (ಯೋಹಾನ 17:3). "ಲೋಕದೊಳಗಿಂದ ನೀನು ನನಗೆ ಕೊಟ್ಟ ಮನುಷ್ಯರಿಗೆ ನಿನ್ನ ಹೆಸರನ್ನು ತಿಳಿಯಪಡಿಸಿದೆನು... ಇವರು ನಿನ್ನ ವಾಕ್ಯವನ್ನು ಕೈಕೊಂಡು ನಡೆದಿದ್ದಾರೆ.... ನನ್ನನ್ನು ನಿನ್ನ ಬಳಿಯಿಂದ ಹೊರಟು ಬಂದವನೆಂದು ನಿಜವಾಗಿ ತಿಳಿದು ನೀನೇನನ್ನನ್ನು ಕಳುಹಿಸಿಕೊಟ್ಟಿರುವುದಾಗಿ ನಂಬಿದ್ದಾರೆ" (ಯೋಹಾನ 17:6,8). "ಇವರನ್ನು ಸತ್ಯದಲ್ಲಿ ಸೇರಿಸಿ ಪ್ರತಿಷ್ಠೆ ಪಡಿಸು; ನಿನ್ನ ವಾಕ್ಯವೇ ಸತ್ಯವು" (ಯೋಹಾನ 17:17).

ಕ್ರಿಸ್ತನು ತನ್ನ ತಂದೆಯನ್ನು ತಿಳಿಯಪಡಿಸುವುದಕ್ಕಾಗಿ ಈ ಲೋಕಕ್ಕೆ ಬಂದನು. ದೇವರ ಬಗ್ಗೆ ಅನೇಕ ತಪ್ಪು ಅಭಿಪ್ರಾಯಗಳು ಇರುವುದರಿಂದ ಕ್ರಿಸ್ತನು ತನ್ನ ತಂದೆಯನ್ನು ತಿಳಿಯಪಡಿಸುವುದು ಪ್ರಾಮುಖ್ಯವಾಗಿತ್ತು. ಈ ಕಾರ್ಯವನ್ನು ಆತನು ಎಷ್ಟೊಂದು ಗಂಭೀರವಾಗಿ ಗಮನವಿಟ್ಟು ಮಾಡಿದನೆಂದು ಈ ಸುವಾರ್ತೆಯು ತಿಳಿಸುತ್ತದೆ. ಯೇಸುವು ದೇವರ ಮಾತು ಹಾಗೂ ಕ್ರಿಯೆಗಳನ್ನು ಸರಿಯಾದ ರೀತಿಯಲ್ಲಿ ಪ್ರತಿನಿಧಿಸಿದ್ದಾನೆ ಅಥವಾ ನೆರವೇರಿಸಿದ್ದಾನೆ. ಸತ್ಯವು ಬಹಳ ಪ್ರಾಮುಖ್ಯವಾಗಿರುವುದರಿಂದಲೇ, ಆತನು ಅದರ ಬಗ್ಗೆ ಬಹಳಷ್ಟು ತಿಳಿಸಿದ್ದಾನೆ.

ಯೇಸುವು ಈ ಲೋಕದಲ್ಲಿ ಬಹಳ ಕಷ್ಟಕರವಾದ ರೀತಿಯಲ್ಲಿ ಜೀವಿಸಿದನು. ಧಾರ್ಮಿಕ ನಾಯಕರು ಆತನನ್ನು ನಿರಾಕರಿಸಿದರು. ಜನರಿಂದ ಮಾತ್ರವಲ್ಲ, ಕೆಲವು ವೇಳೆ ತನ್ನ ಶಿಷ್ಯರಿಂದಲೇ ಆತನು ತಾತ್ಸಾರಕ್ಕೆ ಒಳಗಾದನು. ಆತನ ಒಬ್ಬ ಶಿಷ್ಯನು ಆತನನ್ನು ಹಿಡಿದುಕೊಟ್ಟು ದ್ರೋಹ ಮಾಡಿದನು ಹಾಗೂ ಮತ್ತೊಬ್ಬನು ಮೂರು ಸಾರಿ ಆತನನ್ನು ಅರಿಯೆನೆಂದು ನಿರಾಕರಿಸಿದನು. ಅನಾ್ಯಯವಾದ ರೀತಿಯಲ್ಲಿ ಯೇಸುವು ವಿಚಾರಣೆಗೆ ಒಳಗಾದನು ಮತ್ತು ತಾನು ರಕ್ಷಿಸಲೆಂದು ಬಯಸಿದ ಜನರಿಂದಲೇ ಶಿಲುಬೆಯ ಮರಣ ಅನುಭವಿಸಿದನು.

`ಯೇಸುಸ್ವಾಮಿ ಹಾಗೂ ತಂದೆಯ ನಡುವೆ ಇರುವ ಪ್ರೀತಿಯನ್ನು ನೀವು ನಿಮ್ಮ ಜೀವನದಲ್ಲಿ ಹೇಗೆ ವ್ಯಕ್ತಪಡಿಸಬಹುದು?`