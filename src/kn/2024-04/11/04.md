---
title:  ಮಗನನ್ನು ತಿಳಿಯುವುದೆಂದರೆ, ತಂದೆಯನ್ನು ತಿಳಿದಂತೆ
date:   10/12/2024
---

ಯೋಹಾನನು ತನ್ನ ಸುವಾರ್ತೆಯಾದ್ಯಂತ ಮಗನಾದ ಯೇಸುವು ಮಾಡುವ ಎಲ್ಲಾ ಕಾರ್ಯಗಳೂ ತಂದೆಯನ್ನು ಸೂಚಿಸುತ್ತವೆಂದು ತಿಳಿಸುತ್ತಾನೆ. ಯೇಸುವು ತಂದೆಯು ಯಾರೆಂದು ತೋರಿಸುವುದಲ್ಲದೆ, ಈ ಲೋಕದಲ್ಲಿ ಆತನ ಸಂಬಂಧವೇನೆಂದು ವಿವರಿಸುತ್ತಾನೆ. "ದೇವರನ್ನು ಯಾರೂ ಎಂದೂ ಕಂಡಿಲ್ಲ; ಯಾವನು ಏಕಪುತ್ರನೂ ಸ್ವತಃ ದೇವರೂ ಆಗಿದ್ದು ತಂದೆಯ ಎದೆಯಲ್ಲಿದ್ದಾನೋ, ಆತನೇ (ಅಂದರೆ ಕ್ರಿಸ್ತನು) ತಿಳಿಯಪಡಿಸಿದನು (ಯೋಹಾನ 1:18). ಈ ವಿಷಯವನ್ನು ಯೇಸುವು ಪದೇಪದೇ ತಿಳಿಸುತ್ತಾನೆ. ತಂದೆ ಎಂಬ ಪದವು ಯೋಹಾನನ ಸುವಾರ್ತೆಯಲ್ಲಿ 136 ಸಾರಿ ತಿಳಿಸಲ್ಪಟ್ಟಿದೆ. ಆದರೆ ಮೊದಲ ಮೂರು ಅಧ್ಯಾಯಗಳಲ್ಲಿಯೇ 18 ಸಾರಿ ಕಂಡುಬರುತ್ತದೆ. ಯೋಹಾನ 14-17ನೇ ಅಧ್ಯಾಯಗಳಲ್ಲಿ ಯೇಸು ತಾನು ಮರಣ ಹೊಂದುವುದಕ್ಕೆ ಮೊದಲು ಶಿಷ್ಯರಿಗೆ ನೀಡಿದ ಬೀಳ್ಕೊಡುಗೆ ಸಂದೇಶದಲ್ಲಿ ತನ್ನ ತಂದೆಯನ್ನು ಪ್ರಾಮುಖ್ಯವಾಗಿ ತಿಳಿಸಿಕೊಡುತ್ತಾನೆ.

ಯೇಸುವು ಈ ಲೋಕದಲ್ಲಿ ತಂದೆಯ ಪ್ರತಿನಿಧಿಯಾಗಿದ್ದಾನೆ. ಆತನು ತನ್ನ ತಂದೆಯ ಚಿತ್ತದಂತೆ ನರಾವತಾರವೆತ್ತಿ ಮನುಷ್ಯರ ಮಧ್ಯದಲ್ಲಿ ವಾಸಿಸಿದನು. ತನ್ನನ್ನು ಕಳುಹಿಸಿದಾತನಾದ ತಂದೆಯ ಚಿತ್ತ ನೆರವೇರಬೇಕೆಂದು ಯೇಸುವು ಅಪೇಕ್ಷಿಸಿದನು (ಯೋಹಾನ 5:30). ಇದು ನಮಗೆ ಆಶ್ಚರ್ಯವುಂಟು ಮಾಡಬಹುದು. ಆದರೆ ಮನುಷ್ಯನಾದ ಕ್ರಿಸ್ತನು ತನ್ನ ತಂದೆಗೆ ತನ್ನನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಟ್ಟನು.

ಮಾನವರಿಗೆ ರಕ್ಷಣೆ ಕೊಡಬೇಕೆಂದು ತಂದೆ ನನಗೆ ಕೊಟ್ಟಿರುವ ಕೆಲಸಗಳನ್ನು ಪೂರೈಸುವುದೇ ನನ್ನ ಕರ್ತವ್ಯವಾಗಿದೆ ಎಂದು ಯೇಸು ಹೇಳಿದ್ದಾನೆ. ಸ್ವತಃ ತಂದೆಯೇ ತನ್ನ ಮಗನ ಕೆಲಸದ ವಿಷಯದಲ್ಲಿ ಸಾಕ್ಷಿ ಕೊಡುತ್ತಾನೆ (ಯೋಹಾನ 5:36- 38). ತಂದೆಯು ತನ್ನನ್ನು ಸೇವೆಮಾಡುವ ಉದ್ದೇಶದಿಂದ ಕಳುಹಿಸಿದ್ದಾನೆ ಹಾಗೂ ತನ್ನ ಮೂಲಕವಾಗಿ ಮಾತ್ರ ಯಾರಾದರೂ ತಂದೆಯ ಬಳಿಗೆ ಬರಲು ಸಾಧ್ಯವೆಂದು ಯೇಸು ತಿಳಿಸುತ್ತಾನೆ (ಯೋಹಾನ 6:40,44). ತನ್ನ ಮಗನಲ್ಲಿ ಕಂಡುಬರುವ ನಿತ್ಯಜೀವವನ್ನು ಎಲ್ಲರೂ ಪಡಕೊಳ್ಳಬೇಕೆಂದು ತಂದೆ ಅಪೇಕ್ಷಿಸುತ್ತಾನೆ. ಮಗನು ಕಡೇ ದಿನದಲ್ಲಿ ಅಂದರೆ ಪುನರುತ್ಥಾನದಲ್ಲಿ ಅವರನ್ನು ಎಬ್ಬಿಸುವೆನೆಂದು ವಾಗ್ದಾನ ಮಾಡಿದ್ದಾನೆ.

`ಯೇಸುಕ್ರಿಸ್ತನು ಮತ್ತು ತಂದೆಯ ನಡುವಣ ಸಂಬಂಧದ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ? ಯೋಹಾನ 7:16, 8:38; 14:10,33 ಯೋಹಾನ 15:1,9,10; 16:27,28 ಹಾಗೂ 17:3.`

ತಂದೆಯೊಂದಿಗಿನ ತನ್ನ ಸಂಬಂಧದ ಬಗ್ಗೆ ಯೇಸು ಹಕ್ಕಿನಿಂದ ಹೇಳಿಕೊಳ್ಳುವುದು ವಿಸ್ಮಯ ಹುಟ್ಟಿಸುತ್ತದೆ. ತನ್ನ ಬೋಧನೆಗಳೆಲ್ಲವೂ ತಂದೆಯಿಂದ ಬಂದದ್ದಾಗಿವೆ ಎಂದು ಆತನು ಹೇಳುತ್ತಾನೆ. ತಾನು ಹೇಳುವುದೆಲ್ಲವನ್ನೂ ಸ್ವತಃ ತಂದೆಯಿಂದಲೇ ಕೇಳಿದ್ದೇನೆಂದು ಯೇಸು ತಿಳಿಸುತ್ತಾನೆ. ತನ್ನಲ್ಲಿ ನಂಬಿಕೆಯಿಡುವುದು ತಂದೆಯಲ್ಲಿ ನಂಬಿಕೆಯಿಟ್ಟಂತೆ ಹಾಗೂ ತನ್ನ ಮಾತುಗಳು ಮತ್ತು ಮಾಡುವ ಕ್ರಿಯೆಗಳೆಲ್ಲವೂ ತಂದೆಯಿಂದಲೇ ಬಂದವೆಂದೂ ರಕ್ಷಕನು ತಿಳಿಸುತ್ತಾನೆ. ಅಲ್ಲದೆ ಮಾನವರ ರಕ್ಷಣೆಗಾಗಿ ತಾನು ಹಾಗೂ ತಂದೆಯು ಒಂದಾಗಿ ಕಾರ್ಯಮಾಡುತ್ತೇವೆಂದು ಆತನು ಹೇಳುತ್ತಾನೆ. ಕ್ರಿಸ್ತನು ಪರಲೋಕದ ತಂದೆಯೊಂದಿಗೆ ಅತ್ಯಂತ ನಿಕಟ ಸಂಬಂಧ ಹೊಂದಿದ್ದಾನೆಂಬುದಕ್ಕೆ ಇದು ಎಂತಹ ಬಲವಾದ ಸಾಕ್ಷ್ಯಾಧಾರವಾಗಿದೆಯಲ್ಲವೇ!

`ನಿಮ್ಮ ಜೀವನದಲ್ಲಿ ಸಂಪೂರ್ಣವಾಗಿ ದೇವರ ಚಿತ್ತವನ್ನು ಅನುಸರಿಸಿದಲ್ಲಿ ನಿಮ್ಮ ಆಲೋಚನೆಗಳು ಮತ್ತು ಕ್ರಿಯೆಗಳಲ್ಲಿ ಹೇಗೆ ಬದಲಾವಣೆ ಕಂಡುಬರುತ್ತದೆ? ಯೇಸುಕ್ರಿಸ್ತನಿಂದ ನಮ್ಮ ಜೀವನದಲ್ಲಿ ತಂದೆಯ ಚಿತ್ತವೇನೆಂದು ನಾವು ಅರಿತುಕೊಂಡಾಗ, ನಾವು ಹೇಗೆ ಉತ್ತಮವಾಗಿ ಜೀವಿಸಬಹುದು?`