---
title:  ತಂದೆ, ಮಗನು ಹಾಗೂ ಪರಿಶುದ್ಧಾತ್ಮನು
date:   07/12/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 14:10,24; 16:7-11; 27, 28, 17:1-26 ಹಾಗೂ ಆದಿಕಾಂಡ 3:7-9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಆದರೆ ಆ ಸಹಾಯಕನು ಅಂದರೆ ತಂದೆಯು ನನ್ನ ಹೆಸರಿನಲ್ಲಿ ಕಳುಹಿಸಿಕೊಡುವ ಪವಿತ್ರಾತ್ಮನೇ ನಿಮಗೆ ಎಲ್ಲವನ್ನೂ ಉಪದೇಶಿಸಿ ನಾನು ನಿಮಗೆ ಹೇಳಿದ್ದನ್ನೆಲ್ಲಾ ನಿಮ್ಮ ನೆನಪಿಗೆ ತರುವನು" (ಯೋಹಾನ 14:26).

ಯೋಹಾನನ ಸುವಾರ್ತೆಯು ವರ್ಣರಂಜಿತವಾದ ವೈವಿಧ್ಯಮಯ ವಿಷಯಗಳಿಂದ ಕೂಡಿದೆ. ಹಿಂದಿನ ಪ್ರವಾದಿಗಳು ಮುಂತಿಳಿಸಿದ ವಾಗ್ದಾನ ಮಾಡಲ್ಪಟ್ಟ ಮೆಸ್ಸೀಯನೇ ಯೇಸುಕ್ರಿಸ್ತನೆಂದು ತೋರಿಸಲು ಯೋಹಾನನು ತನ್ನ ಸುವಾರ್ತೆಯಲ್ಲಿ ಆತನು ಮಾಡಿದ ಅದ್ಭುತಕಾರ್ಯಗಳು ಹಾಗೂ ಸೂಚಕ ಕಾರ್ಯಗಳನ್ನು ದಾಖಲಿಸಿದ್ದಾನೆ. ಅಲ್ಲದೆ ಯೇಸುವು ದೇವರಾಗಿದ್ದಾನೆಂಬುದನ್ನು ಸೂಚಿಸಲು ಆತನು ಹೇಳಿದ 'ನಾನೇ' ಎಂಬ ಹೇಳಿಕೆಯನ್ನು ಸಹ ಯೋಹಾನನು ತಿಳಿಸುತ್ತಾನೆ.

ತ್ರೈಯೇಕತ್ವದ ಮೂರು ವ್ಯಕ್ತಿಗಳಾದ ತಂದೆ, ಮಗ ಹಾಗೂ ಪರಿಶುದ್ಧಾತ್ಮನನ್ನು ಯೋಹಾನ ಮೊದಲನೆ ಅಧ್ಯಾಯದಲ್ಲಿ ತಿಳಿಸಲಾಗಿದೆ (1:1-4; 14, 18 ಹಾಗೂ 32-34). ಶತಶತಮಾನಗಳಿಂದಲೂ ಮನುಷ್ಯರು ತ್ರೈಯೇಕ ದೇವರಸ್ವಭಾವ ಹಾಗೂ ಅಸ್ತಿತ್ವದ ಸಹಜ ಸ್ವರೂಪವನ್ನು ಅರ್ಥಮಾಡಿಕೊಳ್ಳಲು ಪ್ರಯತ್ನಿಸುತ್ತಲೇ ಇದ್ದಾರೆ. ಆದರೆ ಅದನ್ನು ಸಂಪೂರ್ಣವಾಗಿ ಅರ್ಥಮಾಡಿಕೊಳ್ಳಲು ಸಾಧ್ಯವಾಗದ್ದರಿಂದ, ಅನೇಕರು ತ್ರೈಯೇಕತ್ವದ ಸಿದ್ಧಾಂತವನ್ನೇ ನಿರಾಕರಿಸಿದ್ದಾರೆ. ನಮಗೆ ಸಂಪೂರ್ಣವಾಗಿ ಅರ್ಥಮಾಡಿಕೊಳ್ಳಲಾಗದ್ದರಿಂದ ಅಥವಾ ಮಾನವರಾದ ನಮ್ಮ ಸಂಕುಚಿತವಾದ ಬುದ್ಧಿಗೆ ಅದು ನಿಲುಕದ ಕಾರಣದಿಂದ ತ್ರೈಯೇಕತ್ವವನ್ನೇ ನಿರಾಕರಿಸುವುದು ಮೂರ್ಖತನವಲ್ಲವೇ?

ನಾವು ದೇವರನ್ನು ತಿಳಿದುಕೊಳ್ಳಬೇಕಾದಲ್ಲಿ ಕ್ರಿಸ್ತನ ಮೇಲೆ ದೃಷ್ಟಿಯಿಡಬೇಕು ಹಾಗೂ ಸತ್ಯವೇದದಲ್ಲಿ ಆತನ ಬಗ್ಗೆ ತಿಳಿಸಿರುವುದನ್ನು ಮನದಟ್ಟು ಮಾಡಿಕೊಳ್ಳಬೇಕು ಎಂದು ಯೋಹಾನನು ಹೇಳುತ್ತಾನೆ. ಈ ರೀತಿ ಮಾಡಿದಾಗ, ತ್ರೈಯೇಕತ್ವದ ಮೂರು ವ್ಯಕ್ತಿಗಳ ನಡುವಣ ಸಂಬಂಧ, ಅವರು ಮತ್ತು ಮಾನವರ ನಡುವಣ ಹಾಗೂ ಮಾನವರಾದ ನಮ್ಮಲ್ಲಿರುವ ಪರಸ್ಪರ ಸಂಬಂಧಗಳ ಬಗ್ಗೆ ಹೊಸದಾದ ವಿಷಯಗಳು ಕಂಡುಬರುತ್ತವೆ. ಈ ವಾರದ ಪಾಠದಲ್ಲಿ ನಾವು ತಂದೆಯಾದ ದೇವರು, ಮಗನಾದ ದೇವರು ಹಾಗೂ ಪರಿಶುದ್ಧಾತ್ಮನಾದ ದೇವರು- ಇವರ ಬಗ್ಗೆ ಯೋಹಾನನ ಸುವಾರ್ತೆಯು ಏನು ತಿಳಿಸುತ್ತದೆಂದು ಕಲಿಯುತ್ತೇವೆ. ಅದರಲ್ಲಿಯೂ ವಿಶೇಷವಾಗಿ ಕ್ರಿಸ್ತನು ತನ್ನ ಮರಣಕ್ಕೆ ಮೊದಲು ಶಿಷ್ಯರಿಗೆ ಕೊಟ್ಟ ಬೀಳ್ಕೊಡುಗೆ ಸಂದೇಶಕ್ಕೆ ಅನುಗುಣವಾಗಿ ತ್ರೈಯೇಕ ದೇವರ ಬಗ್ಗೆ ಈ ಸುವಾರ್ತೆಯಿಂದ ತಿಳಿದುಕೊಳ್ಳೋಣ.