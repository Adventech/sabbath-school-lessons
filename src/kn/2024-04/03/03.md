---
title:  ವಾಕ್ಯವೆಂಬುವನು ನರಾವತಾರ ಎತ್ತಿದನು
date:   14/10/2024
---

`ಯೋಹಾನ 1:1-3 ಹಾಗೂ 14ನೇ ವಚನಗಳನ್ನು ಓದಿರಿ. ಯೇಸುವು ಸ್ವತಃ ದೇವರಾಗಿದ್ದರೂ ಏನು ಮಾಡಿದನೆಂದು ಇಲ್ಲಿ ತಿಳಿಸಲಾಗಿದೆ? ಇಂತಹ ಪ್ರಾಮುಖ್ಯವಾದ ಸತ್ಯವನ್ನು ನಾವು ಯಾಕೆ ಸದಾಕಾಲವೂ ತಿಳಿದಿರಬೇಕಾಗಿದೆ?`

ಯೋಹಾನನು ತನ್ನ ಸುವಾರ್ತೆಯನ್ನು ಯೇಸು ಎಂಬ ಹೆಸರಿನಿಂದಾಗಲಿ ಅಥವಾ ಅಭಿಷೇಕಿಸಲ್ಪಟ್ಟ ಮೆಸ್ಸೀಯನು ಎಂದಾಗಲಿ ಆರಂಭಿಸಲಿಲ್ಲ. ಬದಲಾಗಿ ಕ್ರೈಸ್ತಧರ್ಮಕ ತ್ರೈಯೇಕ ದೇವರಲ್ಲಿ ಎರಡನೇ ವ್ಯಕ್ತಿ ಎಂದು ಆರಂಭಿಸಿದ್ದಾನೆ. ಕ್ರಿ.ಶ. ಮೊದಲನೆ ಶತಮಾನದಲ್ಲಿ 'ಲೋಗೊಸ್' ಎಂಬ ಪದವನ್ನು ಅನೇಕ ತತ್ವಶಾಸ್ತ್ರಜ್ಞರು ತರ್ಕಬದ್ಧವಾಗಿ ಮತ್ತು ತಮ್ಮಲ್ಲಿಯೇ ವಿವೇಚನಾಶೀಲತೆಯಿಂದ ಚರ್ಚೆ ಮಾಡುವುದಕ್ಕೆ ಹಾಗೂ ಸಮಸ್ತ ವಿಶ್ವದ ವೈಚಾರಿಕವಾದ ರಚನಾ ವ್ಯವಸ್ಥೆಯ ಬಗ್ಗೆ ತಿಳಿಸುವುದಕ್ಕೆ ಉಪಯೋಗಿಸುತ್ತಿದ್ದರು.

ಕ್ರಿ.ಪೂ.4ನೇ ಶತಮಾನದಲ್ಲಿ ಜೀವಿಸಿದ್ದ ಪ್ರಸಿದ್ಧನಾದ ಪ್ಲೇಟೋ ಎಂಬ ತತ್ವಶಾಸ್ತ್ರಜ್ಞನು ವಾಸ್ತವತೆಯನ್ನು (Reality) ಎರಡು ಕ್ಷೇತ್ರಗಳಾಗಿ (Realms) ವಿಂಗಡಿಸಿದ್ದನು. ಮೊದಲನೆಯದು ಎಂದೆಂದಿಗೂ ಬದಲಾವಣೆ ಯಾಗದ ಸ್ವರ್ಗದ ಕ್ಷೇತ್ರವಾಗಿದ್ದು, ಅಲ್ಲಿ ಸಮಗ್ರವಾದ (Absolute) ಪರಿಪೂರ್ಣತೆ ನೆಲಸಿರುತ್ತದೆ. ಮತ್ತೊಂದು ಕ್ಷೇತ್ರವು ಈ ಲೋಕಕ್ಕೆ ಸಂಬಂಧಪಟ್ಟಿದೆ. ಇದು ನಾಶವಾಗುವಂತದ್ದು, ಬದಲಾವಣೆಯಾಗುವಂತದ್ದು ಹಾಗೂ ಅತ್ಯಂತ ಅಪರಿಪೂರ್ಣವೂ ಆಗಿದೆ. ಆದರೆ ಸಮಗ್ರ ಪರಿಪೂರ್ಣವಾದ ಸ್ವರ್ಗದ ಕ್ಷೇತ್ರ ಎಲ್ಲಿದೆ ಎಂಬುದನ್ನು ಪ್ಲೇಟೋ ತಿಳಿಸಿಲ್ಲ. ಬೇರೆ ಕೆಲವು ತತ್ವಜ್ಞಾನಿಗಳು ಲೋಗೊಸ್ ಎಂಬ ಪದವನ್ನು ಸ್ವರ್ಗದ ನಿತ್ಯನಿತ್ಯಕ್ಕೂ ಇರುವಂತ ಹಾಗೂ ಈ ಲೋಕದಲ್ಲಿ ನಾಶವಾಗುವಂತವುಗಳ ನಡುವೆ ನಮ್ಮ ಇಂದ್ರಿಯಗಳಿಗೆ ಕಾಣದಂತೆ ಹಾಗೂ ಅರಿಯಲು ಕಷ್ಟವಾದ (Abstract) ಯಾವುದೋ ಒಂದು ಮಧ್ಯಸ್ಥಿಕೆ ಎಂದು ತಿಳಿಸುತ್ತಾರೆ.

ಆದರೆ ಅಪೋಸ್ತಲನಾದ ಯೋಹಾನನು 'ಲೋಗೊಸ್' ಎಂಬ ಪದವನ್ನು ಸಂಪೂರ್ಣವಾಗಿ ಬೇರೆ ವಿಧದಲ್ಲಿ ಉಪಯೋಗಿಸುತ್ತಾನೆ. ನಾನೇ ಸತ್ಯವಾಗಿದ್ದೇನೆಂದು ಹೇಳಿದ ಹಾಗೂ ತ್ರೈಯೇಕತ್ವದಲ್ಲಿ ಎರಡನೇ ವ್ಯಕ್ತಿಯಾಗಿರುವ ಕ್ರಿಸ್ತನು ಆಕಾಶ ಮತ್ತು ಭೂಮಿಯ ನಡುವೆ ತೇಲುತ್ತಿರುವ ಯಾವುದೋ ಒಂದು ಅಶರೀರವೂ ಹಾಗೂ ಕಣ್ಣಿಗೆ ಗೋಚರಿಸದ ವಸ್ತುವಲ್ಲ, ಬದಲಾಗಿ ಆತನು ನರಾವತಾರವೆತ್ತಿ ನಮ್ಮ ಮಧ್ಯದಲ್ಲಿ ವಾಸಿಸಿದನೆಂದು ಯೋಹಾನನು ತಿಳಿಸುತ್ತಾನೆ (ಯೋಹಾನ 1:14).

ಅಪೋಸ್ತಲನಾದ ಯೋಹಾನನಿಗೆ ಕ್ರಿಸ್ತನು ದೇವರವಾಕ್ಯವಾಗಿದ್ದಾನೆ. ದೇವರು ನಮ್ಮಂತೆಯೇ ಒಬ್ಬನಾಗಿದ್ದು, ಮಾನವರಿಗೆ ತನ್ನನ್ನು ಪ್ರಕಟಿಸಿಕೊಂಡದ್ದು ಮಾತ್ರವಲ್ಲದೆ, ಅವರೊಂದಿಗೆ ಸಂಪರ್ಕ ಹೊಂದಿದ್ದಾನೆಂಬುದು ಬಹಳ ಪ್ರಾಮುಖ್ಯವಾಗಿದೆ.

ಯೋಹಾನನ ಸುವಾರ್ತೆಯಲ್ಲಿ ತ್ರೈಯೇಕತ್ವದ ಎರಡನೇ ವ್ಯಕ್ತಿಯಾದ ಕ್ರಿಸ್ತನು ನಿತ್ಯನಾದ ತಂದೆಯನ್ನು ಪ್ರತಿನಿಧಿಸುತ್ತಾನೆ. ಅಲ್ಲದೆ ಮಾನವರೊಂದಿಗೆ ಮಾತಾಡುತ್ತಾನೆ ಹಾಗೂ ವೈಯಕ್ತಿಕ ನೆಲೆಯಲ್ಲಿ ಪರಸ್ಪರ ಸಂಬಂಧ ಹೊಂದಿದ್ದಾನೆ. ನಿತ್ಯನಾದ ದೇವರಾದ ಕ್ರಿಸ್ತನು ಮನುಷ್ಯರಾದ ನಮ್ಮಲ್ಲಿ ಒಬ್ಬನಂತಾದನು.

ತ್ರೈಯೇಕತ್ವದ ಎರಡನೇ ವ್ಯಕ್ತಿಯಾದ ಕ್ರಿಸ್ತನು ನರಾವತಾರವೆತ್ತಿ ನಮ್ಮೊಂದಿಗೆ ವಾಸಿಸಿದನು (ಯೋಹಾನ 1:14). ವಾಸಿಸಿದನು ಎಂಬ ಪದಕ್ಕೆ ಗ್ರೀಕ್ ಭಾಷೆಯಲ್ಲಿ ಗುಡಾರ ಹಾಕುವುದು ಎಂಬ ಅರ್ಥವಿದೆ; 'ನಾನು ಅವರ ಮಧ್ಯದಲ್ಲಿ ವಾಸಿಸುವುದಕ್ಕೆ ನನಗೆ ಒಂದು ದೇವಸ್ಥಾನವನ್ನು ಕಟ್ಟಿಸಬೇಕು' ಎಂದು ದೇವರು ಮೋಶೆಗೆ ಹೇಳಿದ ಮಾತನ್ನು (ವಿಮೋಚನಕಾಂಡ 25:8) ಯೋಹಾನನು ಇಲ್ಲಿ ಪರೋಕ್ಷವಾಗಿ ತಿಳಿಸುತ್ತಾನೆ. ಅದೇರೀತಿಯಲ್ಲಿ ದೇವರ ಮಗನಾದ ಕ್ರಿಸ್ತನು ನರಾವತಾರವೆತ್ತಿ ನಮ್ಮ ಮಧ್ಯದಲ್ಲಿ ವಾಸಿಸಿದನು. ಜನರು ತನ್ನ ಬಳಿಗೆ ಬರುವಂತೆ ಆತನು ತನ್ನ ಮಹಿಮೆಯನ್ನು ಮರೆ ಮಾಡಿಕೊಂಡಿದ್ದನು.

`ಸೃಷ್ಟಿಕರ್ತನಾದ ದೇವರು ಸ್ವತಃ ತಾನು ಮನುಷ್ಯಾವತಾರವೆತ್ತಿ ನಮ್ಮೊಂದಿಗೆ ವಾಸಿಸಿದನು. ಇದು ದೇವರು ಮನುಷ್ಯರ ಮೇಲಿಟ್ಟಿರುವ ಅಪಾರವಾದ ಪ್ರೀತಿಯ ಬಗ್ಗೆ ನಮಗೇನು ತಿಳಿಸುತ್ತದೆ? ಇಂತಹ ವಿಸ್ಮಯಕರವಾದ ಸತ್ಯವು ನಮಗೆ ಹೇಗೆ ಸಾಂತ್ವನ ಕೊಡುತ್ತದೆ?`