---
title:  ಹೆಚ್ಚಿನ ಚಿಂತನೆ
date:   18/10/2024
---

ಶ್ರೀಮತಿ ವೈಟಮ್ಮನವರ 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 'ಗಾಡ್ ವಿತ್ ಅಸ್' ಎಂಬ ಅಧ್ಯಾಯ ಓದಿರಿ.

ನಮ್ಮ ಅಡ್ವೆಂಟಿಸ್ಟ್ ಸಭೆಯ ಬೈಬಲ್ ವ್ಯಾಖ್ಯಾನ ಸಂಪುಟ 5, ಪುಟ 1126ರಲ್ಲಿ ಕ್ರಿಸ್ತನ ದೈವತ್ವದ ಬಗ್ಗೆ ಹೀಗೆ ತಿಳಿಸಲಾಗಿದೆ.

"ದೇವಕುಮಾರನಾದ ನಮ್ಮ ಕರ್ತನಾದ ಯೇಸುಕ್ರಿಸ್ತನು ಅನಾದಿ ಕಾಲದಿಂದಲೂ ಅಸ್ತಿತ್ವದಲ್ಲಿದ್ದಾನೆ. ಆತನು ವಿಶಿಷ್ಟವಾದ ವ್ಯಕ್ತಿಯಾಗಿದ್ದರೂ, ತಂದೆಯೊಡನೆ ಒಂದಾಗಿದ್ದಾನೆ. ಆತನು ಪರಲೋಕದ ಉತ್ಕೃಷ್ಟವಾದ ಮಹಿಮೆಯೂ, ವೈಭವವೂ ಆಗಿದ್ದಾನೆ. ಕ್ರಿಸ್ತನು ದೇವದೂತರ ನಾಯಕನೂ, ದಂಡನಾಯಕನೂ ಆಗಿದ್ದು, ಸಮಸ್ತ ದೇವದೂತರು ಆತನಿಗೆ ಅಡ್ಡಬಿದ್ದು ಆರಾಧಿಸುತ್ತಾರೆ. ಅದಕ್ಕೆ ಆತನು ಯೋಗ್ಯನಾಗಿದ್ದಾನೆ.

ಈ ಲೋಕದ ಅಸ್ತಿವಾರ ಹಾಕುವುದಕ್ಕೆ ಮೊದಲೇ, ಕ್ರಿಸ್ತನು ತಂದೆಯೊಂದಿಗೆ ಇದ್ದನೆಂಬ ಸತ್ಯವು ಬೆಳಕೂ ಹಾಗೂ ಮಹಿಮೆಯೂ ಆಗಿದೆ. ಈ ಬೆಳಕು ಕತ್ತಲೆಯಲ್ಲಿ ಪ್ರಕಾಶಿಸುತ್ತದೆ ಹಾಗೂ ದೈವೀಕವಾದ ಮೂಲ ವೈಭವ ಮತ್ತು ಮಹಿಮೆಯೊಂದಿಗೆ ಕಣ್ಣುಕೋರೈಸುವಂತೆ ಹೊಳೆಯುತ್ತದೆ. ಈ ಸತ್ಯವು ಒಂದು ಮಹಾನಿಗೂಢವಾಗಿದ್ದು, ಇತರ ನಿಗೂಢವಾದ ಮತ್ತು ವಿವರಿಸಲ್ಪಡದಿರುವ ಸತ್ಯಗಳನ್ನು ವಿವರಿಸುತ್ತದೆ. ಅದೇ ಸಮಯದಲ್ಲಿ ಈ ಸತ್ಯಾಂಶವು ಯಾರೂ ಸೇರಲಾಗದಂತಹ ಅಗಮ್ಯವಾದ ಹಾಗೂ ಗ್ರಹಿಸಲು ಅಸಾಧ್ಯವಾದ ಬೆಳಕಿನಿಂದ ಆವರಿಸಿಕೊಂಡಿದೆ".

ಇದೇ ವಿಷಯವನ್ನು ಶ್ರೀಮತಿ ವೈಟಮ್ಮನವರು ತಮ್ಮ 'ದಿ ಸ್ಟೆಪ್ಸ್ ಟು ಕ್ರೈಸ್ಟ್' ಪುಸ್ತಕದ 26, 27ನೇ ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ:

"ಆದರೆ ನಾನು ಭೂಮಿಯಲ್ಲಿಂದ ಮೇಲಕ್ಕೆ ಎತ್ತಲ್ಪಟ್ಟಾಗ ಎಲ್ಲರನ್ನೂ ನನ್ನ ಬಳಿಗೆ ಎಳಕೊಳ್ಳುವೆನು" ಎಂದು ಯೇಸುಸ್ವಾಮಿ ಹೇಳಿದ್ದಾನೆ (ಯೋಹಾನ 12:32). ತಾನು ಸಮಸ್ತ ಲೋಕದ ಪಾಪಗಳಿಗಾಗಿ ರಕ್ಷಕನಾಗಿ ಸಾಯುತ್ತೇನೆಂಬುದನ್ನು ಕ್ರಿಸ್ತನು ಪಾಪಿಗಳಿಗೆ ರಕ್ಷಕನಾಗಿ ಸಾಯುತ್ತೇನೆಂಬುದನ್ನು ಕ್ರಿಸ್ತನು ಪಾಪಿಗಳಿಗೆ ಪ್ರಕಟಿಸಬೇಕಾಗಿತ್ತು. ಶಿಲುಬೆಯಲ್ಲಿ ತೂಗಾಡುತ್ತಿದ್ದ ದೇವರ ಯಜ್ಞದ ಕುರಿಮರಿಯನ್ನು ನಾವು ದೃಷ್ಟಿಸುವಾಗ, ವಿವೇಚನೆಯ ನಿಗೂಢತೆಯು ನಮ್ಮ ಮನಸ್ಸಿನಲ್ಲಿ ತೆರೆಯಲ್ಪಡುತ್ತದೆ ಹಾಗೂ ದೇವರ ಒಳ್ಳೇತನವು ನಮ್ಮನ್ನು ಪಶ್ಚಾತ್ತಾಪಕ್ಕೆ ನಡೆಸುತ್ತದೆ.

"ಪಾಪಿಗಳಿಗಾಗಿ ತನ್ನ ಪ್ರಾಣವನ್ನು ಕೊಡುವುದರ ಮೂಲಕ ಕ್ರಿಸ್ತನು ಮಾನವರಾದ ನಾವು ಗ್ರಹಿಸಲು ಅಸಾಧ್ಯವಾದ ಪ್ರೀತಿಯನ್ನು ತೋರಿಸಿದನು. ಪಾಪಿಗಳಾದ ನಾವು ದೇವರ ಈ ಅಪಾರ ಪ್ರೀತಿಯನ್ನು ಅರಿತುಕೊಂಡಾಗ, ನಮ್ಮ ಕಠಿಣವಾದ ಹೃದಯವು  ಮೃದುವಾಗಿ ಮನಸ್ಸಿನ ಮೇಲೆ ಅಗಾಧ ಪರಿಣಾಮ ಬೀರಿ ನಿಮ್ಮಲ್ಲಿ ಪಶ್ಚಾತ್ತಾಪ ಉಂಟಾಗುತ್ತದೆ. ಜನರು ಪ್ರಾಮಾಣಿಕವಾಗಿ ಒಳ್ಳೆಯದನ್ನು ಮಾಡಬೇಕೆಂದು ಪ್ರಯತ್ನಿಸಿದಾಗ, ಕ್ರಿಸ್ತನ ಶಕ್ತಿಯು ಅವರಲ್ಲಿ ಪ್ರೇರಣೆ ಹುಟ್ಟಿಸುತ್ತದೆ. ಅವರಿಗೆ ತಿಳಿಯದಂತೆ ಆತ್ಮನ ಪ್ರೇರಣೆಯು ಅವರಲ್ಲಿ ಸ್ಫೂರ್ತಿ ನೀಡುತ್ತದೆ, ಆತ್ಮಸಾಕ್ಷಿಯು ಎಚ್ಚರಗೊಳ್ಳುತ್ತದೆ ಹಾಗೂ ಅವರ ಜೀವನದಲ್ಲಿ ಅಪಾರ ಬದಲಾವಣೆ ಕಂಡುಬರುತ್ತದೆ. ಕ್ರಿಸ್ತನ ಪ್ರೇರಣೆಯಿಂದ ಅವರು ತಮ್ಮ ಪಾಪಪರಿಹಾರ ಮಾಡಿದ ಶಿಲುಬೆಯ ಬಳಿಗೆ ಎಳೆಯಲ್ಪಟ್ಟಾಗ, ಆಜ್ಞೆಗಳು ಅವರ ಆತ್ಮಸಾಕ್ಷಿಯನ್ನು ಬಡಿದೆಬ್ಬಿಸುತ್ತವೆ".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಯೋಹಾನನು ತನ್ನ ಸುವಾರ್ತೆಯ ಆರಂಭದಲ್ಲಿ ಕ್ರಿಸ್ತನು ಸಮಸ್ತ ಲೋಕದ ಸೃಷ್ಟಿಕರ್ತನಾಗಿದ್ದಾನೆಂದು ಯಾಕೆ ತಿಳಿಸುತ್ತಾನೆ? ಇದು ಸೃಷ್ಟಿಯ ಪ್ರಾಮುಖ್ಯತೆಯ ಬಗ್ಗೆ ನಮಗೇನು ತಿಳಿಸುತ್ತದೆ? ಹಾಗಿದ್ದಲ್ಲಿ, ಸತ್ಯವೇದದಲ್ಲಿ ತಿಳಿಸಿರುವಂತೆ ಸೃಷ್ಟಿಯ ಬಗ್ಗೆ ಸರಿಯಾದ ತಿಳುವಳಿಕೆ ಹೊಂದಿರುವುದು ಯಾಕೆ ಪ್ರಾಮುಖ್ಯವಾಗಿದೆ?`

`ಸೃಷ್ಟಿಕರ್ತನೂ, ಯುಗಯುಗಾಂತರಗಳಿಂದಲೂ ಇರುವಂತ ದೇವರಿಗೆ ಬದಲಾಗಿ, ಸೃಷ್ಟಿಮಾಡಲ್ಪಟ್ತ ವ್ಯಕ್ತಿಯು ಮರಣ ಹೊಂದಿದ್ದಲ್ಲಿ ಶಿಲುಬೆಯು ನಮಗೆ ರಕ್ಷಣೆ ನೀಡುತ್ತಿತ್ತೇ?`