---
title:  ಮಹಿಮೆ ಎಂಬ ಪದವು ತಿರುಗಿ ಕಂಡುಬರುವುದು
date:   17/10/2024
---

`ಯೋಹಾನ 17:1-5ನೇ ವಚನಗಳನ್ನು ಓದಿರಿ. "ತಂದೆಯೇ, ಕಾಲ ಬಂದಿದೆ. ನಿನ್ನ ಮಗನನ್ನು ಮಹಿಮೆಪಡಿಸು; ಆಗ ಮಗನು ನಿನ್ನನ್ನು ಮಹಿಮೆಪಡಿಸು-  ವುದಕ್ಕಾಗುವುದು" ಎಂದು ಯೇಸುಸ್ವಾಮಿ ಮಾಡಿದ ಪ್ರಾರ್ಥನೆಯ ಅಭಿಪ್ರಾಯ ಏನು?`

ಯೇಸುಕ್ರಿಸ್ತನು ಯಾರು, ಆತನು ಏನು ಮಾಡುತ್ತಾನೆಂಬುದರ ಬಗ್ಗೆ ಜನರಲ್ಲಿ ಭಿನ್ನಾಭಿಪ್ರಾಯ ಉಂಟಾಗುತ್ತಿದ್ದ ವಿಷಯದ ಬಗ್ಗೆ ನೆನ್ನೆಯ ಪಾಠದಲ್ಲಿ ನಾವು ತಿಳಿದುಕೊಂಡೆವು. ಇಂದು ಯೋಹಾನನ ಸುವಾರ್ತೆಯಲ್ಲಿ ಕ್ರಿಸ್ತನ ದೈವೀಕತ್ವದ ಬಗ್ಗೆ ಅಧ್ಯಯನ ಮಾಡೋಣ.

ಯೋಹಾನನ ಸುವಾರ್ತೆಯ ಮೊದಲನೆ ಅಧ್ಯಾಯವು ಕ್ರಿಸ್ತನು ದೇವರ ಕುಮಾರನು, ಹಾಗೂ ಸಮಸ್ತ ವಿಶ್ವದ ಸೃಷ್ಟಿಕರ್ತನೂ ಆಗಿದ್ದಾನೆಂದು ಆರಂಭವಾಗುತ್ತದೆ. ಮೊದಲು ಇಲ್ಲದಿರುವ, ಆದರೆ ಈಗ ಅಸ್ತಿತ್ವದಲ್ಲಿರುವ ಎಲ್ಲವೂ ಸಹ ಆತನಿಂದ ಉಂಟುಮಾಡಲ್ಪಟ್ಟಿವೆ. "ಆತನ ಮೂಲಕವಾಗಿ ಸಮಸ್ತವೂ ಉಂಟಾಯಿತು; ಉಂಟಾಗಿರುವ ವಸ್ತುಗಳಲ್ಲಿ ಆತನಿಲ್ಲದೆ ಒಂದಾದರೂ ಉಂಟಾಗಲಿಲ್ಲ" (ಯೋಹಾನ 1:3). ಅಲ್ಲದೆ ಯೋಹಾನನು ಮುಂದುವರಿದು "....ನಾವು ಆತನ ಮಹಿಮೆಯನ್ನು ನೋಡಿದೆವು; ಆ ಮಹಿಮೆಯು ತಂದೆಯ ಬಳಿಯಿಂದ ಬಂದ ಒಬ್ಬನೇ ಮಗನಿಗೆ ಇರತಕ್ಕ ಮಹಿಮೆ. (ಆತನು ನರಾವತಾರವೆತ್ತಿ ನಮ್ಮ ಮಧ್ಯದಲ್ಲಿ ವಾಸಿಸಿದನು) ಎಂದು ಹೇಳುತ್ತಾನೆ (ಯೋಹಾನ 1:14). ಅಪೋಸ್ತಲನು ಮಹಿಮೆ ಅಂದರೆ ಪ್ರಕಾಶ, ವೈಭವ, ಗೌರವ ಮತ್ತು ಪ್ರಸಿದ್ಧಿ ಎಂಬ ಅರ್ಥಕೊಡತಕ್ಕ ಪದ ಉಪಯೋಗಿಸಿದ್ದಾನೆ. ಅಲ್ಲದೆ ಮಹಿಮೆಪಡಿಸುವುದು (Glorify) ಅಂದರೆ ಸ್ತುತಿಸ್ತೋತ್ರ, ಅಧಿಕಾರ, ಗೌರವ, ಶ್ಲಾಘನೆ ಎಂಬ ಪದಗಳನ್ನೂ ಸಹ ಉಪಯೋಗಿಸಿದ್ದಾನೆ. ಇವೆರಡೂ ಪದಗಳು ಕ್ರಿಸ್ತನು ಮಾನವರಿಂದ ಗೌರವ ಮತ್ತು ತಂದೆಯಿಂದ ಮಹಿಮೆ ಹೊಂದುವುದನ್ನು ತಿಳಿಸುತ್ತವೆ.

ಯೋಹಾನನ ಸುವಾರ್ತೆಯಲ್ಲಿ ಯೇಸುವು ನಿನ್ನ ಮಗನನ್ನು ಮಹಿಮೆಪಡಿಸಿಕೋ ಎಂದು ಹೇಳಿರುವುದು ಆತನ ಕಾಲಬಂದಿದೆ ಅಂದರೆ ಆತನ ಮರಣದ ಸಮಯ ಬಂದಿದೆ ಎಂಬುದಕ್ಕೆ ಸಂಬಂಧಪಟ್ಟಿದೆ (ಯೋಹಾನ 2:4; 7:30; 8:20; 12:23- 27; 13:1; 16:32 ಹಾಗೂ 17:1ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ). ಶಿಲುಬೆಯ ಮರಣವು ಯೇಸುವು ಮಹಿಮೆ ಹೊಂದುವ ಕಾಲವಾಗಿತ್ತು.

ಶಿಲುಬೆಯ ಮರಣವು ರೋಮನ್ನರ ಕಾಲದಲ್ಲಿ ಅತ್ಯಂತ ಅವಮಾನಕರವೂ ಮತ್ತು ನಾಚಿಕೆಯ ಮರಣವಾಗಿತ್ತು. ಅಂದಮೇಲೆ ಯೇಸುವು ಶಿಲುಬೆಯ ಮರಣದಿಂದ ಮಹಿಮೆ ಹೊಂದುತ್ತಾನೆಂಬುದು ನಮಗೆ ವಿರೋಧಾಭಾಸವಾಗಿ ಕಾಣಬಹುದು. ದೇವರು ಶಿಲುಬೆಯಲ್ಲಿ ಮರಣ ಹೊಂದುವ ಈ ನಂಬಲಸಾಧ್ಯವಾದ ವೈರುಧ್ಯವು, ಮಾನವರು ಮಾಡಿದ ಕುತಂತ್ರವು ದೈವೀಕ ಯೋಜನೆಯೊಂದಿಗೆ ಸಂಬಂಧ ಹೊಂದಿರುವುದನ್ನು ಉದಾಹರಿಸುತ್ತದೆ.

ಮಾನವನಾಗಿ ಯೇಸುವು ಅತ್ಯಂತ ವೇದನೆಯಿಂದ ತಿರಸ್ಕರಿಸಲ್ಪಟ್ಟ ಅಪರಾಧಿಯಂತೆ ಶಿಲುಬೆಯಲ್ಲಿ ಸತ್ತನು. ಮಾನವ ಸಹಜ ದೌರ್ಬಲ್ಯದಿಂದ ಆತನು "ನನ್ನ ದೇವರೇ, ನನ್ನ ದೇವರೇ, ಯಾಕೆ ನನ್ನನ್ನು ಕೈಬಿಟ್ಟಿದ್ದೀ?" ಎಂದು ಕೂಗಿದನು (ಮತ್ತಾಯ 27:46; ಮಾರ್ಕ 15:34).

ಆದರೆ ಯೇಸುಕ್ರಿಸ್ತನ ಶಿಲುಬೆಯ ಮರಣದ ದೈವೀಕ ಮಹಿಮೆಯು ಲೂಕ 23:32-47 ಹಾಗೂ ಯೋಹಾನ 19:25-30ನೇ ವಚನಗಳಲ್ಲಿ ತಿಳಿಸಲ್ಪಟ್ಟಿವೆ. ಶಿಲುಬೆಯು ಇಲ್ಲಿ ರಕ್ಷಣೆ ಹಾಗೂ ಕರುಣೆಯ ಸ್ಥಳವಾಗಿದ್ದು, ದೇವಕುಮಾರನು ತನ್ನನ್ನು ತನ್ನ ತಂದೆಗೆ ಒಪ್ಪಿಸಿಕೊಡುವುದನ್ನು ಕಾಣಬಹುದು.

ದೇವರ ಮಹೋನ್ನತವೂ, ಉತ್ಕೃಷ್ಟವೂ ಆದ ಮಹಿಮೆಯು ಆತನು ಲೋಕದ ಪಾಪಗಳನ್ನು ಹೊತ್ತುಕೊಂಡು ಅತ್ಯಂತ ಹೀನಾಯಕರವಾದ ನಾಚಿಕೆ ನಿಂದೆ, ಅಪಮಾನಗಳ ಮೂಲಕ ಪ್ರಕಟಿಸಲ್ಪಟ್ಟದ್ದು ಎಷ್ಟೊಂದು ವಿಪರ್ಯಾಸವಾಗಿದೆಯಲ್ಲವೇ

`ನಮ್ಮನ್ನು ಪಾಪಗಳಿಂದ ಬಿಡಿಸಲು ಸ್ವತಃ ದೇವರು ಶಿಲುಬೆಯ ಮರಣ ಅನುಭವಿಸಿದ ಬಗ್ಗೆ ಆಲೋಚಿಸಿ ಪಾಪವು ಎಷ್ಟೊಂದು ಕೆಟ್ಟದ್ದಾಗಿದೆ ಎಂಬುದರ ಬಗ್ಗೆ ಇದು ನಮಗೇನು ತಿಳಿಸುತ್ತದೆ?`