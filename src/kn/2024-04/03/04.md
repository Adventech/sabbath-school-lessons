---
title:  ದೇವರವಾಕ್ಯವನ್ನು ಕೇಳುವುದು ಅಥವಾ ಕೇಳದಿರುವುದು
date:   15/10/2024
---

`ಯೋಹಾನ 1:9-13ನೇ ವಚನಗಳನ್ನು ಓದಿರಿ. ಜನರು ಯೇಸುವಿನ ಬಗ್ಗೆ ಯಾವ ರೀತಿಯ ಪ್ರತಿಕ್ರಿಯೆ ತೋರಿಸುತ್ತಾರೆಂದು ಯೋಹಾನನು ತಿಳಿಸುತ್ತಾನೆ?`

ಯೋಹಾನ 1:1-18ನೇ ವಚನಗಳಲ್ಲಿ ದೇವರಾಗಿರುವ ಯೇಸುಕ್ರಿಸ್ತನು ಯಾರೆಂಬುದನ್ನು ಮಾತ್ರವಲ್ಲ, ಜನರು ಯಾವ ರೀತಿಯಲ್ಲಿ ಆತನಿಗೆ ಪ್ರತಿಕ್ರಯಿಸುತ್ತಾರೆ ಎಂಬುದನ್ನು ಹೇಗೆ ತಿಳಿಸುತ್ತದೆ? 1:9ನೇ ವಚನವು ಆತನು ನಿಜವಾದ ಬೆಳಕಾಗಿದ್ದಾನೆ ಹಾಗೂ ಆ ಬೆಳಕೇ ಪ್ರತಿ ಮನುಷ್ಯನಿಗೂ ಬೆಳಕುಕೊಡುವಂಥದ್ದಾಗಿದೆ ಎಂದು ತಿಳಿಸುತ್ತದೆ. ಆ ಬೆಳಕು ಲೋಕವನ್ನು ಅರಿತುಕೊಳ್ಳುವ ರೀತಿಯಲ್ಲಿ ಪ್ರಕಾಶಿಸುತ್ತದೆ. ಸಿ.ಎಸ್. ಲೂಯಿಸ್ ಎಂಬುವವರು "ಸೂರ್ಯನು ಬೆಳಿಗ್ಗೆ ಉದಯಿಸುತ್ತಾನೆ ಎಂಬುದನ್ನು ನಾನು ಹೇಗೆ ನಂಬುತ್ತೇನೋ, ಅದೇರೀತಿ ಕ್ರೈಸ್ತಧರ್ಮವನ್ನೂ ಸಹ ನಾನು ನಂಬುತ್ತೇನೆ. ಸೂರ್ಯನನ್ನು ನೋಡುವುದರಿಂದ ಮಾತ್ರವಲ್ಲ, ಅದರ ಮೂಲಕ ಇತರೆಲ್ಲವನ್ನೂ ನಾನು ನೋಡುತ್ತೇನೆ. ಈ ಕಾರಣದಿಂದ ನಾನು ಸೂರ್ಯನ ಉದಯ ಹಾಗೂ ಕ್ರೈಸ್ತಧರ್ಮವನ್ನು ನಂಬುತ್ತೇನೆ" ಎಂದು ಹೇಳುತ್ತಾರೆ.

ಅಲ್ಲದೆ ಯೋಹಾನ 1:9ನೇ ವಚನದ ಪರಿಣಾಮವನ್ನು ತಿಳಿಯೋಣ. ಬೆಳಕು ಎಲ್ಲರಿಗೂ ಬರುತ್ತದೆ, ಆದರೆ ಎಲ್ಲರೂ ಅದನ್ನು ಅಂಗೀಕರಿಸುವುದಿಲ್ಲ. ಯೇಸುಕ್ರಿಸ್ತನನ್ನು ಜನರು ಹೇಗೆ ಅಂಗೀಕರಿಸಿದರು ಅಥವಾ ತಿರಸ್ಕರಿಸಿದರೆಂಬುದೇ ಯೋಹಾನನ ಸುವಾರ್ತೆಯ ಮುಖ್ಯ ಸಾರಾಂಶವಾಗಿದೆ. ಆ ಸಾರಾಂಶವು ಈ ವಚನದಿಂದ ಆರಂಭವಾಗುತ್ತದೆ. ಯೇಸುವು ತನ್ನ ಸ್ವಂತ ಜನರಾದ ಇಸ್ರಾಯೇಲ್ಯರು ಹಾಗೂ ಯೆಹೂದ್ಯರ ಬಳಿಗೆ ಬಂದನು. ಆದರೆ ಅವರಲ್ಲಿ ಹೆಚ್ಚಿನವರು ಆತನನ್ನು ಮೆಸ್ಸೀಯನೆಂದು ಅಂಗೀಕರಿಸಲಿಲ್ಲವೆಂಬುದು ದುಃಖಕರ ಸಂಗತಿಯಾಗಿದೆ.

ರೋಮಾಯ 9-11ನೇ ಅಧ್ಯಾಯಗಳಲ್ಲಿಯೂ ಸಹ ಯೆಹೂದ್ಯರಲ್ಲಿ ಹೆಚ್ಚಿನವರು ಕ್ರಿಸ್ತನನ್ನು ತಿರಸ್ಕರಿಸಿದರೆಂಬ ಅಂಶವನ್ನು ಪೌಲನು ತಿಳಿಸುತ್ತಾನೆ. ಆದರೆ ಯೆಹೂದ್ಯರಲ್ಲಿ ಅನೇಕರು ಸೇರಿದಂತೆ, ಅನ್ಯಜನರೂ ಸಹ ಆತನನ್ನು ಮೆಸ್ಸೀಯನೆಂದು ಅಂಗೀಕರಿಸುತ್ತಾರೆಂದು ಅಪೋಸ್ತಲನು ತಿಳಿಸುತ್ತಾನೆ. ಆದರೆ ಅದೇ ಸಮಯದಲ್ಲಿ  ಅನ್ಯಜನರು ಯೆಹೂದ್ಯರಿಗೆ ವಿರುದ್ಧವಾಗಿ ಹೆಚ್ಚಳ ಪಡಬಾರದೆಂದು, ಸಹ ಅವನು ಕೆಳಕಂಡಂತೆ ಎಚ್ಚರಿಸುತ್ತಾನೆ: "ನೀನು ಹುಟ್ಟು ಕಾಡುಮರದಿಂದ ಕಡಿದು ತೆಗೆಯಲ್ಪಟ್ಟು ನಿನಗೆ ಸಂಬಂಧಪಡದ ಊರು ಮರದಲ್ಲಿ ಕಸಿಕಟ್ಟಿಸಿಕೊಂಡವನಾದ ಮೇಲೆ ಅದರಲ್ಲಿ ಹುಟ್ಟಿದ ಕೊಂಬೆಗಳಾಗಿರುವ ಅವರು (ಅಂದರೆ ಯೆಹೂದ್ಯರು) ಸ್ವಂತ ಮರದಲ್ಲಿ ಕಪಿ ಕಟ್ಟಲ್ಪಡುವುದು ಎಷ್ಟೋ ಸಹಜವಾಗಿದೆಯಲ್ಲವೇ" (ರೋಮಾಯ 11:24).

ಅದೇ ರೀತಿಯಲ್ಲಿ ಯಾರು ಯೇಸುಸ್ವಾಮಿಯನ್ನು ತಮ್ಮ ಸ್ವಂತ ರಕ್ಷಕನೆಂದು ಅಂಗೀಕರಿಸುತ್ತಾರೋ, ಅವರು ದೇವರ ಮಕ್ಕಳಾಗುತ್ತಾರೆಂದು ಯೋಹಾನನು ಹೇಳುತ್ತಾನೆ. ಆತನ ಹೆಸರಿನಲ್ಲಿ ಯರ‍್ಯಾರು ನಂಬಿಕೆ ಇಡುತ್ತಾರೋ, ಅವರೆಲ್ಲರೂ ದೇವರ ಮಕ್ಕಳೆನಿಸಿಕೊಳ್ಳುವರು (ಯೋಹಾನ 1:12,13). ಇಲ್ಲಿ ಯೋಹಾನನ ಸುವಾರ್ತೆಯ ಪ್ರಸ್ತಾವನೆ ಹಾಗೂ ಮುಕ್ತಾಯದ ನಡುವಣ ಸಂಬಂಧ ಕಂಡುಬರುತ್ತದೆ. ಈ ಸುವಾರ್ತೆಯನ್ನು ಬರೆದ ಕಾರಣವೇನೆಂದು ಅಪೋಸ್ತಲನು "ಯೇಸು ದೇವಕುಮಾರನಾದ ಕ್ರಿಸ್ತನೆಂದು ನೀವು ನಂಬುವಂತೆಯೂ, ನಂಬಿ ಆತನ ಹೆಸರಿನ ಮೂಲಕವಾಗಿ ಜೀವವನ್ನು ಪಡಕೊಳ್ಳುವಂತೆಯೂ ಇಷ್ಟೆಲ್ಲಾ ಬರೆದದೆ" ಎಂದು ತಿಳಿಸುತ್ತಾನೆ (ಯೋಹಾನ 20:31). ಇದರಿಂದ ಈ ಸುವಾರ್ತೆಯ ಆರಂಭದ ಮುನ್ನುಡಿ ಅಂದರೆ ಪ್ರಸ್ತಾವನೆ ಹಾಗೂ ಮುಕ್ತಾಯವು ಒಂದು ರೀತಿಯಾದ ಐಕ್ಯತೆ ಹೊಂದಿವೆ. ಇವು ಪರಸ್ಪರ ಸಂಬಂಧ ಹೊಂದಿದ್ದು, ಈ ಸುವಾರ್ತೆಯ ಆರಂಭ ಹಾಗೂ ಮುಕ್ತಾಯದ ನಡುವೆ ನಡೆಯುವ ಘಟನೆಗಳನ್ನು ಒಳಗೊಂಡಿದೆ. ಇವೆರಡರ ನಡುವಣ ಸಂಬಂಧವು ಈ ಸುವಾರ್ತೆಯು ಕ್ರಿಸ್ತನನ್ನು ತಮ್ಮ ರಕ್ಷಕನೆಂದು ನಂಬುವವರು ರಕ್ಷಿಸಲ್ಪಡುವರೆಂಬ ಉದ್ದೇಶವನ್ನು ಸೂಚಿಸುತ್ತದೆ.

`ನೀವು ದೇವರ ಮಕ್ಕಳಾದ ಕಾರಣದಿಂದ ನಿಮ್ಮ ಜೀವನದಲ್ಲಿ ಬದಲಾವಣೆಗಳು ಕಂಡುಬಂದಿವೆಯೇ?`