---
title:  ನಂಬಿಕೆ, ಅಪನಂಬಿಕೆ- ತಿರುಗಿ ಕಂಡುಬರುವ ವಿಷಯಗಳು
date:   16/10/2024
---

`ಯೋಹಾನ 3:16-21; 9:35-41 ಹಾಗೂ 12:36-46ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ಈ ಸುವಾರ್ತೆಯ ಆರಂಭದ ಮುನ್ನುಡಿಯಲ್ಲಿ ಕಂಡುಬರುವ  ನಂಬಿಕೆ/ ಅಪನಂಬಿಕೆಯ ವಿಷಯವನ್ನು ಹೇಗೆ ಪುನರಾವರ್ತಿಸುತ್ತವೆ?`

ಯೋಹಾನನ ಸುವಾರ್ತೆಯಲ್ಲಿ ಮಾನವತ್ವವು ಎರಡು ಗುಂಪುಗಳಾಗಿ ವಿಂಗಡಿಸಲ್ಪಟ್ಟಿರುವುದನ್ನು ನಾವು ನೋಡಬಹುದು. ಅವುಗಳು ಯಾವುದೆಂದರೆ ಯೇಸುವನ್ನು ತಮ್ಮ ರಕ್ಷಕನೆಂದು ಅಂಗೀಕರಿಸಿರುವವರು ಮತ್ತು ಆತನನ್ನು ನಂಬಲು ಅವಕಾಶ ಒದಗಿ ಬಂದರೂ ತಿರಸ್ಕರಿಸಿದವರು ಎಂಬ ಎರಡು ಗುಂಪುಗಳು.

ಕ್ರಿಸ್ತನನ್ನು ಮೆಸ್ಸೀಯನೆಂದು ಅಂಗೀಕರಿಸಿಕೊಂಡವರಲ್ಲಿ ಹನ್ನೊಂದು, ಮಂದಿ ಶಿಷ್ಯರು, ನಿಕೊದೇಮನು, ಹುಟ್ಟು ಕುರುಡನಾದ ಭಿಕ್ಷುಕನು ಮತ್ತು ಬಾವಿಯ ಬಳಿಯಲ್ಲಿದ್ದ ಸಮಾರ್ಯದ ಸ್ತ್ರೀ ಸೇರಿದ್ದಾರೆ. ಎರಡನೇ ಗುಂಪಿನಲ್ಲಿ ಫರಿಸಾಯರು, ಮಹಾಯಾಜಕರು, ಐದು ರೊಟ್ಟಿ ಎರಡು ಮೀನುಗಳಿಂದ ಐದುಸಾವಿರ ಜನರು ಊಟಮಾಡಿದ ಅದ್ಭುತವನ್ನು ನೋಡಿದ ಜನರು ಮತ್ತು ಯೇಸುವನ್ನು ಹಿಡಿದುಕೊಟ್ಟ ಯೂದನು ಸೇರಿದ್ದಾರೆ.

ಹೊಸ ಒಡಂಬಡಿಕೆಯ 27 ಪುಸ್ತಕಗಳಲ್ಲಿ ನಂಬಿಕೆ ಎನ್ನುವ ಪದವು 241 ಸಾರಿ ಕಂಡುಬರುತ್ತದೆ. ಆದರೆ ಯೋಹಾನನ ಸುವಾರ್ತೆಯಲ್ಲಿಯೇ ಈ ಪದವು 98 ಸಾರಿ ಕಂಡುಬರುತ್ತದೆ. ಈ ಪದವು ಈ ಸುವಾರ್ತೆಯ ಬಹುಮುಖ್ಯ ಸಾರಾಂಶವಾಗಿದೆ. ನಂಬಿಕೆಯನ್ನು ಕಾರ್ಯರೂಪವಾಗಿ ತೋರಿಸುವುದು ಕ್ರೈಸ್ತರಾಗುವುದಕ್ಕೆ ಅತ್ಯವಶ್ಯವಾಗಿದೆ ಎಂಬುದನ್ನು ಈ ಪದವು ಸೂಚಿಸುತ್ತದೆ. ಯೇಸುವಿನ ಮೇಲೆ ನಾವೆಲ್ಲರೂ ನಂಬಿಕೆಯಿಡುತ್ತೇವೆ. ಆದರೆ ಇದು ಕೇವಲ ಸಿದ್ಧಾಂತಗಳಲ್ಲಿ, ಬದಲಾಗಿ ಕಾರ್ಯರೂಪದಲ್ಲಿ ತೋರಿಸಬೇಕಾದದ್ದು ಹಾಗೂ ನಾವು ಹೇಗೆ ಕ್ರಿಸ್ತನಂತೆ ಜೀವಿಸಬೇಕೆಂಬುದನ್ನು ತಿಳಿಸುತ್ತದೆ. ದೆವ್ವಗಳು ಸಹಾ ಆತನನ್ನು ನಂಬುತ್ತವೆಂದು ಯಾಕೋಬನು ಹೇಳುತ್ತಾನೆ (2:19).

ಯೇಸುವನ್ನು ತಮ್ಮ ರಕ್ಷಕನೆಂದು ನಂಬುವವರು ಅಥವಾ ನಂಬದಿರುವವರು- ಈ ಎರಡು ಗುಂಪುಗಳ ನಡುವಣ ವ್ಯತ್ಯಾಸವು ಅವರು ಹೇಗೆ ಆತನೊಂದಿಗೆ ಸಂಬಂಧ ಹೊಂದಿರುತ್ತಾರೆಂಬುದರ ಮೇಲೆ ಆಧಾರಗೊಂಡಿದೆ. ಯೇಸುವು ಗದರಿಸಿದಾಗಲೂ ಅಥವಾ ಕಠಿಣಮಾತುಗಳಿಂದ ಖಂಡಿಸಿದಾಗಲೂ, ಅದಕ್ಕೆ ದುಃಖಪಡದೆ ಮುಕ್ತಮನಸ್ಸಿನಿಂದ ಆತನ ಮೇಲೆ ನಂಬಿಕೆಯಿಟ್ಟವರು ಮೊದಲನೆ  ಗುಂಪಿನವರು. ಅವರು ಆತನಿಂದ ದೂರ ಓಡಿಹೋಗಲಿಲ್ಲ. ಆತನು ಅವರ ಮೇಲೆ ಹೊಳೆಯುವ ಬೆಳಕಾಗಿದ್ದನು. ಅವರು ಯೇಸುವಿನ ಮೇಲೆ ನಂಬಿಕೆಯಿಟ್ಟು ಆತನ ಮಕ್ಕಳೆನಿಸಿಕೊಂಡರು.

ಇದಕ್ಕೆ ವಿರುದ್ಧವಾಗಿ ಯೇಸುವಿನ ಮೇಲೆ ಅಪನಂಬಿಕೆ ಹೊಂದಿದವರು ಆತನೊಂದಿಗೆ ವಾದವಿವಾದ ಮಾಡಲು ಮತ್ತು ಆತನಲ್ಲಿ ತಪ್ಪು ಹುಡುಕಲು ಬರುತ್ತಿದ್ದರು. ಅಂತವರನ್ನು ಬೆಳಕಿಗಿಂತ ಬದಲಾಗಿ ಕತ್ತಲೆಯನ್ನು ಹೆಚ್ಚಾಗಿ ಪ್ರೀತಿಸುವವರಿಗೆ ಹೋಲಿಸಲಾಗಿದೆ. ಆತನ ಬೋಧನೆಗಳು ಬಹಳ ಕಠಿಣವಾಗಿದೆ ಎಂದು ಅವುಗಳನ್ನು ಒಪ್ಪಿಕೊಳ್ಳದವರು ಅಥವಾ ಯೆಹೂದ್ಯರಿಂದ ಬಂದ ಸಂಪ್ರದಾಯಗಳನ್ನು ಆತನು ಮೀರುವವನೆಂದು ಅಪನಂಬಿಗಸ್ತರು ತಿಳಿದುಕೊಂಡಿದ್ದರು. ಆತನು ಅಲ್ಲದೆ ಮೆಸ್ಸೀಯನ ಬಗ್ಗೆ ಅವರಿಗಿದ್ದ ಬಹಳಷ್ಟು ನಿರೀಕ್ಷೆಯನ್ನು ಯೇಸುಕ್ರಿಸ್ತನು ನೆರವೇರಿಸಲಿಲ್ಲ. ಇದೂ ಸಹ ಅವರು ನಂಬದಿರಲು ಒಂದು ಮುಖ್ಯಕಾರಣವಾಗಿದೆ. ಆತನ ಬೆಳಕು ತಮ್ಮನ್ನು ತೀರ್ಪುಮಾಡಲು ಅವಕಾಶ ನೀಡದೆ, ಆತನನ್ನೇ ಅವರು ತೀರ್ಪುಮಾಡಿದರು. ಇಂತಹ ಮನೋಭಾವವು ಯೆಹೂದ್ಯ ಧಾರ್ಮಿಕ ನಾಯಕರಾದ ಫರಿಸಾಯರು, ಸದ್ದುಕಾಯರು, ಶಾಸ್ತಿ್ರಗಳು, ಮಹಾಯಾಜಕರಲ್ಲಿತ್ತು. ಅವರು ಯೇಸುವನ್ನು ಮೊದಲನೆಯದಾಗಿ ಅಂಗೀಕರಿಸಿಕೊಳ್ಳಬೇಕಾಗಿತ್ತು. ಆದರೆ ಅವರು ಪದೇ ಪದೇ ತಾವು ಶ್ರೇಷ್ಠರೆಂದು ಎಣಿಸಿಕೊಂಡು ಯೇಸುಕ್ರಿಸ್ತನನ್ನು ಪಾಪಿಗಳ ಸಂಗಡ ಊಟಮಾಡುವವನು, ದೆವ್ವಹಿಡಿದವನು ಎಂದು ಅಪವಾದ ಹೊರಿಸಿ ಆತನ ವಿರುದ್ಧ ತೀರ್ಪುಕೊಡುತ್ತಿದ್ದರು.

`ಯೇಸು ಮೆಸ್ಸೀಯನೆಂದು ಬಾಯಿಮಾತಿನಲ್ಲಿ ನಂಬುವುದಕ್ಕೆ ವಿರುದ್ಧವಾಗಿ ನಾವು ಹೇಗೆ ಆತನಲ್ಲಿ ಪರಿಪೂರ್ಣ ನಂಬಿಕೆಯಿಡಬಹುದು? ಇವೆರಡರ ನಡುವಣ ವ್ಯತ್ಯಾಸವನ್ನು ಅರಿಯುವುದು ಯಾಕೆ ಪ್ರಾಮುಖ್ಯವಾಗಿದೆ? (ಮತ್ತಾಯ 7:21-23).`