---
title:  ಆದಿಯಲ್ಲಿ- ದೈವೀಕ ವ್ಯಕ್ತಿಯಾದ ಕ್ರಿಸ್ತನು
date:   13/10/2024
---

`ಯೋಹಾನ 1:1-5ನೇ ವಚನಗಳು ಯೇಸುಕ್ರಿಸ್ತನೆಂಬ ವಾಕ್ಯದ ಬಗ್ಗೆ ಏನು ಪ್ರಕಟಿಸುತ್ತವೆ?`

ಯೋಹಾನನ ಸುವಾರ್ತೆಯು "ಆದಿಯಲ್ಲಿ ವಾಕ್ಯವಿತ್ತು; ಆ ವಾಕ್ಯವು ದೇವರ ಬಳಿಯಲ್ಲಿತ್ತು, ಆ ವಾಕ್ಯವು ದೇವರಾಗಿತ್ತು" ಎಂಬ ವಿಸ್ಮಯಕರವಾದ ಚಿಂತನೆಯೊಡನೆ ಆರಂಭವಾಗುತ್ತದೆ. ಸುಂದರವಾದ ಈ ಒಂದುವಾಕ್ಯವು ನಾವು ಗ್ರಹಿಸಲು ಅಸಾಧ್ಯವಾದಂತ ಆಳವಾದ ಚಿಂತನೆಯನ್ನು (Thought) ಒಳಗೊಂಡಿದೆ.

ಮೊದಲನೆಯದಾಗಿ ಯೋಹಾನನು 'ಆದಿಯಲ್ಲಿ....' ಎಂಬ ಆದಿಕಾಂಡ 1:1ನೇ ವಚನದ ಸೃಷ್ಟಿಯ ಕಥೆಯನ್ನು ಪರೋಕ್ಷವಾಗಿ ಸೂಚಿಸುತ್ತಾನೆ. ಈ ವಿಶ್ವವು ಉಂಟು ಮಾಡುವುದಕ್ಕಿಂತ ಮೊದಲೇ ವಾಕ್ಯವು ಇತ್ತು. ಇದನ್ನು ಹೇಳುವುದರ ಮೂಲಕ ಯೇಸುಕ್ರಿಸ್ತನು ನಿರಂತರವಾಗಿ ಅಸ್ತಿತ್ವದಲ್ಲಿದ್ದನೆಂಬುದನ್ನು ಯೋಹಾನನು ದೃಢವಾಗಿ ಸಮರ್ಥಿಸುತ್ತಾನೆ.

ಎರಡನೆಯದಾಗಿ 'ಆ ವಾಕ್ಯವು ದೇವರ ಬಳಿಯಲ್ಲಿತ್ತು. ಯೇಸುವು ತಂದೆಯ ಎದೆಯಲ್ಲಿದ್ದಾನೆಂದು ಯೋಹಾನನು ಹೇಳುತ್ತಾನೆ (1:18). ಇದರ ಅರ್ಥವು ಖಚಿತವಾಗಿ ಏನೆಂದು ತಿಳಿದುಕೊಳ್ಳಲು ನಾವು ಪ್ರಯತ್ನಿಸಬಹುದು. ಆದರೆ ಯೇಸುಸ್ವಾಮಿ ಹಾಗೂ ತಂದೆಯು ಅತ್ಯಂತ ನಿಕಟವಾಗಿದ್ದಾರೆಂಬುದು ನಿಶ್ಚಯ.

ಅನಂತರ ಯೋಹಾನನು ಮೂರನೆಯದಾಗಿ 'ಆ ವಾಕ್ಯವು ದೇವರಾಗಿತ್ತು'  ಎಂದು ಹೇಳುತ್ತಾನೆ. ಆದರೆ ದೇವರ ಬಳಿಯಲ್ಲಿದ್ದ ವಾಕ್ಯವು ಅದೇ ಸಮಯದಲ್ಲಿ ಹೇಗೆ ದೇವರಾಗಿರಲು ಸಾಧ್ಯ? ಇದಕ್ಕೆ ಉತ್ತರವು ಗ್ರೀಕ್‌ಭಾಷೆಯಲ್ಲಿ ದೊರೆಯುತ್ತದೆ. ಗ್ರೀಕ್‌ಭಾಷೆಯಲ್ಲಿ 'ಒತ್ತಿ ಹೇಳುವುದು' ಒಂದು ನಿರ್ದಿಷ್ಟವಾದ ವಸ್ತು ಅಥವಾ ವ್ಯಕ್ತಿಯನ್ನು ಸೂಚಿಸುತ್ತದೆ. ಇದಕ್ಕೆ ಆ ಭಾಷೆಯಲ್ಲಿ ನಿರ್ದೇಶಕ ಗುಣವಾಚಕ (Definite article) ಎನ್ನುತ್ತಾರೆ.

'ಆ ವಾಕ್ಯವು ದೇವರ ಬಳಿಯಲ್ಲಿತ್ತು' ಎಂಬ ನುಡಿಗಟ್ಟಿನಲ್ಲಿ (Phrase) 'ದೇವರು' ಎಂಬ ಪದವು ನಿರ್ದೇಶಕ ಗುಣವಾಚಕವಾಗಿದ್ದು, ಅದು 'ತಂದೆ' ಎಂಬ ನಿರ್ದಿಷ್ಟವಾದ ವ್ಯಕ್ತಿಯನ್ನು ಸೂಚಿಸುತ್ತದೆ. ಆ ವಾಕ್ಯವು ದೇವರಾಗಿತ್ತು ಎಂಬ ನುಡಿಗಟ್ಟಿನಲ್ಲಿ 'ದೇವರು' ಎಂಬ ಪದವು ಗುಣವಾಚಕ (Article) ಹೊಂದಿಲ್ಲ. ಆದುದರಿಂದ ಈ ಪದವು ಈ ಸಂದರ್ಭಕ್ಕೆ ತಕ್ಕಂತೆ ದೈವೀಕತ್ವದ (Divinity) ಗುಣಸ್ವಭಾವಗಳನ್ನು ತಿಳಿಸುತ್ತದೆ. ಯೇಸು ದೇವರಾಗಿದ್ದಾನೆ, ಆದರೆ ತಂದೆಯಲ್ಲ, ಆದಾಗ್ಯೂ ಆತನು ದೇವರ ಮಗನಾಗಿದ್ದು ತ್ರೈಯೇಕತ್ವದ ಎರಡನೇ ವ್ಯಕ್ತಿಯಾಗಿದ್ದಾನೆ.

ಅಪೋಸ್ತಲನಾದ ಯೋಹಾನನು ಈ ಸಾಮರಸ್ಯವನ್ನು ಸರಿಯಾಗಿದೆಯೇ ಎಂದು ತಾಳೆ ನೋಡುತ್ತಾನೆ. ಯೇಸುಕ್ರಿಸ್ತನು ಸೃಷ್ಟಿಕರ್ತನಾಗಿದ್ದು, ಸಮಸ್ತವನ್ನು ಉಂಟುಮಾಡಿದನೆಂದು ಯೋಹಾನ 1:3,4ನೇ ವಚನಗಳು ತಿಳಿಸುತ್ತವೆ. ಹಿಂದೆ ಅಸ್ತಿತ್ವದಲ್ಲಿಲ್ಲದ, ಆದರೆ ಈಗ ಅಸ್ತಿತ್ವದಲ್ಲಿರುವುದೆಲ್ಲವೂ ಸೃಷ್ಟಿಕರ್ತ ದೇವರಾದ ಯೇಸುವಿನ ಮೂಲಕ ಉಂಟಾದವು.

ಯೇಸುಕ್ರಿಸ್ತನ ದೈವತ್ವದ ಬಗ್ಗೆ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 'ಗಾಡ್‌ವಿತ್ ಅಸ್' ಎಂಬ ಅಧ್ಯಾಯದಲ್ಲಿ ಈ ರೀತಿ ತಿಳಿಸುತ್ತಾರೆ:

"ಅನಾದಿಕಾಲದಿಂದಲೂ, ಅಂದರೆ ಯುಗಯುಗಾಂತರಗಳಿಂದಲೂ ಯೇಸುಕ್ರಿಸ್ತನು ತಂದೆಯೊಂದಿಗಿದ್ದಾನೆ. ಆತನು ದೇವರ ಪ್ರತಿರೂಪವಾಗಿದ್ದಾನೆ. ದೇವರ ಮಹತ್ವ, ವೈಭವ ಹಾಗೂ ವರ್ಣಿಸಲಸಾಧ್ಯವಾದ ಮಹಿಮೆಯ ಪ್ರತಿರೂಪವೂ, ಹೋಲಿಕೆಯೂ ಆಗಿದ್ದಾನೆ".

`ಕ್ರಿಸ್ತನ ಸಂಪೂರ್ಣ ದೈವೀಕತ್ವವು ಕ್ರೈಸ್ತಧರ್ಮಕ್ಕೆ ಯಾಕೆ ಬಹಳ ಪ್ರಾಮುಖ್ಯವಾಗಿದೆ? ಒಂದು ವೇಳೆ ಆತನೂ ಸಹ ಸೃಷ್ಟಿಸಲ್ಪಟ್ಟವನೇ ಆಗಿದ್ದಿದ್ದಲ್ಲಿ, ನಾವು ಏನು ಕಳೆದು ಕೊಳ್ಳುತ್ತಿದ್ದೆವು? ಕ್ರಿಸ್ತನು ನಿತ್ಯನಿತ್ಯಕ್ಕೂ ದೇವರಾಗಿದ್ದೇನೆಂಬ ಅಂಶವು ನಮ್ಮ ನಂಬಿಕೆಗೆ ಯಾಕೆ ಪ್ರಾಮುಖ್ಯವಾಗಿದೆ?`