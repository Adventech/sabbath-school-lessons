---
title:  ಅಂಗೀಕಾರ ಮತ್ತು ತಿರಸ್ಕಾರ
date:   05/11/2024
---

ಯೋಹಾನ ಆರನೇ ಅಧ್ಯಾಯದಲ್ಲಿ ಯೇಸುವು ಐದುಸಾವಿರ ಜನರಿಗೆ ಊಟಕೊಟ್ಟದ್ದರ ಬಗ್ಗೆ ತಿಳಿಸುತ್ತದೆ. ಆದರೆ ಅದರಲ್ಲಿ ಆ ಕಥೆಯ ಅಂತಿಮಭಾಗದ ಬಗ್ಗೆ ತಿಳಿಸಲಾಗಿರಲಿಲ್ಲ (ಎರಡನೇ ಪಾಠ ಓದಿರಿ). ಅದರ ಬಗ್ಗೆ ಈಗ ಕಲಿಯೋಣ.

`ಯೋಹಾನ 6:51-71ನೇ ವಚನಗಳನ್ನು ಓದಿರಿ. ಜನರು ತನ್ನನ್ನು ಅಂಗೀಕರಿಸಿಕೊಳ್ಳಲು ಹಿಂಜರಿಯುತ್ತಾರೆಂಬುದರ ಬಗ್ಗೆ ಯೇಸುಸ್ವಾಮಿ ಏನು ಹೇಳಿದ್ದಾನೆ?`

ಯೇಸುಸ್ವಾಮಿಯು ಐದುರೊಟ್ಟಿ ಎರಡು ಮೀನುಗಳಿಂದ ಐದುಸಾವಿರ ಜನರಿಗೆ ಅದ್ಭುತವಾದ ರೀತಿಯಲ್ಲಿ ಆಹಾರಕೊಟ್ಟನು. ಅದನ್ನು ನೋಡಿದ ಜನರು ಆತನನ್ನು ಅರಸನನ್ನಾಗಿ ಮಾಡಬೇಕೆಂಬ ಆಲೋಚನೆ ಮಾಡಿದ್ದರು (ಯೋಹಾನ 6:15). ಆದರೆ ಅನಂತರ ಕಪೆರ್ನೌಮಿನ ದೇವಾಲಯದಲ್ಲಿ ಆತನು ಆ ಅದ್ಭುತಕಾರ್ಯದ ಆತ್ಮೀಕ ಅರ್ಥವನ್ನು ವಿವರಿಸುತ್ತಾ "ಜೀವಕೊಡುವ ರೊಟ್ಟಿ ನಾನೇ" ಎಂದು ತಿಳಿಸಿದನು (6:35). ಅದನ್ನು ಇನ್ನು ಹೆಚ್ಚಾಗಿ ವಿವರಿಸುತ್ತಾ ಯೇಸುವು "...ನಾನು ಕೊಡುವ ರೊಟ್ಟಿ ನನ್ನ ಮಾಂಸವೇ; ಅದನ್ನು ಲೋಕದ ಜೀವಕ್ಕೋಸ್ಕರ ಕೊಡುವೆನು" ಎಂದು ಹೇಳಿದನು (6:51).

ಯೇಸುಸ್ವಾಮಿಯ ಈ ಮಾತುಗಳು ಜನಸಮೂಹದವರಲ್ಲಿ ಈತನು ಈ ಲೋಕದಲ್ಲಿ ತಮ್ಮ ಅರಸನಾಗುವುದಿಲ್ಲವೆಂಬ ಅರಿವನ್ನು ಹುಟ್ಟಿಸಿತು. ಮನುಷ್ಯರ ಲೌಕಿಕ ಆಲೋಚನೆಗೆ ಆತನು ಹೊಂದಿಕೊಳ್ಳಲಾಗದು. ಆತನು ಲೋಕಕ್ಕೆ ಬರಬೇಕಾದ ಮೆಸ್ಸೀಯನೆಂದು ಜನರು ಅಂಗೀಕರಿಸಿಕೊಳ್ಳುವಂತೆ ಅವರಲ್ಲಿ ಒಂದು ಮಹಾ- ಬದಲಾವಣೆ ತರುವುದನ್ನು ಅವರು ನಿರಾಕರಿಸಿದರು. ಅಂದಿನಿಂದ ಆತನ ಶಿಷ್ಯರಲ್ಲಿ ಅನೇಕರು ಹಿಂಜರಿದು ಆತನ ಕೂಡ ಸಂಚಾರ ಮಾಡುವುದನ್ನು ಬಿಟ್ಟರು (6:66).

ಮಾನವ ಸಹಜ ದೃಷ್ಟಿಯಲ್ಲಿ ಯೇಸುಸ್ವಾಮಿಗೆ ಇದು ಕಠಿಣವಾಗಿ ಕಂಡಿರಬಹುದು. ನಮ್ಮನ್ನು ಜನರು ಇಷ್ಟಪಟ್ಟಾಗ ಅದನ್ನು ಬೇಡವೆಂದು ನಾವು ಹೇಳುತ್ತೇವೆಯೇ? ಆದರೆ ಅನೇಕ ಜನರು ಕ್ರಿಸ್ತನನ್ನು ಹಿಂಬಾಲಿಸಲು ಹಿಂಜರಿದು, ಆತನ ಬೋಧನೆಗಳನ್ನು ಪ್ರಶ್ನಿಸಿದಾಗ ಆತನಿಗೆ ನಿರಾಶೆಯಾಗುವುದು ಸಹಜ. ಆಗ ಯೇಸುವು ತನ್ನ ಹನ್ನೆರಡು ಮಂದಿ ಶಿಷ್ಯರನ್ನು- ನೀವೂ ಸಹ ನನ್ನನ್ನು ಬಿಟ್ಟು ಹೋಗಬೇಕೆಂದಿದ್ದೀರಾ?' ಎಂದು ಕೇಳಿದನು.

ಆ ಸಮಯದಲ್ಲಿ ಹನ್ನೆರಡು ಮಂದಿ ಶಿಷ್ಯರಲ್ಲಿ ಒಬ್ಬನಾದ ಪೇತ್ರನು ಯೇಸುವು ಯಾರು ಹಾಗೂ ಆತನಲ್ಲಿ ಏನಿದೆ ಎಂಬ ಬಗ್ಗೆ ಒಂದು ವಿಸ್ಮಯಕರವಾದ ಸಾಕ್ಷಿ ಹೇಳಿದನು. ಸೀಮೋನ್ ಪೇತ್ರನು ಅದಕ್ಕುತ್ತರವಾಗಿ- "ಸ್ವಾಮಿ, ನಿನ್ನನ್ನು ಬಿಟ್ಟು ನಾವು ಇನ್ನಾರ ಬಳಿಗೆ ಹೋಗೋಣ? ನಿನ್ನಲ್ಲಿ ನಿತ್ಯಜೀವವನ್ನು ಉಂಟುಮಾಡುವ ವಾಕ್ಯಗಳುಂಟು; ನೀನು ದೇವರು ಪ್ರತಿಷ್ಠಿಸಿದವನೇ...." ಎಂದು ಹೇಳಿದನು (ಯೋಹಾನ 6:68,69).

ಹನ್ನೆರಡು ಮಂದಿ ಶಿಷ್ಯರು ಯೇಸುವಿನೊಂದಿಗೆ ಕೆಲವು ವರ್ಷಗಳ ಕಾಲ ಜೊತೆಗಿದ್ದು ಆತನೊಂದಿಗೆ ಪ್ರಯಾಣ ಮಾಡಿದ್ದಾರೆ. ಆತನು ಮಾಡಿದ ಅದ್ಭುತ ಕಾರ್ಯಗಳು, ಸೂಚಕಕಾರ್ಯಗಳನ್ನು ನೋಡಿದ್ದಾರೆ ಹಾಗೂ ಬೋಧನೆಗಳನ್ನು ಕೇಳಿದ್ದಾರೆ. ಆತನಿಗೆ ಸಮಾನನಾದವನು ಯಾರೂ ಇಲ್ಲವೆಂದು ಶಿಷ್ಯರಿಗೆ ಅನುಭವದಿಂದ ತಿಳಿದಿತ್ತು. ಸಮಯ ಸಂದರ್ಭಗಳು ಎಷ್ಟೇ ಅಸಾಧಾರಣವಾಗಿದ್ದರೂ ಮತ್ತು ಆತನು ಈ ಲೋಕಕ್ಕೆ ಬಂದ ಉದ್ದೇಶವು ಅವರಿಗೆ ಸಂಪೂರ್ಣವಾಗಿ ತಿಳಿಯದಿದ್ದರೂ, ಕ್ರಿಸ್ತನೇ ಮೆಸ್ಸೀಯನೆಂದು ಶಿಷ್ಯರಿಗೆ ಮನವರಿಕೆಯಾಗಿತ್ತು. ಆತನ ಮರಣ ಹಾಗೂ ಪುನರುತ್ಥಾನದ ನಂತರವೇ ಆತನು ಯಾಕೆ ಈ ಲೋಕಕ್ಕೆ ಬಂದನೆಂಬುದನ್ನು ಅವರು ಅರ್ಥಮಾಡಿಕೊಳ್ಳಲು ಆರಂಭಿಸಿದರು.

`ಜನರು ಹೆಚ್ಚಿನ ಸಂಖ್ಯೆಯಲ್ಲಿ ಒಂದೇಕಡೆ ಇದ್ದರೂ, ಸಾಮಾನ್ಯವಾಗಿ ಅಭಿಪ್ರಾಯವು ತಪ್ಪಾಗಿರುತ್ತದೆಂಬ ಅಂಶದ ಬಗ್ಗೆ ಈ ಸಂಗತಿಯಿಂದ ನಾವೇನು ತಿಳಿದುಕೊಳ್ಳಬಹುದು? ಕ್ರೈಸ್ತರಲ್ಲಿ ಹೆಚ್ಚಿನವರಿಗೆ ಅಡ್ವೆಂಟಿಸ್ಟರಾದ ನಮ್ಮ ನಂಬಿಕೆಯ ಕೆಲವು ಅಂಶಗಳು ಜನಪ್ರಿಯವಾಗಿಲ್ಲದಿರುವಾಗ, ನಾವು ಯಾಕೆ ಮೇಲಿನ ವಿಷಯವನ್ನು ಜ್ಞಾಪಕದಲ್ಲಿಡಬೇಕು?`