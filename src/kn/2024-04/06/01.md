---
title:  ಯೇಸುವಿನ ಬಗ್ಗೆ ಮತ್ತಷ್ಟು ಸಾಕ್ಷಿಗಳು
date:   02/11/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 1:32-36; 3:25-36; 5:36-38; ಯೋಹಾನ 6:51-71 ಹಾಗೂ 7:37-53 ಮತ್ತು ದಾನಿಯೇಲನು 7:18ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಆದರೆ ನಾನು ಭೂಮಿಯಲ್ಲಿಂದ ಮೇಲಕ್ಕೆ ಎತ್ತಲ್ಪಟಾ್ತಗ, ಎಲ್ಲರನ್ನೂ ನನ್ನ ಬಳಿಗೆ ಎಳಕೊಳ್ಳುವೆನು ಎಂದು ಹೇಳಿದನು" (ಯೋಹಾನ 12:32).

ಯೇಸುಸ್ವಾಮಿಯು ತಾನು ಯಾರು ಅಥವಾ ತನ್ನನ್ನು ಕಳುಹಿಸಿದವರು ಯಾರು, ತಾನು ಎಲ್ಲಿಂದ ಬಂದಿದ್ದೇನೆ. ಇಲ್ಲವೆ ತನ್ನ ಬಗ್ಗೆ ಆಶ್ಚರ್ಯಕರವಾದ ಸಂಗತಿಗಳನ್ನು ಕೇವಲ ಔಪಚಾರಿಕವಾಗಿ ಮಾತ್ರ ಹೇಳಲಿಲ್ಲ. ಆದರೆ ಅದ್ಭುತಕಾರ್ಯಗಳು ಹಾಗೂ ಸೂಚಕಕಾರ್ಯಗಳನ್ನು ಮಾಡುವುದರ ಮೂಲಕ ತಾನು ಯಾರೆಂದು ತೋರಿಸಿದನು. ಜನರಲ್ಲಿ ಅನೇಕರು ಆತನನ್ನು ನಂಬಿ- "ಕ್ರಿಸ್ತನು ಬಂದಾಗ ಈತನು ಮಾಡಿದ್ದಕ್ಕಿಂತ ಹೆಚ್ಚು ಸೂಚಕಕಾರ್ಯಗಳನ್ನು ಮಾಡಾನೋ" ಎಂದು ಬಹಿರಂಗವಾಗಿ ಸಾಕ್ಷಿ ಹೇಳಿದರು (ಯೋಹಾನ 7:31). ಕ್ರಿಸ್ತನು ತಾನು ಹೇಳಿದ ಮಾತುಗಳನ್ನು ಕ್ರಿಯೆಯ ಮೂಲಕ ತೋರಿಸಿ ತನ್ನ ವಾಕ್ಯಗಳು ಸತ್ಯವೆಂದು ಸಾಕ್ಷ್ಯಾಧಾರವಾಗಿ ತಿಳಿಸಿದನು.

ಕ್ರಿಸ್ತನ ಅದ್ಭುತಕಾರ್ಯಗಳು ಮುಂದುವರಿದಂತೆ ಜನರಲ್ಲಿ ಭಿನ್ನಾಭಿಪ್ರಾಯ ಉಂಟಾಯಿತು. ಬೆತೆಸ್ಥಾ ಕೊಳದ ಬಳಿಯಲ್ಲಿ ಆತನು ಪಾರ್ಶ್ವವಾಯು ರೋಗಿಯನ್ನು ವಾಸಿಮಾಡಿದ್ದು, ಯೆಹೂದ್ಯರ ಕೆಲವು ನಾಯಕರ ಕೋಪಕ್ಕೆ ಕಾರಣವಾಯಿತು. ಕಪೆರ್ನೌಮಿನಲ್ಲಿ ಐದುರೊಟ್ಟಿ ಎರಡು ಮೀನುಗಳಿಂದ ಯೇಸು ಐದುಸಾವಿರ ಜನರಿಗೆ ಊಟಕ್ಕೆ ಬಡಿಸಿದನು. ಆದರೆ ಅನಂತರ ನಡೆದ ವಾದವಿವಾದಗಳ ಪರಿಣಾಮವಾಗಿ ಜನಸಮೂಹದವರು ಆತನನ್ನು ತಿರಸ್ಕರಿಸಲಿಕ್ಕೆ ಕಾರಣವಾಯಿತು. ಸತ್ತುಹೋಗಿದ್ದ ಲಾಜರನನ್ನು ಬದುಕಿಸಿದ್ದು ಕೆಲವರಲ್ಲಿ ಯೇಸುವಿನ ಬಗ್ಗೆ ನಂಬಿಕೆ ಉಂಟುಮಾಡಿತು. ಆದರೆ ಮಹಾಯಾಜಕರೂ, ಫರಿಸಾಯರೂ ಹಾಗೂ ಹಿರೀ ಸಭೆಯವರು ಆತನಿಗೆ ವಿರುದ್ಧವಾಗಿ ಒಳಸಂಚು ಮಾಡಿ ಅಂದಿನಿಂದ ಆತನನ್ನು ಕೊಲ್ಲುವುದಕ್ಕೆ ಆಲೋಚಿಸುತ್ತಿದ್ದರು.

ಈ ವಾರದ ಪಾಠದಲ್ಲಿ ಯೇಸುವಿನ ಬಗ್ಗೆ ಸಾಕ್ಷಿ ಹೇಳಿದ ಬೇರೆ ಕೆಲವರ ಬಗ್ಗೆ ತಿಳಿಯೋಣ. ಈ ಪ್ರತಿಯೊಂದು ಘಟನೆಯಲ್ಲಿಯೂ ಆತನು ನಿಜವಾಗಿಯೂ ಯಾರೆಂಬ ಕೆಲವು ಅಂಶಗಳು ಪ್ರಕಟಗೊಂಡವು. ಇವೆಲ್ಲವೂ ಒಟ್ಟಾಗಿ ಯೇಸುವೇ ಬರಬೇಕಾದ ಮೆಸ್ಸೀಯನೆಂಬ ಬಗ್ಗೆ ಜನರಲ್ಲಿ ಆಳವಾದ ಪರಿಣಾಮ ಉಂಟುಮಾಡಿತು.