---
title:  ಜನಸಮೂಹದ ಸಾಕ್ಷಿ
date:   07/11/2024
---

"ಆ ಜಾತ್ರೆಯ ಮಹಾದಿವಸವಾದ ಕಡೇ ದಿನದಲ್ಲಿ ಯೇಸು ನಿಂತುಕೊಂಡು- ಯಾವನಿಗಾದರೂ ನೀರಡಿಕೆಯಾಗಿದ್ದರೆ, ಅವನು ನನ್ನ ಬಳಿಗೆ ಬಂದು ಕುಡಿಯಲಿ ನನ್ನನ್ನು ನಂಬಿದವನ ಹೊಟ್ಟೆಯೊಳಗಿಂದ ಶಾಸ್ತ್ರದಲ್ಲಿ ಹೇಳಿರುವ ಪ್ರಕಾರ ಜೀವಕರವಾದ ನೀರಿನ ಹೊಳೆಗಳು ಹರಿಯುವವು ಎಂದು ಕೂಗಿ ಹೇಳಿದನು" (ಯೋಹಾನ 7:37,38).

ಯೇಸುವು ತನ್ನ ಬಗ್ಗೆ, ತಾನು ಯಾರು ಹಾಗೂ ತಾನು ಈ ಲೋಕಕ್ಕೆ ಬಂದ ಕಾರಣದ ಬಗ್ಗೆ ಅನೇಕ ಸಾರಿ ಬಹಳ ಧೈರ್ಯವಾದ ಹೇಳಿಕೆ ನೀಡಿದ್ದಾನೆ. ಇದನ್ನು ಯೋಹಾನನು ತನ್ನ ಸುವಾರ್ತೆಯಲ್ಲಿ ದಾಖಲಿಸಿದ್ದಾನೆ. ಮೇಲೆ ತಿಳಿಸಿದ ವಾಕ್ಯಗಳು ತನ್ನನ್ನು ನಂಬಿದವರು ಹೊಂದಲಿರುವ ಪವಿತ್ರಾತ್ಮನ ವರ ಹಾಗೂ ತನ್ನ ಬಳಿಗೆ ಬರುವವರಿಗೆ ಏನು ಮಾಡುತ್ತೇನೆಂದು ಯೇಸುವು ಹೇಳಿದ್ದನ್ನು ತಿಳಿಸುತ್ತವೆ. ಇವು ಆಶ್ಚರ್ಯಕರವಾದ ಹೇಳಿಕೆಗಳಾಗಿವೆ.

ಪರ್ಣಶಾಲೆಗಳ ಹಬ್ಬದ ಜಾತ್ರೆಯಲ್ಲಿ ಭಾಗವಹಿಸಿದ್ದ ಯೆಹೂದ್ಯರಿಗೆ ಯೇಸುವು

`ಯಾರಿಗಾದರೂ ನೀರಡಿಕೆಯಾಗಿದ್ದರೆ ನನ್ನ ಬಳಿಗೆ ಬಂದು ಕುಡಿಯಲಿ ಎಂದು ಆಹ್ವಾನ ನೀಡಿದನು. ಇದಕ್ಕೆ ಜನಸಮೂಹದವರ ಪ್ರತಿಕ್ರಿಯೆ ಏನಾಗಿತ್ತು? (ಯೋಹಾನ 7:37-53).`

ಜನರಲ್ಲಿ ಕೆಲವರು ಯೇಸುವಿನ ಈ ಮಾತುಗಳನ್ನು ಕೇಳಿ ಮೋಶೆಯು ಸಾವಿರದ ನಾಲ್ಕು ನೂರು ವರ್ಷಗಳ ಹಿಂದೆ ತಿಳಿಸಿದ ಪ್ರವಾದಿಯು ಈತನೇ ಇರಬಹುದೆಂದರು. ಬೇರೆ ಕೆಲವರು- ಈತನು ಬರಬೇಕಾದ ಕ್ರಿಸ್ತನು ಅಂದರು. ಆದರೆ ಇನ್ನೂ ಇತರರು ಗಲಿಲಾಯದಿಂದ ಮೆಸ್ಸೀಯನು ಬರುವುದಾದರೂ ಹೇಗೆ? ಎಂದು ವಾದ ಮಾಡಿದರು. ಅಲ್ಲದೆ ದಾವೀದನ ಸಂತಾನದಿಂದಲೂ, ಬೆತ್ಲೆಹೇಮಿನಿಂದಲೂ ಕ್ರಿಸ್ತನು ಬರುವನು ಎಂದು ಶಾಸ್ತ್ರದಲ್ಲಿ ಬರೆದಿದೆಯಲ್ಲಾ ಅಂದರು. ಜನ ಸಮೂಹದವರಿಗೆ ಆತನು ಯಾರೆಂದು ಸ್ಪಷ್ಟವಾಗಿ ತಿಳಿಯದೇ ಇದ್ದರೂ, ಕ್ರಿಸ್ತನ ಬಗ್ಗೆ ಅವರೆಲ್ಲರೂ ತಿಳಿಸಿದ್ದೆಲ್ಲವೂ ಸತ್ಯವೇ ಆಗಿತ್ತು (ಮತ್ತಾಯ ಮೊದಲನೆ ಹಾಗೂ ಎರಡನೇ ಅಧ್ಯಾಯ ಓದಿರಿ).

ಯೇಸುವನ್ನು ಹಿಡಿದು ತರಲು ಮಹಾಯಾಜಕರು ಮತ್ತು ಫರಿಸಾಯರಿಂದ ಕಳುಹಿಸಲ್ಪಟ್ಟ ಓಲೇಕಾರರೂ ಸಹ- ಈ ಮನುಷ್ಯನು ಮಾತಾಡುವ ರೀತಿಯಲ್ಲಿ ಯಾರೂ ಎಂದೂ ಮಾತಾಡಿದ್ದಿಲ್ಲ ಎಂದು ಉತ್ತರ ಕೊಟ್ಟರು. ಆಗ ಫರಿಸಾಯರು ಓಲೆಕಾರರಿಗೆ- "ಹಿರೀ ಸಭೆಯವರಲ್ಲಿಯಾಗಲಿ, ಫರಿಸಾಯರಲ್ಲಿಯಾಗಲಿ, ಯಾರಾದರೂ ಆತನನ್ನು ನಂಬಿದ್ದಾರೋ? ಎಂದು ಮತ್ತೊಂದು ಪ್ರಶ್ನೆ ಕೇಳಿದರು. ಯೇಸುಸ್ವಾಮಿಯನ್ನು ರಾತ್ರಿಯಲ್ಲಿ ಭೇಟಿ ಮಾಡಿದ್ದ ಹಿರೀಸಭೆಯ ನಿಕೊದೇಮನು ಫರಿಸಾಯರು ಮತ್ತು ಮಹಾಯಾಜಕರ ಕುತಂತ್ರದಿಂದ ಆತನನ್ನು ಪಾರು ಮಾಡಬೇಕೆಂಬ ಉದ್ದೇಶದಿಂದ "ನಮ್ಮ ಧರ್ಮಶಾಸ್ತ್ರವು ಮೊದಲು ಒಬ್ಬನನ್ನು ವಿಚಾರಿಸಿ ಅವನು ಮಾಡುವುದೇನೆಂದು ತಿಳುಕೊಳ್ಳದೆ ಅವನ ವಿಷಯವಾಗಿ ತೀರ್ಪು ಮಾಡುವುದುಂಟೇ?" ಎಂದು ಕೇಳಿದನು (ಯೋಹಾನ 7:51).

ನಿಕೊದೇಮನು ಯೇಸುವನ್ನು ಮೆಸ್ಸೀಯನೆಂದು ಎಂದಾದರೂ ಅಂಗೀಕರಿಸಿದ್ದನೇ? ಈ ಸಮಯದಲ್ಲಿ ನಮಗೆ ಸ್ಪಷ್ಟವಾಗಿ ತಿಳಿದಿಲ್ಲ. ಆದರೆ ಯೇಸು ಮರಣ ಹೊಂದಿದನಂತರ ಅವನು ರಕ್ತ ಬೋಳ ಅಗರುಗಳ ಸುಗಂಧದ್ರವ್ಯವನ್ನು ತಂದನೆಂದು ನೋಡಿದಾಗ (ಯೋಹಾನ 19:39). ಅನಂತರ ನಿಕೊದೇಮನು ಯೇಸುವನ್ನು ಮೆಸ್ಸೀಯನೆಂದು ಅಂಗೀಕರಿಸಿಕೊಂಡಿದ್ದನೆಂದು ತಿಳಿದುಬರುತ್ತದೆ.

`ಯೋಹಾನ 7:49ನೇ ವಚನ ಓದಿರಿ. ಹಿರೀಸಭೆಯವರು ಮತ್ತು ಮಹಾಯಾಜಕರು ಆಡಿದ ಈ ಮಾತುಗಳು ಅವರು ಯೇಸುವನ್ನು ಹಿಂಬಾಲಿಸಿದ ಸಾಧಾರಣ ಜನರ ಬಗ್ಗೆ ತಿರಸ್ಕಾರ ಹೊಂದಿದ್ದಾರೆಂಬುದನ್ನು ಹೇಗೆ ತಿಳಿಸುತ್ತದೆ? ಇದರಿಂದ ನಾವು ಕಲಿಯಬೇಕಾದ ಪಾಠವೇನು?`