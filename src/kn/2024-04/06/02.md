---
title:  ಸ್ನಾನಿಕನಾದ ಯೋಹಾನನು ನಮ್ರತೆಯಿಂದ ತಿರುಗಿ ಸಾಕ್ಷಿ ಹೇಳಿದ್ದು
date:   03/11/2024
---

ಯೋಹಾನ ಎರಡನೇ ಅಧ್ಯಾಯದಲ್ಲಿ (36-42ನೇ ವಚನಗಳು) ಸ್ನಾನಿಕನಾದ ಯೋಹಾನನು ಕ್ರಿಸ್ತನ ಬಗ್ಗೆ ಹೇಳಿದ ಸಾಕ್ಷಿಯು ಮೊದಲ ಶಿಷ್ಯರಾದ ಅಂದ್ರೇಯ, ಯೋಹಾನ, ಫಿಲಿಪ್ಪಿ ಹಾಗೂ ನತಾನಯೇಲರನ್ನು ಆತನ ಬಳಿಗೆ ಬರ ಮಾಡಿತೆಂಬುದನ್ನು ತಿಳಿಸುತ್ತದೆ. ಈ ಸಾಕ್ಷಿಯನ್ನು ನೀಡಿದ ನಂತರವೂ ಸ್ನಾನಿಕನ ವಿಷಯವು ಯೋಹಾನನ ಸುವಾರ್ತೆಯಲ್ಲಿ ಇನ್ನೂ ಅನೇಕ ಸಾರಿ ಕಂಡುಬರುತ್ತದೆ.	

`ಯೋಹಾನ 3:25-36ನೇ ವಚನಗಳನ್ನು ಓದಿರಿ. ಸ್ನಾನಿಕನಾದ ಯೋಹಾನನು ತನ್ನನ್ನು ಕ್ರಿಸ್ತನೊಂದಿಗೆ ಹೇಗೆ ಹೋಲಿಕೆ ಮಾಡುತ್ತಾನೆ?`

ಸ್ನಾನಿಕನಾದ ಯೋಹಾನನ ಶಿಷ್ಯರಲ್ಲಿ ಕೆಲವರಿಗೂ ಮತ್ತು ಒಬ್ಬ ಯೆಹೂದ್ಯನಿಗೂ ಶುದ್ಧಾಚಾರವನ್ನು ಕುರಿತು ವಿವಾದ ಉಂಟಾಯಿತು. ಬಹುಶಃ ದೀಕ್ಷಾಸ್ನಾನದ ಪರಿಣಾಮ ಅಥವಾ ಸಾರ್ಥಕತೆಯ ಬಗ್ಗೆ ಅವರ ನಡುವೆ ವಾದ ಉಂಟಾಗಿರಬಹುದು (ಮಾರ್ಕ 1:4,5ನೇ ವಚನಗಳನ್ನು ಓದಿರಿ). ಶಿಷ್ಯರು ಈ ಪ್ರಶ್ನೆಯನ್ನು ಪರಿಹರಿಸಿಕೊಳ್ಳಲು ಯೋಹಾನನ ಬಳಿ ಬಂದು ಯೇಸುವಿನ ವಿಷಯ ಎತ್ತಿ "ಗುರುವೇ, ಯೋರ್ದನ್ ಹೊಳೆಯ ಆಚೆ ನಿನ್ನ ಬಳಿಯಲ್ಲಿದ್ದ ಒಬ್ಬನ ವಿಷಯವಾಗಿ ನೀನು ಸಾಕ್ಷಿ ಕೊಟ್ಟೆಯಲ್ಲಾ; ಅವನೂ ಸ್ನಾನ ಮಾಡಿಸುತ್ತಾನೆ, ಎಲ್ಲರೂ ಅವನ ಬಳಿಗೆ ಹೋಗುತ್ತಾರೆ" ಎಂದು ಹೇಳಿದರು (ಯೋಹಾನ 3:26) ಅವರ ಈ ಪ್ರಶ್ನೆಯು ಯೇಸುವಿನ ಬಗ್ಗೆ ಹೊಟ್ಟೆಕಿಚ್ಚಿನಿಂದ ಕೂಡಿತ್ತು ಅಲ್ಲದೆ ಅವರು ತಮ್ಮ ಗುರುವಾದ ಸ್ನಾನಿಕನಾದ ಯೋಹಾನನ ಬಗ್ಗೆ ಅಭಿಮಾನ ಹೊಂದಿರುವುದನ್ನು ಸೂಚಿಸುತ್ತದೆ.

ಇದನ್ನು ಕೇಳಿದ ಸ್ನಾನಿಕನಾದ ಯೋಹಾನನೂ ಸಹ ಯೇಸುವಿನ ಬಗ್ಗೆ ಸುಲಭವಾಗಿ ಅಸೂಯೆಪಡಬಹುದಿತ್ತು. ಆದರೆ ಅವನು ಆ ರೀತಿ ಮಾಡಲಿಲ್ಲ, ಯಾಕೆಂದರೆ ತಾನು ಮಾಡಬೇಕಾದ ದೈವನಿಯಮಿತ ಸೇವೆ ಏನೆಂದು ಅವನಿಗೆ ತಿಳಿದಿತ್ತು. ತನ್ನ ಶಿಷ್ಯರಿಗೆ ತಾನು ಕ್ರಿಸ್ತನಲ್ಲ, ಬದಲಾಗಿ ಕರ್ತನಾದ ಮೆಸ್ಸೀಯನಿಗೆ ದಾರಿಯನ್ನು ಸಿದ್ಧಪಡಿಸುವವನೂ ಹಾಗೂ ಆತನ ಬಗ್ಗೆ ಸಾಕ್ಷಿಕೊಡಲು ಬಂದಿದ್ದೇನೆಂದು ಅವನು ಅವರಿಗೆ ತಿಳಿಸಿದನು.

ಒಂದು ಮದುವೆಯ ದೃಷ್ಟಾಂತವನ್ನು ಉಪಯೋಗಿಸುವುದರ ಮೂಲಕ ಸ್ನಾನಿಕನಾದ ಯೋಹಾನನು ಯೇಸುಕ್ರಿಸ್ತನು ಮದಲಿಂಗನೆಂದೂ, ತಾನು ಆತನ ಗೆಳೆಯನೆಂದು ತನ್ನ ಶಿಷ್ಯರಿಗೆ ಹೇಳುತ್ತಾನೆ. ದೇವಜನರು ಮದಲಗಿತ್ತಿಯಾಗಿದ್ದಾರೆ (ಹೋಶೇಯನು 2:16-23; ಯೆಶಾಯ 62:1-5). ಅನಂತರ ಯೋಹಾನನು "ಆತನು ವೃದ್ಧಿಯಾಗಬೇಕು, ನಾನು ಕಡಿಮೆಯಾಗಬೇಕು" ಎಂದು ಹೇಳುವ ಮೂಲಕ ತನ್ನ ದೊಡ್ಡತನ ತೋರಿಸುತ್ತಾನೆ (ಯೋಹಾನ 3:30).

ಯೋಹಾನ 3:31-36ನೇ ವಚನಗಳು ಸ್ನಾನಿಕನು ಹಾಗೂ ಯೇಸುವಿನ ನಡುವಣ ಹೋಲಿಕೆಯನ್ನು ಮುಂದುವರಿಸುತ್ತಾ, ಕರ್ತನ ಹಾದಿಯನ್ನು ಸಿದ್ಧಪಡಿಸಲು ಬಂದ ಸ್ನಾನಿಕನಾದ ಯೋಹಾನನಿಗಿಂತ ಮೆಸ್ಸೀಯನಾದ ಕ್ರಿಸ್ತನು ಶ್ರೇಷ್ಠನೆಂದು ತಿಳಿಸುತ್ತವೆ. ಅವನು ಹೇಳಿದ ಸಾಕ್ಷಿಯು ಕ್ರಿಸ್ತನನ್ನು ಸೂಚಿಸುತ್ತಿದ್ದುದರಿಂದ, ಅನೇಕರು ಯೋಹಾನನ ಸಾಕ್ಷಿಯನ್ನು ನಂಬಿ, ಆತನಲ್ಲಿ ನಿತ್ಯಜೀವವುಂಟೆಂದು ನಂಬಿದರು.

ಆತನನ್ನು ಅಂಗೀಕರಿಸದವರು ದೇವರ ಕೋಪಕ್ಕೆ ಒಳಗಾಗುವರು. ದೇವರು ಈ ಲೋಕವನ್ನು ಪ್ರೀತಿಸಿ, ಅದನ್ನು ಬಿಡುಗಡೆಗೊಳಿಸಬೇಕೆಂದು ತನ್ನ ಒಬ್ಬನೇ ಮಗನನ್ನು ಕಳುಹಿಸಿಕೊಟ್ಟನು (ಯೋಹಾನ 3:16,17). ಆದರೆ ಯಾರು ದೇವರ ಉಚಿತಾರ್ಥವಾದ ಈ ವರವನ್ನು ತಿರಸ್ಕರಿಸುವರೋ, ಅವರು ತಮ್ಮ ಪಾಪಗಳಿಗಾಗಿ ನಿತ್ಯಮರಣವೆಂಬ ದಂಡನೆ ಅನುಭವಿಸುವರು.

`ದೇವರ ಮತ್ತು ಮನುಷ್ಯರ ಮುಂದೆ ನಾವು ನಮ್ರತೆಯಿಂದ ನಡೆದುಕೊಳ್ಳುವುದು ಹೇಗೆ? ನಮ್ರತೆಯ ಬಗ್ಗೆ ಸ್ನಾನಿಕನಾದ ಯೋಹಾನನ ಉದಾಹರಣೆಯಿಂದ ನಾವು ಯಾವ ಪಾಠ ಕಲಿಯಬಹುದು?`