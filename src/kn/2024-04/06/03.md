---
title:  ಮೆಸ್ಸೀಯನ ಬಗ್ಗೆ ಒಂದು ಹೊಸದಾದ ತಿಳುವಳಿಕೆ
date:   04/11/2024
---

`ಯೋಹಾನ 1:32-36ನೇ ವಚನಗಳನ್ನೂ ಓದಿರಿ. ಮೆಸ್ಸೀಯನಿಗಾಗಿ ನಿರೀಕ್ಷೆ ಮಾಡದಿದ್ದ ಜನರಿಗೆ ಸ್ನಾನಿಕನಾದ ಯೋಹಾನನು ಯೇಸುವಿನ ಬಗ್ಗೆ ಏನು ತಿಳಿಸುತ್ತಾನೆ?`

ಮೆಸ್ಸೀಯನು ಬಂದು ತಮ್ಮನ್ನು ರೋಮನ್ನರ ಆಳ್ವಿಕೆಯಿಂದ ಸ್ವತಂತ್ರಗೊಳಿಸಿ, ಯೆಹೂದ್ಯ ರಾಜ್ಯವನ್ನು ಸ್ಥಾಪಿಸುತ್ತಾನೆಂದು ಯೆಹೂದ್ಯರು ಎದುರುನೋಡುತ್ತಿದ್ದರು. ರೋಮನ್ನರ ದಬ್ಬಾಳಿಕೆಯಿಂದ ನರಳುತ್ತಿದ್ದ ತಾವು ಮೆಸ್ಸೀಯನ ಸಹಾಯದಿಂದ ಒಂದು ಪ್ರಬಲವಾದ ದೇಶವಾಗುತ್ತೇವೆಂದು ಯೆಹೂದ್ಯರು ಅಂದುಕೊಂಡಿದ್ದರು. ಆದರೆ ಸ್ನಾನಿಕನಾದ ಯೋಹಾನನು ಯೇಸುವನ್ನು ಇಗೋ, ಯಜ್ಞಕ್ಕೆ ದೇವರು ನೇಮಿಸಿದ ಕುರಿ ಎಂದು ಆತನ ಶಿಲುಬೆಯ ತ್ಯಾಗಬಲಿದಾನದ ಬಗ್ಗೆ ತಿಳಿಸಿದನು. ಇದನ್ನು ಯೆಹೂದ್ಯರಲ್ಲಿ ಹೆಚ್ಚಿನವರು ತಪ್ಪಾಗಿ ಅರ್ಥಮಾಡಿಕೊಂಡರು. ಯೋಹಾನನು ಕ್ರಿಸ್ತನ ಬಗ್ಗೆ ಏನು ಹೇಳುತ್ತಿದ್ದಾನೆಂದು ಅವರಲ್ಲಿ ಹೆಚ್ಚಿನವರಿಗೆ ಅರಿವಾಗಲಿಲ್ಲ.

ಈ ಕಾರಣದಿಂದ ಶಿಷ್ಯನಾದ ಯೋಹಾನನು ತನ್ನ ಸುವಾರ್ತೆಯ ಮೂಲಕ ಮೆಸ್ಸೀಯನ ಬಗ್ಗೆ ಯೆಹೂದ್ಯರಿಗಿದ್ದ ಅಭಿಪ್ರಾಯವನ್ನು ಬದಲಾಯಿಸಲು ಬಯಸುತ್ತಾನೆ. ಆಗ ಅವರು ಬರಲಿರುವ ಅರಸನು ಹಾಗೂ ಅವನ ಕಾರ್ಯದ ಬಗ್ಗೆ ಪ್ರವಾದನೆಗಳು ಮುಂದಾಗಿ ನುಡಿದಿದೆಲ್ಲವೂ ಕ್ರಿಸ್ತನಲ್ಲಿ ನೆರವೇರಿದೆ ಎಂದು ಮನವರಿಕೆ ಮಾಡಿಕೊಳ್ಳುವರೆಂದು ಯೋಹಾನನ ಉದ್ದೇಶವಾಗಿತ್ತು. ಬರಬೇಕಾದ ಮೆಸ್ಸೀಯನು ರಾಜನಾಗಿಯೋ ಅಥವಾ ಸೈನ್ಯದ ದಂಡಾಧಿಕಾರಿಯಾಗಿಯೋ, ಬರುವುದಿಲ್ಲ. ಆದರೆ ಸಮಸ್ತ ಲೋಕದ ಪಾಪ ಪರಿಹಾರಕ್ಕಾಗಿ ತನ್ನನ್ನೇ ಬಲಿಯಾಗಿ ಅರ್ಪಿಸಲಿದ್ದನು. ಅದು ತಾನೇ ಆತನ ಉದ್ದೇಶವಾಗಿತ್ತು. ಇವೆಲ್ಲಾ ಮುಕ್ತಾಯವಾದಾಗ, ಅಂತಿಮವಾಗಿ ದೇವರರಾಜ್ಯ ಬರಲಿದೆ (ದಾನಿಯೇಲನು 7:18).

ಶ್ರೀಮತಿ ವೈಟಮ್ಮನವರು ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 136ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಯೇಸುಸ್ವಾಮಿ ದೀಕ್ಷಾಸ್ನಾನ ತೆಗೆದುಕೊಳ್ಳುವಾಗ, ಸ್ನಾನಿಕನಾದ ಯೋಹಾನನು ಆತನನ್ನು ದೇವರು ನೇಮಿಸಿದ ಯಜ್ಞದ ಕುರಿಮರಿ ಎಂದು ಸೂಚಿಸಿದಾಗ, ಮೆಸ್ಸೀಯನ ಸೇವೆಯ ಬಗ್ಗೆ ಒಂದು ಹೊಸದಾದ ಬೆಳಕು ಪ್ರಕಾಶಿಸಿತು. ಪ್ರವಾದಿಯಾದ ಯೋಹಾನನಿಗೆ ಯೆಶಾಯ ಪ್ರವಾದಿಯು ಹೇಳಿದ ".... ವಧ್ಯಸ್ಥಾನಕ್ಕೆ ಒಯ್ಯುವ ಕುರಿಯಂತೆಯೂ.... ಬಾಯಿ ತೆರೆಯಲೇ ಇಲ್ಲ" ಎಂಬ ಮಾತು ನೆನಪಿಗೆ ಬಂದಿತು (ಯೆಶಾಯ 53:7).

ಯೋಹಾನ 1:31ನೇ ವಚನದಲ್ಲಿ ಸ್ನಾನಿಕನಾದ ಯೋಹಾನನು ಯೇಸುವಿನ ಬಗ್ಗೆ "ನನಗೂ ಆತನ ಗುರುತಿರಲಿಲ್ಲ......" ಎಂದು ಹೇಳುತ್ತಾನೆ. ಹಾಗಿದ್ದಲ್ಲಿ ಆತನೇ ಮೆಸ್ಸೀಯನೆಂದು ಯೋಹಾನನಿಗೆ ಹೇಗೆ ತಿಳಿದುಬಂದಿತು? ಸ್ನಾನಿಕನಾದ ಯೋಹಾನನನ್ನು ಕರ್ತನಿಗೆ ಹಾದಿಯನ್ನು ಸಿದ್ಧಪಡಿಸಲು ಮುಂದಾಗಿ ಕಳುಹಿಸಿದ ಕರ್ತನು ಅವನಿಗೆ- "ಯಾವನ ಮೇಲೆ ಆತ್ಮನು ಇಳಿದು ಬರುವುದನ್ನು ನೀನು ನೋಡುವಿಯೋ, ಆತನೇ ಪವಿತ್ರಾತ್ಮನ ಸ್ನಾನ ಕೊಡುವವನು ಎಂದು ತಾನೇ ನನಗೆ ಹೇಳಿದನು. ನಾನು ಅದನ್ನು ನೋಡಿ ಈತನೇ ದೇವಕುಮಾರನೆಂದು ಸಾಕ್ಷಿ ಕೊಟ್ಟಿದ್ದೇನೆ" ಎಂದು ತಿಳಿಸಿದ್ದಾನೆ (ಯೋಹಾನ 1:33,34). ಅಂದರೆ ಸ್ವತಃ ದೇವರು ತಾನೇ ಯೇಸುವೇ ಬರಬೇಕಾದ ಮೆಸ್ಸೀಯನೆಂದು ಸ್ನಾನಿಕನಾದ ಯೋಹಾನನಿಗೆ ತಿಳಿಸಿದನು.

"ಕ್ರಿಸ್ತನು ದೇವರ ಶಕ್ತಿಯೂ, ದೇವರಜ್ಞಾನವೂ ಆಗಿದ್ದಾನೆ" ಎಂದು ಪೌಲನು ಹೇಳುತ್ತಾನೆ (1 ಕೊರಿಂಥ 1:24). ಯೇಸುವು ಕ್ರಿಸ್ತನೆಂಬ ತಿಳುವಳಿಕೆಯು ಪರಿಶುದ್ಧಾತ್ಮನ ಮನವರಿಕೆಯ ಮೂಲಕ ಸ್ವತಃ ದೇವರಿಂದ ಉಂಟಾಗುತ್ತದೆ. ಈ ಸತ್ಯಾಂಶವು ಯೋಹಾನನ ಸುವಾರ್ತೆಯಲ್ಲಿ ಸಾಕಷ್ಟು ಬಾರಿ ಕಂಡುಬರುತ್ತದೆ. ಲೌಕಿಕವಾದ ವಿಜ್ಞಾನ, ತತ್ವಶಾಸ್ತ್ರ ಅಥವಾ ಉನ್ನತ ಶಿಕ್ಷಣದಿಂದ ರಕ್ಷಣೆ ಉಂಟಾಗುವುದಿಲ್ಲ. ನಂಬಿಕೆ ಹಾಗೂ ವಿಧೇಯತೆಯಿಂದ ಕ್ರಿಸ್ತನಿಗೆ ತಮ್ಮನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಡುವವರಿಗೆ ದೇವರು ತಾನೇ ಈ ರಕ್ಷಣೆಕೊಡುತ್ತಾನೆ.

`ಕ್ರಿಸ್ತನು ನಮ್ಮ ಪಾಪಪರಿಹಾರಕ್ಕಾಗಿ ತ್ಯಾಗಬಲಿಯಾಗಿದ್ದಾನೆಂಬ ಸತ್ಯವು ನಮಗೆ ಪ್ರಕಟಿಸಲ್ಪಡದಿದ್ದಲ್ಲಿ, ನಮಗೆ ಹೇಗೆ ತಿಳಿಯುತ್ತಿತ್ತು? ಆದುದರಿಂದ ಸತ್ಯವೇದವನ್ನು ಅರಿಯುವುದು ಹಾಗೂ ಅದು ಯೇಸುವಿನ ಬಗ್ಗೆ ಏನು ಬೋಧಿಸುತ್ತದೆಂಬುದನ್ನು ತಿಳಿದುಕೊಳ್ಳುವುದು ಯಾಕೆ ಬಹಳ ಪ್ರಾಮುಖ್ಯವಾಗಿದೆ?`