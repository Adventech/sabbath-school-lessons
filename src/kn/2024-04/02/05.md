---
title:  ಕುರುಡನಿಗೆ ಕಣ್ಣುಕೊಟ್ಟದ್ದು- ಭಾಗ 2
date:   09/10/2024
---

`ಯೋಹಾನ 9:17-34ನೇ ವಚನಗಳನ್ನು ಓದಿರಿ. ಫರಿಸಾಯರು ಕುರುಡನನ್ನು ಏನೆಂದು ಪ್ರಶ್ನಿಸಿದರು? ಹಾಗೂ ಅದಕ್ಕೆ ಅವನ ಉತ್ತರವೇನಾಗಿತ್ತು?`

ಯೋಹಾನ 9:2ನೇ ವಚನವು ಆ ಮನುಷ್ಯನು ಕುರುಡನಾಗಿ ಹುಟ್ಟುವುದಕ್ಕೆ ಅವನು ಮಾಡಿದ ಪಾಪವು ಕಾರಣವಲ್ಲ ಎಂದು ತಿಳಿಸುತ್ತದೆ. ಆದರೆ ಯೇಸುವು ಸಬ್ಬತ್ ದಿನದಲ್ಲಿ ಕುರುಡನನ್ನು ಸ್ವಸ್ಥಮಾಡಿದ್ದರಿಂದ ಆತನು ಪಾಪಿಯೆಂದು ಫರಿಸಾಯರು ಅಭಿಪ್ರಾಯಪಟ್ಟರು. ಅಲ್ಲದೆ ಗುಣಹೊಂದಿದ ಆ ಹುಟ್ಟು ಕುರುಡನನ್ನು "ನೀನು ಕೇವಲ ಪಾಪದಲ್ಲಿ ಹುಟ್ಟಿದವನು...." ಎಂದು ಅವರು ನಿಂದಿಸಿದರು (ಯೋಹಾನ 9:16,24,34).

ಈ ಸಂದರ್ಭದಲ್ಲಿ ಒಂದು ಕುತೂಹಲಕಾರಿಯಾದ ವ್ಯತಿರಿಕ್ತ ಸಂಗತಿ ಸಂಭವಿಸಿತು. ಕುರುಡನು ಯೇಸುವಿನ ಬಗ್ಗೆ ಹೆಚ್ಚಾಗಿ ಮೆಚ್ಚುಗೆ ವ್ಯಕ್ತಪಡಿಸುತ್ತಾ ಆತನ ಮೇಲೆ ಬಲವಾದ ನಂಬಿಕೆಯಿಟ್ಟನು. ಕ್ರಿಸ್ತನನ್ನು ಶಾರೀರಿಕವಾಗಿ ಮಾತ್ರವಲ್ಲ, ಆತ್ಮೀಕವಾಗಿಯೂ ತನ್ನನ್ನು ಗುಣಪಡಿಸಬಲ್ಲ ಪ್ರವಾದಿಯೆಂದು ಕುರುಡನು ತಿಳಿದುಕೊಂಡನು. ಆದರೆ ಫರಿಸಾಯರು ಯೇಸುವಿನ ಬಗ್ಗೆ ಭಿನ್ನಾಭಿಪ್ರಾಯ ವ್ಯಕ್ತಪಡಿಸಿದರು ಹಾಗೂ ಆತನು ಎಲ್ಲಿಂದ ಬಂದವನೋ ನಮಗೆ ತಿಳಿಯದು ಎಂದು ಹೇಳಿ (9:16,29) ಆತನ ಬಗ್ಗೆ ಕಣ್ಣಿದ್ದರೂ ಕುರುಡನಂತೆ ವರ್ತಿಸಿದರು.

ಅದೇ ಸಮಯದಲ್ಲಿ ಫರಿಸಾಯರ ಒತ್ತಡದ ನಿಮಿತ್ತ ಈ ಕುರುಡನು ಯೇಸು ತನ್ನನ್ನು ಹೇಗೆ ಗುಣಪಡಿಸಿದನೆಂಬುದನ್ನು ಪದೇಪದೇ ಹೇಳಬೇಕಾಯಿತು. ಇದು ಯೋಹಾನನು ಯೇಸುವು ಯಾರೆಂದು ನಮಗೆ ತಿಳಿಸಲು ಅವಕಾಶ ಒದಗಿಸಿತು. 'ಯೇಸುವು ಈ ಲೋಕಕ್ಕೆ ಬೆಳಕಾಗಿದ್ದಾನೆಂದು ಅವನು ದೃಢವಾಗಿ ಹೇಳಿದನು' (ಯೋಹಾನ 9:5; 8:12). ಅಲ್ಲದೆ ಈ ಘಟನೆಯು ಯೇಸುವು ಯಾರು? ಎಲ್ಲಿಂದ ಬಂದವನು ಹಾಗೂ ಆತನು ಇಲ್ಲಿಗೆ ಬಂದ ಉದ್ದೇಶವೇನು, ಆತನ ಸೇವಾಕಾರ್ಯವೇನು ಎಂಬ ನಿಗೂಢತೆಯ ಬಗ್ಗೆಯೂ ತಿಳಿಸುತ್ತದೆ (ಯೋಹಾನ 9:12,29; ಹಾಗೂ 1:14). ಅಲ್ಲದೆ ಮೋಶೆಯ ವಿಷಯವಾಗಿಯೂ ಈ ಅಧ್ಯಾಯದಲ್ಲಿ ತಿಳಿಸಲಾಗಿದೆ (9:28,29; 5:45,46; ಹಾಗೂ 6:32). ಕೊನೆಯಲ್ಲಿ ಗುಂಪುಕೂಡಿದ್ದ ಜನರ ಪ್ರತಿಕ್ರಿಯೆಯನ್ನು ಇಲ್ಲಿ ಸೂಚ್ಯವಾಗಿ ತಿಳಿಸಲಾಗಿದೆ. ಕೆಲವರು ಬೆಳಕಿಗಿಂತ ಹೆಚ್ಚಾಗಿ ಕತ್ತಲೆಯನ್ನು ಪ್ರೀತಿಸುತ್ತಾರೆ. ಬೇರೆ ಕೆಲವರು ನಂಬಿಕೆಯಿಡುತ್ತಾರೆ (ಯೋಹಾನ 9:16-18; 35-41, ಈ ವಾಕ್ಯಗಳನ್ನು 1:9-16; 3:16-21 ಹಾಗೂ 6:60-71ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ).

ಯೆಹೂದ್ಯ ಧಾರ್ಮಿಕ ನಾಯಕರು ಹಾಗೂ ಫರಿಸಾಯರ ಆತ್ಮೀಕ ಕುರುಡತನವು ಆಶ್ಚರ್ಯ ಹುಟ್ಟಿಸುತ್ತದೆ. ಹಿಂದೆ ಹುಟ್ಟುಕುರುಡನಾಗಿದ್ದ ಭಿಕ್ಷುಕನು "ಹುಟ್ಟು ಕುರುಡನಿಗೆ ಯಾರಾದರೂ ಕಣ್ಣುಕೊಟ್ಟ ಸಂಗತಿಯನ್ನು ಲೋಕಾದಿಯಿಂದ ಒಬ್ಬರೂ ಕೇಳಿದ್ದಿಲ್ಲ; ಈತನು ದೇವರಿಂದ ಬಂದವನಲ್ಲದಿದ್ದರೆ, ಏನೂ ಮಾಡಲಾರದೆ ಇರುತ್ತಿದ್ದನು" ಎಂದು ಕ್ರಿಸ್ತನ ಬಗ್ಗೆ ಸಾಕ್ಷಿ ಕೊಡುತ್ತಾನೆ (ಯೋಹಾನ 9:32,33).

ಆದರೆ ಯೆಹೂದ್ಯರ ಆತ್ಮೀಕ ಮಾರ್ಗದರ್ಶಕರಾಗಿದ್ದ ಈ ಫರಿಸಾಯರು ಹಾಗೂ ಧಾರ್ಮಿಕ ನಾಯಕರು ಎಲ್ಲಿರಿಗಿಂತಲೂ ಮೊದಲು ಕ್ರಿಸ್ತನನ್ನು ಬರಬೇಕಾದ ಮೆಸ್ಸೀಯನೆಂದು ಮೊದಲು ಅಂಗೀಕರಿಸಿಕೊಳ್ಳಬೇಕಾಗಿತ್ತು. ಆತನು ಮಾಡಿದ ಈ ಅದ್ಭುತಕಾರ್ಯಗಳು ಮತ್ತು ಸಾಕ್ಷಾ್ಯಯಧಾರಗಳ ಹೊರತಾಗಿಯೂ ಫರಿಸಾಯರು ಆತನನ್ನು ನಂಬಲಿಲ್ಲ ಅಥವಾ ನಂಬಲು ಇಷ್ಟಪಡಲಿಲ್ಲ. ನಮ್ಮ ಹೃದಯವು ನಮ್ಮನ್ನು ಯಾವ ರೀತಿಯಲ್ಲಿ ವಂಚಿಸುತ್ತದೆಂಬುದಕ್ಕೆ ಇದು ಒಂದು ಬಲವಾದ ಎಚ್ಚರಿಕೆಯಾಗಿದೆಯಲ್ಲವೇ!

`1 ಕೊರಿಂಥ 1:26-26ನೇ ವಚನಗಳನ್ನು ಓದಿರಿ. ಇಲ್ಲಿ ಪೌಲನು ಬರೆದಿರುವುದು ಯೋಹಾನ 9ನೇ ಅಧ್ಯಾಯದಲ್ಲಿ ತಿಳಿಸಿರುವುದಕ್ಕೆ ಹೇಗೆ ಇಂದೂ ಸಹ ಅನ್ವಯವಾಗುತ್ತದೆ? ಹಾಗೂ ಹೇಗೆ ಸೂಕ್ತವಾಗಿ ಹೊಂದಿಕೊಳ್ಳುತ್ತದೆ?`