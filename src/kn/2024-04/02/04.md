---
title:  ಕುರುಡನಿಗೆ ಕಣ್ಣುಕೊಟ್ಟದ್ದು- ಭಾಗ 1
date:   08/10/2024
---

`ಯೋಹಾನ 9:1-16ನೇ ವಚನಗಳನ್ನು ಓದಿರಿ. ಆ ಮನುಷ್ಯನು ಕುರುಡನಾಗಿ ಹುಟ್ಟುವುದಕ್ಕೆ ಕಾರಣವೇನೆಂದು ಶಿಷ್ಯರು ಯೋಚಿಸಿದ್ದರು? ಅವರ ತಪುö್ಪ ಅಭಿಪ್ರಾಯಗಳನ್ನು ಯೇಸುಸ್ವಾಮಿ ಹೇಗೆ ಸರಿಪಡಿಸಿದನು?`

ಯೇಸುಸ್ವಾಮಿಯ ಶಿಷ್ಯರು ರೋಗಕ್ಕೂ ಮತ್ತು ಪಾಪಕ್ಕೂ ಸಂಬಂಧವಿದೆಯೆಂದು ತಿಳಿದುಕೊಂಡಿದ್ದರು. ಹಳೆಯ ಒಡಂಬಡಿಕೆಯ ಅನೇಕ ವಾಕ್ಯಗಳು ಇದನ್ನು ಸ್ಥಿರಪಡಿಸುತ್ತವೆ (ವಿಮೋಚನಕಾಂಡ 20:5; 2 ಅರಸು 5:15-27; 15:2 ಹಾಗೂ 2 ಪೂ.ಕಾ. ವೃತ್ತಾಂತ 26:16-21). ಆದರೆ ಯೋಬನ ಚರಿತ್ರೆಯನ್ನು ಅವಲೋಕಿಸಿದಾಗ, ಪಾಪದಿಂದಲೇ ಎಲ್ಲಾ ರೋಗಗಳು ಬರುತ್ತದೆಂಬುದರ ಬಗ್ಗೆ ಎಚ್ಚರಿಕೆಯಿಂದ ನಿರ್ಧಾರ ತೆಗೆದುಕೊಳ್ಳಬೇಕು.

ಯೇಸುಕ್ರಿಸ್ತನು ತನ್ನ ಶಿಷ್ಯರು ಕೇಳಿದ ಪ್ರಶ್ನೆಗೆ ಕೊಟ್ಟ ಉತ್ತರ ಗಮನಿಸಿ. ಪಾಪ ಮತ್ತು ರೋಗದ ನಡುವಣ ಸಂಬಂಧವನ್ನು ಆತನು ನಿರಾಕರಿಸಲಿಲ್ಲ (38 ವರ್ಷದಿಂದ ಪಾರ್ಶ್ವವಾಯು ರೋಗಿಯಾದ್ದವನಿಗೆ, ಅವನ ಪಾಪದಿಂದಲೇ ಆ ಕಾಯಿಲೆ ಬಂದಿತೆಂದು ಯೋಹಾನ 5:14ನೇ ವಚನವು ತಿಳಿಸುತ್ತದೆ. ಲೂಕ 5:20ನೇ ವಚನವನ್ನೂ ಸಹ ಓದಿರಿ). ಆದರೆ ಇವನಲ್ಲಿ ದೇವರ ಕ್ರಿಯೆಗಳು ಕಂಡುಬರುವುದಕ್ಕೂ, ಆತನು ಮಹಿಮೆ ಹೊಂದುವುದಕ್ಕೂ ಅವನು ಕುರುಡನಾಗಿ ಹುಟ್ಟಿದ್ದಾನೆಂದು ಯೇಸುಸ್ವಾಮಿ ಹೇಳುತ್ತಾನೆ. ಆತನು ನೆಲದ ಮೇಲೆ ಉಗುಳಿ, ಅದರಿಂದ ಕೆಸರು ಮಾಡಿ ಆ ಕುರುಡನಿಗೆ ಹಚ್ಚಿದನು, ಇದು ದೇವರು ಆದಾಮನನ್ನು ನೆಲದ ಮಣ್ಣಿನಿಂದ ರೂಪಿಸಿದನೆಂಬ ಸೃಷ್ಟಿಯ ಕತೆಯೊಂದಿಗೆ ಸ್ವಲ್ಪ ಮಟ್ಟಿಗೆ ಸಂಬಂಧ ಹೊಂದಿದೆ (ಯೋಹಾನ 9:6; ಆದಿಕಾಂಡ 2:7).

ಮತ್ತಾಯ, ಮಾರ್ಕ ಹಾಗೂ ಲೂಕ ಸುವಾರ್ತೆಗಳಲ್ಲಿ ಯೇಸು ಮಾಡಿದ ಅದ್ಭುತಗಳಲ್ಲಿ ಒಂದು ಸಮಾನವಾದ ಮಾದರಿಯು ಕಂಡುಬರುತ್ತದೆ. ಅವುಗಳೆಂದರೆ ಸಮಸ್ಯೆಗಳನ್ನು ವ್ಯಕ್ತಪಡಿಸುವುದು, ರೋಗಿಯನ್ನು ಯೇಸುವಿನ ಬಳಿಗೆ ತರುವುದು, ಆತನು ರೋಗಿಯನ್ನು ಸ್ವಸ್ಥಪಡಿಸುವುದು ಮತ್ತು ಗುಣವಾದದ್ದನ್ನು ಕಂಡು ದೇವರನ್ನು ಸ್ತುತಿಸಿ ಕೊಂಡಾಡುವುದು.

ಯೋಹಾನ 9:1-16ನೇ ವಚನಗಳಲ್ಲಿ ಹುಟ್ಟುಕುರುಡನನ್ನು ಯೇಸುಸ್ವಾಮಿಯು ಗುಣಪಡಿಸಿದ್ದು, ಸ್ವಸ್ಥ ಹೊಂದಿದವನು ಮತ್ತು ಯೆಹೂದ್ಯ ಧಾರ್ಮಿಕ ನಾಯಕರು ಹಾಗೂ ಫರಿಸಾಯರಲ್ಲಿ ದೊಡ್ಡ ವಾದವಿವಾದಕ್ಕೆ ಕಾರಣವಾಯಿತು. ಗಮನಾರ್ಹವಾದ ಈ ವಾದವಿವಾದವು ಪಾಪ/ ದೇವರ ಕಾರ್ಯ ಮತ್ತು ಕುರುಡುತನ/ ದೃಷ್ಟಿ ಬಂದದ್ದು ಎಂಬ ಎರಡು ವಿಷಯಗಳನ್ನು ಒಳಗೊಂಡಿದೆ.

ಯೇಸು ಸಬ್ಬತ್ ದಿನದಲ್ಲಿ ಕುರುಡನಿಗೆ ಕಣ್ಣುಕೊಟ್ಟಿದ್ದು, ಜನರಲ್ಲಿ ಭಿನ್ನಾಭಿಪ್ರಾಯಕ್ಕೆ ಕಾರಣವಾಯಿತು (9:16). ಸತ್ಯವೇದದ ಪ್ರಕಾರವಲ್ಲ, ಬದಲಾಗಿ ಯೆಹೂದ್ಯರ ಸಂಪ್ರದಾಯದ ಪ್ರಕಾರ ಸಬ್ಬತ್ ದಿನದಲ್ಲಿ ರೋಗಿಯನ್ನು ಗುಣಪಡಿಸುವುದು ಆ ದಿನವನ್ನು ಅಲಕ್ಷ್ಯಯಮಾಡಿ ಉಲ್ಲಂಘಿಸಿದಂತಾಗಿತ್ತು. ಈ ಕಾರಣದಿಂದ ಫರಿಸಾಯರು ಯೇಸುವು ಸಬ್ಬತ್‌ದಿನವನ್ನು ಹೊಲೆಮಾಡಿದ್ದಾನೆಂದು ಆಪಾದಿಸಿದರು. ಈ ಮನುಷ್ಯನು ಸಬ್ಬತ್‌ದಿನವನ್ನು ಅಲಕ್ಷ್ಯಯಮಾಡಿದ್ದರಿಂದ, ಆತನು ದೇವರಿಂದ ಬಂದವನಲ್ಲನೆಂಬುದು ಫರಿಸಾಯರ ನಿರ್ಧಾರವಾಗಿತ್ತು. ಆದರೆ ಬೇರೆ ಕೆಲವರು- ಇಂತಹ ಮಹತ್ಕಾರ್ಯಗಳನ್ನು ಮಾಡುವುದು ಸಬ್ಬತ್ತನ್ನು ಅಲಕ್ಷ್ಯಯಮಾಡಿದ ಭಕ್ತಿಹೀನನಿಂದ ಹೇಗೆ ಸಾಧ್ಯವಾಗುತ್ತದೆಂದು ಫರಿಸಾಯರನ್ನು ಪ್ರಶ್ನಿಸಿದರು.

ಇವರ ನಡುವಣ ವಾದವಿವಾದವು ಇನ್ನೂ ಮುಗಿದಿರಲಿಲ್ಲ, ಆದರೆ ಆಗಲೇ ಜನರ ನಡುವೆ ಭಿನ್ನಾಭಿಪ್ರಾಯವುಂಟಾಗಿತ್ತು. ಯೇಸುಸ್ವಾಮಿಯು ಪ್ರವಾದಿಯೆಂಬುದು (9:17) ಕುರುಡನಿಗೆ ಸ್ಪಷ್ಟವಾಗಿತ್ತು. ಆದರೆ ಫರಿಸಾಯರು ಹೆಚ್ಚೆಚ್ಚಾಗಿ ಗಲಿಬಿಲಿಗೊಂಡಿದ್ದು ಮಾತ್ರವಲ್ಲದೆ, ಯೇಸುವು ಬರಬೇಕಾಗಿದ್ದ ಮೆಸ್ಸೀಯನೆಂಬ ವಿಷಯದಲ್ಲಿ ಆತ್ಮೀಕವಾಗಿ ಕುರುಡರಾಗಿದ್ದರು (9:22).

`ನಮ್ಮದೇ ಆದ ಸಂಪ್ರದಾಯಗಳು ಮತ್ತು ನಂಬಿಕೆಗಳಿಂದ ಕುರುಡರಾಗಿ ಆತ್ಮೀಕವಾದ ಪ್ರಮುಖ ಸತ್ಯಗಳನ್ನು ನಿರಾಕರಿಸುವುದರಿಂದಾಗುವ ಅಪಾಯಗಳೇನು?`