---
title:  ಐದು ಸಾವಿರ ಜನರಿಗೆ ಊಟಕೊಟ್ಟದ್ದು
date:   06/10/2024
---

ಯೇಸು ಐದುಸಾವಿರ ಜನರಿಗೆ ಊಟಕೊಟ್ಟದ್ದು ಪಸ್ಕಹಬ್ಬವು ಹತ್ತಿರವಾಗಿದ್ದ ಸಮಯವಾಗಿತ್ತೆಂದು ಯೋಹಾನನು ತಿಳಿಸುತ್ತಾನೆ (ಯೋಹಾನ 6:4,5) ಪಸ್ಕ ಹಬ್ಬವನ್ನು ಇಸ್ರಾಯೇಲ್ಯರು ಐಗುಪ್ತದೇಶದ ದಾಸತ್ವದಿಂದ ಬಿಡುಗಡೆ ಹೊಂದಿದ ನೆನಪಿನಲ್ಲಿ ಆಚರಿಸಲಾಗುತ್ತಿತ್ತು. ಚೊಚ್ಚಲ ಮಕ್ಕಳ ಮರಣಕ್ಕೆ ಬದಲಾಗಿ ಕುರಿಯ ಬಲಿಯನ್ನು ಕೊಡಲಾಗಿತ್ತು. ಈ ಬಲಿಯು ನಮ್ಮ ಪರವಾಗಿ ಯೇಸುಕ್ರಿಸ್ತನು ಮರಣ ಹೊಂದಿದ ಸಂಕೇತವಾಗಿತ್ತು. ನಮ್ಮ ಪಾಪದ ಫಲವಾಗಿ ನಾವು ಸಾಯಬೇಕಾಗಿತ್ತು. ಆದರೆ ಆ ದಂಡನೆಯನ್ನು ಆತನು ನಮಗಾಗಿ ಸಹಿಸಿಕೊಂಡನು. ಪಸ್ಕಹಬ್ಬದ ಕುರಿಯಾದ ಕ್ರಿಸ್ತನು ನಮಗೋಸ್ಕರ ಬಲಿಯಾದನು (1 ಕೊರಿಂಥ 5:7).

ಶ್ರೀಮತಿ ವೈಟಮ್ಮನವರು ಯೇಸುಸ್ವಾಮಿಯ ಬಲಿದಾನದ ಬಗ್ಗೆ ತಮ್ಮ "ದಿ ಗ್ರೇಟ್ ಕಾಂಟ್ರೊವರ್ಸಿ" ಪುಸ್ತಕದ 540ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:  "ನಮ್ಮ ಪಾಪಗಳ ನಿಮಿತ್ತವಾದ ಅಪರಾಧದ ದಂಡನೆಯನ್ನು ಆತನು ಹೊತ್ತುಕೊಂಡನು. ತಂದೆಯು ತನ್ನ ಬಳಿಯಲ್ಲಿ ಇಲ್ಲವೆಂದು ನೆನಸಿ 'ನನ್ನ ದೇವರೇ, ನನ್ನ ದೇವರೇ! ಯಾಕೆ ನನ್ನನ್ನು ಕೈಬಿಟ್ಟದ್ದೀ' ಎಂದು ಮನೋವ್ಯಥೆಯಿಂದ ಎದೆಯೊಡೆದು ಆತನು ಪ್ರಾಣಬಿಟ್ಟನು. ಪಾಪಿಗಳು ರಕ್ಷಿಸಲ್ಪಡಬೇಕೆಂಬ ಉದ್ದೇಶದಿಂದ ಕ್ರಿಸ್ತನು ತನ್ನನ್ನು ಬಲಿಯಾಗಿ ಅರ್ಪಿಸಿದನು".

`ಯೋಹಾನ 6:1-4ನೇ ವಚನಗಳನ್ನು ಓದಿರಿ. ಯೇಸುಸ್ವಾಮಿ ಮತ್ತು ಮೋಶೆಯ ನಡುವೆ ಕಂಡುಬರುವ ಹೋಲಿಕೆಗಳೇನು? ಯೆಹೂದ್ಯರು ಮೋಶೆಯ ಸೇವೆಯ ಮೂಲಕ ತಮ್ಮ ಪೂರ್ವಿಕರು ಬಿಡುಗಡೆ ಹೊಂದಿದ ಸಂಗತಿಯನ್ನು ನೆನಪಿಸಿಕೊಳ್ಳವಂತ ಯಾವ ಕಾರ್ಯವನ್ನು ಯೇಸುಕ್ರಿಸ್ತನು ಇಲ್ಲಿ ಮಾಡಿದನು?`

ಈ ಕಥೆಯಲ್ಲಿ ಕಂಡುಬರುವ ಅನೇಕ ವಿಷಯಗಳು ಮೋಶೆಯನ್ನು ನೆನಪಿಸುವಂತೆ ಹೋಲುತ್ತವೆ. ಪಸ್ಕಹಬ್ಬದ ಸಮಯವು (ಯೋಹಾನ 6:4) ಇಸ್ರಾಯೇಲ್ಯರು ಐಗುಪ್ತದಿಂದ ಬಿಡುಗಡೆ ಹೊಂದಿದ ಮಹಾನ್ ಘಟನೆಯನ್ನು ತಿಳಿಸುತ್ತದೆ. ಮೋಶೆ ಸೀನಾಯಿ ಬೆಟ್ಟಕ್ಕೆ ಏರಿಹೋದಂತೆ ಯೇಸುಸ್ವಾಮಿಯು ಇಲ್ಲಿ ಒಂದು ಬೆಟ್ಟವನ್ನೇರಿ ಕೂತುಕೊಂಡನು (ಯೋಹಾನ 6:3) ಅಡವಿಯಲ್ಲಿ ಇಸ್ರಾಯೇಲ್ಯರು ಪರೀಕ್ಷಿಸಲ್ಪಟ್ಟಂತೆ, ಇಲ್ಲಿ ಆತನು ಫಿಲಿಪ್ಪನನ್ನೂ, ಪರೀಕ್ಷಿಸುತ್ತಾನೆ (6:5,6). ಐದುರೊಟ್ಟಿಯು ಐದು ಸಾವಿರ ಜನರಿಗೆ ಸಾಕಾಗುವಷ್ಟು ಸಮೃದ್ಧಿಯಾದದ್ದು, ಮನ್ನವನ್ನು ನೆನಪಿಸುತ್ತದೆ (6:11). ಉಳಿದ ಆಹಾರವನ್ನು ಕೂಡಿಸಿದ್ದು (6:12) ಇಸ್ರಾಯೇಲ್ಯರು ಮನ್ನವನ್ನು ಕೂಡಿಸಿಕೊಂಡದ್ದನ್ನು ತಿಳಿಸುತ್ತದೆ. ಉಳಿದ ಆಹಾರವನ್ನು ಕೂಡಿಸಿದಾಗ ಅದು ಹನ್ನೆರಡು ಪುಟ್ಟಿಗಳಷ್ಟಾಯಿತು. ಇದು ಇಸ್ರಾಯೇಲ್ಯರ ಹನ್ನೆರಡು ಕುಲಗಳನ್ನು ಸೂಚಿಸುತ್ತದೆ. ಈ ಅದ್ಭುತವನ್ನು ನೋಡಿದ ಜನರು ಲೋಕಕ್ಕೆ ಬರಬೇಕಾದ ಪ್ರವಾದಿ ಈತನೇ ನಿಜ ಎಂದು ಹೇಳಿಕೊಂಡರು (6:14). ಇದು ಧರ್ಮೋಪದೇಶ- ಕಾಂಡ 18:15ನೇ ವಚನದಲ್ಲಿ ನಿಮ್ಮ ದೇವರಾದ ಯೆಹೋವನು ನಿಮ್ಮ ಸಹೋದರಲ್ಲಿ ನನ್ನಂಥ ಪ್ರವಾದಿಯನ್ನು ನಿಮಗೆ ಏರ್ಪಡಿಸುವನು ಎಂದು ಮೋಶೆ ಮುಂತಿಳಿಸಿದ ಪ್ರವಾದನೆಗೆ ಹೋಲಿಕೆಯಾಗಿದೆ. ಇವೆಲ್ಲವೂ ಸಹ ಮೋಶೆಯು ಇಸ್ರಾಯೇಲ್ಯರನ್ನು ದಾಸತ್ವದಿಂದ ಬಿಡಿಸಿದಂತೆ, ಕ್ರಿಸ್ತನೂ ಸಹ ಪಾಪದ ಭಾರದಿಂದ ಬಳಲಿರುವ ತನ್ನ ಜನರನ್ನು ಬಿಡಿಸುತ್ತಾನೆಂಬುದನ್ನು ಸೂಚಿಸುತ್ತದೆ.

ಯೇಸುಕ್ರಿಸ್ತನು ಮಾಡಿದ ಅದ್ಭುತಕಾರ್ಯಗಳು ಹಾಗೂ ಪವಾಡಗಳು ಈ ಸಂದರ್ಭಕ್ಕೆ ಸಂಬಂಧಪಟ್ಟಂತೆ, ಯೆಹೂದ್ಯರಿಗೆ ವಿಶೇಷ ಅರ್ಥವನ್ನು ಕೊಡಬೇಕಾಗಿತ್ತು. ಇವುಗಳ ಮೂಲಕ ಆತನು ತಾನು ದೇವರಾಗಿದ್ದೇನೆಂದು ಸೂಚಿಸುತ್ತಿದ್ದಾನೆ.

`ಯೆಶಾಯ 53:4-6 ಹಾಗೂ 1 ಪೇತ್ರನು 2:24ನೇ ವಚನಗಳನ್ನು ಓದಿರಿ. ಯೇಸುವು ದೇವರ ಯಜ್ಞದ ಕುರಿಯಾಗಿದ್ದಾನೆಂಬುದರ ಬಗ್ಗೆ ಈ ವಚನಗಳು ಯಾವ ಮಹಾಸತ್ಯವನ್ನು ತಿಳಿಸುತ್ತವೆ? ಆತನ ದೈವತ್ವವು (Divinity) ಈ ಸತ್ಯಕ್ಕೆ ಹೇಗೆ ಸಂಬಂಧಿಸಿದೆ? ಈ ಸತ್ಯವು ಯಾಕೆ ನಾವು ತಿಳಿಯಲೇಬೇಕಾದ ಬಹಳ ಪ್ರಾಮುಖ್ಯವಾದ ಸತ್ಯವಾಗಿದೆ?`