---
title:  ಸತ್ತು ಹೋಗಿದ್ದ ಲಾಜರನನ್ನು ಎಬ್ಬಿಸಿದ್ದು
date:   10/10/2024
---

ಯೋಹಾನ 11ನೇ ಅಧ್ಯಾಯದಲ್ಲಿ ಹೆಚ್ಚಾಗಿ ದುಃಖಕರ ಸಂಗತಿಗಳು ಬರೆಯಲ್ಪಟ್ಟಿವೆ. ಯೇಸುಕ್ರಿಸ್ತನ ಪ್ರಿಯಮಿತ್ರನಾದ ಲಾಜರನ ಮರಣಕರವಾದ ರೋಗ (11:1-3). ಅವನ ಮರಣಕ್ಕಾಗಿ ಅಳುವುದು (11:19,31,33). ನೀನು ಇಲ್ಲಿ ಇರುತ್ತಿದ್ದರೆ, ನಮ್ಮ ತಮ್ಮನು ಸಾಯುತ್ತಿರಲಿಲ್ಲವೆಂದು ಲಾಜರನ ಅಕ್ಕಂದಿರಾದ ಮಾಥsÀðಳು, ಮರಿಯಳ ಗೋಳಾಟ (11:21,32) ಹಾಗೂ ಯೇಸು ಸ್ವತಃ ಕಣ್ಣೀರಿಟ್ಟದ್ದು (11:35) - ಈ ಎಲ್ಲವೂ ದುಃಖದ ವಿಷಯಗಳನ್ನು ತಿಳಿಸುತ್ತವೆ.

ಆದರೆ ಲಾಜರನು ಅಸ್ವಸ್ಥನಾಗಿದ್ದಾನೆಂದು ತಿಳಿದ ಮೇಲೆಯೂ ಯೇಸು ಬೇಥಾನ್ಯಕ್ಕೆ ಎರಡು ದಿನಗಳಾದ ಮೇಲೆ ಹೋದನು (11:6) ಹಾಗೂ ತಾನು ಅಲ್ಲಿ ಇಲ್ಲದ್ದಕ್ಕೆ ಸಂತೋಷಪಡುತ್ತೇನೆಂದೂ ಸಹ ಹೇಳಿದನು (11:14,15). ಲಾಜರನ ಮೇಲೆ ಪ್ರೀತಿಯಿಲ್ಲದ ಕಾರಣದಿಂದ ಯೇಸುಸ್ವಾಮಿ ಈ ಮಾತುಗಳನ್ನು ಹೇಳಲಿಲ್ಲ. ಬದಲಾಗಿ ದೇವರ ಮಹಿಮೆಯು ತೋರಿಬರಬೇಕೆಂಬ ಉದ್ದೇಶದಿಂದ ಆತನು ಈ ರೀತಿ ಹೇಳಿದನು ಹಾಗೂ ಎರಡು ದಿನಗಳಾದ ಮೇಲೆ ಬೇಥಾನ್ಯಕ್ಕೆ ಹೋದನು.

ಯೇಸು ಮಾರ್ಧಳು ಮರಿಯಳು ಇದ್ದ ಬೇಥಾನ್ಯಕ್ಕೆ ಹೋದಾಗ, ಲಾಜರನು ಸತ್ತು ಆಗಲೇ ನಾಲ್ಕು ದಿನವಾಗಿತ್ತು. ಮಾರ್ಥಳು ಹೇಳಿದಂತೆ ಅವನ ಶರೀರವು ಕೊಳೆತು ನಾತ ಹುಟ್ಟಿತ್ತು (11:39). ಯೇಸುಸ್ವಾಮಿಯು ಅಲ್ಲಿಗೆ ಬರಲಿಕ್ಕೆ ತಡಮಾಡಿದ್ದು ದಿಗ್ಭ್ರಮೆ ಹುಟ್ಟಿಸುವಂತ ಅದ್ಭುತಕಾರ್ಯ ನಡೆಯಲು ಕಾರಣವಾಯಿತೆಂಬುದಲ್ಲಿ ಸಂದೇಹವಿಲ್ಲ. ಕೊಳೆತುಹೋಗಿದ್ದ ಹೆಣವನ್ನು ಜೀವಂತವಾಗಿ ಎಬ್ಬಿಸುವುದೇ? ತಾನು ಸ್ವತಃ ದೇವರಾಗಿದ್ದೇನೆಂಬುದಕ್ಕೆ ಯೇಸು ಇದಕ್ಕಿಂತ ಹೆಚ್ಚಾದ ಯಾವ ಸಾಕ್ಷಾ್ಯಯಧಾರ ಕೊಡಬೇಕಾಗಿತ್ತು?

ಜೀವಸ್ವರೂಪನೂ, ಸ್ವತಃ ದೇವರೂ ಆಗಿದ್ದು ಜೀವವನ್ನು ಸೃಷ್ಟಿಸಿದ ಯೇಸುಸ್ವಾಮಿಗೆ ಮರಣದ ಮೇಲೆ ಅಧಿಕಾರವಿತ್ತು. ಈ ಕಾರಣದಿಂದ ಆತನು ಲಾಜರನ ಮರಣವನ್ನು "ನಾನೇ ಪುನರುತ್ಥಾನವೂ, ಜೀವವೂ ಆಗಿದ್ದೇನೆ. ನನ್ನನ್ನು ನಂಬುವವನು ಸತ್ತರೂ ಬದುಕುವನು, ಮತ್ತು ಬದುಕುತ್ತಾ ನನ್ನನ್ನು ನಂಬುವ ಪ್ರತಿಯೊಬ್ಬನು ಎಂದಿಗೂ ಸಾಯುವುದಿಲ್ಲ" ಎಂಬ ನಿರ್ಣಾಯಕವಾದ ಸತ್ಯವನ್ನು ತಿಳಿಸುವ ಅವಕಾಶವನ್ನಾಗಿ ಉಪಯೋಗಿಸಿಕೊಂಡನು (ಯೋಹಾನ 11:25,26).

`ಯೋಹಾನ 11:38-44ನೇ ವಚನಗಳನ್ನು ಓದಿರಿ. ತಾನು ದೇವರಾಗಿದ್ದೇನೆಂದು ಸಮರ್ಥಿಸುವ ಯಾವ ಕಾರ್ಯವನ್ನು ಯೇಸು ಮಾಡಿದನು?`

ಹುಟ್ಟುಕುರುಡನಾದ ಮನುಷ್ಯನಿಗೆ ಕಣ್ಣುಕೊಡುವ ಮೂಲಕ (9:7) ತಾನು ಲೋಕಕ್ಕೆ ಬೆಳಕಾಗಿದ್ದೇನೆಂದು ಯೇಸು ಹೇಗೆ ತೋರಿಸಿದನೋ (ಯೋಹಾನ 9:5, 8:12). ಅದೇ ರೀತಿ ಇಲ್ಲಿ ಆತನು ಸತ್ತುಹೋಗಿದ್ದ ಲಾಜರನನ್ನು ಎಬ್ಬಿಸುವ ಮೂಲಕ ತಾನು ಪುನರುತ್ಥಾನವೂ, ಜೀವವೂ ಆಗಿದ್ದೇನೆಂದು ಎಲ್ಲರಿಗೂ ಪ್ರಕಟಪಡಿಸಿದನು (11:25; 43,44).

ಯೇಸುಸ್ವಾಮಿ ಎಷ್ಟೋ ಅದ್ಭುತಕಾರ್ಯಗಳನ್ನು ಮಾಡಿದ್ದಾನೆ. ಆದರೆ ಸತ್ತು ನಾಲ್ಕು ದಿನವಾಗಿದ್ದ ಲಾಜರನನ್ನು ಎಬ್ಬಿಸಿದ ಅದ್ಭುತವು ಆತನು ಸ್ವತಃ ದೇವರೂ ಹಾಗೂ ಜೀವದಾಯಕನೂ ಆಗಿದ್ದಾನೆಂಬುದನ್ನು ಬಲವಾಗಿ ತೋರಿಸುತ್ತದೆ. ಯೇಸುಸ್ವಾಮಿಯು ದೇವರ ದೈವೀಕವಾದ ಮಗನಾಗಿದ್ದಾನೆ, ಆತನ ಮೇಲೆ ನಂಬಿಕೆಯಿಡುವ ಪ್ರತಿಯೊಬ್ಬರೂ ನಿತ್ಯಜೀವ ಹೊಂದುತ್ತಾರೆಂಬ ತಾತ್ಪರ್ಯವನ್ನು ಯೋಹಾನನು ತನ್ನ ಸುವಾರ್ತೆಯಲ್ಲಿ ಸಮರ್ಥಿಸುವುದನ್ನು ಕಾಣಬಹುದು (ಯೋಹಾನ 20:30,31).

ಬೇಥಾನ್ಯದಲ್ಲಿ ಯೇಸುಸ್ವಾಮಿ ಮಾಡಿದ ಅದ್ಭುತಕಾರ್ಯವನ್ನು ನೋಡಿದವರಲ್ಲಿ ಅನೇಕರು ಆತನನ್ನು ನಂಬಿದರು (11:45). ಆದರೆ ಈ ಕಥೆಯ ಕೊನೆಯಲ್ಲಿ ನಂಬಲಸಾಧ್ಯವಾದ ದುಃಖಕರವಾದ ವಿಪರ್ಯಾಸವನ್ನು ನಾವು ಕಾಣಬಹುದು (11:45-54). ದೇವರಾದ ತಾನು ಸತ್ತವರನ್ನು ಬದುಕಿಸುತ್ತೇನೆಂದು ಯೇಸು ತೋರಿಸಿದನು. ಆದರೆ ಫರಿಸಾಯರು, ಸದ್ದುಕಾಯರು, ಮಹಾಯಾಜಕರು ಹಾಗೂ ಹಿರೀಸಭೆಯವರು ಕೂಡಿಕೊಂಡು ಆತನನ್ನು ಕೊಲ್ಲಬೇಕೆಂದು ಆಲೋಚಿಸಿದರು. ದೇವರ ಅಗಾಧವಾದ ಜ್ಞಾನ ವಿವೇಕ ಹಾಗೂ ಸಾಮರ್ಥ್ಯಕ್ಕೆ ವ್ಯತಿರಿಕ್ತವಾಗಿ ಮನುಷ್ಯರ ದೌರ್ಬಲ್ಯಕ್ಕೆ ಇದು ಒಂದು ಉತ್ತಮ ಉದಾಹರಣೆಯಾಗಿದೆಯಲ್ಲವೇ!