---
title:  ಯೇಸುವನ್ನು ಹಾಗೂ ಆತನ ವಾಕ್ಯವನ್ನು ತಿಳಿಯುವುದು
date:   21/12/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 4:46-54; 8:42-44; 11:9,10; 15:1-11 ಹಾಗೂ ಯೋಹಾನ 21ನೇ ಅಧ್ಯಾಯ ಮತ್ತು 2 ತಿಮೊಥೆ 3:16ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> ಶಾಸ್ತ್ರಗಳಿಂದ ನಿತ್ಯಜೀವವು ದೊರೆಯುತ್ತದೆಂದು ನೀವು ನೆನಸಿ ಅವುಗಳನ್ನು ವಿಚಾರಿಸುತ್ತೀರಲ್ಲಾ; ಅವುಗಳೂ ನನ್ನ ವಿಷಯದಲ್ಲಿ ಸಾಕ್ಷಿಕೊಡುವವು- ಗಳಾಗಿವೆ" (ಯೋಹಾನ 5:39).

ಮಾರ್ಕನ ಸುವಾರ್ತೆಯಂತೆಯೇ, ಯೋಹಾನನ ಸುವಾರ್ತೆಯೂ ಸಹ ಯೇಸು ಕ್ರಿಸ್ತನು ಗಲಿಲಾಯದಲ್ಲಿ ತನ್ನ ಶಿಷ್ಯರೊಂದಿಗೆ ಭೇಟಿ ಮಾಡಿದ ವಿಷಯದೊಂದಿಗೆ ಮುಕ್ತಾಯವಾಗುತ್ತದೆ. ಆದರೆ ಈ ಸುವಾರ್ತೆಯು ಯೇಸುವನ್ನು ಹಾಗೂ ದೇವರ ವಾಕ್ಯವನ್ನು ತಿಳಿದುಕೊಳ್ಳುವುದು ಹೇಗೆ ಎಂಬ ಸಂಗತಿಯೊಂದಿಗೆ ಪೂರ್ಣಗೊಳ್ಳುತ್ತದೆ.

ಶಿಷ್ಯರು ಯೇಸುವಿನೊಂದಿಗೆ ಮೂರೂವರೆವರ್ಷಗಳು ಜೊತೆಯಾಗಿದ್ದರೂ, ಅವರು ಆತನ ಮರಣ ಹಾಗೂ ಪುನರುತ್ಥಾನದ ಬಗ್ಗೆ ತಿಳಿದುಕೊಳ್ಳಲು ಇನ್ನೂ ಸಹ ಸಿದ್ಧರಾಗಿರಲಿಲ್ಲ. ಅನೇಕ ಸಾರಿ ಯೇಸು ಈ ವಿಷಯವನ್ನು ತಿಳಿಸಿದ್ದರೂ, ಅವರು ಅದನ್ನು ಗ್ರಹಿಸಲಿಲ್ಲ, ಹಾಗೂ ನಂಬಲಿಲ್ಲ.

ನಾವೂ ಸಹ ಶಿಷ್ಯರಂತೆಯೇ ದೇವರ ವಾಕ್ಯಗಳನ್ನು ನಂಬುವುದರಲ್ಲಿ ಸಂಶಯ ವ್ಯಕ್ತಪಡಿಸುತ್ತೇವೆ. ಓದುವುದು ಅಥವಾ ಕೇಳುವುದು, ಆದರೆ ಅದಕ್ಕೆ ವಿಧೇಯರಾಗಿ ನಡೆಯಲು ಸಂದೇಹಪಡುವ ಅಪಾಯದಲ್ಲಿ ನಾವಿದ್ದೇವೆ. ಅಂದರೆ ನಮ್ಮ ಕ್ರಿಯೆ ಹಾಗೂ ಆಲೋಚನೆಗಳಿಗೆ ಮಾರ್ಗದರ್ಶನ ನೀಡುವ ಸತ್ಯದ ಬೆಳಕನ್ನು ನಾವು ನಿರಾಕರಿಸುತ್ತಿದ್ದೇವೆ. ಇದು ಬಹಳ ದುಃಖದ ಸಂಗತಿಯಾಗಿದೆ.

ಈ ಕೊನೆಯ ವಾರದಲ್ಲಿ ಯೋಹಾನನ ಸುವಾರ್ತೆಯ ಕೆಲವು ಪ್ರಮುಖ ಅಂಶಗಳ ಬಗ್ಗೆ ಕಲಿಯುತ್ತೇವೆ. ಯೇಸುಸ್ವಾಮಿಯ ಬಗ್ಗೆ ಕೇವಲ ಲೌಕಿಕ ಜ್ಞಾನವಲ್ಲ ಬದಲಾಗಿ ಆತನ ಬಗ್ಗೆ ಆತ್ಮೀಕವಾಗಿ ಹೆಚ್ಚಾಗಿ ತಿಳಿದು, ಆತನಲ್ಲಿ ಮತ್ತು ಆತನ ವಾಕ್ಯದಲ್ಲಿ ನಿಕಟವಾಗಿ ನೆಲೆಗೊಂಡಿರುವುದು ಹೇಗೆಂಬ ಬಗ್ಗೆ ಹೆಚ್ಚಾಗಿ ಕಲಿಯಲಿದ್ದೇವೆ.

ಯೋಹಾನ 20ನೇ ಅಧ್ಯಾಯವು ಒಂದು ಉದ್ದೇಶದೊಂದಿಗೆ ಮುಕ್ತಾಯವಾಗುತ್ತದೆ. ಅದೇನೆಂದರೆ ನಾವು ಯೇಸು ದೇವಕುಮಾರನಾದ ಕ್ರಿಸ್ತನೆಂದು ನಂಬಿ, ಆತನ ಹೆಸರಿನ ಮೂಲಕ ನಿತ್ಯಜೀವವನ್ನು ಪಡಕೊಳ್ಳಬೇಕೆಂಬುದೇ ಈ ಸುವಾರ್ತೆಯ ಪ್ರಮುಖ ಉದ್ದೇಶವಾಗಿದೆ.