---
title:  ಯೇಸುವನ್ನು ದೃಷ್ಟಿಸುವುದು
date:   23/12/2024
---

`ಯೋಹಾನ 21:20-22ನೇ ವಚನಗಳನ್ನು ಓದಿರಿ. ಪೇತ್ರನು ಕೇಳಿದ ಪ್ರಶ್ನೆ ಯಾವುದು ಹಾಗೂ ಅದಕ್ಕೆ ಕ್ರಿಸ್ತನ ಉತ್ತರವೆನು?`

ಯೇಸುವು ಪೇತ್ರನನ್ನು ತನ್ನ ಸೇವೆಯಲ್ಲಿ ಪುನರ್‌ಸ್ಥಾಪಿಸಿ "ನನ್ನನ್ನು ಹಿಂಬಾಲಿಸು" ಎಂದು ಹೇಳಿದನು (21:19). ಇದು ಬಹುಶಃ ಯೇಸು ಅವನನ್ನು ಗಲಿಲಾಯದ ಸಮುದ್ರತೀರದಲ್ಲಿ ನನ್ನೊಂದಿಗೆ ಬಾ ಎಂದು ಹೇಳಿರಬಹುದು. ಆದರೆ ಯೋಹಾನನೂ ಸಹ ಆತನ ಹಿಂದೆ ಬರುತ್ತಿರುವುದನ್ನು ಕಂಡು ಪೇತ್ರನು "ಸ್ವಾಮಿ ಇವನ ವಿಷಯವೇನು" ಎಂದು ವಿಚಾರಿಸುತ್ತಾನೆ (21:21).

ನನ್ನ ಕುರಿಗಳನ್ನು ಮೇಯಿಸು, ಅಂದರೆ ನನ್ನ ಸುವಾರ್ತಾ ಸೇವೆಮಾಡು ಎಂದು ಯೇಸು ಪೇತ್ರನಿಗೆ ಹೇಳಿದಾಗ, ಅವನು ಯಾವ ರೀತಿಯಲ್ಲಿ ಸಾಯುತ್ತಾನೆಂದು ಮುಂದಾಗಿ ಆತನು ತಿಳಿಸಿದನು (21:18). ಇದರೊಂದಿಗೆ ಪೇತ್ರನು ಇನ್ನೊಬ್ಬ ಶಿಷ್ಯನಾದ ಯೋಹಾನನು ಯಾವ ರೀತಿಯಲ್ಲಿ ಸಾಯುತ್ತಾನೆಂದು ಯೇಸುವನ್ನು ಕುತೂಹಲದಿಂದ ಪ್ರಶ್ನಿಸಿದನು. ಅದಕ್ಕೆ ಆತನು ಅವನಿಗೆ ಏನಾಗುತ್ತದೆಂಬ ಬಗ್ಗೆ ನೀನು ಚಿಂತಿಸದೆ ನನ್ನನ್ನು ಹಿಂಬಾಲಿಸು ಎಂದು ನುಡಿದನು.

`ಯೋಹಾನ 21:23-25ನೇ ವಚನಗಳನ್ನು ಓದಿರಿ. "ನಾನು ಬರುವ ತನಕ ಇವನು ಇರಬೇಕೆಂದು ನನಗೆ ಮನಸ್ಸಿದ್ದರೆ ಅದು ನಿನಗೇನು?" ಎಂದು ಯೇಸು ಹೇಳಿದ ಮಾತನ್ನು ಜನರು ಅಪಾರ್ಥಮಾಡಿಕೊಳ್ಳುತ್ತಾರೆ. ಈ ತಪ್ಪು ಅಭಿಪ್ರಾಯವನ್ನು ಯೋಹಾನ 21:22,23ನೇ ವಚನಗಳು ಹೇಗೆ ಸರಿಪಡಿಸುತ್ತವೆ?`

ಯೇಸು ಎರಡನೇಸಾರಿ ಬರುವ ತನಕ ಯೋಹಾನನು ಜೀವಿಸುತ್ತಾನೆಂದು ಜನರು ಅಪಾರ್ಥ ಮಾಡಿಕೊಳ್ಳಬಹುದು. ಅವನಿಗೆ ವಯಸ್ಸಾಗಿ ವೃದ್ಧನಾದಂತೆ ಒಂದುವೇಳೆ ಅವನು ಸಾಯಬಹುದು, ಆದರೆ ಯೇಸು ಇನ್ನೂ ಹಿಂದಿರುಗಲಿಲ್ಲವೆಂದು ಜನರಲ್ಲಿ ಸಂಶಯವುಂಟಾಯಿತು. ಆದರೆ ಅಪೋಸ್ತಲನಾದ ಯೋಹಾನನು ಒಬ್ಬ ವ್ಯಕ್ತಿ ಬದುಕುವುದು ದೇವರ ಚಿತ್ತವೇ ಹೊರತು, ತನ್ನ ಬಗ್ಗೆ ಯೇಸು ತಿಳಿಸಿರುವುದು ಪ್ರವಾದನೆಯಲ್ಲವೆಂದು ಜನರ ತಪ್ಪು ಅಭಿಪ್ರಾಯವನ್ನು ಹೋಗಲಾಡಿಸಿದನು.

ಇತರ ಜನರ ಬಗ್ಗೆಯಲ್ಲ, ಬದಲಾಗಿ ಕ್ರಿಸ್ತನ ಬಗ್ಗೆ ನಮ್ಮ ಗಮನ ಕೇಂದ್ರೀಕರಿಸುವುದು ಈ ವಾರದ ಉಳಿದ ದಿನಗಳ ಪಾಠದ ಮುಖ್ಯ ವಿಷಯವಾಗಿದೆ. ಯೇಸು ಮಾತ್ರ ನಮ್ಮ ರಕ್ಷಕನಾಗಿದ್ದಾನೆ. ಜನರಲ್ಲಿ ನೀವು ಭರವಸವಿಟ್ಟಲ್ಲಿ ಅವರು ನಿಮ್ಮನ್ನು ನಿರಾಶೆಗೊಳಿಸಬಹುದು. ಮಂಗಳವಾರದಿಂದ ಗುರುವಾರದ ಪಾಠದವರೆಗೆ ಯೇಸುವನ್ನು ತಿಳಿಯುವುದು ಹಾಗೂ ಹಿಂಬಾಲಿಸುವ ಉದ್ದೇಶದಿಂದ ದೇವರ ವಾಕ್ಯವನ್ನು ಮನವರಿಕೆ ಮಾಡಿಕೊಳ್ಳಬೇಕೆಂಬ ಪ್ರಮುಖ ವಿಷಯವನ್ನು ತಿಳಿಸುತ್ತದೆ. ಇತರರು ನಮ್ಮ ಕಷ್ಟಸಂಕಟದ ಸಮಯದಲ್ಲಿ ಸಹಾಯ, ಮಾರ್ಗದರ್ಶನ ನೀಡಬಹುದು ಮತ್ತು ಸಲಹೆ ಸೂಚನೆಗಳನ್ನು ಕೊಡಬಹುದು. ಆದರೆ ಯೇಸುಕ್ರಿಸ್ತನು ಮಾತ್ರ ನಮ್ಮ ಮಾರ್ಗದರ್ಶಕನೂ ಹಾಗೂ ಗುರುವೂ ಆಗಿದ್ದಾನೆ.

`ಇತರರ ಮೇಲೆ ನೀವು ಭರವಸೆಯಿಟ್ಟು ಎಷ್ಟೊಂದು ಬಾರಿ ನಿರಾಶೆಗೆ ಒಳಗಾಗಿದ್ದೀರಿ? ಅಂತಹ ಅನುಭವದಿಂದ ನೀವು ಕಲಿತ ಕಹಿಯಾದ ಪಾಠವೇನು?`