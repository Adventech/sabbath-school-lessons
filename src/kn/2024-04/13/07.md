---
title:  ಹೆಚ್ಚಿನ ಚಿಂತನೆ
date:   27/12/2024
---

ನಮ್ಮ ಆಲೋಚನೆಗಳಿಗೂ, ದೇವರ ಆಲೋಚನೆ ಹಾಗೂ ದೃಷ್ಟಿಕೋನಕ್ಕೂ, ಆಕಾಶಕ್ಕೂ ಭೂಮಿಗೂ ಇರುವಷ್ಟು ಅಂತರವಿದೆ ಮತ್ತು ವ್ಯತ್ಯಾಸವಿದೆ. ದೇವರು ಸತ್ಯವೇದದ ಮೂಲಕ, ಪವಿತ್ರಾತ್ಮನ ಶಕ್ತಿಯಿಂದ ತನ್ನ ಆಲೋಚನೆಗಳನ್ನು ನಮಗೆ ತಿಳಿಸುತ್ತಾನೆ. ಆತ್ಮೀಕವಾಗಿ ಕತ್ತಲೆಯಲ್ಲಿರಬೇಕೋ ಅಥವಾ ಯೇಸುಕ್ರಿಸ್ತನಿಂದ ಸತ್ಯವೇದದಲ್ಲಿ ಪ್ರಕಟಿಸಲ್ಪಟ್ಟಿರುವ ದೈವೀಕ ಬೆಳಕನ್ನು ಆರಿಸಿಕೊಳ್ಳಬೇಕೋ ಎಂಬುದು ನಮಗೆ ಸೇರಿದೆ.

ದೇವಕುಮಾರನೂ ಮಾನವಕುಲದ ವಿಮೋಚಕನೂ ಆಗಿರುವ ಕ್ರಿಸ್ತಯೇಸುವಿಗೆ ನಮ್ಮನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಟ್ಟಲ್ಲಿ, ನಮ್ಮ ಆಯ್ಕೆಯಲ್ಲಿ ಎಂದೂ ತಪ್ಪಾಗಲಾರದು. ಪವಿತ್ರಾತ್ಮನ ಬಲದಿಂದ, ಯೇಸುವಿನ ಜೀವನ, ಮರಣ ಹಾಗೂ ಪುನರುತ್ಥಾನದ ಮೂಲಕ ತಂದೆಯಾದ ದೇವರು ತನ್ನ ಅಪಾರವಾದ ಪ್ರೀತಿಯನ್ನು ನಮಗೆ ಪ್ರಕಟಿಸಿದ್ದಾನೆ. ಯೇಸುವಿನ ಜೀವನ, ಮರಣ ಹಾಗೂ ಪುನರುತ್ಥಾನಗಳು ಸತ್ಯವೇದದಲ್ಲಿ ದಾಖಲಿಸಲ್ಪಟ್ಟಿರುವುದರಿಂದ ನಾವು ಆತನ ಬಗ್ಗೆ ತಿಳಿದುಕೊಂಡಿದ್ದೇವೆ.

ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ್ 143ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

ದೇವದೂತರು ಯಾವಾಗಲೂ ಪರಲೋಕದಿಂದ ಭೂಲೋಕಕ್ಕೂ, ಭೂಲೋಕದಿಂದ ಪರಲೋಕಕ್ಕೆ ಹೋಗುತ್ತಾ, ಬರುತ್ತಾ ಇರುತ್ತಾರೆ. ಕಷ್ಟಸಂಕಟ ಬಾಧೆಯಲ್ಲಿರುವವರಿಗೆ ಯೇಸು ಮಾಡಿದ ಅದ್ಭುತಕಾರ್ಯಗಳು ದೇವರಶಕ್ತಿಯಿಂದ, ದೇವದೂತರ ಸೇವೆಯ ಮೂಲಕ ಉಂಟಾದವು. ಹಾಗೂ ಪರಲೋಕದ ದೇವದೂತರ ಸೇವೆಯಿಂದ ಕ್ರಿಸ್ತನ ಮೂಲಕವಾಗಿ ಎಲ್ಲಾ ಆಶೀರ್ವಾದಗಳು ನಮಗೆ ದೇವರಿಂದ ಕೊಡಲ್ಪಡುತ್ತವೆ. ಮಾನವನಾಗಿ ಅವತಾರವೆತ್ತುವ ಮೂಲಕ ನಮ್ಮ ರಕ್ಷಕನು ತನ್ನ ಬಾಧ್ಯತೆಯನ್ನು ಪಾಪಿಗಳಾದ ನಮ್ಮೊಂದಿಗೆ ಒಂದುಗೂಡಿಸಿದನು. ತನ್ನ ದೈವೀಕತ್ವದಿಂದ ದೇವರ ಸಿಂಹಾಸನವನ್ನು ಪಡೆದುಕೊಳ್ಳುವನು. ಈ ವಿಧವಾಗಿ ಯೇಸುಕ್ರಿಸ್ತನು ಮಾನವರು ದೇವರೊಂದಿಗೂ, ದೇವರು ಮಾನವರೊಂದಿಗೂ ಸಂಪರ್ಕ ಸಾಧಿಸುವ ಮಧ್ಯಸ್ಥನಾಗಿದ್ದಾನೆ.

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಯೋಹಾನನ ಸುವಾರ್ತೆಯಲ್ಲಿ ಅನೇಕ ಘಟನೆಗಳು ತಿಳಿಸಲ್ಪಟ್ಟಿವೆ. ಅವುಗಳಲ್ಲಿ ಯಾವುದು ದೇವರ ಗುಣಸ್ವಭಾವ ಹಾಗೂ ಪ್ರೀತಿಯ ಬಗ್ಗೆ ಹೆಚ್ಚಾಗಿ ತಿಳಿಸುತ್ತದೆ?`

`ಸತ್ಯವನ್ನು ಹುಡುಕುವುದು ಹೇಗೆ?`

`ಸತ್ಯವನ್ನು ತಿಳಿದುಕೊಳ್ಳಬೇಕಾದಲ್ಲಿ ನಮ್ಮ ಸ್ವಪ್ರತಿಷ್ಠೆಯನ್ನು ಬಿಡಬೇಕು. ಆದರೆ ಇದನ್ನು ಬಿಡುವುದು ಯಾಕೆ ಸಾಮಾನ್ಯವಾಗಿ ಕಷ್ಟಕರವಾಗಿದೆ? ಮಾನವರಾದ ನಾವು ನಮ್ಮ ಸ್ವಾರ್ಥವನ್ನು ಸಂಪೂರ್ಣವಾಗಿ ಬಿಡಲು ಸಾಧ್ಯವೇ? ದೇವರವಾಕ್ಯದ ಬಗ್ಗೆ ನಮಗಿರುವ ಎಲ್ಲಾ ಭಿನ್ನಾಭಿಪ್ರಾಯಗಳನ್ನು ಬಿಡಬೇಕಾದಲ್ಲಿ, ತಗ್ಗಿದ ಸ್ವಭಾವವು ಹೇಗೆ ಸಹಾಯಮಾಡುತ್ತದೆ?`

`ದೇವರವಾಕ್ಯವನ್ನು ರಾಜಕೀಯವಾಗಿ ಉಪಯೋಗಿಸಿಕೊಂಡಾಗ, ಎಂತಹ ಭಯಾನಕ ಘಟನೆಗಳು, ದುರಂತಗಳು ನಡೆದವೆಂದು ಯೂರೋಪಿನ ಕ್ರೈಸ್ತ ಚರಿತ್ರೆಯಿಂದ ನಾವು ತಿಳಿದುಕೊಳ್ಳಬಹುದು. ಅಂತವುಗಳ ಕೆಲವು ಉದಾಹರಣೆ ಕೊಡಿರಿ. ಮಾನವದೃಷ್ಟಿಕೋನದಿಂದ ಸತ್ಯವೇದವನ್ನು ವ್ಯಾಖ್ಯಾನಿಸುವುದು ಎಷ್ಟೊಂದು ಅಪಾಯಕರವಾಗಿದೆ ಎಂಬ ಈ ಉದಾಹರಣೆಗಳಿಂದ ನಾವು ಕಲಿಯುವ ಪಾಠವೇನು?`

`ಯೋಹಾನನ ಸುವಾರ್ತೆಯ ಪ್ರಮುಖ ಸಾರಾಂಶವೇನೆಂದು ನಿಮ್ಮ ಮಾತುಗಳಲ್ಲಿ ತಿಳಿಸಿ. ಇಂದು ನಮಗೆ ಇದರಿಂದ ಕಂಡುಬರುವ ಮುಖ್ಯ ಸಂದೇಶವೇನು?`