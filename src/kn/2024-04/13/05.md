---
title:  ಪರಲೋಕದಿಂದ ಬಂದ ಜ್ಞಾನ, ಲೋಕದಿಂದ ಬಂದ ಜ್ಞಾನ
date:   25/12/2024
---

`ಯೋಹಾನ 4:46-54ನೇ ವಚನಗಳನ್ನು ಓದಿರಿ. ಅರಮನೆಯ ಪ್ರಧಾನನು ಯಾವ ಸಮಸೆ್ಯಯಿಂದ ಯೇಸುವಿನ ಬಳಿಗೆ ಬಂದನು? ಆದರೆ ವಾಸ್ತವವಾಗಿ ಇಲ್ಲಿ ಮೂಲವಿಷಯ ಯಾವುದು?`

ಅರಮನೆಯ ಪ್ರಧಾನನು ಲೋಕದ ಬೆಳಕಾದ ಕ್ರಿಸ್ತನ ಬಳಿಗೆ ಬಂದನು. ಆದರೆ ಅವನು ಯೇಸು ತನ್ನ ಮಗನನ್ನು ಗುಣಪಡಿಸಿದರೆ ಮಾತ್ರ ತಾನು ಆತನನ್ನು ನಂಬುವೆನೆಂದು ಮೊದಲೇ ಮನಸ್ಸಿನಲ್ಲಿ ನಿರ್ಧರಿಸಿ ಬಂದಿದ್ದನು. ಅವನ ಆಲೋಚನೆಯು ಈ ಲೋಕದಿಂದ ಬಂದದ್ದಾಗಿತ್ತು. ಇದು ದೇವರಿಗೂ ಹಾಗೂ ಆತನ ವಾಕ್ಯಕ್ಕೂ ತನ್ನದೇ ಆದ ನೀತಿ ನಿಯಮಗಳು ಮತ್ತು ಮಾನದಂಡವನ್ನು ರೂಪಿಸುತ್ತದೆ. ಮನುಷ್ಯರ ಆಲೋಚನೆಗಳಿಗೆ ತಮ್ಮದೇ ಆದ ಇತಿಮಿತಿಗಳು ಹಾಗೂ ಲೋಪದೋಷಗಳಿದ್ದು, ಅವರು ಹೇಗೆ ದೇವರವಾಕ್ಯವನ್ನು ಅರ್ಥೈಸುತ್ತಾರೋ ಅದೇ ಅಂತಿಮವೆಂದು ಜನರು ನಿರ್ಧರಿಸುತ್ತಾರೆ. ಇದು ಎಂತಹ ಅಪಾಯಕಾರಿಯಾದ ಬಲೆಯಾಗಿದೆಯಲ್ಲವೇ!

ಇದಕ್ಕೆ ವ್ಯತಿರಿಕ್ತವಾಗಿ ಮೇಲಣಿಂದ ಅಂದರೆ ಪರಲೋಕದಿಂದ ಬಂದ ಆಲೋಚನೆಯು, ದೇವರು ಹಾಗೂ ಆತನ ವಾಕ್ಯದಲ್ಲಿ ಮೊದಲು ವಿಶ್ವಾಸವಿಟ್ಟು ನಂಬಿಕೆಯಿಂದ ಪ್ರತಿಕ್ರಿಯಿಸುತ್ತದೆ (ಯೋಹಾನ 4:48; 6:14,15; 2 ತಿಮೊಥೆ 3:16). ಸತ್ಯವೇದವನ್ನು ನಾವು ದೇವರವಾಕ್ಯವೆಂದು ನಂಬಿಕೆಯಿಂದ ಅಂಗೀಕರಿಸಿದಲ್ಲಿ, ಅದು ಸ್ವತಃ ತಾನೇ ಅರ್ಥವಿವರಣೆ ನೀಡುತ್ತದೆ. ಈ ಕಾಲದ ತತ್ವಸಿದ್ಧಾಂತದಿಂದ ನಾವು ಸತ್ಯವೇದವನ್ನು ಗ್ರಹಿಸಿಕೊಳ್ಳಲಾಗದು. ಮಾನವ ಅಭಿಪ್ರಾಯಗಳು ದೇವರ ವಾಕ್ಯಕ್ಕೆ ಅಡಿಯಾಳಾಗಿ ಇರಬೇಕೇ ಹೊರತು, ಸತ್ಯವೇದವು ಮಾನವಚಿಂತನೆ, ತತ್ವಶಾಸ್ತ್ರಕ್ಕೆ ಅಧೀನವಲ್ಲ.

ಯೇಸುಸ್ವಾಮಿಯ ಮಾತುಗಳನ್ನು ನಾವು ನಂಬಬೇಕಾದಲ್ಲಿ, ಸತ್ಯವೇದದ ವಾಕ್ಯಗಳನ್ನು ನಾವು ನಂಬಲೇಬೇಕು (ಯೋಹಾನ 5:46,47). "ನೀವು ನನ್ನ ವಾಕ್ಯದಲ್ಲಿ ನೆಲೆಗೊಂಡವರಾದರೆ, ನಿಜವಾಗಿ ನನ್ನ ಶಿಷ್ಯರಾಗಿದ್ದು ಸತ್ಯವನ್ನು ತಿಳಿದುಕೊಳ್ಳುವಿರಿ" ಎಂದು ಯೇಸು ಹೇಳುತ್ತಾನೆ (ಯೋಹಾನ 8:31). ನಾವು ದೇವರವಾಕ್ಯದಲ್ಲಿ ಸಂದೇಹಪಟ್ಟು ನಂಬದಿದ್ದಲ್ಲಿ, ಆತನ ವಾಕ್ಯವು ನಮ್ಮಲ್ಲಿ ನೆಲೆಗೊಂಡಿರುವುದಿಲ್ಲ (ಯೋಹಾನ 5:38). "ನನ್ನನ್ನು ಲಕ್ಷ್ಯಮಾಡದೆ ನನ್ನ ಮಾತುಗಳನ್ನು ಅಂಗೀಕರಿಸದೆ ಇರುವವನಿಗೆ ತೀರ್ಪು ಮಾಡುವಂತದ್ದು ಒಂದು ಇದೆ. ಅದು ಯಾವುದೆಂದರೆ ನಾನು ಆಡಿದ ಮಾತು; ಅದೇ ಕಡೇದಿನದಲ್ಲಿ ಅವನಿಗೆ ತೀರ್ಪು ಮಾಡುವುದು. ಯಾಕೆಂದರೆ ನನ್ನಷ್ಟಕ್ಕೆ ನಾನೇ ಮಾತಾಡಿದವನಲ್ಲ. ನನ್ನನ್ನು ಕಳುಹಿಸಿಕೊಟ್ಟ ತಂದೆಯೇ, ನೀನು ಇಂಥಿಂಥದನ್ನು ಹೇಳಬೇಕು, ಹೀಗೆ ಹೀಗೆ ಮಾತಾಡಬೇಕು ಎಂಬುದಾಗಿ ನನಗೆ ಆಜ್ಞೆ ಕೊಟ್ಟಿದ್ದಾನೆ" ಎಂದು ಕ್ರಿಸ್ತನು ಹೇಳಿದ್ದಾನೆ (ಯೋಹಾನ 12:48,49).

ದೇವರ ಮಾತನ್ನು ಕೇಳುವುದೆಂದರೆ, ನಿಷ್ಕ್ರಿಯವಾಗಿ ಯಾವುದೇ ವಿಷಯವನ್ನು ಆಲಿಸುವಂತದ್ದಲ್ಲ. ಇದು ದೇವರಚಿತ್ತವನ್ನು ನೆರವೇರಿಸುವುದನ್ನು ಸಹ ಒಳಗೊಂಡಿದೆ. ದೇವರಚಿತ್ತವನ್ನು ಅನುಸರಿಸಿ ನಡೆಯುವುದು ಆತನ ವಾಕ್ಯವನ್ನು ಕೇಳಿದ್ದಕ್ಕೆ ನಾವು ಕೊಡುವ ಕ್ರಿಯಾತ್ಮಕವಾದ ಉತ್ತರವಾಗಿದೆ. "ದೇವರ ಚಿತ್ತದಂತೆ ನಡೆಯುವುದಕ್ಕೆ ಯಾರಿಗೆ ಮನಸ್ಸಿದೆಯೋ, ಅವರಿಗೆ ಈ ಬೋಧನೆಯು ದೇವರಿಂದ ಬಂದದ್ದೇ, ನಾನೇ ಕಲ್ಪಿಸಿ ಹೇಳಿದ್ದೇ ಗೊತ್ತಾಗುವುದು" ಎಂದು ಪರ್ಣಶಾಲೆಗಳ ಹಬ್ಬದ ಜಾತ್ರೆಯಲ್ಲಿ ದೇವಾಲಯದಲ್ಲಿ ಬೋಧಿಸುತ್ತಾ ಕ್ರಿಸ್ತನು ಹೇಳಿದ್ದಾನೆ (ಯೋಹಾನ 7:17).

ದೇವರವಾಕ್ಯವನ್ನು ಕೇಳಿ, ದೇವರಚಿತ್ತವನ್ನು ಅನುಸರಿಸಿ ಅದರಂತೆ ನಡೆಯುವುದು ಆತನ ಮೇಲೆ ನಮಗಿರುವ ಪ್ರೀತಿಯನ್ನು ವ್ಯಕ್ತಪಡಿಸಿದಂತೆ. "ಯಾರಾದರೂ ನನ್ನನ್ನು ಪ್ರೀತಿಸುವವನಾದರೆ ನನ್ನ ಮಾತನ್ನು ಕೈಕೊಂಡು ನಡೆಯುವವನು, ಅವನನ್ನು ನನ್ನ ತಂದೆಯು ಪ್ರೀತಿಸುವನು ಮತ್ತು ನಾವಿಬ್ಬರು ಅವನ ಬಳಿಗೆ ಬಂದು ಅವನ ಬಳಿಯಲ್ಲಿ ಬಿಡಾರ ಮಾಡಿಕೊಳ್ಳುವೆವು" ಎಂದು ಯೇಸು ಹೇಳುತ್ತಾನೆ (ಯೋಹಾನ 14:23).

`ಕ್ರಿಸ್ತನ ಮೇಲೆ ನಮಗಿರುವ ಪ್ರೀತಿ ಹಾಗು ವಿಧೇಯತೆಯ ನಡುವಣ ಸಂಬಂಧವೇನು? ಪ್ರೀತಿಯಿಲ್ಲದ ಯಾವುದೇ ರೀತಿಯ ವಿಧೇಯತೆಯು ಯಾಕೆ ನಿಯಮವನ್ನು ಅತಿಯಾಗಿ ಪಾಲಿಸುವ (Legalism) ಅಪಾಯವಾಗಿದೆ?`