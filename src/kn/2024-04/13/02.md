---
title:  ಗಲಿಲಾಯದಲ್ಲಿ ಶಿಷ್ಯರಿಗೆ ಕಾಣಿಸಿಕೊಂಡದ್ದು
date:   22/12/2024
---

`ಯೋಹಾನ 21:1-19ನೇ ವಚನಗಳನ್ನು ಓದಿರಿ. ದೇವರಕೃಪೆ ಮತ್ತು ಮಾನವರ ನಮ್ರತೆಯ ಬಗ್ಗೆ ನಿರ್ಣಾಯಕವಾದ ಯಾವ ಸತ್ಯಗಳು ಇಲ್ಲಿ ಕಂಡುಬರುತ್ತವೆ?`

ಯೇಸು ದೇವಕುಮಾರನಾದ ಕ್ರಿಸ್ತನೆಂದು ನಂಬುವಂತೆಯೂ ಹಾಗೂ ನಂಬಿ ಆತನ ಹೆಸರಿನ ಮೂಲಕ ನಾವು ನಿತ್ಯಜೀವವನ್ನು ಪಡೆದುಕೊಳ್ಳಬೇಕೆಂಬ ಉದ್ದೇಶದೊಂದಿಗೆ ಯೋಹಾನ 20ನೇ ಅಧ್ಯಾಯವು ಮುಕ್ತಾಯಗೊಳ್ಳುತ್ತದೆ. ಪೇತ್ರನು ಮತ್ತು ಕೆಲವು ಶಿಷ್ಯರು ಗಲಿಲಾಯ ಸಮುದ್ರದಲ್ಲಿ ಮೀನು ಹಿಡಿಯುವುದಕ್ಕೆ ಹೋಗುತ್ತಾರೆ (21ನೇ ಅಧ್ಯಾಯ). ಅವರು ತಮ್ಮ ಮೂಲಕಸುಬಿಗೆ ಹಿಂದಿರುಗಿದಂತೆ ಕಾಣುತ್ತದೆ. ಆದರೆ ಅವರು ರಾತ್ರಿಯೆಲ್ಲಾ ಪ್ರಯಾಸಪಟ್ಟರೂ, ಒಂದು ಮೀನೂ ಸಿಕ್ಕಲಿಲ್ಲ.

ಬೆಳಗಾಗುತ್ತಿರುವಾಗ ಒಬ್ಬ ಅಪರಿಚಿತನು ಶಿಷ್ಯರಿಗೆ ದೋಣಿಯ ಬಲಗಡೆಯಲ್ಲಿ ಬಲೆ ಬೀಸಿದರೆ ಸಾಕಷ್ಟು ಮೀನುಗಳು ಸಿಕ್ಕುತ್ತವೆಂದು ಹೇಳಿದನು. ಮೂರೂವರೆ ವರ್ಷಗಳ ಹಿಂದೆ ಯೇಸುವಿನೊಂದಿಗೆ ಈ ಶಿಷ್ಯರು ತಮ್ಮ ಸುವಾರ್ತಾಸೇವೆ ಆರಂಭಿಸುವಾಗಲೂ, ಯೇಸು ಇದೇರೀತಿ ಅವರಿಗೆ ಸಲಹೆ ನೀಡಿದ್ದನು (ಲೂಕ 5:1-11). ಯೋಹಾನನು ತಕ್ಷಣವೇ ಅಪರಿಚಿತನು ಯೇಸುವೆಂದು ಗುರುತು ಹಿಡಿದು, ಪೇತ್ರನಿಗೆ ತಿಳಿಸಿದನು. ಪೇತ್ರನು ಸಮುದ್ರದಲ್ಲಿ ಈಜಿ ದಡ ಸೇರಿದನು.

ಯೇಸುಸ್ವಾಮಿಯು ಪೇತ್ರನಿಗೆ ನೀನು ನನ್ನನ್ನು ಪ್ರೀತಿಸುವೆಯಾ? ಎಂದು ಮೂರು ಸಾರಿ ಪ್ರಶ್ನಿಸುತ್ತಾನೆ. ಯೇಸು ಶಿಲುಬೆಗೆ ಹಾಕಲ್ಪಡುವುದಕ್ಕೆ ಮೊದಲು, ಪೇತ್ರನು ತಾನು ಆತನೊಂದಿಗೆ ಸಾಯಲೂ ಸಹ ಸಿದ್ಧನಾಗಿದ್ದೇನೆಂದು ಹೇಳಿದ್ದನು. ಆಗ ಯೇಸು ನೀನು ನನ್ನನ್ನು ಮೂರುಸಾರಿ ಅರಿಯೆನೆಂದು ಹೇಳುವಿ ಎಂದು ಮುಂದಾಗಿ ತಿಳಿಸಿದ್ದನು (ಯೋಹಾನ 13:37,38). ಆದರೆ ಈಗ ಗಲಿಲಾಯ ಸಮುದ್ರದ ಬಳಿಯಲ್ಲಿ ಪೇತ್ರನು ಯೇಸುವಿಗೆ "ನೀನು ಎಲ್ಲಾ ಬಲ್ಲೆ; ನಿನ್ನ ಮೇಲೆ ಮಮತೆ ಇಟ್ಟಿದ್ದೇನೆಂದು ನಿನಗೆ ತಿಳಿದಿದೆ" ಎಂದು ಉತ್ತರಿಸಿದನು (ಯೋಹಾನ 21:17).

ಮೂರುಸಾರಿ ಯೇಸು ಪೇತ್ರನಿಗೆ ನನ್ನನ್ನು ಪ್ರೀತಿಸುತ್ತೀಯೋ? ಎಂದು ಕೇಳಿದನು. ಅದಕ್ಕೆ ಪೇತ್ರನು ಆತನಿಗೆ ನಿನ್ನನ್ನು ದೇವಕುಮಾರನಾದ ಮೆಸ್ಸೀಯನೆಂದು ಪ್ರೀತಿಸುತ್ತೇನೆಂದು ಹೇಳಲಿಲ್ಲ. ಬದಲಾಗಿ ಒಬ್ಬ ಗೆಳೆಯನಂತೆ ಪ್ರೀತಿಸುತ್ತೇನೆಂದು ಉತ್ತರಿಸಿದನು. ಇದರಿಂದ ಪೇತ್ರನು ಶ್ರೇಷ್ಠವಾದ (ಅಗಾಪೆ) ಪ್ರೀತಿಯ ಮಟ್ಟವನ್ನು ಮುಟ್ಟಿರಲಿಲ್ಲವೆಂದು ತಿಳಿಯುತ್ತದೆ.

ಪೇತ್ರನು ಯೇಸುವಿನ ಪ್ರಶ್ನೆಗೆ ಕೊಟ್ಟ ಉತ್ತರವು ಆತನಲ್ಲಿ ಉಂಟಾದ ನಮ್ರತೆ ಅಥವಾ ದೀನಸ್ವಭಾವವನ್ನು ತಿಳಿಸುತ್ತದೆ. ಹಿಂದಿನಂತೆ ಅವನು ಆತುರದಿಂದ ಅಥವಾ ಉದ್ವೇಗಭಾವದಿಂದ ಉತ್ತರಿಸದೆ, ಕುಗ್ಗಿದ ಹೃದಯದಿಂದ ಸ್ವಾಮಿ ನಿನ್ನನ್ನು ಪ್ರೀತಿಸುತ್ತೇನೆಂಬುದನ್ನು ನೀನೇ ಬಲ್ಲೆ ಎಂದು ಹೇಳಿದ್ದು ಅವನಲ್ಲುಂಟಾದ ಬದಲಾವಣೆಯನ್ನು ತೋರಿಸುತ್ತದೆ. ಯೇಸುಸ್ವಾಮಿಯು ಪೇತ್ರನ ದೀನಸ್ವಭಾವವನ್ನು ಒಪ್ಪಿಕೊಳ್ಳುತ್ತಾನೆ. ಇದು ಅವನು ತನ್ನ ಸೇವೆಯನ್ನು ಪುನಃ ಆರಂಭಿಸಲು ಒಂದು ನಿರ್ಣಾಯಕವಾದ ಅಂಶವಾಗಿದೆ. ನಮ್ರತೆ ಅಥವಾ ದೀನಸ್ವಭಾವವು ನಮ್ಮಲ್ಲಿ ಬಂದಾಗ, ನಾವು ಕ್ರಿಸ್ತನ ಮೇಲೆ ಹೆಚ್ಚು ಆತುಕೊಳ್ಳುವಂತೆ ಮಾಡುತ್ತದೆ. ಈ ಸ್ವಭಾವವು ಸುವಾರ್ತಾಸೇವೆ ಮಾಡುವುದಕ್ಕೆ ಅತ್ಯಂತ ಮಹತ್ವವಾದ ಅರ್ಹತೆಯಾಗಿದೆ. ಪೇತ್ರನಲ್ಲಿ ಉಂಟಾದ ಮಹತ್ವದ ಬದಲಾವಣೆ ಮತ್ತು ಆತನು ಆದಿಕ್ರೈಸ್ತ ಸಭೆಯ ನಾಯಕನಾಗಿ ಕಾರ್ಯನಿರ್ವಹಿಸಿದ್ದು, ಯೇಸುಸ್ವಾಮಿಯು ಸತ್ತವರೊಳಗಿಂದ ಎದ್ದು ಬಂದನೆಂಬುದಕ್ಕೆ ಪ್ರಬಲವಾದ ಸಾಕ್ಷ್ಯಾಧಾರವಾಗಿದೆ. ಇತರ ಶಿಷ್ಯರ ಮುಂದೆ ಕ್ರಿಸ್ತನು ಪೇತ್ರನಿಗೆ ನನ್ನ ಕುರಿಗಳನ್ನು ಮೇಯಿಸು ಎಂದು ಹೇಳಿ ಸುವಾರ್ತಾ ಸೇವೆಯಲ್ಲಿ ಅವನನ್ನು ಪುನಃಸ್ಥಾಪನೆ ಮಾಡಿದ ಕಾರಣದಿಂದ ಅವನು ಶಿಷ್ಯರಲ್ಲಿ ನಾಯಕನಾಗಿ ಪ್ರಮುಖಪಾತ್ರ ವಹಿಸಿದನು. ಇಲ್ಲದಿದ್ದಲ್ಲಿ ಶಿಷ್ಯರು ಅವನನ್ನು ತಮ್ಮ ನಾಯಕನೆಂದು ಒಪ್ಪುವುದು ಕಷ್ಟವಾಗುತ್ತಿತ್ತು.

`ಯೇಸುಸ್ವಾಮಿಯನ್ನು ತಿಳಿದುಕೊಳ್ಳಲು ಪ್ರಯತ್ನಿಸುವವರಿಗೆ ನಮ್ರತೆ ಅಥವಾ ದೀನಸ್ವಭಾವವು ಯಾಕೆ ಮುಖ್ಯವಾಗಿದೆ? ಶಿಲುಬೆಯಲ್ಲಿ ಕ್ರಿಸ್ತನ ಮರಣಕ್ಕೆ ಸಂಬಂಧಿಸಿದಂತೆ, ನಾವು ಯಾವ ವಿಷಯದಲ್ಲಿ ಹೆಮ್ಮೆಪಡಬೇಕು?`