---
title:  ವಿರಾಮವಿಲ್ಲದ ಪ್ರವಾದಿ
date:   11/09/2021
---

### ಸಬ್ಬತ್ತಿನ ಮಧ್ಯಾಹ್ನ
ಈ ವಾರದ ಪಾಠದ ಅಧ್ಯಯನಕ್ಕಾಗಿ ಓದಿರಿ : ಯೋನ 1 ರಿಂದ 4 ಅಧ್ಯಾಯಗಳು, ಯೆರೆ 25:5, ಯೆಹೆ 14:6, ಪ್ರಕ 2:5, ಲೂಕ 9:51, ಯೂದ 1-25.

> <p>ಸ್ಮರಣವಾಕ್ಯ</p>
> "ಇಂಥಾ ಗಿಡಕ್ಕಾಗಿ ನೀನು ಕನಿಕರಪಟ್ಟಿರುವಲ್ಲಿ ಎಡಗೈ ಬಲಗೈ ತಿಳಿಯದ ಒಂದು ಲಕ್ಷ ಇಪ್ಪತ್ತು ಸಾವಿರ ನರಪ್ರಾಣಿಗಳೂ ಬಹುಪಶುಗಳೂ ಉಳ್ಳ ಆ ದೊಡ್ಡ ಪಟ್ಟಣವಾದ ನಿನವೆಗಾಗಿ ನಾನು ಕನಿಕರ ಪಡಬಾರದೋ ಅಂದನು". (ಯೋನ 4:11).

ಯೋನನ ಕಥೆಯು ಸತ್ಯವೇದದಲ್ಲಿ ಬಹಳ ಆಸಕ್ತಿಕರವಾದವುಗಳಲ್ಲಿ ಒಂದಾಗಿದೆ. ಆತನು ದೇವರ ಪ್ರವಾದಿಯಾಗಿದ್ದನು, ದೇವರಿಂದ ಕರೆಯಲ್ಪಟ್ಟವನಾಗಿದ್ದನು, ಆದರೂ ಮತ್ತೇನು? ಅವನು ದೇವರ ಕರೆಗೆ ಓಗೊಡದೆ ದೇವರಿಂದ ದೂರ ಓಡಿ ಹೋದನು. ಅನಂತರ ದೇವರು ಅವನನ್ನು ಅಸಾಧಾರಣ ಘಟನೆಗಳಿಂದ ಮನವೊಲಿಸಿದಾಗ ಆತನು ತನ್ನ ಮನಸ್ಸನ್ನು ಬದಲಾಯಿಸಿಕೊಂಡು ದೇವರಿಗೆ ವಿಧೇಯನಾದನು. ಆದರೆ ನಂತರ ಆತನು ಏನು ಮಾಡಿದನು? ಯಾವ ಜನರಿಗೆ ಸುವಾರ್ತೆ ಸಾರಿ ಸಾಕ್ಷಿಯಾಗುವುದಕ್ಕೆ ಕರೆಯಲ್ಪಟ್ಟನೋ ಆ ಜನರು ನಾಶವಾಗದೆ ಉಳಿದಾಗ ಅವರ ಮೇಲೆಯೇ ದೂರು ಹೇಳಿದನು!

ಈಗ, ಯೆಹೋವನೇ, ನನ್ನ ಪ್ರಾಣವನ್ನು ತೆಗೆ; ನಾನು ಬದುಕುವುದಕ್ಕಿಂತ ಸಾಯುವುದೇ ಲೇಸು ಎಂದು ದೇವರಿಗೆ ಮೊರೆಯಿಡುವುದು ಒಬ್ಬ ವ್ಯಕ್ತಿಯು ಶಾಂತಿ ಸಮಾಧಾನವನ್ನು ಕಳೆದುಕೊಂಡುದಕ್ಕೆ ಎಂಥಾ ಉದಾಹರಣೆಯಾಗಿದೆ! (ಯೋನ 4:3).

ಸ್ವತಃ ಯೇಸುಕ್ರಿಸ್ತನೇ ಯೋನನ ಕಥೆಯನ್ನು ಕುರಿತು ಹೇಳುತ್ತಾನೆ; "ನ್ಯಾಯ ವಿಚಾರಣೆಯಲ್ಲಿ ನಿನವೆ ಪಟ್ಟಣದವರು ಈ ಸಂತತಿಯವರೊಂದಿಗೆ ನಿಂತು ಇವರನ್ನು ಅಪರಾಧಿಗಳೆಂದು ಹೇಳುವರು; ಅವರು ಯೋನನು ಸಾರಿದ ವಾಕ್ಯವನ್ನು ಕೇಳಿ ದೇವರೆಡೆಗೆ ತಿರುಗಿಕೊಂಡರು; ಆದರೆ ಇಲ್ಲಿ ಯೋನನಿಗಿಂತ ಹೆಚ್ಚಿವನಿದ್ದಾನೆ (ಮತ್ತಾಯ 12:41). ಹೌದು! ಈತನು (ಕ್ರಿಸ್ತನು) ಯೋನನಿಗಿಂತ ಹೆಚ್ಚಿನವನು. ಹಾಗಿಲ್ಲದಿದ್ದರೆ ಈತನು ನಮಗೆ ರಕ್ಷಕನಾಗಿರಲಾರನು.

ಈ ವಾರ ನಾವು ಯೋನನ ಬಗ್ಗೆ ಗಮನ ಹರಿಸೋಣ. ಆತನ ಅಸಮಾಧಾನ ಮತ್ತು ಕಳವಳಕಾರಿ ಪರಿಸ್ಥಿತಿಯಿಂದ ಏನನ್ನು ಕಲಿಯಬಹುದು ನೋಡೋಣ.

_* ಈ ಪಾಠವನ್ನು ಸೆಪ್ಟೆಂಬರ್ 18ರ ಸಬ್ಬತ್ತಿಗೆ ಅಧ್ಯಯನ ಮಾಡಿ ಸಿದ್ಧಪಡಿಸಿಕೊಳ್ಳಿರಿ._