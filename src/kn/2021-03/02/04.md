---
title:  ಬಂಡುಕೋರುತನಕ್ಕೆ ನಡೆಸುತ್ತದೆ
date:   06/07/2021
---

ಈ ಕಥೆಯು ಸಕಾರಾತ್ಮಕವಾದ ಟಿಪ್ಪಣಿಯಿಂದ ಆರಂಭವಾಗುತ್ತದೆ. ಇಸ್ರಾಯೇಲ್ಯರು ಅಂತಿಮವಾಗಿ ಕಾನಾನ್‌ದೇಶದ ಗಡಿಯನ್ನು ತಲುಪಿದರು ಮತ್ತು ಹನ್ನೆರಡು ಮಂದಿ ಗೂಢಚಾರರು ಆ ದೇಶವನ್ನು ಸಂಚಾರ ಮಾಡಿ ನೋಡಲು ಕಳುಹಿಸಲ್ಪಟ್ಟರು. ಅವರು ಕೊಟ್ಟ ವರದಿಯು ಬಹಳ ವಿಶೇಷಕರವಾಗಿತ್ತು.

`ಅರಣ್ಯಕಾಂಡ 13:27-33 ವಚನಗಳಲ್ಲಿ ಬರುವ ಗೂಢಚಾರರ ವರದಿಯನ್ನು ಓದಿರಿ. ಯಾವ ವಿಷಯದಲ್ಲಿ ಇಸ್ರಾಯೇಲ್ಯರ ನಿರೀಕ್ಷೆಯು ನುಚ್ಚು ನೂರಾಯಿತು?`

ಕಾಲೇಬನ ಪ್ರೋತ್ಸಾಹದಾಯಕ ಮಧ್ಯಸ್ಥಿಕೆಯಲ್ಲೂ ಅಪನಂಬಿಗಸ್ತರ ಅನುಮಾನ ಸ್ತರ ಸ್ವರಗಳು ಮೀರಿ ನಿಂತವು. ಇಸ್ರಾಯೇಲ್ಯರು ದೇವರು ಅವರಿಗೆ ವಾಗ್ದಾನ ಮಾಡಿದುದನ್ನು ಗೆದ್ದುಕೊಳ್ಳಲು ಸಿದ್ಧರಾಗಿ ಹೊರಡಲಿಲ್ಲ. ಅವರು ವಿಜಯೋತ್ಸಾಹದಿಂದ ಮುನ್ನಡೆಯುತ್ತಾ ಹೋಗುವ ಬದಲು ಹೃದಯದಲ್ಲಿ ಸಮಾಧಾನ ಕಳೆದುಕೊಂಡು ಗೋಳಾಡುವುದಕ್ಕೂ ಗುಣಗುಟ್ಟುವುದಕ್ಕೂ ತೊಡಗಿಕೊಂಡರು.

ನಾವು ನಮ್ಮ ಹೃದಯದಲ್ಲಿ ಸಮಾಧಾನಶಾಂತಿ ಕಳೆದುಕೊಂಡರೆ ನಂಬಿಕೆಯಿಂದ ಮುನ್ನಡೆಯಲು ಕಷ್ಟಪಡುತ್ತೇವೆ. ನಾವು ನೆಮ್ಮದಿಯನ್ನು ಕಳೆದುಕೊಂಡಾಗ ಅದು ನಮ್ಮ ಭಾವನೆಗಳ ಮೇಲೆ ಮಾತ್ರವೇ ಪರಿಣಾಮ ಬೀರುವುದಿಲ್ಲ. ನಮ್ಮಲ್ಲಿರುವ ಅಲ್ಪ ಸಮಾಧಾನಕ್ಕೂ (ನಿದ್ರಾಹೀನತೆಯನ್ನು ಸೇರಿ) ಮತ್ತು ನಮ್ಮ ಕೆಟ್ಟ ಆಯ್ಕೆಗಳಿಗೂ ನೇರವಾದ ಕಾರಣ ಮತ್ತು ಪರಿಣಾಮಗಳ ಸಂಬಂಧವಿರುತ್ತದೆಯೆಂದು ವಿಜ್ಞಾನಿಗಳು ಹೇಳುತ್ತಾರೆ. ಇದರಿಂದ ಬೊಜ್ಜುತನ, ವ್ಯಸನಗಳು ಮತ್ತು ಹೆಚ್ಚಿನ ದುಗುಡ ದುಮ್ಮಾನಗಳು ಉಂಟಾಗುತ್ತವೆ.

`ಅರಣ್ಯಕಾಂಡ 14:1-10 ವಚನಗಳನ್ನು ಓದಿರಿ. ಮುಂದೆ ಏನಾಯ್ತು?`

ಸನ್ನಿವೇಶಗಳು ಕೆಟ್ಟದ್ದರಿಂದ ಇನ್ನೂ ಹೆಚ್ಚು ಕೆಟ್ಟದ್ದಾಗುತ್ತಿವೆ. ಕಾಲೇಬನು ಅವರಿಗೆ ಹತಾಶೆಯಿಂದ "ಯೆಹೋವನು ನಮ್ಮನ್ನು ಮೆಚ್ಚಿಕೊಂಡರೆ ಆ ದೇಶಕ್ಕೆ ನಮ್ಮನ್ನು ಸೇರಿಸಿ ಅದನ್ನು ನಮ್ಮ ಸ್ವಾಧೀನಕ್ಕೆ ಕೊಡುವನು; ಹೀಗಿರುವುದರಿಂದ ಯೆಹೋವನಿಗೆ ತಿರುಗಿ ಬೀಳಬೇಡಿರಿ" ಎಂದು ಮನವಿ ಮಾಡುತ್ತಾನೆ (ಅ.ಕಾಂಡ 14:9). ಆದರೆ ಜನರು ಅವನ ಮಾತಿಗೆ ಕಿವಿಗೊಡಲಿಲ್ಲ ಇಡೀ ಸಮೂಹವು ತಮ್ಮ ನಾಯಕರ ಮೇಲೆ ಕಲ್ಲೆಸೆಯಲು ಸಿದ್ಧರಾದರು. ಅವರಲ್ಲಿ ಅಸಮಾಧಾನವು ಭುಗಿಲೆದ್ದಿತು ಅವರು ಬಂಡೆದ್ದರು. ಅವರ ಬಂಡೇಳುವಿಕೆ ಅಂತಿಮವಾಗಿ ಮರಣಕ್ಕೆ ಮುನ್ನೆಡಿಸಿದ.

"ಅಪನಂಬಿಗಸ್ತರಾದ ಗೂಢಚಾರರು ಕಾಲೇಬ ಮತ್ತು ಯೆಹೋಶುವನನ್ನು ಬಹಿರಂಗವಾಗಿ ಗಟ್ಟಿಯಾಗಿ ಅಲ್ಲಗಳೆದರು ಮತ್ತು ಅವರನ್ನು ಕಲ್ಲೆಸೆದು ಕೊಲ್ಲುವಂತೆ ದನಿಯೇರಿಸಿ ಕೂಗಿಕೊಂಡರು. ಹುಚ್ಚುಹಿಡಿದ ಜನಜಂಗುಳಿಯು ಆ ಪ್ರಾಮಾಣಿಕ ವ್ಯಕ್ತಿಗಳನ್ನು ಕೊಲ್ಲಲು ಅಸ್ತ್ರಶಸ್ತ್ರಗಳನ್ನು ಕೈಗೆತ್ತಿಕೊಂಡರು.

ಅವರು ಹುಚ್ಚರಂತೆ ಕೂಗಿಕೊಂಡು ಮುನ್ನುಗ್ಗಿದಾಗ ಕೂಡಲೇ ಯೆಹೋವನ ತೇಜಸ್ಸು ಕಾಣಿಸಿಕೊಂಡಿತು. ಅವರ ಕೈಗಳಲ್ಲಿ ಹಿಡಿದಿದ್ದ ಕಲ್ಲುಗಳನ್ನು ಬಿಟ್ಟು ಬಿಟ್ಟರು. ಎಲ್ಲರೂ ಭಯಪಟ್ಟುಕೊಂಡು ಮೌನರಾದರು. ದೇವರು ಅವರ ಬರ್ಬರ ಕೃತ್ಯವನ್ನು ತಡೆಯಲು ತಾನೇ ಮುಂದಾದನು. ಉರಿಯುವ ಬೆಂಕಿಯಂತೆ ದೇವರ ತೇಜಸ್ಸು ದೇವದರ್ಶನ ಗುಡಾರದಲ್ಲಿ ಕಾಣಿಸಿಕೊಂಡಿತು. ಎಲ್ಲರೂ ದೇವರು ಕೊಟ್ಟ ಸೂಚನೆಯನ್ನು ಗಮನಿಸಿದರು. ಅವರಿಗಿಂತ ಬಲಾಡ್ಯನಾದ ವನು ಕಾಣಿಸಿಕೊಂಡದ್ದರಿಂದ ಯಾರೂ ತಮ್ಮ ಪ್ರತಿರೋಧವನ್ನು ಮುಂದುವರೆಸಲಿಲ್ಲ. ಕೆಟ್ಟ ವರದಿಯನ್ನು ತಂದ ಆ ಗೂಢಚಾರರು ಭಯಗ್ರಸ್ತರಾಗಿ ತಮ್ಮ ಗುಡಾರಕ್ಕೆ ಓಡಿಹೋದರು"- ಎಲೆನ್ ಜಿ ವೈಟಮ್ಮನವರ 'ನಮ್ಮ ಪಿತೃಗಳು ಮತ್ತು ಪ್ರವಾದಿಗಳು' ಪುಸ್ತಕದಲ್ಲಿ 390ನೇ ಪುಟ.

ಆವಾಗ ದೇವರ ಮಹಿಮೆಯು ಸಾರ್ವಜನಿಕವಾಗಿ ಪ್ರಕಟಗೊಂಡಿತು. ಅರಣ್ಯಕಾಂಡ 14ನೇ ಅಧ್ಯಾಯದಲ್ಲಿ ಈ ಕಥೆಯನ್ನು ಓದುವಾಗ ಇಡೀ ದೃಶ್ಯವೇ ಸ್ತಬ್ಧವಾದಂತೆ ಭಾಸವಾಗುತ್ತದೆ. ಈವಾಗ ದೇವರು ಮೋಶೆಯ ಜೊತೆಗೆ ನಡೆಸುವ ಸಂಭಾಷಣೆಯನ್ನು ಆಲಿಸುತ್ತೇವೆ. ಅವರು ಎಸೆಯಬೇಕೆಂದು ಎತ್ತುಕೊಂಡ ಕಲ್ಲುಗಳು ಮೋಶೆ ಕಾಲೇಬ ಮತ್ತು ಯೆಹೋಶುವನನ್ನು ಕೊಲ್ಲುವ ನಿಮಿತ್ತವಾಗಿದ್ದರೂ ಅಂತಿಮವಾಗಿ ಅವರು ದೇವರ ವಿರೋಧವಾಗಿ ತಿರುಗಿಬಿದ್ದರು. 