---
title:  ಇತರರಿಗೆ ಮಾಡುವ ಸೇವೆಯಿಂದ ದೇವರ ಸಬ್ಬತ್ತಿಗೆ ಘನತೆ
date:   01/09/2021
---

ಹೊಸ ಒಡಂಬಡಿಕೆಯ ಕಾಲದಲ್ಲಿ ಧಾರ್ಮಿಕ ನಾಯಕರು ಸಬ್ಬತ್ತನ್ನು ಬಹಳ ಕಟ್ಟುನಿಟ್ಟಾಗಿ ಶ್ರದ್ಧೆಯಿಂದ ಕೈಗೊಳ್ಳುತ್ತಿದ್ದರು. ಸಬ್ಬತ್ತನ್ನು ಪರಿಶುದ್ಧ ದಿನವಾಗಿ ಪ್ರತಿಷ್ಠೆ ಪಡಿಸಲು ಹತ್ತಾರು ನಿಷೇಧಗಳು ಕಟ್ಟುಕ್ರಮಗಳು ಜಾರಿಯಲ್ಲಿದ್ದವು.

ಯಾವುದನ್ನಾದರೂ ಕಟ್ಟುವುದು ಇಲ್ಲವೇ ಬಿಚ್ಚುವುದು, ಎರಡು ನೂಲುಗಳನ್ನು ಪ್ರತ್ಯೇಕಿಸುವುದು, ಉರಿಯುವ ದೀಪವನ್ನು ಆರಿಸುವುದು, ಮನೆಯಿಂದ ಹೊರಕ್ಕೆ ಸಾರ್ವಜನಿಕ ಸ್ಥಳಕ್ಕೆ ಏನಾದರೊಂದು ವಸ್ತುವನ್ನು ಸಾಗಿಸುವುದು, ದೂರಕ್ಕೆ ಒಯ್ಯುವುದು ಮುಂತಾದವುಗಳ ಮೇಲೆ ನಿಷೇಧ ಹೇರಲಾಗಿತ್ತು.

`ಯೋಹಾನ 5:7-16 ರಲ್ಲಿ ಯೇಸುಕ್ರಿಸ್ತನ ಮೇಲೆ ಯಾವ ಆಪಾದನೆ ಮಾಡಲಾಯ್ತು?`

ಯೇಸುಕ್ರಿಸ್ತನು ಬಹಳ ವರ್ಷಗಳಿಂದ ಬಿದ್ದುಕೊಂಡಿದ್ದ ರೋಗಿಯನ್ನು ಅದ್ಭುತಕರವಾಗಿ ಗುಣಪಡಿಸಿದ್ದಕ್ಕೆ ಹೆಚ್ಚಳ ಪಡದೆ ಅದನ್ನು ಸಂಪೂರ್ಣವಾಗಿ ತಾತ್ಸಾರ ಮಾಡಿ ಧಾರ್ಮಿಕ ನಾಯಕರು ತಮ್ಮ ಕಟ್ಟುಪಾಡುಗಳನ್ನು ಕಟ್ಟುನಿಟ್ಟಾಗಿ ಪಾಲಿಸುವ ಗುಂಗಿನಲ್ಲಿದ್ದರು.

ಸಬ್ಬತ್ತಿಗೆ ಒಡೆಯನಾದ ಯೇಸುಕ್ರಿಸ್ತನು (ಮಾರ್ಕ 2:28) ಆ ವಿಶೇಷವಾದ ದಿನವನ್ನು ಒಳ್ಳೆಯದಕ್ಕಾಗಿ ಉಪಯೋಗಿಸಿದನು ಎನ್ನದೆ ಗುಣವಾದ ವ್ಯಕ್ತಿಯು ಸಾರ್ವಜನಿಕವಾಗಿ ತನ್ನ ಹಾಸಿಗೆ ಹೊತ್ತುಕೊಂಡು ಹೋಗುತ್ತಿದ್ದುದಕ್ಕೆ ಬಹಳ ಆಕ್ಷೇಪ ವ್ಯಕ್ತಪಡಿಸಿದರು. ನಾವು ಕೂಡ ನಮ್ಮದೇ ಆದ ರೀತಿಯಲ್ಲಿ ಇಂತಹ ತಪ್ಪುಗಳನ್ನು ಮಾಡದ ಹಾಗೆ ಎಚ್ಚರಿಕೆ ವಹಿಸಬೇಕು.

`ಯೆಶಾಯ 58:12-14 ವಚನಗಳು ಹೇಗೆ ಸಬ್ಬತ್ತನ್ನು ಕೈಗೊಂಡು ನಡೆಯುವ ದೇವರ ಕಾರ್ಯಸೂಚಿಯ ರೂಪರೇಖೆಯನ್ನು ಹೊಂದಿದೆ?`

ದೇವರಿಗೆ ನಮ್ಮ ಬರಿದಾದ ಆರಾಧನೆಯಾಗಲೀ ಮೌನ ತುಂಬಿದ ಭಕ್ತಿಯಾಗಲಿ ಬೇಕಿಲ್ಲ. ತನ್ನ ಜನರು ಇತರರೊಂದಿಗೆ ತೊಡಗಿಕೊಂಡವರಾಗಿ ವಿಶೇಷವಾಗಿ ಶೋಷಿತರ ಮತ್ತು ತಿರಸ್ಕಾರಕ್ಕೆ ಗುರಿಯಾದವರಿಗೆ ಸಹಾಯಕರಾಗಿರುವುದನ್ನು ನೋಡಲು ದೇವರು ಬಯಸುತ್ತಾನೆ.

ಯೆಶಾಯನು ಇದನ್ನು 58:13,14ನೇ ವಚನಗಳಲ್ಲಿ ಸರಳವಾಗಿ ಹೇಳುತ್ತಾನೆ. "ನೀವು ಸಬ್ಬತ್ ದಿನವನ್ನು ಅಗಮ್ಯವಾದದ್ದೆಂದು ತಿಳಿದು ಆ ನನ್ನ ಪರಿಶುದ್ಧ ದಿವಸದಲ್ಲಿ ನಿಮ್ಮ ನಿತ್ಯದ ಕೆಲಸವನ್ನು ಮಾಡದೆ ದ್ವೇಚ್ಛೆಯಾಗಿ ನಡೆಯದೆ ಸ್ವಕಾರ್ಯದಲ್ಲಿ ನಿರತರಾಗದೆ ಹರಟೆ ಹರಟದೆ ಯೆಹೋವನ ಸಬ್ಬತ್ತೆಂಬ ಪರಿಶುದ್ಧ ದಿನವು ಉಲ್ಲಾಸಕರವೂ ಮಾನ್ಯವೂ ಆದದ್ದೆಂದು ಘನಪಡಿಸಿದರೆ ಆಗ ನೀವು ಯೆಹೋವನಲ್ಲಿ ಉಲ್ಲಾಸ ಪಡುವಿರಿ, ಮತ್ತು ನಾನು ನಿಮ್ಮನ್ನು ಭೂಮಿಯ ಎತ್ತರವಾದ ಪ್ರದೇಶಗಳಲ್ಲಿ ಹತ್ತಿಸಿ ನಿಮ್ಮ ಪಿತೃವಾದ ಯಾಕೋಬನ ಸ್ವಾಸ್ತ್ರವನ್ನು ನೀವು ಅನುಭವಿಸುವಂತೆ ಮಾಡುವೆನು. ಯೆಹೋವನೆ ಇದನ್ನು ನುಡಿದಿದ್ದಾನೆ.

ನಾವು ನಮ್ಮ ಭೋಗಕಾರ್ಯಗಳಲ್ಲಿ ತೊಡಗಿಕೊಳ್ಳುವುದು ನಮ್ಮ ಸ್ವಹಿತಕ್ಕೆ ಪ್ರಾಮುಖ್ಯತೆ ಕೊಡುವುದು ದೇವರ ಸಬ್ಬತ್ತನ್ನು ಉಲ್ಲಂಘಿಸಿದುದಕ್ಕೆ ಸಮಾನವಾಗುತ್ತದೆ. ಮನುಷ್ಯನ ಕಾರ್ಯಸೂಚಿಯು ಯಾವಾಗಲೂ ದೇವರ ಸಬ್ಬತ್ತಿಗೆ ಪೂರಕವಾದ ಭಾಗವಾಗಿರುವುದಿಲ್ಲ. ಯಾರಾರು ಕಷ್ಟದಲ್ಲಿ ಸಿಕ್ಕಿಹಾಕಿಕೊಂಡಿದ್ದಾರೋ ಬಂಧನಕ್ಕೊಳಗಾಗಿದ್ದರೋ ಹಸಿದಿರುವರೋ ಬೆತ್ತಲೆಯಾಗಿರುವರೋ ಕತ್ತಲೆಯಲ್ಲಿರುವರೋ ಹೇಳ ಹೆಸರಿಲ್ಲದವರೋ ಅಂಥವರನ್ನು ಹುಡುಕಿ ರಕ್ಷಿಸಲು ದೇವರು ನಮ್ಮನ್ನು ಆಮಂತ್ರಿಸುತ್ತಾನೆ.

ವಾರದ ಇನ್ನಿತರ ದಿನಗಳಿಗಿಂತ ಸಬ್ಬತ್ತಿನ ಹೆಚ್ಚಾಗಿ ಬೇರೆಯ ಜನರ ಜೊತೆ ಬೆರೆಯಬೇಕು. ನಮ್ಮ ತನವನ್ನು ಮರೆತು ನಮ್ಮ ಸ್ವಾರ್ಥವನ್ನು ಬಿಟ್ಟು ನಮ್ಮ ಅಗತ್ಯಗಳ ಬಗ್ಗೆ ಹೆಚ್ಚು ಗಮನ ಕೊಡದೆ ಇತರರ ಅಗತ್ಯಗಳ ಬಗ್ಗೆ ಹೆಚ್ಚು ಗಮನ ಹರಿಸಬೇಕು.