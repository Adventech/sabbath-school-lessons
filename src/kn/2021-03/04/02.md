---
title:  ಬಳಲಿಕೆ ಮತ್ತು ಬಾಡುವಿಕೆ
date:   18/07/2021
---

ವಸಂತಕಾಲದಲ್ಲಿ ಒಂದು ಸಂಜೆ ಅರಸನಾದ ದಾವೀದನು ಚಿಂತಾಕ್ರಾಂತನಾಗಿ ತನ್ನ ಅರಮನೆಯ ಮಾಳಿಗೆಗೆ ಬಂದನು. ಆತನು ಆವಾಗ ಯೋರ್ದನ್ ಸೀಮೆಯಲ್ಲಿ ಮತ್ತೊಂದು ಕಡೆ ತನ್ನ ಸೈನ್ಯದಲ್ಲಿ ಇದ್ದುಕೊಂಡು ಯುದ್ಧವನ್ನು ನಡೆಸಬೇಕಾಗಿತ್ತು. ಆತನು ದೇವಜನರು ಅಮೋನಿಯರಿಗೆ ವಿರುದ್ಧವಾಗಿ ಹೋರಾಡಿ ಜಯ ಹೊಂದುವಂತೆ ಮಾಡಿ ಅಂತಿಮವಾಗಿ ರಾಜ್ಯದಲ್ಲಿ ಶಾಂತಿಸಮಾಧಾನವನ್ನು ಸ್ಥಾಪಿಸಬೇಕಾಗಿತ್ತು.

`2 ಸಮುವೇಲ 11:1-5 ವಚನಗಳನ್ನು ಓದಿರಿ, ದಾವೀದನು ಯಾವ ಮಹಾಪಾಪವನ್ನು ಎಸಗಿದನು?`

ದಾವೀದನು ಬಹಳ ಸುಂದರವಾದ ಒಂದು ಹೆಂಗಸು ಸ್ನಾನ ಮಾಡುವುದನ್ನು ತನ್ನ ಅರಮನೆಯ ಮಾಳಿಗೆಯ ಮೇಲಿಂದ ನೋಡಿದನು. ಆತನ ಪಾಪಸ್ವಭಾವವು ಆ ಸಂಜೆ ಅವನನ್ನು ಉತ್ತೇಜಿಸುವುದರಿಂದ ಆತನು ಬಪ್ಪೆಬೆಯ ಜೊತೆಗೆ ವ್ಯಭಿಚಾರ ಮಾಡಿದನು. ಆಕೆಯು ಅವನ ನಿಷ್ಠಾವಂತ ಸೈನ್ಯಾಧಿಕಾರಿಯ ಹೆಂಡತಿಯಾಗಿದ್ದಳು. ಪುರಾತನಕಾಲದ ಎಲ್ಲಾ ಅರಸರುಗಳಂತೆಯೇ ದಾವೀದನೂ ಸಹಾ ಪೂರ್ಣಾಧಿಕಾರ ಹೊಂದಿದವನಾಗಿದ್ದನು. ಅರಸನಾಗಿ ಆತನು ಪ್ರಜೆಗಳಿಗನ್ವಯವಾಗುವ ನಿಯಮಗಳಿಗೆ ಬದ್ಧನಾಗಿರಬೇಕಾಗಿರಲಿಲ್ಲ. ಆದಾಗ್ಯೂ, ದಾವೀದನ ಕುಟುಂಬದ ನಂತರದ ಕಥೆಯು ರಾಜನೂ ಸಹಾ ದೇವರ ಧರ್ಮಶಾಸ್ತ್ರಕ್ಕೆ ಹೆಚ್ಚಲ್ಲ ಎಂಬುದನ್ನು ನಮಗೆ ನೆನಪಿಸುತ್ತದೆ.

ಯಾವಾಗಲೂ ಕಟ್ಟುಪಾಡುಗಳು ಒಂದು ಸಂರಕ್ಷಣೆ, ಭದ್ರತೆಯನ್ನು ಒದಗಿಸುತ್ತವೆ. ರಾಜನೇ ಆದರೂ ಅವುಗಳನ್ನು ಮೀರಿ ನಡೆದಾಗ ಭಯಂಕರವಾದ ಫಲಿತಾಂಶಗಳನ್ನು ಎದುರಿಸಬೇಕಾಗುತ್ತದೆ. ದಾವೀದನು ದೇವರ ಧರ್ಮಶಾಸ್ತ್ರದ ಮಿತಿಯನ್ನು ಮೀರಿದಾಗ ಆತನ ಜೀವಿತದ ಎಲ್ಲಾ ಕ್ಷೇತ್ರದಲ್ಲೂ ಅದರ ಪರಿಣಾಮಗಳನ್ನು ಅನುಭವಿಸತೊಡಗಿದನು. ದಾವೀದನು ಇದನ್ನು ಕೇವಲ ಪ್ರಣಯ ದಾಟ ಯಾರ ಗಮನಕ್ಕೂ ಬರುವುದಿಲ್ಲವೆಂದು ಬಗೆದನು, ಆದರೆ ಬಟ್ಟೆಬೆಯು ಬಸುರಾಗಿದ್ದಳು. ಅವಳ ಗಂಡನು ದೂರದಲ್ಲಿದ್ದನು.

`2 ಸಮುವೇಲ 11:6-27 ವಚನಗಳನ್ನು ಓದಿರಿ. ದಾವೀದನು ತನ್ನ ಪಾಪವನ್ನು ಮುಚ್ಚಿಕೊಳ್ಳಲು ಹೇಗೆ ಪ್ರಯತ್ನಿಸಿದನು?`

ಊರಿಯನು ಮನೆಗೆ ಹೋಗಿ ಉಂಡುಕುಡಿದು ತನ್ನ ಹೆಂಡತಿಯೊಡನೆ ರಾತ್ರಿ ಕಳೆಯಲೆಂದು ದಾವೀದನು ಮಾಡಿದ ಅತಿಸೂಕ್ಷ ದ ಯುಕ್ತಿಯು ವಿಫಲವಾಯ್ತು. ಊರಿಯನು ಒಬ್ಬ ಪ್ರಾಮಾಣಿಕನಾದ ವ್ಯಕ್ತಿಯಾಗಿದ್ದನು. ಆತನು ದಾವೀದನು ನೀಡಿದ ಗುಟ್ಟಿನ ಸಲಹೆಗಳಿಗೆ: "ಒಡಂಬಡಿಕೆಯ ಮಂಜೂಷವೂ ಇಸ್ರಾಯೇಲ್ಯರೂ ಯೆಹೂದ್ಯರೂ ಗುಡಾರಗಳಲ್ಲಿ ವಾಸವಾಗಿದ್ದಾರೆ. ನನ್ನ ಒಡೆಯನಾದ ಯೋವಾಬನೂ ಅವನ ಸೇವಕರೂ ಬೈಲಿನಲ್ಲಿ ಪಾಳೆಯ ಮಾಡಿಕೊಂಡಿದ್ದಾರೆ. ಹೀಗಿರುವಲ್ಲಿ ನಾನು ನನ್ನ ಮನೆಗೆ ಹೋಗಿ ಉಂಡುಕುಡಿದು ಹೆಂಡತಿಯೊಡನೆ ಮಲಗಿಕೊಳ್ಳುವುದು ಹೇಗೆ?" ಎಂದು ಹೇಳುತ್ತಾನೆ (2 ಸಮು 11:11). ಹತಾಶನಾದ ದಾವೀದನು ತನ್ನ ಪಾಪವನ್ನು ಮರೆಮಾಚಲು ಘಟನಾಂತ್ಯವಾಗಿ ಊರಿಯನನ್ನು ದೂರದಲ್ಲೇ ಕೊಲೆಗೈಯ್ಯುವುದಕ್ಕೆ ಉಪಾಯ ಮಾಡುತ್ತಾನೆ.

`ದೇವರು ದಾವೀದನಿಗೆ ಸಾಕಷ್ಟು ಕೊಟ್ಟಿದ್ದರೂ ಆತನು ತನ್ನನ್ನು ಅಷ್ಟು ಕೀಳು ಮಟ್ಟಕ್ಕೆ ಕುಗ್ಗಿಸಿಕೊಂಡದ್ದನ್ನು ನಂಬುವುದಕ್ಕೆ ಬಹಳ ಕಠಿಣವೆನಿಸುತ್ತದೆ. ನಾವು ಯಾರೇ ಆಗಿರಲಿ ಈ ಕಥೆಯಿಂದ ಯಾವ ಎಚ್ಚರಿಕೆಯನ್ನು ತೆಗೆದುಕೊಳ್ಳಬಹುದು?`