---
title:  ಎಚ್ಚರಿಕೆಯ ಕರೆ
date:   19/07/2021
---

ದಾವೀದನ ಕತ್ತಲೆಯ ಕಾಲದ ಜೀವಿತದ ನಡುವೆ ಒಂದು ಒಳ್ಳೆಯ ಸುದ್ದಿ ಇದಾಗಿದೆ: ದೇವರು ತನ್ನ ಪ್ರವಾದಿಯನ್ನು ದಾವೀದನ ಹತ್ತಿರ ಕಳುಹಿಸುತ್ತಾನೆ. ಪ್ರವಾದಿಯಾದ ನಾತಾನನು ಮತ್ತು ದಾವೀದನು ಒಬ್ಬರಿಗೊಬ್ಬರು ಚೆನ್ನಾಗಿ ಗೊತ್ತಿದ್ದವರಾಗಿದ್ದರು. ಇದಕ್ಕೂ ಮುಂಚೆ ನಾತಾನನು ದಾವೀದನಿಗೆ ದೇವಾಲಯದ ಕಟ್ಟಡ ಕಟ್ಟುವುದಕ್ಕೆ ಯೋಜನೆಯನ್ನು ಕೊಟ್ಟಿದ್ದನು (2 ಸಮುವೇಲ 7). ಈವಾಗ ಪ್ರವಾದಿಯು ಭಿನ್ನವಾದ ಇನ್ನೊಂದು ಕಾರ್ಯವನ್ನು ನಿರ್ವಹಿಸಲು ದಾವೀದನ ಹತ್ತಿರ ಬಂದನು.

`ನಾತಾನನು ನೇರವಾಗಿ ದಾವೀದನು ಮಾಡಿದ ಪಾಪವನ್ನು ಹೇಳಿ ತಕ್ಷಣ ಅವನನ್ನು ಅವಮಾನ ಪಡಿಸದೆ ಒಂದು ಕಥೆಯ ಮೂಲಕ ಅದನ್ನು ತಿಳಿಸುವ ಆಯ್ಕೆ ಮಾಡುತ್ತಾನೆ ಯಾಕೆ?`

ನಾತಾನನಿಗೆ ಹೇಗೆ ಹೇಳಬೇಕೆಂಬುದು ಗೊತ್ತಿತ್ತು. ಹಾಗಾಗಿ ದಾವೀದನಿಗೆ ಅರ್ಥವಾಗುವ ರೀತಿಯಲ್ಲಿ ನಾತಾನನು ಹೇಳಿದನು. ಹಿಂದೆ ಕುರಿಕಾಯುತ್ತಿದ್ದ ದಾವೀದನಿಗೆ ಕುರಿಯ ಕಥೆಯೊಂದನ್ನು ಅವನಿಗೆ ಸಂಬಂಧಪಡಿಸಿಕೊಂಡು ಹೇಳಿದನು. ಆತನಿಗೆ ದಾವೀದನಲ್ಲಿದ್ದ ಉನ್ನತಮಟ್ಟದ ನ್ಯಾಯದ ಮತ್ತು ಪ್ರಾಮಾಣಿಕತೆಯ ಪ್ರಜ್ಞೆಯ ಬಗ್ಗೆ ಗೊತ್ತಿತ್ತು. ಹಾಗಾಗಿ ಒಂದು ಅರ್ಥದಲ್ಲಿ, ನಾತಾನನು ಬಲೆಯನ್ನು ಒಡ್ಡಿದನು ಮತ್ತು ದಾವೀದನು ನೇರವಾಗಿ ಆ ಬಲೆಯೊಳಗೆ ನಡೆದನು ಎಂದು ಹೇಳಬಹುದು.

ದಾವೀದನು ತನಗರಿವಿಲ್ಲದೆಯೇ ತನ್ನ ಮರಣದ ಶಿಕ್ಷೆಯನ್ನು ತಾನೆ ಉಚ್ಚರಿಸುತ್ತಾನೆ, ಆವಾಗ ನಾತಾನನು ಆ ಮನುಷ್ಯನು ನೀನೆ ಎಂದು ಅವನಿಗೆ ಹೇಳುತ್ತಾನೆ (2 ಸಮುವೇಲ 12:7). ಆ ಮನುಷ್ಯನು ನೀನೇ ಎಂದು ಬೇರೆ ಬೇರೆ ರೀತಿಯಲ್ಲಿ ಹೇಳಬಹುದು. ಒಬ್ಬನು ಅದನ್ನು ಗಟ್ಟಿಯಾಗಿ ಕೂಗಿ ಹೇಳಬಹುದು, ಒಬ್ಬನು ವ್ಯಕ್ತಿಯ ಮುಖಕ್ಕೆ ಬೆರಳು ಮಾಡಿ ತೋರಿಸುತ್ತಾ ಆರೋಪಮಾಡಬಹುದು ಅಥವಾ ಒಬ್ಬನು ಎಚ್ಚರಿಕೆಯಿಂದ ಕಾಳಜಿಯನ್ನು ವ್ಯಕ್ತಪಡಿಸಬಹುದು. ನಾತಾನನು ಮಾತುಗಳು ಕೃಪೆಯಿಂದ ಬಿಗಿದುಕೊಂಡಿದ್ದವು. ಆ ಸಂದರ್ಭದಲ್ಲಿ ದಾವೀದನಿಗೆ ದೇವರ ಮಗನೋ ಅಥವಾ ಮಗಳೋ ಗೊತ್ತಾಗಿಯೂ ಆತನ ಚಿತ್ರಕ್ಕೆ ವಿರುದ್ಧವಾಗಿ ನಡೆದುಕೊಂಡಾಗ ದೇವರಿಗಾಗುವ ನೋವು ಎಂಥದ್ದೆಂದು ದಾವೀದನು ಅನುಭವಿಸಿರಬೇಕು. ದಾವೀದನ ಮನಸ್ಸಿಗೆ ಏನೋ ಒಂದು ತಗುಲಿತು. ಅವನ ಹೃದಯವನ್ನು ಯಾವುದೋ ಒಂದು ಛೇದಿಸಿತು.

`'ನಾನು ಬಟ್ಟೆಬೆಗೆ ವಿರೋಧವಾಗಿ ಪಾಪ ಮಾಡಿದ್ದೇನೆ' ಅಥವಾ 'ನಾನೊಬ್ಬ ಕೊಲೆಗಾರನು' ಎಂದು ಹೇಳಿಕೊಳ್ಳದೆ ದಾವೀದನು 'ನಾನು ದೇವರಿಗೆ ವಿರೋಧವಾಗಿ ಪಾಪ ಮಾಡಿದ್ದೇನೆ' ಎಂದು ಉತ್ತರ ಕೊಡುತ್ತಾನೆ ಏಕೆ? (2 ಸಮುವೇಲ 12:13 ಮತ್ತು ಕೀರ್ತ 51:4ನ್ನು ನೋಡಿರಿ).`

ನಮ್ಮ ಹೃದಯದ ನೆಮ್ಮದಿಯನ್ನು ಕೆಡಿಸುವ ಪಾಪವನ್ನು ಪ್ರಾಥಮಿಕವಾಗಿ ನಮ್ಮ ಸೃಷ್ಟಿಕರ್ತನು ವಿಮೋಚಕನು ಆದ ದೇವರಿಗೆ ಬಹಿರಂಗವಾಗಿ ಅಪಮಾನ ಮಾಡುತ್ತದೆ ಎಂದು ದಾವೀದನು ಕಂಡುಕೊಂಡನು. ನಾವು ನಮ್ಮನ್ನು ನೋಯಿಸಿಕೊಳ್ಳುತ್ತೇವೆ ಇತರರಿಗೂ ಅದರ ಪರಿಣಾಮಗಳು ಆಗುತ್ತವೆ. ನಾವು ನಮ್ಮ ಕುಟುಂಬಗಳಿಗೂ ಸಭೆಗಳಿಗೂ ಅವಮಾನವನ್ನು ತರುತ್ತೇವೆ. ಆದಾಗ್ಯೂ ನಾವು ಅಂತಿಮವಾಗಿ ದೇವರನ್ನು ನೋಯಿಸುತ್ತೇವೆ ಮತ್ತು ಗೊಲ್ಕಥನ ಗುಡ್ಡದ ಮೇಲೆ ಲಂಬವಾಗಿ ಪರಲೋಕಕ್ಕೆ ಚಾಚಿಕೊಂಡಿರುವ ಶಿಲುಬೆಗೆ ಮತ್ತೊಂದು ಮೊಳೆಯನ್ನು ಹೊಡೆಯುವವರಾಗಿರುತ್ತೇವೆ.

"ನಾತಾನನ ಗದರಿಕೆಯು ದಾವೀದನ ಹೃದಯವನ್ನು ಸ್ಪರ್ಶಿಸಿತು; ಆತನ ಮನಸ್ಸಾಕ್ಷಿಯು ಜಾಗೃತಗೊಂಡಿತು; ಆತನ ಪಾಪವು ಸಂಪೂರ್ಣವಾಗಿ ಘೋರವಾದ ದುಷ್ಟತನದಲ್ಲಿ ಕಾಣಿಸಿಕೊಂಡಿತು. ಆತನ ಆತ್ಮವು ಅನುತಾಪದಿಂದ ದೇವರ ಮುಂದೆ ಬಾಗಿತು. ಕಂಪಿಸುವ ತುಟಿಗಳಿಂದ ಆತನು, "ನಾನು ದೇವರಿಗೆ ವಿರೋಧವಾಗಿ ಪಾಪ ಮಾಡಿದ್ದೇನೆ” ಎಂದ ಹೇಳಿದನು ನಾವು ಯಾರಿಗೋ ಮಾಡಿದ ಎಲ್ಲಾ ತಪ್ಪುಗಳು ಆ ವ್ಯಕ್ತಿಯಿಂದ ಹಿಂದಿರುಗಿ ದೇವರನ್ನು ಮುಟ್ಟುತ್ತವೆ. ದಾವೀದನು ಊರಿಯನ ಮತ್ತು ಬಟ್ಟೆಬೆಯ ವಿರುದ್ಧವಾಗಿ ಘೋರವಾದ ಪಾಪವನ್ನು ಎಸಗಿದ್ದನ್ನು ಅದರ ತೀಕ್ಷಣತೆಯನ್ನು ಅನುಭವಿಸಿದನು. ಆದರೆ ಆತನು ದೇವರ ವಿರುದ್ಧವಾಗಿ ಮಾಡಿದ ಪಾಪವು ಅಪರಿಮಿತವಾಗಿ ದೊಡ್ಡದಾಗಿತ್ತು'- ಎಲೆನ್ ಜಿ ವೈಟಮ್ಮನವರ “ನಮ್ಮ ಪಿತೃಗಳು ಮತ್ತು ಪ್ರವಾದಿಗಳು' ಪುಸ್ತಕದಲ್ಲಿ 122ನೇ ಪುಟ.