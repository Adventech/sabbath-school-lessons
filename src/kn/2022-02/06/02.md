---
title:  ಅಬ್ರಾಮನ ಹೊರಡುವಿಕೆ
date:   01/05/2022
---

`ಆದಿಕಾಂಡ 12:1-9 ವಚನಗಳನ್ನು ಓದಿರಿ. ದೇವರು ಅಬ್ರಾಮನಿಗೆ ತನ್ನ ಕುಟುಂಬ ಮತ್ತು ದೇಶವನ್ನು ಬಿಟ್ಟು ಬರುವಂತೆ ಕರೆಯುತ್ತಾನೆ ಏಕೆ? ಅದಕ್ಕೆ ಅಬ್ರಾಮನು ಹೇಗೆ ಪ್ರತಿಕ್ರಿಯೆ ಕೊಟ್ಟನು?`

ಕಳೆದ ಪಾಠದಲ್ಲಿ ಸತ್ಯವೇದವು ದಾಖಲಿಸಿರುವಂತೆ ದೇವರು ವ್ಯಕ್ತಿಯೊಬ್ಬನ ಜೊತೆ ಮಾತಾಡಿದ್ದನು. ಎಲ್ಲಾ ಜೀವಿಗಳ ಸಂಗಡ ಒಂದು ಒಡಂಬಡಿಕೆಯನ್ನು ಮಾಡಿಕೊಳ್ಳುತ್ತೇನೆಂದು ಜಲಪ್ರಳಯದ ನಂತರ ಮತ್ತೆ ಭೂಮಿಯನ್ನು ಹಾಳು ಮಾಡುವ ಜಲಪ್ರಳಯವು ಬರುವುದೇ ಇಲ್ಲ ಎಂದು ಭರವಸೆ ತುಂಬಲು ದೇವರು ಮಾತಾಡಿದ್ದ ಆ ವ್ಯಕ್ತಿ ನೋಹನೇ ಆಗಿದ್ದನು (ಆ.ಕಾಂಡ 9:15-17).

ಈವಾಗ ದೇವರು ಅಬ್ರಾಮನಿಗೆ ನಿನ್ನಿಂದ ಭೂಮಿಯ ಎಲ್ಲಾ ಕುಲದವರಿಗೂ ಆಶೀರ್ವಾದ ಉಂಟಾಗುವುದು ಎಂದು ಹೇಳಿದ ಹೊಸ ಮಾತು ವಾಗ್ದಾನದ ಜೊತೆಗೆ ಮತ್ತೆ ಬೆಸೆಯುತ್ತದೆ.

ಹಿಂದಿನದನ್ನು ಬಿಡುವುದರೊಂದಿಗೆ ಪ್ರವಾದನೆಯ ನೆರವೇರಿಕೆಯು ಆರಂಭವಾಗುತ್ತದೆ. ಅಬ್ರಾಮನು ತನಗೆ ಪರಿಚಿತವಾದದ್ದನ್ನೆಲ್ಲಾ ಬಿಡುತ್ತಾನೆ. ತನ್ನ ದೇಶ, ಕುಟುಂಬ ಕಡೆಗೆ ತನ್ನ ಬದುಕಿನ ಭಾಗವನ್ನೇ ತಾನು ಬಿಡುತ್ತಾನೆ. ಈ ಸಂದರ್ಭದಲ್ಲಿ "ಹೊರಟು ಹೋಗು" ಎಂಬ ಪ್ರಧಾನ ಪದವು ಏಳು ಸಲ ಪುನರಾವರ್ತನೆಗೊಂಡಿರುವುದು ಹೊರಟು ಹೋಗುವುದರ ತೀವ್ರತೆಯನ್ನು ಪ್ರತಿಬಿಂಬಿಸುತ್ತದೆ. ಅಬ್ರಾಮನು ಮೊದಲಿಗೆ ತನ್ನ ತಂದೆಯೊಡನೆ ಜೀವಿಸುತ್ತಿದ್ದ ಕರೀಯರ ದೇಶದ ಊರ್ ಎಂಬ ಸ್ಥಳವನ್ನು ಬಿಡಬೇಕಾಗಿತ್ತು. ಇದು ಬ್ಯಾಬಿಲೋನಿಯವಾಗಿತ್ತು (ಆ.ಕಾಂಡ 11:31, ಯೆಶಾಯ 13:19). ಬಾಬೆಲನ್ನು ಬಿಟ್ಟು ಹೊರಟು ಬನ್ನಿ ಎಂದು ಸತ್ಯವೇದದ ಪ್ರವಾದಿಗಳು ಕೊಡುವ ಕರೆಗೆ ದೀರ್ಘ ಇತಿಹಾಸವಿದೆ (ಯೆಶಾಯ 48:20, ಪ್ರಕ 18:4).

ಅಬ್ರಾಮನ ನಿರ್ಗಮನ (ಹೊರಡುವಿಕೆ) ಆತನ ಕುಟುಂಬವನ್ನು ಸಹಾ ಒಳಗೊಂಡಿದೆ. ಅಬ್ರಾಮನು ತನ್ನ ಪರಂಪರೆಯನ್ನು ಮತ್ತು ತಾನು ಅನುವಂಶೀಯವಾಗಿ ಏನನ್ನು ಸಂಪಾದಿಸಿದ್ದನೋ, ಕಲಿತಿದ್ದನೋ ಅದನ್ನೆಲ್ಲಾ ಬಿಡಬೇಕಾಗಿತ್ತು.

ಆದಾಗ್ಯೂ, ಹೊರಟುಹೋಗು ಎಂಬ ದೇವರ ಕರೆ ಅದಕ್ಕಿಂತಲೂ ಹೆಚ್ಚಿನದನ್ನು ಒಳಗೊಂಡಿದೆ. ಇಬ್ರಿಯ ಪದಗಟ್ಟು 'ಲೇಖ್ ಲೇಖಾ' 'ಹೊರಟು ಹೋಗು' ಎಂಬುದು ನಿನ್ನಷ್ಟಕ್ಕೆ ನೀನೆ ಅಥವಾ ನಿನಗೋಸ್ಕರ ಹೋಗು ಎಂಬುದಾಗಿ ಅರ್ಥ ಕೊಡುತ್ತದೆ. ಅಬ್ರಾಮನು ಬ್ಯಾಬಿಲೋನಿಯ ಬಿಟ್ಟು ಹೊರಟು ಹೋದದ್ದು ಅದರ ಪರಿಸರ ಅಥವಾ ಅವನ ಕುಟುಂಬಕ್ಕಿಂತಲೂ ಹೆಚ್ಚಿನದನ್ನು ಒಳಗೊಂಡಿದೆ (ಹೆಚ್ಚಿನದಕ್ಕೆ ಸಂಬಂಧಿಸಿದೆ).

ಇಬ್ರಿಯ ಪದಗಟ್ಟು ತನ್ನತನಕ್ಕೆ ಹೆಚ್ಚಿನ ಒತ್ತನ್ನು ಕೊಡುತ್ತದೆ. ಅಬ್ರಾಮನು 'ತನ್ನತನವನ್ನೇ' ಬಿಡಬೇಕಾಗಿತ್ತು. ಬ್ಯಾಬಿಲೋನಿನಲ್ಲಿ ಹೊಂದಿದ್ದ ತನ್ನ ಹಿಂದಿನ ಭಾಗವಾಗಿದ್ದ ತನ್ನತನವನ್ನೇ ಬಿಟ್ಟುಬರಬೇಕಾಗಿತ್ತು.

ಈ ಪರಿತ್ಯಾಗದ ಮುಂದಿನ ಗುರಿ ದೇವರು ತೋರಿಸುವ ಒಂದು ದೇಶವಾಗಿತ್ತು. ಇಸಾಕನ ಬಲಿಯರ್ಪಣೆಯ ಸಂದರ್ಭದಲ್ಲೂ ಸಹಾ ಇದೇ ತೆರನಾದ ಭಾಷೆಯನ್ನು ಉಪಯೋಗಿಸಲಾಗಿದೆ (ಆ.ಕಾಂಡ 22:2). ಇದು ಇಸಾಕನು ಬಲಿಯಾಗಿ ಅರ್ಪಿತನಾಗಬೇಕಿದ್ದ ಮತ್ತು ಯೆರೂಸಲೇಮು ಕಟ್ಟಲ್ಪಡಬೇಕಾಗಿದ್ದ ಮೊರಿಯಾ ಬೆಟ್ಟವನ್ನು ಕುರಿತು ಹೇಳುತ್ತದೆ (2 ಪೂ.ವೈ.3:1). ದೇವರ ವಾಗ್ದಾನವು ಕೇವಲ ವಾಸಸ್ಥಳದ ಬಗ್ಗೆ ಹೇಳುವುದಿಲ್ಲ. ಆದರೆ ಲೋಕದ ರಕ್ಷಣೆಯ ಬಗ್ಗೆ ಹೇಳುತ್ತದೆ. ಈ ಒಂದು ಆಲೋಚನೆಯು ದೇವರು ಭೂಲೋಕದ ಎಲ್ಲಾ ಕುಲದವರನ್ನು ಆಶೀರ್ವಾದಿಸುತ್ತಾನೆ ಎಂಬ ವಾಗ್ದಾನದ ಪುನರ್ ದೃಢೀಕರಣವಾಗಿದೆ (ಆ.ಕಾಂಡ 12:2,3). ಈ ವಚನಗಳಲ್ಲಿ 'ಬಾರಾಖ್” ಆಶೀರ್ವದಿಸು ಎಂಬ ಕ್ರಿಯಾಪದ ಐದುಸಲ ಕಾಣಿಸಿಕೊಂಡಿದೆ. ಭೂಲೋಕದ ಎಲ್ಲಾ ಕುಲದವರಿಗೆ ಉಂಟಾಗುವ ಸಾರ್ವತ್ರಿಕ ಆಶೀರ್ವಾದವು ಅಬ್ರಾಮನ ಸಂತತಿಯ ಮೂಲಕ ಬರುವಂಥದ್ದಾಗಿದೆ (ಆ.ಕಾಂಡ 22:18, ಆ.ಕಾಂಡ 26:4, ಆ.ಕಾಂಡ 28:14). ವಚನದಲ್ಲಿ ಉಲ್ಲೇಖವಾಗಿರುವ 'ಸಂತತಿ' ಎಂಬುದು ಅಂತಿಮವಾಗಿ ಕ್ರಿಸ್ತಯೇಸುವಿನಲ್ಲಿ ನೆರವೇರುತ್ತದೆ (ಅ.ಕೃ, 3:25).

`ನೀವು ಯಾವುದನ್ನು ಬಿಡಬೇಕಾಗಿದೆ ಎಂದು ದೇವರು ಕರೆಕೊಡುತ್ತಿದ್ದಾನೆ? ಹಾಗೆಂದರೆ ದೇವರ ಕರೆಗೆ ಓಗೊಟ್ಟು ನೀವು ನಿಮ್ಮ ಜೀವಿತದ ಯಾವ ಭಾಗವನ್ನು ಪರಿತ್ಯಜಿಸಬೇಕಾಗಿದೆ?`