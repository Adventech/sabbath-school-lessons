---
title:  ಅಬ್ರಹಾಮನ ಮೂಲ
date:   30/04/2022
---

### ಸಬ್ಬತ್ತಿನ ಮಧ್ಯಾಹ್ನ
ಈ ವಾರದ ಪಾಠದ ಅಧ್ಯಯನಕ್ಕಾಗಿ ಓದಿರಿ : ಆದಿಕಾಂಡ 12, ಯೆಶಾಯ 48:20, ಯೆಶಾಯ 36:6,9, ಯೆರೆ 2:18, ಆ.ಕಾಂಡ 13, ಆ.ಕಾಂಡ 14, ಇಬ್ರಿಯ 7:1-10.

> <p>ಸ್ಮರಣವಾಕ್ಯ</p>
> "ನಂಬಿಕೆಯಿಂದಲೇ ಅಬ್ರಹಾಮನು ಕರೆಯಲ್ಪಟ್ಟಕೂಡಲೇ ಕರೆದಾತನ ಮಾತನ್ನು ಕೇಳಿ ತಾನು ಬಾಧ್ಯವಾಗಿ ಹೊಂದಬೇಕಾಗಿದ್ದ ಸ್ಥಳಕ್ಕೆ ಹೊರಟುಹೋದನು. ತಾನು ಹೋಗಬೇಕಾದ ಸ್ಥಳವು ಯಾವುದೆಂದು ತಿಳಿಯದೆ ಹೊರಟನು" (ಇಬ್ರಿಯ 11:8).

ನಾವು ಈವಾಗ ಆದಿಕಾಂಡ ಪುಸ್ತಕದ ಮಧ್ಯಭಾಗ (ಕೇಂದ್ರಭಾಗ) ತಲುಪಿದ್ದೇವೆ. ಈ ಮಧ್ಯಭಾಗವನ್ನು (ಆದಿಕಾಂಡ 12 ರಿಂದ 22ನೇ ಅಧ್ಯಾಯದವರೆಗೆ) ಅಬ್ರಹಾಮನ ಪ್ರಯಾಣ ಆವರಿಸಿಕೊಂಡಿದೆ. ದೇವರು ಅಬ್ರಹಾಮನಿಗೆ "ನೀನು ಹೊರಟುಹೋಗು" ಎಂದು ಪ್ರಥಮವಾಗಿ ಕರೆಕೊಟ್ಟಾಗ (ಆ.ಕಾಂಡ 12:1) ಅದು ಆತನು ತನ್ನ ಹಿಂದಿನದನ್ನೆಲ್ಲಾ ತೊರೆಯುವಂತೆ ಮಾಡಿತು ಮತ್ತು ಎರಡನೆಯ ಕರೆಕೊಟ್ಟಾಗ ಅದು ಆತನು ತನ್ನ ಭವಿಷ್ಯವನ್ನು ತೊರೆಯುವಂತೆ ಮಾಡಿತು (ಭವಿಷ್ಯವು ಆತನ ಮಗನಲ್ಲಿ ಆಧಾರಗೊಂಡಿತ್ತು). ಅದರ ದೆಸೆಯಿಂದ ಅಬ್ರಹಾಮನು ಯಾವಾಗಲೂ ಸಂಚರಿಸುತ್ತಿದ್ದನು, ಯಾವಾಗಲೂ ವಲಸಿಗನಾಗಿದ್ದನು ಎಂತಲೇ ಆತನನ್ನು "ಅನ್ಯದೇಶೀಯನು" ಎಂದು ಕರೆಯುತ್ತಿದ್ದರು (ಆ.ಕಾಂಡ 17:8).

ಅಬ್ರಹಾಮನು ಪ್ರಯಾಣ ಮಾಡುತ್ತಾ ತನ್ನ ಹಿಂದಿನದನ್ನೆಲ್ಲಾ ಕಳೆದುಕೊಂಡನು. ಹಾಗೆಯೇ ತನ್ನ ಮುಂದಿನದನ್ನು ಸಹಾ ಕಾಣಲಾರದೆ ಶೂನ್ಯತೆಯಲ್ಲಿ ತೂಗು ಹಾಕಲ್ಪಟ್ಟನು. ಆತನಿಗೆ ಕೊಟ್ಟ ದೇವರ ಎರಡು ಕರೆಗಳ ನಡುವೆ ಆತನ ನಂಬಿಕೆಯ ಪ್ರಯಾಣ ರೂಪಿತವಾಗಿದೆ, "ಅಬ್ರಹಾಮನೇ ಭಯಪಡಬೇಡ" ಎಂಬ ದೇವರ ಸ್ವರವನ್ನು ಕೇಳಿಸಿಕೊಂಡವನು, ಕೇಳಿ ಭರವಸಗೊಂಡನು (ಆ.ಕಾಂಡ 15:1). ದೇವರ ಈ ಮಾತುಗಳು ಅಬ್ರಹಾಮನ ಪ್ರಯಾಣದ ಮೂರು ವಿಭಾಗಗಳನ್ನು ಗುರುತು ಮಾಡುತ್ತದೆ. ಇವುಗಳನ್ನು ಆರು, ಏಳು ಮತ್ತು ಎಂಟನೆ ಪಾಠಗಳಲ್ಲಿ ಕಲಿಯುತ್ತೇವೆ.

ಅಬ್ರಹಾಮನು ನಂಬಿಕೆಗೆ ಉದಾಹರಣೆಯಾಗಿದ್ದಾನೆ (ಆ.ಕಾಂಡ 15:6) ಮತ್ತು ಇಬ್ರಿಯರಿಗೆ ಬರೆದ ಪತ್ರಿಕೆಯಲ್ಲಿ ನಂಬಿಕೆಯ ಮನುಷ್ಯನೆಂದು ಸ್ಮರಿಸಲ್ಪಡುತ್ತಾನೆ (ನೆಹೆಮಿಯ 9:7,8). ಹೊಸ ಒಡಂಬಡಿಕೆಯಲ್ಲಿ ಹೆಚ್ಚು ಸಲ ಪ್ರಸ್ತಾಪವಾಗಿರುವ ಹಳೆಯ ಒಡಂಬಡಿಕೆ ವ್ಯಕ್ತಿಗಳಲ್ಲಿ ಅಬ್ರಹಾಮನು ಮುಖ್ಯನಾಗಿದ್ದಾನೆ. ಈ ಪಾಠದಲ್ಲಿ ಆತನ ಬಗ್ಗೆ ಹೆಚ್ಚಾಗಿ ಕಲಿಯುತ್ತೇವೆ.

_ಈ ವಾರದ ಪಾಠವನ್ನು ಮೇ 7ರ ಸಬ್ಬತ್ತಿಗಾಗಿ ಅಧ್ಯಯನ ಮಾಡಿ ಸಿದ್ಧಪಡಿಸಿಕೊಳ್ಳಿರಿ._