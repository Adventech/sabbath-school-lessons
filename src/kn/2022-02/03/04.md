---
title:  ಅಪರಾಧ
date:   12/04/2022
---

`ಆದಿಕಾಂಡ 4:3-8 ವಚನಗಳನ್ನು ಓದಿರಿ. ಯಾವ ಆಲೋಚನ ಪ್ರಕ್ರಿಯೆಯು ಕಾಯಿನನು ತನ್ನ ತಮ್ಮನನ್ನು ಕೊಲ್ಲುವುದಕ್ಕೆ ನಡಿಸಿತು? 1 ಯೋಹಾನ 3:12ನ್ನೂ ಸಹಾ ನೋಡಿರಿ.`

ಕಾಯಿನನ ಪ್ರತಿಕ್ರಿಯೆಯು ಎರಡು ಪಟ್ಟಾಗಿತ್ತು: ಕಾಯಿನನು ಬಹಳವಾಗಿ ಕೋಪಗೊಂಡನು ಮತ್ತು ಅವನ ಮುಖವು ಕಳೆಗುಂದಿತು (ಆ.ಕಾಂಡ 4:5). ಕಾಯಿನನ ಕೋಪವು ಇನ್ನೊಬ್ಬರ ಮೇಲೆ ಹರಿಹಾಯುವಂಥದ್ದು ಆತನು ದೇವರ ಮೇಲೆ ಮತ್ತು ಹೋಬೆಲನ ಮೇಲೆ ಹರಿಹಾಯ್ದನು. ತಾನು ದೇವರ ಅನ್ಯಾಯಕ್ಕೆ ಬಲಿಯಾಗಿದ್ದೇನೆ ಎಂದುಕೊಂಡು ದೇವರ ಮೇಲೆ ಕೋಪಗೊಂಡನು ಮತ್ತು ಹೇಬೆಲನ ಮೇಲೆ ಅಸೂಯೆಪಟ್ಟುಕೊಂಡು ಕೋಪಗೊಂಡನೆಂದು ತೋರುತ್ತದೆ. ಯಾವುದರ ಮೇಲೆ ಆತನಿಗೆ ಅಸೂಯೆ? ಕೇವಲ ಕಾಣಿಕೆಯ ವಿಷಯದಲ್ಲಿಯೇ? ಖಂಡಿತವಾಗಿಯೂ ಈ ವಚನಗಳಲ್ಲಿ ವ್ಯಕ್ತವಾಗಿರುವುದಕ್ಕಿಂತ ಹೆಚ್ಚಿನದು ಈ ದೃಶ್ಯದ ಹಿಂದೆ ನಡೆಯುತ್ತಿತ್ತು. ವಿಷಯವು ಏನೇ ಇರಲಿ ತನ್ನ ಕಾಣಿಕೆ ತಿರಸ್ಕೃತವಾದುದರಿಂದ ಕಾಯಿನನು ಖಿನ್ನತೆಗೆ ಒಳಗಾದನು.

ಆದಿಕಾಂಡ 4:6ರಲ್ಲಿ ದೇವರು ಕೇಳಿದ ಎರಡು ಪ್ರಶ್ನೆಗಳು ಕಾಯಿನನ ಎರಡು ಪರಿಸ್ಥಿತಿಗೆ ಸಂಬಂಧಪಡುತ್ತದೆ. ದೇವರು ಕಾಯಿನನ ಮೇಲೆ ಯಾವುದೇ ಆಪಾದನೆ ಮಾಡಲಿಲ್ಲವೆಂಬುದನ್ನು ಗಮನಿಸಬೇಕು. ದೇವರು ಹೇಗೆ ಆದಾಮನನ್ನು ಪ್ರಶ್ನಿಸಿದನೋ ಹಾಗೆಯೇ ಕಾಯಿನನನ್ನೂ ಪ್ರಶ್ನಿಸುತ್ತಾನೆ. ತನಗೆ ಉತ್ತರಗೊತ್ತಿಲ್ಲವೆಂತಲ್ಲ ಆದರೆ ಕಾಯಿನನು ತನ್ನ ಈ ಪರಿಸ್ಥಿತಿಗೆ ಏನು ಕಾರಣ ಎಂಬುದನ್ನು ಅರ್ಥ ಮಾಡಿಕೊಳ್ಳಲು ತನ್ನನ್ನು ತಾನೇ ಪರೀಕ್ಷಿಸಿಕೊಳ್ಳಲಿ ಎಂಬ ಉದ್ದೇಶದಿಂದ ಹಾಗೆ ಪ್ರಶ್ನಿಸಿದನು. ದೇವರು ಬಿದ್ದುಹೋದ ತನ್ನ ಜನರನ್ನು ವಿಮೋಚಿಸಲು ಯಾವಾಗಲೂ ಬಯಸಿದಂತೆಯೇ ತನ್ನನ್ನು ಪ್ರತ್ಯಕ್ಷವಾಗಿ ಸೋಲಿಸಿದಾಗಲೂ (ನೇರವಾಗಿ ಅಲ್ಲಗಳೆದಾಗಲೂ) ವಿಮೋಚಿಸಬಯಸುತ್ತಾನೆ. ಈ ಪ್ರಶ್ನೆಗಳನ್ನು ಕೇಳಿದ ಮೇಲೆ ದೇವರು ಕಾಯಿನನಿಗೆ ತಕ್ಕ ಸಮಾಲೋಚನೆಗಳನ್ನು ನೀಡುತ್ತಾನೆ

ಪ್ರಥಮವಾಗಿ ದೇವರು ಕಾಯಿನನಿಗೆ ಒಳ್ಳೆ ಕೆಲಸ ಮಾಡು ಅಂದರೆ ಸರಿಯಾದ ರೀತಿಯಲ್ಲಿ ವರ್ತಿಸು ಎಂದು ಪ್ರೇರೇಪಿಸುತ್ತಾನೆ. ಇದು ಪಶ್ಚಾತ್ತಾಪಪಡಲು ಮತ್ತು ಮನೋಭಾವವನ್ನು ಪರಿವರ್ತಿಸಿಕೊಳ್ಳಲು ದೇವರು ನೀಡಿದ ಕರೆಯಾಗಿದೆ. ದೇವರು ಕಾಯಿನನ್ನು ಅಂಗೀಕರಿಸಿಕೊಂಡು ಆತನನ್ನು ಕ್ಷಮಿಸಲು ವಾಗ್ದಾನ ಮಾಡಿದ್ದನು. ಹೇಗೆಂದರೆ ಕಾಯಿನನು ದೇವರ ನಿಯಮಾನುಸಾರ ಅಂಗೀಕರಣೆಯನ್ನು ಹೊಂದಬಹುದಾಗಿತ್ತು. ಆದರೆ ತನ್ನ ನಿಯಮಾನುಸಾರವಲ್ಲ.

ಇದನ್ನೇ ಇನ್ನೊಂದು ರೀತಿಯಲ್ಲಿ ಹೇಳುವುದಾದರೆ ನೀನು ಒಳ್ಳೆ ಕೆಲಸ ಮಾಡದೇ ಹೋದರೆ ಪಾಪವು ನಿನ್ನನ್ನು ಹಿಡಿಯಬೇಕೆಂದು ಬಯಸಿ ಬಾಗಿಲಲ್ಲಿ ಹೊಂಚಿಕೊಂಡಿರುವುದು ಆದರೂ ನೀನು ಅದನ್ನು ವಶಪಡಿಸಿಕೊಳ್ಳಬೇಕೆಂದು ಹೇಳುತ್ತಾನೆ (ಆದಿಕಾಂಡ 4:17). ದೇವರು ಕೊಟ್ಟ ಸಲಹೆಯು ಪಾಪದ ಮೂಲವು ಯಾವುದೆಂದು ತೋರಿಸಿತು. ಅದರ ಮೂಲವು ಕಾಯಿನನಲ್ಲಿ ಇತ್ತು. ದೇವರು ಕಾಯಿನನು ನಡೆಯಬೇಕಾದ ಮಾರ್ಗದಲ್ಲಿ ನಡೆಸುವುದಕ್ಕೋಸ್ಕರ ಪುನಃ ಆತನಿಗೆ ಬುದ್ಧಿಮಾತು ಹೇಳುತ್ತಾನೆ.

ಪಾಪದ ವಿಷಯದಲ್ಲಿ ತೋರಿಸಬೇಕಾದ ಮನೋಭಾವದ ಬಗ್ಗೆ ದೇವರು ಎರಡನೆಯ ಸಲಹೆಯನ್ನು ಕೊಡುತ್ತಾನೆ. ಪಾಪವು ಬಾಗಿಲಲ್ಲೇ ಹೊಂಚಿ- ಕೊಂಡಿರುವುದು ಅದು ನಿನ್ನನ್ನು ಬಯಸುತ್ತದೆ. ಆದುದರಿಂದ ಅದನ್ನು ವಶಪಡಿಸಿಕೊಳ್ಳಬೇಕೆಂದು ಅದಕ್ಕಾಗಿ ಸ್ವನಿಗ್ರಹವನ್ನು ಶಿಫಾರಸ್ಸು ಮಾಡುತ್ತಾನೆ. ಇದೇ ನಿಯಮವು ಯಾಕೋಬನ ಪತ್ರಿಕೆಯಲ್ಲಿಯೂ ಮಾರ್ದನಿಗೊಳ್ಳುತ್ತದೆ. "ಪ್ರತಿಯೊಬ್ಬನು ತನ್ನಲ್ಲಿರುವ ಆಶಾಪಾಶದಿಂದ ಎಳೆಯಲ್ಪಟ್ಟು ಮರುಳುಗೊಂಡುವನಾಗಿ ಪ್ರೇರೇಪಿಸಲ್ಪಡುತ್ತಾನೆ" (ಯಾಕೋಬನು 1:14). ಸುವಾರ್ತೆಯು ನಮ್ಮ ಪಾಪಕ್ಕೆ ಕ್ಷಮಾಪಣೆ ನೀಡುವುದು ಮಾತ್ರವಲ್ಲ ಜೊತೆಗೆ ಪಾಪದ ಮೇಲೆ ಜಯವನ್ನು ಸಹಾ ವಾಗ್ದಾನ ಮಾಡುತ್ತದೆ (1 ಕೊರಿಂಥ 10:13).

ಕಾಯಿನನು ತಾನು ಎಸಗಿದ ಪಾಪಕ್ಕೆ ತಾನೇ ಕಾರಣನಾಗಿದ್ದನು. ಆದ್ದರಿಂದ ಆತನು (ಮತ್ಯಾರನ್ನೂ) ನಿಂದಿಸುವಂತಿಲ್ಲ. ಇದು ತಾನೇ ಸಾಮಾನ್ಯವಾಗಿ ಎಲ್ಲರ ವಿಷಯದಲ್ಲೂ ನಡೆಯುವುದು ಅಲ್ಲವೇ?

`ಮನುಷ್ಯನಿಗಿರುವ ಆಯ್ಕೆಯ ಸ್ವಾತಂತ್ರ ದ ಬಗ್ಗೆ ಈ ದೌರ್ಭಾಗ್ಯದ ಕಥೆ ನಮಗೆ ಏನನ್ನು ಬೋಧಿಸುತ್ತದೆ ಮತ್ತು ದೇವರು ನಮ್ಮ ವಿಧೇಯತೆಗೆ ಬಲವಂತಪಡಿಸುವುದಿಲ್ಲ ಹೇಗೆ?`