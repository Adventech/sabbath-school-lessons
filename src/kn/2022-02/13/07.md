---
title:  ಹೆಚ್ಚಿನ ಚಿಂತನೆ
date:   24/06/2022
---

ಎಲೆನ್ ಜಿ ವೈಟ್‌ರವರ ಪ್ಯಾಟ್ರಿಕ್ಯಾರ್ಕ್‌ ಮತ್ತು ಪ್ರಾಫೆಟ್ಸ್ ಪುಸ್ತಕದ "ಯೋಸೇಫ ಮತ್ತು ಅವನ ಸಹೋದರರು" ಪುಟಗಳು 233–240ನ್ನು ಓದಿರಿ.

"ಯೋಸೇಫನ ಜೀವನವು ಯೇಸುವಿನ ಜೀವನವನ್ನು ಉದಾಹರಿಸುವುದು. ತಮ್ಮ ತಮ್ಮನನ್ನು ಗುಲಾಮನಾಗಿ ಮಾಡಲು ಅವರಲ್ಲಿದ್ದ ಹೊಟ್ಟೆಕಿಚ್ಚು ಅನುವು ಮಾದಿತು; ಹೀಗೆ ಅವನು ತಮಗಿಂತ ಹೆಚ್ಚಿನವನಾಗುವುದನ್ನು ತಡೆಯ ಬಯಸಿದರು. ಅವನು ಐಗುಪ್ತಕ್ಕೆ ಒಯ್ಯಲಾದ ಮೇಲೆ, ಅವನ ಕನಸುಗಳು ತಮ್ಮನ್ನು ಎಂದಿಗೂ ಬಾಧಿಸವು ಮತ್ತು ಅವು ನೆರವೇರುವ ಸಾಧ್ಯತೆಗಳನ್ನು ತೆಗೆದುಹಾಕಿದ್ದೇವೆಂದು ತಮ್ಮನ್ನೇ ಹೊಗಳಿಕೊಂಡರು. ಆದರೆ, ಅವರ ಮಾರ್ಗಗಳನ್ನು ದೇವರು ತನ್ನ ಅಧಿಕಾರದಿಂದ ತಳ್ಳಿಹಾಕಿ, ಏನಾಗಬಾರದೆಂದು ಅವರು ನೆನೆಸಿದರೋ ಅದನ್ನೇ ಕೈಗೂಡಿಸಿದನು. ಹಾಗೆಯೇ, ಯೆಹೂದ್ಯ ಯಾಜಕರು ಮತ್ತು ಹಿರಿಕರು ಕ್ರಿಸ್ತನು ಜನರ ಗಮನವನ್ನು ತಮ್ಮಿಂದ ತನ್ನ ಕಡೆಗೆ ಸೆಳೆಯುವನೆಂದು ಹೆದರಿ, ಆತನ ಮೇಲೆ ಹೊಟ್ಟೆಕಿಚ್ಚು ಪಟ್ಟರು. ಆತನು ರಾಜನಾಗಬಾರದೆಂದು ಆತನನ್ನು ಕೊಂದರು, ಆದರೆ ಆ ಮೂಲಕ ಅದೇ ನಿಜಪರಿಣಾಮ (ರಾಜನಾಗುವುದು)ವನ್ನು ಉಂಟು ಮಾಡುವವರಾದರು.

ಯೋಸೇಫನು, ಐಗುಪ್ತದಲ್ಲಿ ಸೆರೆಯಾಳಾಗುವುದರ ಮೂಲಕ, ತನ್ನ ತಂದೆಯ ಮನೆಯ ಸಂರಕ್ಷನಾದನು; ಆದಾಗ್ಯೂ, ಆತನ ಸಹೋದರರ ಅಪರಾಧವನ್ನು ಅದು ತಗ್ಗಿಸಲಿಲ್ಲ. ಹಾಗೆಯೇ ಯೇಸುಕ್ರಿಸ್ತನು ಆತನ ವೈರಿಗಳಿಂದ ಕೂಜೆಗೆ ಹಾಕಲ್ಪಟ್ಟದ್ದೂ ಸಹ, ಆತನನ್ನು ಮಾನವ ಜನಾಂಗದ ವಿಮೋಚಕ, ಬಿದ್ದುಹೋದ (ಮಾನವ) ಸಂತತಿಯ ರಕ್ಷಕ ಮತ್ತು ಸರ್ವಲೋಕದ ಅರಸನನ್ನಾಗಿ ಮಾಡಿತು; ಆದರೆ, ತನ್ನ ಮಹಿಮೆಗಾಗಿ ಮತ್ತು ಮಾನವ ಒಳಿತಿಗಾಗಿ ದೇವರು ನಿಯಾಮಕ ಹಸ್ತವು ಘಟನೆಗಳನ್ನು ನಿಯಂತ್ರಿಸಿಯೇ ಇಲ್ಲವೆಂಬಂತೆ ಆತನನ್ನು ಕೊಂದವರ ಅಪರಾಧವು ಮಹಾಘೋರವಾಗಿತ್ತು.

ತನ್ನ ಸ್ವಂತ ಸಹೋದರರಿಂದಲೇ ಯೋಸೇಫನು ಅನ್ಯರಿಗೆ ಮಾರಲ್ಪಟ್ಟಂತೆಯೇ, ಕ್ರಿಸ್ತನು ಸಹ ತನ್ನ ಓರ್ವಶಿಷ್ಯನಿಂದಲೇ ತನ್ನ ಕ್ರೂರ ವಿರೋಧಿಗಳಿಗೆ ಮಾರಲ್ಪಟ್ಟನು. ಯೋಸೇಫನು ಸನ್ನಡತೆಯ ನಿಮಿತ್ತ ಸುಳ್ಳು ಆಪಾದನೆಯನ್ನು ಹೊತ್ತು ಸೆರೆಮನೆಗೆ ಹಾಕಲ್ಪಟ್ಟನು; ಹಾಗೆಯೇ ಕ್ರಿಸ್ತನು ಕೂಡ ತನ್ನ ನೀತಿವಂತಿಕೆಯ, ಸ್ವ-ನಿರಾಕರಣೆಯ ಜೀವಿತವು ಪಾಪವನ್ನು ಖಂಡಿಸುತ್ತಿದ್ದದರಿಂದ ನಿರಾಕರಿಸಲ್ಪಟ್ಟು, ತಿರಸ್ಕಾರ ಹೊಂದಿದನು; ಮತ್ತು ಆತನಲ್ಲಿ ಯಾವ ಅಪರಾಧವಿಲ್ಲದಿದ್ದರೂ, ಸುಳ್ಳು ಸಾಕ್ಷಿಗಳ ಆಧಾರದಲ್ಲಿ ಶಿಕ್ಷಿಸಲ್ಪಟ್ಟನು. ಮತ್ತು ಅನ್ಯಾಯ ಹಾಗೂ ಕ್ರೌರ್ಯತೆಯ ನಡುವೆ ಯೋಸೇಫನ ತಾಳ್ಮೆ ಮತ್ತು ಸಾತ್ವಿಕತೆ, ಪ್ರೀತಿಹೀನ ತನ್ನ ಸಹೋದರೆಡೆ ತೋರಿದ ಮುಕ್ತಕ್ಷಮಾಪಣೆ ಮತ್ತು ಉನ್ನತ ಔದಾರ್ಯತೆಗಳು, ಆ ದುಷ್ಟರ ದ್ವೇಷ ಮತ್ತು ನಿಂದೆಗಳನ್ನು ರಕ್ಷಕನು ಗೊಣಗಾಡದೆ ಸಹಿಸಿಕೊಂಡಿದ್ದುದು ಮತ್ತು ತನ್ನನ್ನು ಕೊಂದವರಿಗೆ ಮಾತ್ರವಲ್ಲದೆ, ತಮ್ಮ ಪಾಪಗಳನ್ನು ಅರಿಕೆಮಾಡಿ ಕ್ಷಮಾಪಣೆ ಬೇಡಿ ತನ್ನೆಡೆಗೆ ಬರುವ ಎಲ್ಲರನ್ನೂ ಕ್ಷಮಿಸುವುದನ್ನು ನಿರೂಪಿಸುತ್ತವೆ" ಎಲೆನ್ ಜಿ ವೈಟ್, ಪ್ಯಾಟ್ರಿಯಾರ್ಕ್ ಮತ್ತು ಪ್ರಾಫೆಟ್‌, ಪುಟ 239, 240.

**ಚರ್ಚಿಸಬೇಕಾದ ಪ್ರಶ್ನೆಗಳು**

`1. ಯಾಕೋಬನು ಸತ್ತನಂತರ ಯೋಸೇಫನು ತಮ್ಮ ಮೇಲೆ ಸೇಡು ತೀರಿಸಿಕೊಳ್ಳುವನೆಂದು ಭಯಪಟ್ಟರು. ಅವರ ಪಾಪಪ್ರಜ್ಞೆಯು ಅವರನ್ನು ಕಾಡುತ್ತಿತ್ತು ಎಂದು ಇದು ಹೇಗೆ ತೋರಿಸುವುದು? ಅಪರಾಧ ಮಾಡಿದವರಿಗೆ ಕ್ಷಮಾಪಣೆಯ ಕುರಿತು ಯೋಸೇಫನ ಪ್ರತಿಕ್ರಿಯೆಯಿಂದ ನಾವು ಏನು ಕಲಿಯಬಹುದು?`

`2. ಯೋಸೇಫನ ಮತ್ತು ಯೇಸುವಿಗೂ ಇರುವ ಬೇರೆ ಯಾವ ಹೋಲಿಕೆಗಳನ್ನು ನೀವು ಕಾಣುವಿರಿ?`

`3. ದೇವರಿಗೆ ಭವಿಷ್ಯವು ಬಹಳ ಸ್ಪಷ್ಟವಾಗಿ ತಿಳಿದಿದ್ದರೂ, ನಾವು ಮಾಡುವ ಆಯ್ಕೆಗೆ ಸಂಪೂರ್ಣ ಸ್ವತಂತ್ರವನ್ನು ಹೊಂದಿದ್ದೇವೆ ಎಂಬುದರ ಬಗ್ಗೆ ಆಲೋಚಿಸಿರಿ. ಈ ಎರಡು ಆಲೋಚನೆಗಳನ್ನು ನೀವು ಹೇಗೆ ಹೊಂದಿಸಿ ನೋಡುವಿರಿ?`