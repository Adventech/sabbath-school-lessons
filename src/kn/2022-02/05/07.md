---
title:  ಹೆಚ್ಚಿನ ಚಿಂತನೆ
date:   29/04/2022
---

ಎಲೆನ್ ಜಿ ವೈಟಮ್ಮನವರ ನಮ್ಮ ಪೂರ್ವಿಕರು ಮತ್ತು ಪ್ರವಾದಿಗಳು ಪುಸ್ತಕದಲ್ಲಿ ಬಾಬೆಲ್ ನ ಗೋಪುರ ಎಂಬ ಅಧ್ಯಾಯವನ್ನು ಪುಟ 117 ರಿಂದ 124 ರವರಿಗೆ ಓದಿರಿ.

ಅವರು ಒಂದು ಪಟ್ಟಣವನ್ನು ಕಟ್ಟುವುದಕ್ಕೆ ಮತ್ತು ಅದರಲ್ಲಿ ಅತಿ ಉನ್ನತವಾದ ಗೋಪುರವನ್ನು ನಿರ್ಮಿಸುವುದಕ್ಕೆ ನಿರ್ಧರಿಸಿದರು. ಈ ಕಾರ್ಯಗಳು ಜನರನ್ನು ದೂರಕ್ಕೆ ಚದುರಿಹೋಗದಂತೆ ತಡೆಯಲು ವಿನ್ಯಾಸಗೊಂಡಿದ್ದವು. ದೇವರು ಜನರನ್ನು ಭೂಮಿಯ ತುಂಬ ಚದುರಿಕೊಳ್ಳಬೇಕೆಂದು ಮತ್ತು ಅದನ್ನು ವಶಪಡಿಸಿಕೊಳ್ಳಬೇಕೆಂದು ನಿರ್ದೆಶಿಸಿದ್ದನು. ಆದರೆ ಬಾಬೆಲ್ ಗೋಪುರವನ್ನು ಕಟ್ಟುವವರು ತಮ್ಮ ಸಮುದಾಯವು ಐಕ್ಯತೆಯಿಂದ ಅಖಂಡವಾಗಿರಬೇಕೆಂದು ಮತ್ತು ಇಡೀ ಲೋಕದವರ ಗೌರವಕ್ಕೆ ಮತ್ತು ಮೆಚ್ಚುಗೆಗೆ ಪಾತ್ರವಾಗಿ ಅದನ್ನು ಕಟ್ಟಿದವರು ಸುಪ್ರಸಿದ್ಧರಾಗಬೇಕೆಂದು ಬಯಸಿದರು. ಮೇಲ್ಲೋಕವನ್ನು (ಆಕಾಶವನ್ನು ಮುಟ್ಟುವಂತಿದ್ದ ಮಹಾಗೋಪುರವು ಅದನ್ನು ಕಟ್ಟಿದವರ ಬುದ್ಧಿಶಕ್ತಿ ಮತ್ತು ಪರಾಕ್ರಮಕ್ಕೆ ಸ್ಮಾರಕವಾಗಿ ನಿಲ್ಲಬೇಕೆಂಬ ಅದರ ಖ್ಯಾತಿ ಮುಂದಿನ ತಲೆಮಾರಿನವರಿಗೂ ತಲುಪಬೇಕೆಂಬ ಉದ್ದೇಶಹೊಂದಿತ್ತು.

ದೇವರು ಮತ್ತೆಂದಿಗೂ ಭೂಮಿಯನ್ನು ಜಲಪ್ರಳಯದಿಂದ ನಾಶಮಾಡುವುದಿಲ್ಲವೆಂದು ಮಾಡಿದ ವಾಗ್ದಾನವನ್ನು ಶಿನಾರ್ ದೇಶದಲ್ಲಿ ವಾಸವಾಗಿದ್ದ ಜನರು ನಂಬದೆಹೋದರು. ಅವರಲ್ಲಿ ಅನೇಕರು ದೇವರ ಅಸ್ತಿತ್ವವನ್ನೇ ನಿರಾಕರಿಸಿದರು ಮತ್ತು ಜಲಪ್ರಳಯವು ಪ್ರಾಕೃತಿಕ ಕಾರಣದಿಂದ ಉಂಟಾಯಿತು ಎಂದು ವಾದಿಸಿದರು. ಇತರರು ಪರಮೋನ್ನತನನ್ನು ನಂಬಿದರು, ಅವರು ಈ ಲೋಕವು ಜಲಪ್ರಳಯದಿಂದ ನಾಶವಾದುದಕ್ಕೆ ಆತನೆ ಕಾರಣನೆಂದು ಕಾಯಿನನಂತೆ ದೇವರಿಗೆ ವಿರೋಧವಾಗಿ ತಿರುಗಿಬಿದ್ದರು.

ಮತ್ತೊಮ್ಮೆ ಜಲಪ್ರಳಯ ಸಂಭವಿಸಿದರೆ ಅದರಿಂದ ತಮ್ಮನ್ನು ರಕ್ಷಿಸಿಕೊಳ್ಳುವ ಒಂದು ಉದ್ದೇಶದಿಂದ ಗೋಪುರವನ್ನು ನಿರ್ಮಿಸಲು ಮುಂದಾದರು ಜಲಪ್ರಳಯದಲ್ಲಿ ಮೇಲೇರಿ ಬಂದ ನೀರಿನ ಮಟ್ಟಕ್ಕಿಂತಲೂ ಹೆಚ್ಚಿನ ಎತ್ತರಕ್ಕೆ ಗೋಪುರವನ್ನು ಕಟ್ಟುವುದರಿಂದ ಎಲ್ಲ ಅಪಾಯದಿಂದ ತಮ್ಮನ್ನು ತಪ್ಪಿಸಬಹುದು ಎಂದು ಭಾವಿಸಿದರು ಮತ್ತು ಗೋಪುರವನ್ನು ಏರಿಹೋಗಿ ಮೋಡಗಳನ್ನು ಮುಟ್ಟಿದಾಗ ಜಲಪ್ರಳಯಕ್ಕೆ ಕಾರಣವನ್ನು ತಿಳಿದುಕೊಳ್ಳಬಹುದೆಂದು ಆಲೋಚಿಸಿದರು. ಗೋಪುರದ ಯೋಜನೆಯನ್ನು ಮಾಡಿದವರ ಗರ್ವವನ್ನು ಇನ್ನೂ ಹೆಚ್ಚುವ ಹಾಗೆ ಇಡೀ ಕಟ್ಟಡವನ್ನು ವಿನ್ಯಾಸ ಮಾಡಲಾಗಿತ್ತು. ಮುಂದಿನ ಸಂತತಿಯವರ ಮನಸ್ಸನ್ನು ದೇವರಿಂದ ತಿರುಗಿಸಿ ಅವರನ್ನು ವಿಗ್ರಹಾರಧನೆಗೆ ನಡೆಸುವುದೇ ಅದರ ಮುಖ್ಯ ಉದ್ದೇಶವಾಗಿತ್ತು” ಎಲೆನ್ ಜಿ ವೈಟಮ್ಮ ನವರ 'ನಮ್ಮ ಪೂರ್ವಿಕರು ಮತ್ತು ಪ್ರವಾದಿಗಲು' ಪುಸ್ತಕದಲ್ಲಿ ಪುಟ 118,119.

**ಚರ್ಚಿಸಬೇಕಾದ ಪ್ರಶ್ನೆಗಳು**

`1. ತಾವು ದೊಡ್ಡ ಹೆಸರು ಮಾಡಬೇಕೆಂದು ಪ್ರಯತ್ನ ಪಡುವವರಿಗೆ ತೊಂದರೆಗಳು ಬರುತ್ತವೆ ಎಂಬುದಕ್ಕೆ ಚರಿತ್ರೆಯಲ್ಲಿ ಅಥವಾ ಪುಸ್ತಕ ಕಾಲದಲ್ಲಿ ಎಂತಹ ಉದಾಹರಣೆಗಳು ನಮಗೆ ಸಿಗುತ್ತದೆ?`

`2. ಸಭೆಯಲ್ಲಿ ನಾವು ನಮ್ಮ ಸ್ವಂತ ಬಾಬೆಲ್ ಗೋಪುರವನ್ನು ಕಟ್ಟುವ ಪ್ರಯತ್ನದಿಂದ ಆಗುವ ಅಪಾಯವನ್ನು ಹೇಗೆ ತಪ್ಪಿಸಬಹುದು? ನಮಗೆ ಅರಿವಿಲ್ಲದಂತೆ ನಮ್ಮ ಸುಪ್ತಮನಸ್ಸಿನಲ್ಲಿ ಹೀಗೆ ಪ್ರಯತ್ನ ಮಾಡುವ ವಿಧಾನಗಳಾವುವು?`