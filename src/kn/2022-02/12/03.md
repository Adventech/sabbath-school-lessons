---
title:  ಯೋಸೇಫನು ತನ್ನ ಸಹೋದರರನ್ನು ಸಮಾಧಾನಪಡಿಸಿದನು
date:   13/06/2022
---

`ಆದಿಕಾಂಡ 42ನ್ನು ಓದಿರಿ. ಇಲ್ಲಿ ಏನಾಯಿತು ಮತ್ತು ಮಾನವನ ದುಷ್ಟತನ ಹಾಗೂ ಕೆಡುಕಿನ ನಡುವೆಯೂ ದೈವ ನಿಯಾಮಕವನ್ನು ಇದು ಹೇಗೆ ತೋರಿಸುತ್ತಿದೆ?`

ಬರಗಾಲವು ಯಾಕೋಬನು ತನ್ನ ಮಕ್ಕಳನ್ನು ಐಗುಪ್ತಕ್ಕೆ ಧಾನ್ಯಕೊಳ್ಳಲು ಕಳುಹಿಸುವಂತೆ ಮಾಡುತ್ತದೆ? ಯಾಕೋಬನೇ ಈ ಯೋಚನೆಯನ್ನು ತಂದದ್ದು (ಆದಿ 42:1) ಆಶ್ಚರ್ಯವೇ. ದೌರ್ಭಾಗ್ಯ ಮುದುಕ, ತನ್ನ ಹಿಡಿತದಲ್ಲಿದ್ದ ಪರಿಸ್ಥಿತಿಗಳಿಗೆ ಬಲಿಯಾದವನು, ಅರಿವಿಲ್ಲದಯೇ, ಅನೇಕ ಆಶ್ಚರ್ಯಕರ ಘಟನೆಗಳ ಸರಮಾಲೆಯನ್ನೇ ಪ್ರಾರಂಭಿಸಿದನು. ಇದು ತಾನು ಯಾವ ಮಗನಿಗಾಗಿ ಇಷ್ಟು ಕಾಲ ಗೋಳಾಡಿದನೋ ಅವನೊಂದಿಗೆ ಒಂದಾಗುವುದಕ್ಕೆ ನಡೆಸುತ್ತದೆ.

ಈ ಭೇಟಿಯಲ್ಲಿ ದೈವಾನುಗ್ರಹದ ರೂಪವು ಇದೆ ಎಂದು ಎದ್ದು ಕಾಣುವುದಕ್ಕೆ ಎರಡು ಮೂಲಾಧಾರ ಅಂಶಗಳ ಸಹಾಯ ಮಾಡುತ್ತದೆ. ಮೊದಲಿಗೆ, ಇದು ಯೋಸೇಫನ ಕನಸುಗಳು ನೆರವೇರುವುದರಲ್ಲಿ ನೋಡುವೆವು. ಯೋಸೇಫನ ಪ್ರವಾದನಾತ್ಮಕ ಕನಸಿನಲ್ಲಿ "ನಿಮ್ಮ ಸಿವುಡುಗಳು ನನ್ನ ಸಿವುಡಿಗೆ ಅಡಬಿದ್ದವು" (ಆದಿ 37:7) ಎಂಬುದು ಈಗ ನಡೆಯುತ್ತಿದೆ. "ಯೋಸೇಫನು ಐಗುಪ್ತದ ಮೇಲೆಲ್ಲ ಇದ್ದ ಅಧಿಕಾರಿ" (ಆದಿ 42:6) ಮತ್ತು "ದೇಶಾಧಿಪತಿ" (ಆದಿ 42:30,33). ಯೋಸೇಫನ ಮಹಾ ಅಧಿಕಾರದ ಸ್ಥಾನವು ತನ್ನ ಸೋದರರ ಬಡತನದ ಸ್ಥಿತಿಗೆ ವಿರುದ್ಧವಾಗಿತ್ತು: "ಅವರು ಅವನ ಮುಂದೆ ನೆಲೆಮುಟ್ಟುವಷ್ಟು ತಲೆಬಾಗಿ ವಂದಿಸಿದರು" (ಆದಿ 42:6). ಇವರೇ ಯೋಸೇಫನ ಕನಸಿನ ಬಗ್ಗೆ ಗೇಲಿ ಮಾಡಿ ಅದು ನೆರವೇರುವುದನ್ನು ಅಲ್ಲಗಳೆದಿದ್ದವರು (ಆದಿ 37:8).

ಎರಡನೆಯದಾಗಿ, ಈ ದೈವೀಕ ಅನುಗ್ರಹದ ಭೇಟಿಯು ಅವರ ಪ್ರತಿಕ್ರಿಯೆಯನ್ನು ವ್ಯಕ್ತಮಾಡುತ್ತಿದೆ. ಈ ಉಲ್ಲೇಖದಲ್ಲಿ ಬಳಸಿರುವ ಪದಗಳು ಮತ್ತು ಅಂಶಗಳು ಅವರಿಗಾದ ದಂಡನೆಯ ಘಟನೆಗಳಲ್ಲಿ ಅದು ಪ್ರತಿಧ್ವನಿಸುತ್ತದೆ. ಅವರು ಮೂರುದಿನ ಸೆರೆಮನೆಯಲ್ಲಿದ್ದರು (ಆದಿಕಾಂಡ 42:17). ಯೋಸೇಫನು ಸೆರೆಯಲ್ಲಿದ್ದನು (ಆದಿ 40:3,4), ಈಗ ಆಗುತ್ತಿರುವುದನ್ನು ಸುಮಾರು 20 ವರ್ಷಗಳ ಹಿಂದೆ ಮಾಡಿದ್ದ ತಮ್ಮ ಕೃತ್ಯಗಳಿಗೆ ಸಂಬಂಧ ಕಲ್ಪಿಸುತ್ತಿದ್ದಾರೆ. ಅವರು ಒಬ್ಬರಿಗೊಬ್ಬರು, 'ನಾವು ನಮ್ಮ ತಮ್ಮನಿಗೆ ಮಾಡಿದ್ದು ದ್ರೋಹವೇ ಸರಿ. ಅವನು ನಮ್ಮನ್ನು ಬೇಡಿಕೊಂಡಾಗ ನಾವು ಅವನ ಪ್ರಾಣಸಂಕಟವನ್ನು ತಿಳಿದರೂ ಅವನ ಮೊರೆಗೆ ಕಿವಿಗೊಡಲಿಲ್ಲ; ಆ ಕಾರಣದಿಂದಲೇ ಈ ಸಂಕಟವು ನಮಗೆ ಬಂದಿದೆ' ಎಂದು ಮಾತಾಡಿಕೊಂಡರು" (ಆದಿ 42:21).

"ಅವನ ಪ್ರಾಣಹತ್ಯದ ಅಪರಾಧವು ಈಗ ನಮಗೊದಗಿದೆ" (ಆದಿ 42:22) ಎಂಬ ರೂಬೇನನ ಈಗಿನ ಮಾತು, ಅಂದು, "ಪ್ರಾಣಹತ್ಯ ಮಾಡಬೇಡಿರಿ" (ಆದಿ 37:22) ಎಂಬ ಆತನ ಎಚ್ಚರಿಕೆಯ ಮಾರ್ದನಿಸುತ್ತದೆ ಮತ್ತು ಅವನು ಅಂದು ಮಾಡಿದ್ದರ ಫಲವು ಈಗ ಅವರಿಗೆ ಪ್ರಾಪ್ತವಾಗಿದೆ ಎಂಬುದನ್ನು ದೃಢಪಡಿಸುತ್ತದೆ.

`ನಾವು ಮಾಡಿದ ಕೃತ್ಯಗಳಿಗೆ ನಾವು ಅನೇಕ ಸಲ ಪಶ್ಚಾತ್ತಾಪ ಪಡಬಹುದು. ನಾವು ಮಾಡಿರುವ ತಪ್ಪುಗಳನ್ನು ಸರಿಮಾಡಿಕೊಳ್ಳಲು ಸಾಧ್ಯವಾದಷ್ಟು ಮಟ್ಟಿಗೆ ಹೇಗೆ ಪ್ರಯತ್ನಿಸಬೇಕು ಮತ್ತು ಯೇಸುವಿನಲ್ಲಿ ದೇವರ ಕ್ಷಮಾಪಣೆಯ ವಾಗ್ದಾನಗಳನ್ನು ಸ್ವೀಕರಿಸುವುದು ಅತಿ ಪ್ರಾಮುಖ್ಯವೇತಕೆ? (ರೋಮಾಪುರ 5:7-11)?`