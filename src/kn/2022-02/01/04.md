---
title:  'ಸಬ್ಬತ್ತು'
date:   29/03/2022
---

`ಓದಿರಿ : ಆದಿಕಾಂಡ 2:3 ಮತ್ತು ವಿ.ಕಾಂಡ 20:8-11. ಏಳನೇ ದಿನದ ಸಬ್ಬತ್ತು ಸೃಷ್ಟಿಗೆ ಸಂಬಂಧಪಡುತ್ತದೆ ಯಾಕೆ? ನಾವು ಸಬ್ಬತ್ತನ್ನು ಹೇಗೆ ಕೈಗೊಳ್ಳುತ್ತೇವೆ ಎಂಬುದರ ಮೇಲೆ ಇದು ಪರಿಣಾಮ ಬೀರುತ್ತದೆ ಹೇಗೆ?`

ದೇವರು ತನ್ನ ಸೃಷ್ಟಿಯ ಕಾರ್ಯವನ್ನು ನಿಖರವಾಗಿ ಮುಗಿಸಿದುದರ ಸಲುವಾಗಿ ಸಬ್ಬತ್ತನ್ನು ಸ್ಥಾಪಿಸಿದನು. ದೇವರು ತನ್ನ ಸೃಷ್ಟಿಯ ಕೆಲಸವನ್ನು ಮುಗಿಸಿದನು ನಂತರ ಅದನ್ನು ಒಳ್ಳೆಯದಾಗಿ ಕಂಡನು ಎಂಬುದಾಗಿ ನಾವು ನಂಬುತ್ತೇವೆ. ಆದುದರಿಂದ ಸಬ್ಬತ್ತು ನಮ್ಮಲ್ಲಿರುವ ನಂಬಿಕೆಯನ್ನು ವ್ಯಕ್ತಪಡಿಸುವಂಥದ್ದಾಗಿದೆ. ಸಬ್ಬತ್ತನ್ನು ಕೈಗೊಳ್ಳುವುದು ಎಂದರೆ ದೇವರೊಂದಿಗೆ ನಾವು ಸಹಾ ಸೇರಿಕೊಂಡು ಆತನು ಮಾಡಿದ ಸೃಷ್ಟಿಯ ಮೌಲ್ಯ ಮತ್ತು ಸೌಂದರ್ಯವನ್ನು ಗುರುತಿಸುವುದು ಎಂದಾಗುತ್ತದೆ. ಹೇಗೆ ದೇವರು ತಾನು ಮಾಡಿದ ಕೆಲಸ ದಿಂದ ವಿಶ್ರಾಂತಿಹೊಂದಿದನೋ ಹಾಗೆಯೇ ನಮ್ಮ ಕೆಲಸಗಳಿಂದ ನಾವೂ ಸಹ ವಿಶ್ರಾಂತಿ ಹೊಂದಿಕೊಳ್ಳುತ್ತೇವೆ. ದೇವರು ಮಾಡಿದ ಸಬ್ಬತ್ತನ್ನು ಕೈಗೊಳ್ಳುವುದು ಎಂದರೆ ದೇವರು ಮಾಡಿದ ಈ ಭೌತಿಕ ಶರೀರವನ್ನು ಮತ್ತು ಈ ಸೃಷ್ಟಿಯ ಕೆಲಸವನ್ನು ಬಹಳ ಒಳ್ಳೆಯದೆಂದು ಒಪ್ಪಿಕೊಳ್ಳುವುದೇ ಆಗಿದೆ.

ಪುರಾತನ ಮತ್ತು ಆಧುನಿಕ ಮತಶ್ರದ್ಧೆಗಳು ಹೇಳುವಂತೆ ಮನುಷ್ಯ ಶರೀರವನ್ನು ಒಂದು ಕೆಡುಕು ಎಂಬುದಾಗಿ ಪರಿಶುದ್ಧ ಗ್ರಂಥದ ಹಳೆಯ ಅಥವಾ ಹೊಸ ಒಡಂಬಡಿಕೆಯು ಹೀನೈಸುವುದಿಲ್ಲ. ಹಾಗೆ ಹೇಳುವುದು ಅನ್ಯಮತದ ಪರಿಕಲ್ಪನೆಯಾಗಿದೆಯೇ ಹೊರತು ಸತ್ಯವೇದದ ಪರಿಕಲ್ಪನೆಯಲ್ಲ. ಇದಕ್ಕೆ ಬದಲಾಗಿ ಸಬ್ಬತ್ತನ್ನು ಕೈಗೊಳ್ಳುವವರು ಈ ಸೃಷ್ಟಿಯನ್ನು ಮಾಡಿದ ಮತ್ತು ತಮ್ಮ ಶರೀರಗಳನ್ನು ರೂಪಿಸಿದ ದೇವರಿಗೆ ಕೃತಜ್ಞತೆಯುಳ್ಳವರಾಗಿರುತ್ತಾರೆ. ಆದುದರಿಂದಲೇ ಅವರು ಆತನ ಸೃಷ್ಟಿಯಲ್ಲಿ ಸಂತೋಷಿಸುತ್ತಾರೆ ಮತ್ತು ಅದರ ಬಗ್ಗೆ ಕಾಳಜಿ ವಹಿಸುತ್ತಾರೆ.

ಸಬ್ಬತ್ತೆಂಬುದು ಮನುಷ್ಯ ಚರಿತ್ರೆಯಲ್ಲಿ ಮೊದಲಿಗೆ ಬರುವ (6 ದಿನಗಳು ಕಳೆದ ಬಳಿಕ) ಬರುವ ಅಂತ್ಯವಾಗಿರುತ್ತದೆ ಮತ್ತು ಕಷ್ಟದಲ್ಲಿ ಬಿದ್ದಿರುವ ಮಾನವ ಕುಲಕ್ಕೆ ಹಾಗು ನರಳಾಟದಲ್ಲಿರುವ ಲೋಕಕ್ಕೆ ನಿರೀಕ್ಷೆಯ ಗುರುತಾಗಿದೆ.

ದೇವದರ್ಶನ ಗುಡಾರದ ಕಟ್ಟೋಣವು ಮುಕ್ತಾಯಕ್ಕೆ ಬಂದಾಗ “ಕೆಲಸವನ್ನು ಮಾಡಿ ಮುಗಿಸಿದನು” ಎಂಬ ಪದವೃಂದವು ಮತ್ತೆ ಕಾಣಿಸಿಕೊಂಡಿರುವ ವಿಷಯ ಸ್ವಾರಸ್ಯಕರವಾಗಿದೆ (ವಿ.ಕಾಂಡ 40:33). ಹಾಗೆಯೇ ಸೊಲೊಮೋನನು ದೇವಾಲಯವನ್ನು ಕಟ್ಟಿ ಮುಗಿಸಿದಾಗಲೂ ಸಹಾ ಇದನ್ನು ನೋಡಬಹುದು. ಈ ಎರಡೂ ಸ್ಥಳಗಳು ಸುವಾರ್ತೆ ಮತ್ತು ರಕ್ಷಣೆ ಪಾಠಗಳನ್ನು ಬೋಧಿಸುತ್ತಿದ್ದವು. ಮನುಷ್ಯನು ಪಾಪದಲ್ಲಿ ಬಿದ್ದುಹೋದ ಮೇಲೆ ವಾರದ ಕಡೆಯಲ್ಲಿ ಬರುವ ಸಬ್ಬತ್ತು ರಕ್ಷಣೆಯೆಂಬ ಅದ್ಭುತದ ಕಡೆಗೆ ಬೆಟ್ಟು ಮಾಡಿ ತೋರಿಸುತ್ತದೆ. ಇದು ನೂತನ ಸೃಷ್ಟಿಯೆಂಬ ಅದ್ಭುತವು ಜರುಗುವ ಮುಖಾಂತರ ನಡೆಯುತ್ತದೆ (ಯೆಶಾಯ 65:17, ಪ್ರಕ 21:1). ಈ ಲೋಕದ ಕಷ್ಟಗಳು ಮತ್ತು ಶೋಧನೆಗಳು ಸಹಾ ಕೊನೆಗೊಳ್ಳುತ್ತವೆ ಎಂಬುದಕ್ಕೆ ವಾರದ ಕೊನೆಗೆ ಬರುವ ಸಬ್ಬತ್ತು ಒಂದು ಗುರುತಾಗಿದೆ. ಆದುದರಿಂದಲೇ ಯೇಸುವು ಜನರ ರೋಗಗಳನ್ನು ಗುಣಪಡಿಸಲು ಸಬ್ಬತ್ತು ದಿನವನ್ನು ಪ್ರಶಸ್ತವಾದುದೆಂದು ಆರಿಸಿಕೊಳ್ಳುತ್ತಾನೆ (ಲೂಕ 13:13-16).

ಧಾರ್ಮಿಕ ನಾಯಕರು ಯಾವುದೇ ಸಂಪ್ರದಾಯಗಳಿಗೆ ಅಂಟಿಕೊಂಡಿದ್ದರೂ ಇದಕ್ಕೆ ಪ್ರತಿಯಾಗಿ ಸಬ್ಬತ್ತಿನ ದಿನದಲ್ಲಿ ಗುಣಪಡಿಸುವುದರ ಮೂಲಕ ಕಟ್ಟಕಡೆಯಲ್ಲಿ ರಕ್ಷಣೆಯ ಕೆಲಸವು ಮುಕ್ತಾಯವಾದಾಗ ಇರುವ ಪರಿಸ್ಥಿತಿಯು ಹೇಗಿರುತ್ತದೆ ಎಂಬುದನ್ನು ಯೇಸುವು ನಮಗೆ ಮತ್ತು ಜನರಿಗೆ ತೋರಿಸಿಕೊಡುತ್ತಾನೆ. ಆವಾಗ ಎಲ್ಲಾ ನೋವು ಸಂಕಟಗಳು ಕೊನೆಗೊಂಡಿರುತ್ತವೆ. ಹಾಗಾಗಿ ಪ್ರತಿ ಸಬ್ಬತ್ತು ನಮ್ಮನ್ನು ವಿಮೋಚನೆಯ ನಿರೀಕ್ಷೆಗೆ ನಡೆಸುತ್ತದೆ. ನೂತನ ಭೂಮ್ಯಾಕಾಶಗಳು ಉಂಟಾದಾಗ ನಾವು ಯೇಸುವಿನಲ್ಲಿ ಅನುಭವಿಸುವ ರಕ್ಷಣೆ ಮತ್ತು ವಿಶ್ರಾಂತಿಯನ್ನು ಈವಾಗ ಸಬ್ಬತ್ತಿನಲ್ಲಿ ವಿಶ್ರಾಂತಿ ಪಡೆದುಕೊಳ್ಳುವುದರ ಮೂಲಕ ಹೇಗೆ ಅನುಭವಿಸುತ್ತೇವೆ?