---
title:  ಮಾನವನ ಸೃಷ್ಟಿ
date:   30/03/2022
---

ದೇವರು ತನ್ನ ಸೃಷ್ಟಿಕಾರ್ಯದ ಕಟ್ಟಕಡೆಯ ಕೆಲಸವಾಗಿ ಮನುಷ್ಯನನ್ನು ಉಂಟುಮಾಡಿದನೆಂದು ಆದಿಕಾಂಡದ ಸೃಷ್ಟಿಯ ವಿವರಣೆಯು ತಿಳಿಸುತ್ತದೆ. ಈ ಭೂಲೋಕದಲ್ಲಿ ನಡೆದ ಇಡೀ ಸೃಷ್ಟಿಕಾರ್ಯದ ಸಮಾಪ್ತಿಯು ಮಾನವರ ಸೃಷ್ಟಿಯೊಂದಿಗೆ ಆಗುತ್ತದೆ.

ಸೆಲೆಮ್ (ಸ್ವರೂಪ) ಎಂಬ ಇಬ್ರಿಯ ಪದವು ಮನುಷ್ಯನ ಭೌತಶರೀರವನ್ನು ಕುರಿತು ಹೇಳುತ್ತದೆ ಮತ್ತು ಡಿಮೆಟ್ (ಹೋಲಿಕೆ) ಎಂಬ ಪದವು ಕಣ್ಣಿಗೆ ಕಾಣದಿರುವ ದೈವೀಕ ಗುಣಗಳನ್ನು ಕುರಿತು ಹೇಳುತ್ತದೆ.

ಆದುದರಿಂದ ದೇವರ ಸ್ವರೂಪ ಎಂಬ ಇಬ್ರಿಯ ಕಲ್ಪನೆಯು ಮನುಷ್ಯನ ಸ್ವಭಾವವನ್ನು ಬೈಬಲ್ಲಿನ ದೃಷ್ಟಿಗೆ ಅನುಗುಣವಾಗಿ ಅಖಂಡವಾದ ಅರ್ಥದಲ್ಲಿ ತಿಳಿದುಕೊಳ್ಳಬೇಕಾಗಿದೆ. ದೇವರು ಮನುಷ್ಯನನ್ನು ಶಾರೀರಿಕವಾಗಿ ಮತ್ತು ಆತ್ಮೀಕವಾಗಿ ತನ್ನ ಸ್ವರೂಪದಲ್ಲಿ ಗಂಡುಹೆಣ್ಣಾಗಿ ಉಂಟುಮಾಡಿದನೆಂದು ಸತ್ಯವೇದ ವಚನವು ದೃಢಪಡಿಸುತ್ತದೆ. ಎಲೆನ್ ಜಿ ವೈಟಮ್ಮನವರು ಸ್ಪಷ್ಟವಾಗಿ ಹೇಳುವಂತೆ ಆದಾಮನು ತನ್ನ ಸೃಷ್ಟಿಕರ್ತನ ಕರಗಳಿಂದ ರೂಪಿತನಾಗಿ ಬಂದಾಗ ಆತನು ತನ್ನ ಶರೀರದಲ್ಲಿ ಮಾನಸಿಕ ಮತ್ತು ಆತ್ಮೀಕ ಸ್ವಭಾವದಲ್ಲಿ ದೇವರ ಸ್ವರೂಪವನ್ನು ಹೊತ್ತುಕೊಂಡಿದ್ದನು. ಶ್ರೀಮತಿ ವೈಟಮ್ಮನವರ Education ಪುಸ್ತಕದ ಪುಟ 15.

ದೇವಸ್ವರೂಪದ ಅಖಂಡತೆಯ (ಸಂಪೂರ್ಣತೆ) ಅರಿವು ಶರೀರವನ್ನು ಸಹಾ ಒಳಗೊಂಡಿದೆ, ಇದನ್ನು ಸೃಷ್ಟಿಯ ಇನ್ನೊಂದು ವಿವರಣೆಯು (2ನೇ ಅಧ್ಯಾಯ) ಮನುಷ್ಯನು ಬದುಕುವ ಪ್ರಾಣಿಯಾದನು ಎಂಬುದಾಗಿ ಮತ್ತೆ ದೃಢೀಕರಿಸುತ್ತದೆ (ಆದಿಕಾಂಡ 2:7ನೇ ವಚನ).

ದೇವರು ರೂಪಿಸಿದುದರ ಮತ್ತು ಶ್ವಾಸವನ್ನು ಊದಿದುದರ ಎರಡು ದೈವೀಕ ಕಾರ್ಯದ ಫಲಿತಾಂಶವಾಗಿ ಮನುಷ್ಯನು ಅಕ್ಷರಶಃ ಜೀವಾತ್ಮನಾದನು. ಶಾಸವು (ಉಸಿರು) ಬಹಳ ಸಲ ಆತ್ಮೀಕ ಆಯಾಮಕ್ಕೆ ಸಂಬಂಧಪಡುತ್ತದೆ. ನೆಲದ ಮಣ್ಣಿನಿಂದ ರೂಪಿಸುವುದರ ಫಲವಾಗಿ ಇದು ಉಸಿರಾಡುವ ಜೈವಿಕ ಶಕ್ತಿಗೂ ನಿಕಟವಾಗಿ ಸಂಬಂಧಪಡುತ್ತದೆ. ದೇವರು ಊದಿದ ಪ್ರಾಣವಾಯುವಿನಲ್ಲಿ ವಾಯುವು ಆತ್ಮೀಕವಾದುದು ಮತ್ತು ಪ್ರಾಣವು ಶಾರೀರಿಕವಾದುದಾಗಿದೆ.

ದೇವರು ನಂತರ ಮೂರನೇ ಕಾರ್ಯವನ್ನು ಮಾಡಿದನು. ದೇವರು ಈವಾಗ ಮನುಷ್ಯನ ದೇಹದಿಂದ ಹೆಣ್ಣನ್ನು ಸೃಷ್ಟಿಸಿದನು (ಆ.ಕಾಂಡ 2:21,22), ಸ್ತ್ರೀಯು ಪುರುಷನ ಸ್ವಭಾವವನ್ನೇ ಹೊಂದಿರುವುದನ್ನು ಒತ್ತಿ ಹೇಳುವ ವಿಧಾನದಲ್ಲಿ ದೇವರು ಈವಾಗ ಪುರುಷನ ದೇಹದಿಂದ ಸ್ತ್ರೀಯನ್ನು ಮಾಡಿದನು.