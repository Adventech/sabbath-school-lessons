---
title:  ಮರುಭೂಮಿಯಲ್ಲಿ ಮಹಾಹೋರಾಟ
date:   12/07/2022
---

> <p></p>
> "ಯೇಸು ಪವಿತ್ರಾತ್ಮಭರಿತನಾಗಿ ಯೋರ್ದನ್ ಹೊಳೆಯಿಂದ ಹಿಂತಿರುಗಿ  ದೇವರಾತ್ಮನಿಂದ ನಾಲ್ವತ್ತು ದಿವಸ ಅಡವಿಯಲ್ಲಿ ನಡೆಸಲ್ಪಡುತ್ತಾ ಸೈತಾನನಿಂದ  ಶೋಧಿಸಲ್ಪಟ್ಟನು" (ಲೂಕ 4:1,2).

`ಲೂಕ 4:1-13ನೇ ವಚನಗಳನ್ನು ಓದಿರಿ, ಪಾಪಕ್ಕೆ ಒಳಗಾಗದೆ ಶೋಧನೆಯನ್ನು  ಹೇಗೆ ಜಯಿಸಬೇಕೆಂಬುದರ ಬಗ್ಗೆ ನಾವು ಕ್ರಿಸ್ತನ ಈ ಉದಾಹರಣೆಯಿಂದ ಯಾವ  ಪಾಠ ಕಲಿಯಬಹುದು?`

ಶೋಧನೆಗಳು ನಾವು ಬಲಹೀನರಾಗಿರುವ ಸಂದರ್ಭಗಳಲ್ಲಿ ಹೆಚ್ಚಾಗಿ  ಬರುವುದರಿಂದ ಅವುಗಳನ್ನು ಎದುರಿಸುವುದು ಬಹಳ ಕಠಿಣವಾಗಿರುತ್ತದೆ.

ಲೂಕ 4ನೇ ಅಧ್ಯಾಯವು ಯೇಸುವು ಸೈತಾನನಿಂದ ಶೋಧಿಸಲ್ಪಡುವುದರೊಂದಿಗೆ  ಆರಂಭವಾಗುತ್ತದೆ. ಅಲ್ಲದೆ ಕೆಲವು ಕಷ್ಟಕರವಾದ ವಿಷಯಗಳನ್ನು ನಮ್ಮ ಗಮನಕ್ಕೆ  ಬರುತ್ತದೆ. ಈ ವಾಕ್ಯವನ್ನು ಓದಿದಾಗ ಪವಿತ್ರಾತ್ಮನೇ ಯೇಸುವನ್ನು ಶೋಧಿಸುವುದಕ್ಕೆ  ನಡೆಸಿದನೆಂಬ ಅರ್ಥಕಂಡುಬರುತ್ತದೆ. ಆದರೆ ದೇವರು ಎಂದಿಗೂ ನಮ್ಮನ್ನು  ಶೋಧಿಸುವುದಿಲ್ಲ (ಯಾಕೋಬನು 1:13). ಮೊದಲಿನ ಪಾಠಗಳಲ್ಲಿ ತಿಳಿದುಕೊಂಡಂತೆ  ದೇವರು ನಮಗೆ ಕಠಿಣವಾದ ಪರೀಕ್ಷೆಗಳು ಬರುವುದಕ್ಕೆ ಅನುಮತಿ ನೀಡುತ್ತಾನೆ.  ಸೈತಾನನು ತರಲಿರುವ ಕಠಿಣವಾದ ಶೋಧನೆಗಳನ್ನು ಎದುರಿಸಬೇಕಾದಂತ ಪರೀಕ್ಷೆಗೆ  ಕೆಲವು ವೇಳೆ ಪವಿತ್ರಾತ್ಮನು ನಮ್ಮನ್ನು ನಡೆಸಬಹುದೆಂದು ಲೂಕ 4ನೇ ಅಧ್ಯಾಯದಲ್ಲಿ  ತಿಳಿದುಕೊಳ್ಳಬಹುದು. ಶೋಧನೆಗಳು ಬಹಳ ಕಠಿಣವಾಗಿರುವ ಅಂತಹ  ಸಂದರ್ಭಗಳಲ್ಲಿ ನಾವು ದೇವರಿಗೆ ವಿರುದ್ಧವಾಗಿ ಪಾಪಮಾಡಿರುವುದರಿಂದ ಇಂತಹ  ಪರೀಕ್ಷೆ ಎದುರಾಗಿದೆ ಎಂಬ ತಪ್ಪು ಅಭಿಪ್ರಾಯ ನಮ್ಮಲ್ಲಿ ಬರಬಹುದು. ಆದರೆ  ಇದು ನಿಜವಲ್ಲ. ಈ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್‌ ಆಫ್  ಏಜಸ್' ಪುಸ್ತಕದ 126 ಹಾಗೂ 129ನೇ ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ :

"ಬಹಳ ಕಠಿಣವಾದ ಪರಿಸ್ಥಿತಿ ಎದುರಿಸಬೇಕಾದ ಸಮಯದಲ್ಲಿ ಅನೇಕ ಸಾರಿ  ಪರಿಶುದ್ಧಾತ್ಮನೇ ನಮಗೆ ಇಂತಹ ಸ್ಥಿತಿ ತಂದಿದ್ದಾನೆಂಬ ಸಂದೇಹ ನಮ್ಮಲ್ಲಿ  ಬರಬಹುದು. ಆದರೆ ಯೇಸುವು ಸೈತಾನನಿಂದ ಶೋಧಿಸಲ್ಪಡುವುದಕ್ಕಾಗಿ  ದೇವರಾತ್ಮನು ಆತನನ್ನು ಅಡವಿಗೆ ನಡೆಸಿದನು. ದೇವರು ನಮಗೆ ಕಷ್ಟಸಂಕಟಗಳು,  ಶೋಧನೆಗಳು ಬರುವಂತೆ ಅನುಮತಿ ನೀಡಿದಾಗ, ಆತನು ನಮ್ಮ ಬಗ್ಗೆ ಒಂದು  ಹಿತವಾದ ಆಲೋಚನೆ ಹಾಗೂ ಉದ್ದೇಶ ಹೊಂದಿದ್ದು, ಅದನ್ನು ಈ ಶೋಧನೆಗಳ  ಮೂಲಕ ನೆರವೇರಿಸುವನು. ಅಡವಿಗೆ ಶೋಧನೆ ಎದುರಿಸಲು ಹೋದ ಯೇಸುವು  ದೇವರ ವಾಗ್ದಾನಗಳನ್ನು ದುರುಪಯೋಗಪಡಿಸಿಕೊಳ್ಳಲಿಲ್ಲ ಅಥವಾ ಶೋಧನೆಗಳು  ಬಂದಾಗ ಆತನು ಹತಾಶೆಗೊಳ್ಳಲೂ ಇಲ್ಲ. ಅದೇರೀತಿ ನಾವೂ ಸಹ ಅನಿರೀಕ್ಷಿತವಾದ  ಶೋಧನೆಗಳು ಬಂದಾಗ ಹತಾಶೆಗೊಳ್ಳಬಾರದು".

ಅಗ್ನಿಪರೀಕ್ಷೆಯಂತಹ ಕಠಿಣ ಸಂದರ್ಭಗಳು ಬಂದಾಗ ನಮ್ಮ ಗುಣಸ್ವಭಾವಗಳು  ಅವುಗಳಿಂದ ಪರಿಶುದ್ಧವಾಗಬೇಕು. ಆದರೆ ಅದಕ್ಕೆ ಬದಲಾಗಿ ಅವುಗಳಿಂದ  ಸುಟ್ಟುಕೊಳ್ಳುತ್ತೇವೆ. ಯೇಸುಕ್ರಿಸ್ತನು ಅಡವಿಯಲ್ಲಿ ಎಲ್ಲಾ ವಿಧವಾದ ಕಠಿಣವಾದ  ಶೋಧನೆಗಳನ್ನು ಎದುರಿಸಿದಾಗಲೂ, ಸೈತಾನನ ವಶಕ್ಕೆ ಒಳಗಾಗಿ ಪಾಪ ಮಾಡಲಿಲ್ಲ.  ಬದಲಾಗಿ ಅವುಗಳನ್ನು ವಾಕ್ಯದ ಬಲದಿಂದ ಜಯಿಸಿದನೆಂಬ ಸಂಗತಿಯು ನಮಗೆ  ನಿರೀಕ್ಷೆ ತರಬೇಕು. ನಾವೂ ಸಹ ಆತನಂತೆಯೇ ವಾಕ್ಯದ ಬಲದಿಂದ ಶೋಧನೆಗಳನ್ನು  ಜಯಿಸುವುದು ಸಾಧ್ಯವೆಂಬ ಆದರಣೆ ಇದರಿಂದ ನಮಗುಂಟಾಗುತ್ತದೆ.

ಆದಾಮಹವ್ವಳು ಶೋಧನೆಯನ್ನು ಎದುರಿಸಲಾಗದೆ ಸೋತುಹೋಗಿ ಪಾಪ  ಮಾಡಿದರು. ಆದರೆ ಯೇಸುವು ನಮ್ಮ ಪಾಪಗಳನ್ನು ಹೊತ್ತುಕೊಂಡು ತಾನು  ನಮಗಾಗಿ ದಂಡನೆ ಅನುಭವಿಸಿದನೆಂಬ ವಿಷಯವು ಒಂದು ಶುಭವಾರ್ತೆಯಾಗಿದೆ.  ದೇವರು ಎಂದಿಗೂ ನಮ್ಮನ್ನು ತೊರೆಯುವುದಿಲ್ಲ ಅಥವಾ ಕೈಬಿಡುವುದಿಲ್ಲ.  ಪಾಪಿಗಳಲ್ಲಿ ಮುಖ್ಯಸ್ಥರಾದವರನ್ನೂ ಸಹ ಕ್ರಿಸ್ತಯೇಸು ರಕ್ಷಿಸುತ್ತಾನೆಂಬ ನಿರೀಕ್ಷೆ  ಹಾಗೂ ಭರವಸೆ ನಮ್ಮಲ್ಲಿರಬೇಕು (1 ತಿಮೊಥೆ 1:15).

`ಸದ್ಯದ ಪರಿಸ್ಥಿತಿಯಲ್ಲಿ ನೀವು ಯಾವ ಶೋಧನೆ ಎದುರಿಸುತ್ತಿರುವಿರಿ? ಪ್ರಾರ್ಥನೆ  ಮೂಲಕ ಇದನ್ನು ಎದುರಿಸುವುದು ಹೇಗೆ ಎಂಬ ಬಗ್ಗೆ ಕ್ರಿಸ್ತನ ಮಾದರಿಯನ್ನು  ಅನುಸರಿಸಿ. ಶೋಧನೆಗೆ ಎಂದೂ ಸಹ ಒಳಗಾಗುವ ಅಗತ್ಯವಿಲ್ಲ. ಆದರೂ ಒಂದು  ವೇಳೆ ಶೋಧನೆಗೆ ಒಳಗಾಗಿ ಪಾಪಮಾಡಿದರೂ, ನಮಗೆ ರಕ್ಷಕನು ಇದ್ದಾನೆಂಬುದನ್ನು  ನೆನಪಿನಲ್ಲಿಡಿ.`