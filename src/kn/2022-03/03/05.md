---
title:  ಸಹಿಸಿಕೊಳ್ಳುವ ಪರಂಪರೆ
date:   13/07/2022
---

ಪೇತ್ರನು ತನ್ನ ಮೊದಲನೆ ಪತ್ರಿಕೆ 1:6,7ನೇ ವಚನಗಳಲ್ಲಿ ಏನು ತಿಳಿಸುತ್ತಾನೆ?  ಜೀವನದಲ್ಲಿ ತಮ್ಮ ನಂಬಿಕೆಗಾಗಿ ಕಷ್ಟನಷ್ಟಗಳನ್ನು ಅನುಭವಿಸುತ್ತಾ, ಅನೇಕ  ಸಾರಿ ತಾವು ಒಂಟಿಗರಾಗಿದ್ದೇವೆಂದು ಭಾವಿಸುತ್ತಿರುವವರಿಗೆ ಪೌಲನು ಈ  ವಾಕ್ಯಗಳನ್ನು ಬರೆಯುತ್ತಾನೆ. ಅವನು ಪೊಂತ್ಯ, ಗಲಾತ್ಯ, ಕಪ್ಪದೋಕ್ಯ, ಆಸ್ಯ  ಬಿಥನ್ಯ ಎಂಬ ಸೀಮೆಗಳಲ್ಲಿ ಕ್ರಿಸ್ತನ ನಂಬಿಕೆಯ ಕಾರಣದಿಂದ ಹಿಂಸೆಗೊಳಗಾಗಿ  ಚದರಿ ಹೋಗಿ ಪ್ರವಾಸಿಗಳಾದ ದೇವಜನರಿಗೆ ಈ ಪತ್ರಿಕೆ ಬರೆದಿದ್ದಾನೆ (1 ಪೇತ್ರನು  1:1). ಇವೆಲ್ಲಾ ಸ್ಥಳಗಳು ಇಂದು ಟರ್ಕಿ ಎಂಬ ಮುಸ್ಲಿಮ್ ದೇಶದ ಪಡುವಣ  (ಪಶ್ಚಿಮ) ಭಾಗದಲ್ಲಿವೆ. ಇಲ್ಲಿ ಪ್ರವಾಸಿಗಳಾಗಿದ್ದ ಕ್ರೈಸ್ತರು ನಾನಾ ಕಷ್ಟಗಳಲ್ಲಿ  ದುಃಖಿತರಾಗಿದ್ದರೆಂದು ಪೇತ್ರನು ತಿಳಿಸುತ್ತಾನೆ (1:6).

`ದೇವಜನರಾದ ಈ ಕ್ರೈಸ್ತರು ಪ್ರವಾಸಿಗಳು ಮತ್ತು ಚದರಿಹೋಗಿರುವಂತವರು  ಎಂದು ಪೇತ್ರನು ಹೇಳಿರುವುದು ಯಾವ ಅಭಿಪ್ರಾಯ ಕೊಡುತ್ತದೆ? ಇವೆರಡು  ಪದಗಳು ಅವರ ಕಷ್ಟಸಂಕಟಗಳನ್ನು ಹೇಗೆ ಇನ್ನೂ ಹೆಚ್ಚಾಗಿಸುತ್ತವೆ?`

ಮೊದಲನೆ ಶತಮಾನದಲ್ಲಿ ಕ್ರೈಸ್ತರೆನಿಸಿಕೊಳ್ಳುವುದು ಒಂದು  ಹೊಸಸಂಗತಿಯಾಗಿತ್ತು. ಕ್ರೈಸ್ತ ವಿಶ್ವಾಸಿಗಳು ಬಹಳ ಕಡಿಮೆ ಸಂಖ್ಯೆಯಲ್ಲಿದ್ದರು  ಮಾತ್ರವಲ್ಲದೆ ಬೇರೆಬೇರೆ ಸ್ಥಳಗಳಲ್ಲಿ ವಾಸವಾಗಿದ್ದರು. ಅಲ್ಪಸಂಖ್ಯಾತರಾಗಿದ್ದ ಕ್ರೈಸ್ತರ  ಬಗ್ಗೆ ಅನ್ಯಜನರಿಗೆ ತಪ್ಪು ಅಭಿಪ್ರಾಯವಿತ್ತು. ಅಲ್ಲದೆ ಅವರನ್ನು ಹಿಂಸೆ ಪಡಿಸುತ್ತಿದ್ದರು.  ಇಂತಹ ಕಷ್ಟಸಂಕಟಗಳು ಕ್ರೈಸ್ತರಿಗೆ ಸಹಜವಾಗಿಯೇ ಬರುತ್ತವೆಂದೂ, ಆದರೆ  ಕ್ರಿಸ್ತನು ಪ್ರತ್ಯಕ್ಷನಾದಾಗ ಕೀರ್ತಿ ಪ್ರಭಾವಮಾನಗಳು ಸಿಕ್ಕುವುದೆಂದು ಪೇತ್ರನು  ಅವರಿಗೆ ಭರವಸೆ ನೀಡುತ್ತಾನೆ. ಎಂತಹ ಕಷ್ಟಸಂಕಟಗಳೇ ಬರಲಿ, ಅವುಗಳನ್ನು  ಆತ್ಮನ ಬಲದಿಂದ ಎದುರಿಸುವವರು ಯಥಾರ್ಥವಾದ ನಂಬಿಕೆಯನ್ನು  ಕಾಪಾಡಿಕೊಳ್ಳುತ್ತಾರೆ.

`ನಾನಾ ವಿಧವಾದ ಕಷ್ಟಸಂಕಟಗಳನ್ನು ಎದುರಿಸುತ್ತಿರುವ ದೇವಜನರಾದ ಕ್ರೈಸ್ತರಿಗೆ  ಪೇತ್ರನು ಕೊನೆಯದಾಗಿ ನೀಡುವ ಭರವಸೆ ಏನು? 1 ಪೇತ್ರನು 1:6-9) ಈ  ಭರವಸೆ ನಮಗೆ ಎಂತಹ ನಿರೀಕ್ಷೆ ಕೊಡುತ್ತದೆ?`

ಮೊದಲನೆ ಶತಮಾನದಲ್ಲಿ ಕ್ರೈಸ್ತರು ನಾನಾವಿಧವಾದ ಕಷಸಂಕಟ  ಅನುಭವಿಸುತ್ತಿದ್ದರು, ಆದರೆ ಕ್ರಿಸ್ತನು ಎರಡನೇ ಸಾರಿ ಬರುವಾಗ ಅವರಿಗೆ ದೊರೆಯುವ  ನಿತ್ಯಜೀವದ ಮುಂದೆ ಈ ಸಂಕಟಗಳು ಏನೂ ಅಲ್ಲ. ಪೇತ್ರನ ಈ ಭರವಸೆ  ಮಾತುಗಳು ಕಷ್ಟಸಂಕಟ ಅನುಭವಿಸುತ್ತಿರುವ ನಮಗೂ ಸಹ ದೇವರ ವಾಗ್ದಾನದ  ಮಾತುಗಳಾಗಿವೆ. ಎಷ್ಟೇ ದುಃಖನೋವುಗಳು ನಮಗಿದ್ದರೂ, ಕಷ್ಟ ದುಃಖ ರೋಗ  ರುಜಿನ, ಮರಣವಿಲ್ಲದ ನೂತನಾಕಾಶ, ನೂತನ ಭೂಮಂಡಲ ಹಾಗೂ ನಿತ್ಯಜೀವದ  ವಾಗ್ದಾನವನ್ನು ನಾವು ಎಂದಿಗೂ ಮರೆಯಬಾರದು. ಕ್ರಿಸ್ತನ ಮರಣದ ಮೂಲಕ  ನಮಗೆ ಈ ವಾಗ್ದಾನವು ನಮಗೆ ಖಚಿತವಾಗಿದೆ. ಆದುದರಿಂದ ನಾವು ಎಂದಿಗೂ  ನಮ್ಮ ನಂಬಿಕೆಯನ್ನು ಕಳೆದುಕೊಳ್ಳಬಾರದು. ಬದಲಾಗಿ ಬರುವ ಶೋಧನೆಗಳು  ನಮ್ಮ ನಂಬಿಕೆಗೆ ಅಡ್ಡಿಯಾಗಿರುವ ಎಲ್ಲಾ ವಿಧವಾದ ಕೆಟ್ಟಗುಣಗಳಿಂದ ನಮ್ಮನ್ನು  ಶುದ್ಧ ಮಾಡುವುದಕ್ಕೆ ಕೊಡಲ್ಪಟ್ಟಿವೆ ಎಂದು ನಾವು ತಿಳಿಯಬೇಕು.