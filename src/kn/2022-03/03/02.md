---
title:  ಅವಕಾಶವಿಲ್ಲದ ದಾರಿಯ ಮೂಲಕ ವಾಗ್ದಾನ ಮಾಡಿದ ದೇಶಕ್ಕೆ
date:   10/07/2022
---

> <p></p>
> "ಫರೋಹನು ಸಮೀಪಿಸುತ್ತಿರುವಾಗ, ಇಸ್ರಾಯೇಲ್ಯರು ಕಣ್ಣೆತ್ತಿ ತಮ್ಮ ಹಿಂದೆ  ಹೊರಟು ಬಂದಿದ್ದ ಐಗುಪ್ಪರನ್ನು ಕಂಡು ಬಹಳ ಭಯಪಟ್ಟವರಾಗಿ ಯೆಹೋವನಿಗೆ  ಮೊರೆಯಿಟ್ಟರು" (ವಿಮೋಚನಕಾಂಡ 14:10).

ಮುಂದೆ ದಾರಿಯೇ ಕಾಣದಂತಹ ಅಥವಾ ಯಾವುದಾದರೂ ಸಂಚಿಗೆ  ಬಲಿಯಾಗುವಂತ ಸನ್ನಿವೇಶ ಎದುರಿಸಿದ್ದೀರಾ? ಗೆಳೆಯರು ನಿಮಗೆ ಗೊತ್ತಿಲ್ಲದೆ  ನಿಮಗಾಗಿ ಕಾದುಕೊಂಡಿರುವ ಒಂದು ಕೊಠಡಿಗೆ ಅನಿರೀಕ್ಷಿತವಾಗಿ ನೀವು ಹೋದಲ್ಲಿ  "ಹುಟ್ಟುಹಬ್ಬದ ಶುಭಾಶಯಗಳು” ಎಂದು ಹೇಳುವಾಗ ಅದು ನಿಮಗೆ ಒಂದು  ಸಿಹಿ ಅನುಭವಕೊಡುತ್ತದೆ. ಬೇರೆ ಕೆಲವು ಸಂದರ್ಭಗಳಲ್ಲಿ ಆಘಾತವಾಗುವಂತ  ಅಹಿತಕರ ಪರಿಸ್ಥಿತಿಯು ನಿಮಗೆ ಎದುರಾಗಿರಬಹುದು. ಶಾಲೆಯಲ್ಲಿ ಹಿರಿಯ  ವಿದ್ಯಾರ್ಥಿಗಳು ನಿಮ್ಮನ್ನು ಹೆದರಿಸಬಹುದು ಇಲ್ಲವೆ ಕೆಲಸಮಾಡುವ ಸ್ಥಳದಲ್ಲಿ  ನಿಮ್ಮ ಸಹೋದ್ಯೋಗಿಯು ನೀವು ಕೆಟ್ಟವರೆಂದು ಎಲ್ಲರೂ ತಿಳಿದುಕೊಳ್ಳುವಂತೆ  ಪ್ರಯತ್ನಿಸಬಹುದು. ಕಚೇರಿಯಲ್ಲಿ ಮೇಲಾಧಿಕಾರಿಗೆ ನಿಮ್ಮಬಗ್ಗೆ ಇಲ್ಲಸಲ್ಲದ  ಚಾಡಿಹೇಳಬಹುದು.

ಇಸ್ರಾಯೇಲ್ಯರು ಐಗುಪ್ತದೇಶವನ್ನು ಬಿಟ್ಟದಿನದಿಂದ ಅವರು ವಾಗ್ದಾನ ಮಾಡಲ್ಪಟ್ಟ  ಕಾನಾನ್‌ದೇಶಕ್ಕೆ ಸೇರುವವರೆಗೆ "ಯೆಹೋವನು ಹಗಲು ಹೊತ್ತಿನಲ್ಲಿ ದಾರಿ  ತೋರಿಸುವುದಕ್ಕೆ ಮೇಘಸ್ತಂಭದಲ್ಲಿಯೂ, ರಾತ್ರಿವೇಳೆಯಲ್ಲಿ ಬೆಳಕು ಕೊಡುವುದಕ್ಕೆ  ಅಗ್ನಿಸ್ತಂಭದಲ್ಲಿಯೂ ಇದ್ದು ಅವರ ಮುಂಭಾಗದಲ್ಲಿ ಹೋದನು. ಈ ರೀತಿಯಲ್ಲಿ  ಅವರು ಹಗಲಿರುಳು ಪ್ರಯಾಣ ಮಾಡಿದರು” (ವಿಮೋಚನಕಾಂಡ 13:21). ಅವರ  ಎಲ್ಲಾ ಪ್ರಯಾಣದಲ್ಲಿಯೂ ದೇವರು ಅವರಿಗೆ ಮಾರ್ಗದರ್ಶನ ನೀಡಿ ನಡೆಸಿದನು.  ಆದರೆ ಇಸ್ರಾಯೇಲ್ಯರು ಐಗುಪ್ತ ದೇಶವನ್ನು ಬಿಟ್ಟ ನಂತರ ಮೊದಲು ಅವರನ್ನು  ಎಲ್ಲಿಗೆ ನಡೆಸಿದನೆಂದು ಗಮನಿಸಿ : ಮುಂದೆ ಕೆಂಪು ಸಮುದ್ರ, ಎಡಬಲಗಡೆಯಲ್ಲಿ  ಬೆಟ್ಟಗುಡ್ಡಗಳು ಮತ್ತು ಹಿಂದೆ ಕಣ್ಣಿಗೆ ಕಾಣಿಸುವಷ್ಟು ಸಮೀಪದಲ್ಲಿ ಫರೋಹನ  ಬಲಿಷ್ಠ ಸೈನ್ಯ.

`ವಿಮೋಚನಕಾಂಡ 14ನೇ ಅಧ್ಯಾಯ ಓದಿರಿ. ಇಸ್ರಾಯೇಲ್ಯರು ಭಯಪಡುವರೆಂದು  ತಿಳಿದಿದ್ದಾಗ್ಯೂ, ದೇವರು ಯಾಕೆ ಅವರನ್ನು ಅಂತಹ ಸ್ಥಳಕ್ಕೆ ನಡೆಸಿದನು?`

ಮೇಘಸ್ತಂಭವಾಗಲಿ ಅಥವಾ ಅಗ್ನಿಸ್ತಂಭವಾಗಲಿ- ಅದರ ಹಿಂದೆ ಹೋಗುವುದು  ಒಂದು ವೇಳೆ ಯಾವಾಗಲೂ ನಮಗೆ ಸಂತೋಷ ತರುವುದೆಂದು ಭರವಸೆ  ನೀಡುವುದಿಲ್ಲ. "ಹೃದಯವು ಎಲ್ಲಕ್ಕಿಂತಲೂ ವಂಚಕ, ಅದು ಗುಣವಾಗದ ರೋಗಕ್ಕೆ  ಒಳಗಾಗಿದೆ...” (ಯೆರೆಮೀಯ 17:9) ನೀತಿಮಾರ್ಗದಲ್ಲಿ ನಡೆಯಬೇಕಾದ  ತರಬೇತಿಯನ್ನು ಪಡೆಯಬೇಕಾದಾಗ, ಅದು ನಮ್ಮ ಹೃದಯಗಳನ್ನು ಪರೀಕ್ಷಿಸುವಂತ  ಕಠಿಣ ಅನುಭವವೂ ಆಗಿರಬಹುದು. ಇಂತಹ ಕಠಿಣ ಸಂದರ್ಭಗಳಲ್ಲಿ ದೇವರನ್ನು  ಯಥಾರ್ಥವಾಗಿ ಹಿಂಬಾಲಿಸುವಾಗಲೂ ಕಷ್ಟಸಂಕಟ, ನೋವುಗಳು ಬರುತ್ತವೆಂದು  ತಿಳಿದುಕೊಳ್ಳಬೇಕು. ಬದಲಾಗಿ ದೇವರು ಕೊಡುವ ಸಲಹೆ, ಬುದ್ಧಿವಾದಗಳಿಗೆ  ಕಿವಿಗೊಟ್ಟು ಆತನಿಗೆ ನಮ್ಮನ್ನು ಸಂಪೂರ್ಣ ಒಪ್ಪಿಸಿಕೊಡಬೇಕು. ಆತನು ನಡೆಸುವಲ್ಲಿಗೆ  ನಾವು ಸಂದೇಹಪಡದೆ ಹೋಗಬೇಕು.

`ಕೆಂಪು ಸಮುದ್ರದ ಬಳಿಯಲ್ಲಿನ ಅನುಭವದಿಂದ ಇಸ್ರಾಯೇಲ್ಯರು ಕಲಿತ ಪಾಠವೇನು?  ವಿಮೋಚನಕಾಂಡ 14:31.`

ದೇವರು ನಮಗಾಗಿ ಆಶ್ಚರ್ಯಕರವೆನಿಸುವ ಅನೇಕ ವಾಗ್ದಾನಗಳನ್ನು  ಮಾಡಿದ್ದಾನೆಂದು ನಾವು ತಿಳಿದಿದ್ದೇವೆ. ಆದರೂ ಕೆಲವು ವೇಳೆ ದೇವರ ಮೇಲೆ  ಭರವಸವಿಡುವುದು ಯಾಕೆ ಬಹಳ ಕಠಿಣವಾಗಿರುತ್ತದೆ? 'ಭಯಪಡಬೇಡ' ನನ್ನನ್ನು  ನಂಬು' ಎಂದು ದೇವರು ನಿಮಗೆ ಪಾಠಕಲಿಸಿದಂತ ಎಂತಹ ಕಠಿಣವಾದ  ಸಂದರ್ಭವನ್ನು ನಿಮ್ಮ ಜೀವನದಲ್ಲಿ ಎದುರಿಸಿದ್ದೀರಿ?