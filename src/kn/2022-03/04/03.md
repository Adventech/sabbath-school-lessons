---
title:  ಕಠಿಣ ಪರೀಕ್ಷೆಯ ಸಮಯದಲ್ಲಿ ನಂಬಿಕೆ
date:   18/07/2022
---

ಯುದ್ಧದಲ್ಲಿ ನೇರವಾಗಿ ಹೋರಾಡುವುದು ಒಂದು ವಿಷಯ. ಆದರೆ ಯುದ್ಧಕ್ಕೆ  ಸನ್ನದ್ಧವಾಗಿರುವ ಸೇನೆಯನ್ನು ಕಣ್ಣಾರೆ ಕಾಣದಿರುವುದು ಮತ್ತೊಂದು ವಿಷಯ.  ಕ್ರೈಸ್ತರಾದ ನಾವು ಇಂತಹ ಪರಿಸ್ಥಿತಿಯಲ್ಲಿ ತಾನೇ ಇದ್ದೇವೆ. ವೈರಿಯ ಸೇನೆ  ನಮ್ಮ ವಿರುದ್ಧವಾಗಿದೆ. ನಮ್ಮ ಜೀವನದಲ್ಲಿ ವೈರಿಗಳ ಇರುವಿಕೆಯನ್ನು ನಾವು  ತಿಳಿದುಕೊಳ್ಳಬಹುದು, ಆದರೆ ಕಣ್ಣಾರೆ ಕಾಣಲಾಗುತ್ತಿಲ್ಲ. ಆದಾಗ್ಯೂ  "ಅದೃಶ್ಯನಾಗಿರುವಾತನ" ಮೇಲೆ ಭರವಸವಿಟ್ಟು (ಇಬ್ರಿಯ 11:27) ನಂಬಿಕೆಯಿಂದ  ವೈರಿಗಳ ವಿರುದ್ಧ ಹೋರಾಡಲು ಮುನ್ನಡೆಯಬೇಕು.

`ಯೋಬನು 23:1-10ನೇ ವಚನಗಳನ್ನು ಓದಿರಿ, ಯೋಬನ ಅನುಭವಿಸುತ್ತಿರುವ  ಕಷ್ಟಸಂಕಟಗಳ ಹಿಂದೆ ಅಡಗಿರುವ ಸತ್ಯ ಹಾಗೂ ವೈಶಿಷ್ಟ್ಯವೇನು? ಅವನು ಏನು  ನೋಡಲಾಗುತ್ತಿಲ್ಲ. ಆದರೆ ಅದೇ ಸಂದರ್ಭದಲ್ಲಿ, ತನ್ನೆಲ್ಲಾ ಕಷ್ಟಸಂಕಟಗಳ ನಡುವೆ  ದೇವರಲ್ಲಿ ಹೇಗೆ ತನ್ನ ದೃಢನಂಬಿಕೆ ವ್ಯಕ್ತಪಡಿಸುತ್ತಾನೆ?`

ಭಯಂಕರವಾದ ಸಂಕಟ, ನೋವಿನ ನಡುವೆಯೂ ಯೋಬನು ಕರ್ತನಲ್ಲಿ  ಭರವಸವಿಟ್ಟು ಎಲ್ಲಾ ಕಷ್ಟಗಳನ್ನು ಸಹಿಸಿಕೊಳ್ಳಲು ನಿರ್ಧರಿಸಿದ್ದಾನೆ. "ಆತನಾದರೋ  ನನ್ನ ದಾರಿಯನ್ನು ಬಲ್ಲನು, ಆತನೇ ನನ್ನನ್ನು ಶೋಧಿಸಿ ನೋಡಿದರೆ ಚೊಕ್ಕ  ಬಂಗಾರವಾಗಿ ಕಾಣಿಸುವೆನು" ಎಂದು ಯೋಬನು ದೇವರಲ್ಲಿ ಭರವಸೆ  ವ್ಯಕ್ತಪಡಿಸುತ್ತಾನೆ (23:10). ತನ್ನ ಸಂಕಟದ ನಡುವೆಯೂ ದೇವರ ಮೇಲೆ  ದೃಢನಂಬಿಕೆ ಇಟ್ಟಲ್ಲಿ, ಮುಂದಿನ ತನ್ನ ಸ್ಥಿತಿಗತಿ ಉತ್ತಮವಾಗಿರುತ್ತದೆಂದು ಅವನು  ತಿಳುಕೊಂಡು ಅದನ್ನು ಎದುರು ನೋಡುತ್ತಿದ್ದಾನೆ. ಪರಲೋಕದಲ್ಲಿ ಕ್ರಿಸ್ತನು ಮತ್ತು  ಸೈತಾನನ ನಡುವೆ ನಡೆದ ವಾದವಿವಾದದ ಕಾರಣದಿಂದ ತಾನು ಇಂತಹ ಪರಿಸ್ಥಿತಿ  ಎದುರಿಸುತ್ತಿದ್ದೇನೆಂದು ಅವನಿಗೆ ತಿಳಿದಿರಲಿಲ್ಲ. ಆದಾಗ್ಯೂ ಅಂತಹ ಕಠಿಣ  ಪರೀಕ್ಷೆಯಲ್ಲಿಯೂ ಯೋಬನು ತನ್ನ ನಂಬಿಕೆಯನ್ನು ಬಿಡದೆ ಎಲ್ಲವನ್ನೂ  ಸಹಿಸಿಕೊಂಡನು.

ಕಷ್ಟಸಂಕಟಗಳ ಬಗ್ಗೆ ನೀವು ಭಯಪಡುವಿರಾ? ಸಮಯ, ಸಂದರ್ಭಗಳ  ನಿಮಿತ್ತ ಕೆಲವು ವೇಳೆ ಬರಬಹುದಾದ ಶೋಧನೆಗಳ ಬಗ್ಗೆ ಚಿಂತಿಸುವಿರಾ?  ಯೋಬನಿಗಾದಂತೆಯೇ ನಮಗೂ ಸಹ ಕಷ್ಟಸಂಕಟಗಳು ಯಾಕೆ ಬಂದಿವೆ ಎಂದು  ಆ ಸಮಯದಲ್ಲಿ ತಿಳಿಯುವುದಿಲ್ಲ. ಹಣಕಾಸಿನ ನಷ್ಟ ಆಗಬಹುದು, ವಾಸಿಯಾಗದ  ಕಾಯಿಲೆ ಇರಬಹುದು. ಕುಟುಂಬದಲ್ಲಿ ಸಮಸ್ಯೆ ಇರಬಹುದು. ಇವುಗಳನ್ನು  ಅರ್ಥಮಾಡಿಕೊಳ್ಳುವುದು ಬಹಳ ಕಷ್ಟ. ಆದರೆ ದೇವರು ನಿಮಗೆ ಬಂದ  ಶೋಧನೆಗಳು, ಕಷ್ಟನಷ್ಟಗಳೆಂಬ ಕುಲುಮೆಯ ಮೂಲಕ ನಿಮ್ಮ ನಂಬಿಕೆಯನ್ನು  ದೃಢಪಡಿಸಿ, ನಿಮ್ಮನ್ನು ಶುದ್ಧಪಡಿಸಿ ನಿಮ್ಮ ಸ್ವಭಾವದಲ್ಲಿ ತನ್ನ ಸ್ವರೂಪವನ್ನು  ಉಂಟುಮಾಡುವನು.

ದೇವರು ತನ್ನನ್ನು ಪರಿಶೋಧಿಸಿ ನೋಡಿದಲ್ಲಿ ತಾನು ಚೊಕ್ಕ ಬಂಗಾರವಾಗಿ  ಕಾಣಿಸುವೆನೆಂಬ ಯೋಬನ ಭರವಸೆಯು ಯೋಬನಿಗೆ ಒಂದು ಪ್ರೇರಣೆಯಾಗಿದ್ದು,  ತನ್ನ ಈ ಕಷ್ಟಸಂಕಟಗಳನ್ನು ಎದುರಿಸಲು ಸಹಾಯಕವಾಗಿದೆ ಎಂದು ಅವನು  ಭರವಸೆ ಹೊಂದಿದ್ದಾನೆ. ತನ್ನ ಗುಣಸ್ವಭಾವವು ಶುದ್ದೀಕರಿಸಲ್ಪಡುವ ಒಂದು  ಪ್ರಕ್ರಿಯೆಯಾಗಿದೆ ಎಂಬುದಕ್ಕೆ ಇದು ಯೋಬನ ಬಲವಾದ ಸಾಕ್ಷಿಯಾಗಿದೆ.

`ನಿಮ್ಮ ಸ್ವಂತ ಅನುಭವದ ಪ್ರಕಾರ ನಿಮಗೆ ಬಂದ ಕಷ್ಟಸಂಕಟಗಳು ಹೇಗೆ ನಿಮ್ಮ  ಗುಣಸ್ವಭಾವಗಳನ್ನು ಶುದ್ಧಿಗೊಳಿಸಿವೆ. ಕಷ್ಟಸಂಕಟಗಳಿಲ್ಲದೆ ಬೇರೆ ಯಾವ ವಿಧದಲ್ಲಿ  ನೀವು ಶುದ್ದೀಕರಣ ಹೊಂದಬಹುದು?`