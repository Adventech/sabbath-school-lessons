---
title:  ಅಕ್ಕಸಾಲಿಗನ ಮುಖವನ್ನು ದೃಷ್ಟಿಸುವುದು
date:   16/07/2022
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ
ಮತ್ತಾಯ 5:16;  25:1-12; ದಾನಿಯೇಲನು 12:1-10; ಯೋಬನು 23:1-10; 1 ಕೊರಿಂಥ 4:9;  ಎಫೆಸ 3:10 ಹಾಗೂ 4:11-16ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ನಾವೆಲ್ಲರೂ ಮುಸುಕು ತೆಗೆದಿರುವ ಮುಖದಿಂದ ಕರ್ತನ  ಪ್ರಭಾವವನ್ನು ದರ್ಪಣದಲ್ಲಿ ಕಾಣಿಸುತ್ತದೋ ಎಂಬಂತೆ ದೃಷ್ಟಿಸುವವರಾಗಿದ್ದು,  ಪ್ರಭಾವದಿಂದ ಅಧಿಕ ಪ್ರಭಾವಕ್ಕೆ ಹೋಗುತ್ತಾ, ಆ ಪ್ರಭಾವದ ಸಾರೂಪವುಳ್ಳವರೇ  ಆಗುತ್ತೇವೆ; ಇದು ದೇವರಾತ್ಮನಾಗಿರುವ ಕರ್ತನ ಕೆಲಸಕ್ಕನುಸಾರವಾದದ್ದೇ" (2  ಕೊರಿಂಥ 3:18).

ಅಕ್ಕಸಾಲಿಗನು ಕುಲುಮೆಯಲ್ಲಿ ಉಪ್ಪು, ಹುಣಸೇಹಣ್ಣು ಮತ್ತು ಇಟ್ಟಿಗೆಯ  ಪುಡಿಯನ್ನು ಹಾಕಿ ಬಂಗಾರವನ್ನು ಪುಟಕ್ಕೆ ಹಾಕುತ್ತಾನೆ. ಈ ಮಿಶ್ರಣದಲ್ಲಿ  ಬಂಗಾರವನ್ನು ಹಾಕಿ ತಿದಿಯನ್ನು ಒತ್ತಿದಾಗ, ಬೆಂಕಿಯ ಶಾಖದಿಂದ ಲೋಹವು  ಶುದ್ಧವಾಗುತ್ತದೆ.

ಅಮಿ ಎಂಬುವವರು ಒಂದು ಸಾರಿ ಕೆಲವು ಮಕ್ಕಳನ್ನು ಕರೆದುಕೊಂಡು  ಭಾರತ ದೇಶದಲ್ಲಿ ಒಬ್ಬ ಅಕ್ಕಸಾಲಿಗನ ಕುಲುಮೆಗೆ ಹೋಗಿದ್ದರು. ಅವನು ಇಕ್ಕಳದಲ್ಲಿ  ಬಂಗಾರವನ್ನು ತೆಗೆದು ನೋಡಿದಾಗ ಅದರಲ್ಲಿರುವ ಕಿಲುಬು ಇನ್ನೂ ಹೋಗಿರದಿದ್ದಲ್ಲಿ  ಪುನಃ ಉಪ್ಪು, ಹುಣಸೇ ಹಣ್ಣು ಮತ್ತು ಇಟ್ಟಿಗೆಯ ಮಿಶ್ರಣ ಸೇರಿಸಿ ಹೆಚ್ಚಿನ  ಶಾಖದಲ್ಲಿ ಅದನ್ನು ಉರಿಸುತ್ತಿದ್ದನು. ಇದನ್ನು ನೋಡುತ್ತಿದ್ದ ಅಮಿ ಅವರು  "ಬಂಗಾರದ ಕಿಲುಬುಹೋಗಿ ಅದು ಶುದ್ಧವಾಗಿದೆ ಎಂದು ನಿಮಗೆ ಹೇಗೆ  ತಿಳಿಯುತ್ತದೆ?” ಎಂದು ಅಕ್ಕಸಾಲಿಗನನ್ನು ಪ್ರಶ್ನಿಸಿದರು. ಅದಕ್ಕೆ ಅವನು "ಬಂಗಾರದಲ್ಲಿ  ನನ್ನ ಮುಖಕಂಡಾಗ, ಅದು ಶುದ್ಧವಾಯಿತೆಂದು ತಿಳಿದುಕೊಳ್ಳುತ್ತೇನೆ"  ಎಂದುತ್ತರಿಸಿದನು.

ದೇವರು ನಮ್ಮನ್ನು ಬಂಗಾರದಂತೆ ಪುಟಕ್ಕೆ ಹಾಕಿ ಶುದ್ದೀಕರಿಸಿ ನಾವು ಆತನ  ಸ್ವರೂಪಕ್ಕೆ ಬದಲಾಗಬೇಕೆಂದು ಬಯಸುತ್ತಾನೆ. ಇದು ದೇವರ ಒಂದು  ಬೆರಗುಗೊಳಿಸುವ ಉದ್ದೇಶವಾಗಿದೆ. ಆದರೆ ನಾವು ಜೀವನದಲ್ಲಿ ಕಠಿಣಪರೀಕ್ಷೆ  ಎದುರಿಸಿದಾಗ ಮಾತ್ರ ಕ್ರಿಸ್ತನ ಗುಣಸ್ವಭಾವವು ನಮ್ಮಲ್ಲಿ ಬೆಳವಣಿಗೆ  ಹೊಂದುತ್ತದೆಂಬುದು ಅದಕ್ಕಿಂತಲೂ ವಿಸ್ಮಯಕರ ಸಂಗತಿಯಾಗಿದೆ.

**ಈ ವಾರದ ಪಾಠದ ಸಾರಾಂಶ**: ನಮ್ಮನ್ನು ಶುದ್ದೀಕರಿಸುವ ಕಾರ್ಯವಿಧಾನದಲ್ಲಿ  ಕಷ್ಟಸಂಕಟಗಳು ಯಾವ ಪಾತ್ರವಹಿಸುತ್ತವೆ? ಕ್ರಿಸ್ತನು ಮತ್ತು ಸೈತಾನನ ನಡುವಣ  ಮಹಾಹೋರಾಟಕ್ಕೆ ಸಂದರ್ಭದ ಹಿನ್ನೆಲೆಯಲ್ಲಿ ಇವೆಲ್ಲವನ್ನೂ ನಾವು ಹೇಗೆ  ಅರ್ಥಮಾಡಿಕೊಳ್ಳಬಹುದು?