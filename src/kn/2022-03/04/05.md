---
title:  ಜ್ಞಾನಿಗಳು
date:   20/07/2022
---

ಮಂಗಳ ವಾರದ ಪಾಠದಲ್ಲಿ ಕ್ರಿಸ್ತನ ಎರಡನೇ ಬರೋಣಕ್ಕಾಗಿ  ಕಾದುಕೊಂಡಿರುವುದರ ಗುಣಸ್ವಭಾವದ ಪ್ರಾಮುಖ್ಯತೆಯ ಬಗ್ಗೆ ಕಲಿತೆವು.  ಬುಧವಾರದ ಪಾಠದಲ್ಲಿ ಕ್ರಿಸ್ತನ ಎರಡನೇಬರೋಣದ ಸಮಯದಲ್ಲಿ  ಜೀವಿಸುತ್ತಿರುವವರ ಗುಣಸ್ವಭಾವದ ಪ್ರಾಮುಖ್ಯತೆಯ ಬಗ್ಗೆ ನಿರ್ದಿಷ್ಟವಾಗಿ  ತಿಳಿದುಕೊಳ್ಳೋಣ.

`ದಾನಿಯೇಲನು 12:1-10ನೇ ವಚನಗಳನ್ನು ಓದಿರಿ. ಇವುಗಳನ್ನು ಬರೆದಿರುವ  ಸಂದರ್ಭವೇನು? ಜಗತ್ತಿನ ಇತಿಹಾಸದ ಯಾವ ಕಾಲಘಟ್ಟದ ಬಗ್ಗೆ ಇವು  ತಿಳಿಸುತ್ತವೆ? ಎಲ್ಲಕ್ಕಿಂತಲೂ ಪ್ರಾಮುಖ್ಯವಾಗಿ ಕೊನೆಯ ಕಾಲದಲ್ಲಿ ಜೀವಿಸುತ್ತಿರುವ  ದೇವಜನರ ಗುಣಸ್ವಭಾವದ ಬಗ್ಗೆ ಈ ವಾಕ್ಯಗಳಿಂದ ನಾವೇನು ಹೇಳಬಹುದು?  ಕೆಟ್ಟವರ ಗುಣಸ್ವಭಾವಕ್ಕೆ ವ್ಯತಿರಿಕ್ತವಾಗಿ ದೇವಜನರಿಗೆ ಎಂತಹ ಗುಣಸ್ವಭಾವಗಳು  ಕೊಡಲ್ಪಟ್ಟಿವೆ? ಪ್ರಕಟನೆ 22:11ನೇ ವಚನ ಓದಿರಿ.`

ಕ್ರಿಸ್ತನು ಎರಡನೇಸಾರಿ ಬರುವುದಕ್ಕೆ ಮೊದಲು ಜಗತ್ತಿನ ಇತಿಹಾಸದಲ್ಲಿ  ಹಿಂದೆಂದೂ ಸಂಭವಿಸಿರದಂತ ಸಂಕಟವು ಸಂಭವಿಸುವುದೆಂದು ದಾನಿಯೇಲನಿಗೆ  ತಿಳಿಸಲಾಗಿದೆ. ಆ ಸಮಯದಲ್ಲಿ ಜೀವಿಸುವಂತ ನೀತಿವಂತರು ಮತ್ತು ದುಷ್ಟರ  ವರ್ಣನೆಯು ಇಲ್ಲಿ ತಿಳಿಸಲ್ಪಟ್ಟಿದೆ (ದಾನಿಯೇಲನು 12:3,10). "ಜ್ಞಾನಿಗಳು  ತೇಜೋಮಯವಾದ ಆಕಾಶಮಂಡಲದಂತೆ ಪ್ರಕಾಶಿಸುವರು; ಬಹುಜನರನ್ನು  ಸದ್ಧರ್ಮಿಗಳನ್ನಾಗಿ ಮಾಡುವವರು ಯುಗಯುಗಾಂತರಗಳಲ್ಲಿಯೂ ನಕ್ಷತ್ರಗಳ  ಹಾಗೆ ಹೊಳೆಯುವರು" ಎಂದು ನೀತಿವಂತರ ಬಗ್ಗೆ ಮೂರನೇ ವಚನವು ತಿಳಿಸುತ್ತದೆ.  ಇದಕ್ಕೆ ವಿರುದ್ಧವಾಗಿ ಹತ್ತನೇ ವಚನದಲ್ಲಿ "ದುಷ್ಟರು ದುಷ್ಟರಾಗಿಯೇ ನಡೆಯುವರು.  ಅವರಲ್ಲಿ ಯಾರಿಗೂ ವಿವೇಕವಿರದು...." ಎಂದು ಕೊನೆಯ ಕಾಲದಲ್ಲಿ ಹಿಂದೆಂದೂ  ಸಂಭವಿಸಿದಂತ ಸಂಕಟದ ಕಾಲದಲ್ಲಿ ಜೀವಿಸುವ ನೀತಿವಂತರು ಮತ್ತು ಕೆಟ್ಟವರ  ಬಗ್ಗೆ ತಿಳಿಸುತ್ತದೆ. ಅದಲ್ಲದೆ ದಾನಿಯೇಲನು 12:10ನೇ ವಚನದಲ್ಲಿ "ದುಷ್ಟರು  ದುಷ್ಟರಾಗಿಯೇ ನಡೆಯುವವರು, ಅವರಲ್ಲಿ ಯಾರಿಗೂ ವಿವೇಕವಿರದು; ಜ್ಞಾನಿಗಳಿಗೆ  ವಿವೇಕವಿರುವುದು" ಎಂದು ತಿಳಿಸಲಾಗಿದೆ.

ದುಷ್ಟರು ಇದನ್ನು ತಿಳಿದುಕೊಳ್ಳುವುದಿಲ್ಲ, ಆದರೆ ನೀತಿವಂತರು ಜ್ಞಾನಿಗಳಾಗಿದ್ದು  ಅವರಲ್ಲಿ ವಿವೇಕವಿರುವುದರಿಂದ ಅದನ್ನು ಅರ್ಥಮಾಡಿಕೊಳ್ಳುವರು. ಅವರು  ಯಾವುದನ್ನು ಅರ್ಥಮಾಡಿಕೊಳ್ಳುವರು? ಗಣಿತ, ವಿಜ್ಞಾನ ಅಥವಾ ಇನ್ನಾವುದೇ  ವಿಷಯವನ್ನೇ? "ಯಹೋವನ ಭಯವೇ ಜ್ಞಾನಕ್ಕೆ ಮೂಲ" ಎಂದು ಜ್ಞಾನೋಕ್ತಿ  1:7ನೇ ವಚನವು ತಿಳಿಸುತ್ತದೆ. ಕಷ್ಟಸಂಕಟದ ಸಮಯ ಹಾಗೂ ಕೊನೆಯ ಕಾಲದಲ್ಲಿ  ನಡೆಯುವ ಘಟನೆಗಳ ಬಗ್ಗೆ ಜ್ಞಾನಿಗಳಿಗೆ ತಿಳುವಳಿಕೆ ಇರುವುದರಿಂದ ಬಹುಶಃ  ಅವರನ್ನು ಜ್ಞಾನಿಗಳು, ವಿವೇಕಿಗಳು ಎಂದು ಕರೆಯಲಾಗಿದೆ. ಅಲ್ಲದೆ ಹಿಂದೆಂದೂ  ಸಂಭವಿಸಿರದಂತ ಸಂಕಟಗಳು ತಮ್ಮನ್ನು ಶುದ್ಧಿಗೊಳಿಸುತ್ತವೆಂದು ಅವರು  ತಿಳಿದಿರುವುದು ಬಹಳ ಪ್ರಾಮುಖ್ಯವಾಗಿದೆ. ಆದರೆ ನೀತಿವಂತರ ಈ ಸ್ವಭಾವಕ್ಕೆ  ವಿರುದ್ಧವಾಗಿ ಕೆಟ್ಟವರು ಇನ್ನೂ ಹೆಚ್ಚಿನ ಹಠಮಾರಿತನದಿಂದ ದೇವರಿಗೆ  ಅವಿಧೇಯರಾಗಿ ತಮ್ಮ ದುಷ್ಟತನದಲ್ಲಿಯೇ ಮುಂದುವರಿಯುತ್ತಾರೆ.

ಕಷ್ಟಸಂಕಟಗಳ ಮೂಲಕ ತಮ್ಮ ಗುಣಸ್ವಭಾವಗಳನ್ನು ಶುದ್ದೀಕರಿಸಿಕೊಂಡವರ  ವರ್ಣನೆಯು ಇಲ್ಲಿ ಕೊಟ್ಟಿರುವುದು ನಿರ್ಣಾಯಕ ಅಂಶವಾಗಿದೆ.

`ದಾನಿಯೇಲನು 12:1-10ನೇ ವಚನಗಳಲ್ಲಿ ಕೊನೆಯ ಕಾಲದ ಸಂದರ್ಭಕ್ಕೆ  ಕೊಟ್ಟಿರುವ ವರ್ಣನೆಯಾಗಿದೆ ಎಂದು ತಿಳಿದೆವು. ಆದರೆ ಇಂದು ಜೀವಿಸುತ್ತಿರುವ  ನಮಗೆ ಶುದ್ದೀಕರಣ ಕಾರ್ಯವೆಂದರೆ ಏನೆಂಬುದನ್ನು ಇನ್ನೂ ಚೆನ್ನಾಗಿ ತಿಳಿದುಕೊಳ್ಳಲು  ಇವು ನಮಗೆ ಹೇಗೆ ಸಹಾಯಕವಾಗಿವೆ?`