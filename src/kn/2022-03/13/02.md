---
title:  ಕ್ರಿಸ್ತನ ಬಾಲ್ಯಜೀವನ
date:   18/09/2022
---

ಯೇಸುವಿನ ಬಾಲ್ಯಜೀವನದ ಬಗ್ಗೆ ಸತ್ಯವೇದವು ಹೆಚ್ಚಿನ ಮಾಹಿತಿ ನೀಡಿಲ್ಲ. ಆದರೆ ಕೆಲವು ವಚನಗಳು ಆ ಕಾಲದ ಲೋಕದ ಪರಿಸ್ಥಿತಿಯ ಬಗ್ಗೆ ಸ್ವಲ್ಪ ವಿವರಣೆ ನೀಡುತ್ತದೆ.

`ಲೂಕ 2:7; 22-24; ಯಾಜಕಕಾಂಡ 12:6-8 ಹಾಗೂ ಮತ್ತಾಯ 2:1-8ನೇ ವಚನಗಳನ್ನು ಓದಿರಿ, ಬಾಲ್ಯದಿಂದ ಯೇಸು ಎದುರಿಸಿದ ಜೀವನದ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಯೇಸುವಿನಂತೆಯೇ ಅನೇಕರು ಬಡತನ ಅನುಭವಿಸಿದ್ದಾರೆ ಹಾಗೂ ಬಾಲ್ಯದಲ್ಲಿಯೇ ಕೊಲ್ಲಲ್ಪಡುವ ಬೆದರಿಕೆಗೆ ಒಳಗಾಗಿದ್ದಾರೆ. ಆದರೆ ಆತನು ಬಾಲ್ಯದಿಂದಲೇ ಎದುರಿಸಿದ ಕಷ್ಟಸಂಕಟಗಳ ವೈಶಿಷ್ಟ್ಯವನ್ನು ಬೇರೆ ಯಾರೂ ಎದುರಿಸಿಲ್ಲ.

`ಯೋಹಾನ 1:46ನೇ ವಚನದಲ್ಲಿ ತಿಳಿಸಿರುವ ಯಾವ ಅಂಶವು ಯೇಸುವು ಯುವಕನಾಗಿದ್ದ ಸಮಯದಲ್ಲಿ ಎದುರಿಸಿದ ಸಮಸ್ಯೆಗಳನ್ನು ಅರ್ಥಮಾಡಿಕೊಳ್ಳಲು ಸಹಾಯಮಾಡುತ್ತದೆ?`

ಸೈತಾನನ ಶೋಧನೆಗೆ ಒಳಗಾಗುವುದಕ್ಕೆ ಮೊದಲು ಆದಾಮಹವ್ವಳು ಪಾಪರಹಿತರಾಗಿದ್ದರು. ಅವರನ್ನು ಬಿಟ್ಟಲ್ಲಿ ಈ ಲೋಕದಲ್ಲಿ ಪಾಪವಿಲ್ಲದೆ ಜೀವಿಸಿದ ಹಾಗೂ ಮನಸ್ಸಿನಲ್ಲಿಯೂ ಪಾಪ ಮಾಡದ ಏಕೈಕ ವ್ಯಕ್ತಿಯೆಂದರೆ ಯೇಸುಕ್ರಿಸ್ತನು ಮಾತ್ರ, ಪರಿಶುದ್ದನೂ ಪಾಪರಹಿತನೂ ಆಗಿದ್ದ ಆತನು ಪಾಪತುಂಬಿದ ಲೋಕದಲ್ಲಿ ಜೀವಿಸಿದ್ದನು. ಬಾಲ್ಯದಿಂದಲೇ ಪರಿಶುದ್ಧನಾದ ಕ್ರಿಸ್ತನು ಪಾಪ ತುಂಬಿದ ಈ ಲೋಕದಲ್ಲಿ ಎಂತಹ ಮಾನಸಿಕ ಹಿಂಸೆ ಅನುಭವಿಸಿರಬಹುದು. ಪಾಪಿಗಳಾದ ನಾವೇ ಈ ಲೋಕದಲ್ಲಿ ತುಂಬಿರುವ ಪಾಪ ಹಾಗೂ ಕೆಟ್ಟತನವನ್ನು ಕಂಡು ಅಸಹ್ಯ ಪಡುತ್ತೇವಲ್ಲವೇ. ಆದರೆ ಪಾಪರಹಿತನಾದ ಯೇಸುವು ಈ ಪರಿಸ್ಥಿತಿಯನ್ನು ಕಂಡು ಇನ್ನೆಷ್ಟು ಅಸಹ್ಯಪಟ್ಟುಕೊಂಡಿರಬಹುದೆಂದು ಊಹಿಸಿಕೊಳ್ಳಿ. ಅದು ಖಂಡಿತವಾಗಿಯೂ ಆತನಿಗೆ ಅತೀವ ವೇದನೆ ಉಂಟುಮಾಡಿರಬಹುದು.

`ನಮ್ಮ ಸುತ್ತಲೂ ಪಾಪವೇ ತುಂಬಿರುವಾಗ ನಾವು ಅದರ ಬಗ್ಗೆ ಹೇಗೆ ಅಸಹ್ಯ ಪಡುವವರಾಗಿದ್ದೇವೆ? ಅದು ನಮ್ಮನ್ನು ಕಾಡುತ್ತದೆಯೇ? ಅಥವಾ ಅದರ ಬಗ್ಗೆ ಮನಸ್ಸು ಕಠಿಣ ಮಾಡಿಕೊಂಡಿದ್ದೇವೆಯೇ?`