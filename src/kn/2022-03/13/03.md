---
title:  ಮನುಷ್ಯರಿಂದ ಧಿಕ್ಕರಿಸಲ್ಪಟ್ಟವನು ಹಾಗೂ ತಿರಸ್ಕರಿಸಲ್ಪಟ್ಟವನು
date:   19/09/2022
---

ಭೂಮ್ಯಾಕಾಶಗಳನ್ನು ಉಂಟುಮಾಡಿದವನೂ ಹಾಗೂ ದೇವರೂ ಆಗಿದ್ದ ಯೇಸುಕ್ರಿಸ್ತನು ಸಮಸ್ತಲೋಕದ ಪಾಪಪರಿಹಾರಕ್ಕಾಗಿ ತನ್ನನ್ನು ಬಲಿಯಾಗಿ ಅರ್ಪಿಸಿಕೊಂಡನು. ಈ ಅಂಶವನ್ನು ಮನಸ್ಸಿನಲ್ಲಿಟ್ಟುಕೊಂಡು ಮತ್ತಾಯ 12:22- 24; ಲೂಕ 4:21-30 ಹಾಗೂ ಯೋಹಾನ 8:58,59ನೇ ವಚನಗಳನ್ನು ಓದಿರಿ. ಈ ಲೋಕದಲ್ಲಿರುವಾಗ ಯೇಸುವು ಅನುಭವಿಸಿದ ಕಷ್ಟಸಂಕಟಗಳನ್ನು ಅರಿತುಕೊಳ್ಳಲು ಈ ವಾಕ್ಯಗಳು ಹೇಗೆ ಸಹಾಯ ಮಾಡುತ್ತವೆ?

ಫರಿಸಾಯರು, ಸದ್ದುಕಾಯರು, ಶಾಸ್ತ್ರಿಗಳು ಮಾತ್ರವಲ್ಲದೆ, ಸಾಮಾನ್ಯ ಜನರೂ ಸಹ ಯೇಸುವಿನ ಜೀವನ, ಕ್ರಿಯೆಗಳು ಹಾಗೂ ಬೋಧನೆಗಳನ್ನು ಯಾವಾಗಲೂ ಅಪಾರ್ಥಮಾಡಿಕೊಂಡಿದ್ದರು. ಈ ಕಾರಣದಿಂದ ಯಾರನ್ನು ರಕ್ಷಿಸಲು ಬಂದನೋ, ಅದೇಜನರು ಆತನನ್ನು ದ್ವೇಷಿಸಿ ತಿರಸ್ಕರಿಸಿದರು. ಇದನ್ನು ತಾನೇ ಯೇಸು ಈ ಲೋಕದಲ್ಲಿ ಎದುರಿಸಿದನು. ಇದು ಆತನಿಗೆ ಎಷ್ಟೊಂದು ವೇದನೆ ತಂದಿರಬಹುದು!

`ಜನರೆಲ್ಲರೂ ಕ್ರಿಸ್ತನನ್ನು ನಿರಾಕರಿಸಿದಾಗ, ಆತನ ಮನಸ್ಸಿನಲ್ಲಿ ಎಂತಹ ಭಾವನೆ ಬಂತೆಂಬುದನ್ನು ಮತ್ತಾಯ 23:27ನೇ ವಚನವು ಹೇಗೆ ತಿಳಿಸುತ್ತದೆ?`

ಶ್ರೀಮತಿ ವೈಟಮ್ಮನವರು ತಮ್ಮ ಸೆಲೆಕ್ಟಡ್ ಮೆಸೇಜಸ್, ಸಂಪುಟ 3, ಪುಟ 129ರಲ್ಲಿ ಕ್ರಿಸ್ತನು ಧಿಕ್ಕರಿಸಲ್ಪಟ್ಟಾಗ ಆತನಲ್ಲಿ ಎಂತಹ ಭಾವನೆ ಉಂಟಾಯಿತೆಂಬುದನ್ನು ಹೀಗೆ ತಿಳಿಸುತ್ತಾರೆ :

"ಜನರು ನಮ್ಮನ್ನು ಕೈಬಿಟ್ಟಾಗ, ತಿರಸ್ಕರಿಸಿದಾಗ ಉಂಟಾದ ವೇದನೆಯನ್ನು ನಾವೆಲ್ಲರೂ ಒಂದಲ್ಲಾ ಒಂದು ಸಮಯದಲ್ಲಿ ಅನುಭವಿಸಿದ್ದೇವೆ... ಜನರನ್ನು ರಕ್ಷಿಸಲಿಕ್ಕೆ ಈ ಲೋಕಕ್ಕೆ ಬಂದ ಕ್ರಿಸ್ತನು ತಾನು ಎಂತಹ ಶ್ರಮಸಂಕಟ ಅನುಭವಿಸಬೇಕೆಂದು ಸಂಪೂರ್ಣವಾಗಿ ತಿಳಿದಿದ್ದನು. ಮಾತ್ರವಲ್ಲದೆ ತನ್ನನ್ನು ನಿರಾಕರಿಸಿದವರಿಗೆ ಬರುವ ಪರಿಣಾಮಗಳ ಬಗ್ಗೆಯೂ ಆತನಿಗೆ ಸಂಪೂರ್ಣವಾಗಿ ತಿಳಿದಿತ್ತು. ಕ್ರಿಸ್ತನು ಪಾಪರಹಿತನೂ, ಮುಗ್ಧನೂ ಆದ ಕಾರಣದಿಂದ ಸೈತಾನನ ಆಕ್ರಮಣ, ಶೋಧನೆಗಳು ಆತನನ್ನು ತೀವ್ರವಾಗಿ ಬಾಧಿಸಿದವು. ನಮ್ಮನ್ನು ಯಾರಾದರೂ ತಿರಸ್ಕರಿಸಿದಾಗ ಉಂಟಾಗುವ ನೋವನ್ನು ಸಹಿಸಿಕೊಳ್ಳಲು ಕ್ರಿಸ್ತನ ಜೀವನದ ಅನುಭವವು ನಮಗೆ ಹೇಗೆ ಸಹಾಯಮಾಡುತ್ತದೆ? ಆತನ ಮಾದರಿಯನ್ನು ನಮ್ಮ ಜೀವನದಲ್ಲಿ ಹೇಗೆ ಅಳವಡಿಸಿಕೊಳ್ಳಬಹುದು?