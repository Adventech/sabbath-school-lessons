---
title:  ಕಷ್ಟಸಂಕಟದ ದೇವರು
date:   22/09/2022
---

ಪಾಪಿಗಳಾದ ನಾವು ಈ ಲೋಕದಲ್ಲಿ ಜೀವಿಸುವಾಗ ಕಷ್ಟಸಂಕಟ ಅನುಭವಿಸ ಬೇಕಾದದ್ದು ಸಹಜ. ಇದರ ಅನುಭವ ನಮಗೆ ಸಾಕಷ್ಟಾಗಿದೆ. ನಮಗೆ ಕಷ್ಟಸಂಕಟ, ವೇದನೆಗಳು ಬರುವುದಿಲ್ಲವೆಂದು ಸತ್ಯವೇದವು ವಾಗ್ದಾನ ಮಾಡಿಲ್ಲ. ಅದಕ್ಕೆ ಬದಲಾಗಿ ಸತ್ಯವೇದವು ಕ್ರೈಸ್ತರು ಎಂತಹ ಹಿಂಸೆ ಅನುಭವಿಸುತ್ತಾರೆಂದು ಕೆಳಗಿನ ವಚನಗಳು ತಿಳಿಸುತ್ತವೆ.

ಅ.ಕೃತ್ಯಗಳು 14:22; ಫಿಲಿಪ್ಪಿ 1:29, 2 ತಿಮೊಥೆ 3:12.

ನಾವು ಲೋಕದಲ್ಲಿ ಇಷ್ಟೆಲ್ಲಾ ಕಷ್ಟಸಂಕಟ ಅನುಭವಿಸಿದರೂ, ಎರಡು ಸಂಗತಿಗಳನ್ನು ನಾವು ಯಾವಾಗಲೂ ನೆನಪಿನಲ್ಲಿಡಬೇಕು.

ಮೊದಲನೆಯದಾಗಿ ನಮ್ಮ ಕರ್ತನಾದ ಯೇಸುಕ್ರಿಸ್ತನು ನಮಗಿಂತಲೂ ಅಧಿಕವಾದ ಶ್ರಮಸಂಕಟಗಳನ್ನು ಅನುಭವಿಸಿದನು. ಶಿಲುಬೆಯಲ್ಲಿ ಆತನು "ನಿಜವಾಗಿಯೂ ನಮ್ಮ ಸಂಕಷ್ಟಗಳನ್ನು ಅನುಭವಿಸಿದನು; ಅವನು ಹೊತ್ತ ಹೊರೆಯು ನಮ್ಮ ಸಂಕಟವೇ ಹೌದು" ಎಂದು ಪ್ರವಾದಿಯಾದ ಯೆಶಾಯನು ಹೇಳುತ್ತಾನೆ (53:4), ಕ್ರಿಸ್ತನು ನಮ್ಮೆಲ್ಲರಿಗಾಗಿ ಇಂತಹ ವೇದನೆ ಅನುಭವಿಸಿದನು. ಪಾಪರಹಿತನಾದ ಆತನು ನಮಗೋಸ್ಕರ ಪಾಪಸ್ವರೂಪಿಯಾದನು (2 ಕೊರಿಂಥ 5:21), ಇಂತಹ ವೇದನೆ, ಕಷ್ಟ ಶ್ರಮೆಯನ್ನು ಮನುಷ್ಯರಾದ ನಾವು ಊಹಿಸಿಕೊಳ್ಳಲೂ ಸಾಧ್ಯವಿಲ್ಲ.

ಎರಡನೆಯದಾಗಿ ನಾವು ಕಷ್ಟಸಂಕಟ ಅನುಭವಿಸುವಾಗ, ಕ್ರಿಸ್ತನ ಶ್ರಮೆ ಸಂಕಟಗಳ ಪರಿಣಾಮಗಳನ್ನು ನೆನಪಿನಲ್ಲಿಡಬೇಕು. ಅಂದರೆ ನಮಗಾಗಿ ಆತನು ತ್ಯಾಗಬಲಿದಾನದ ಮೂಲಕ ಮಾಡಿದ ವಾಗ್ದಾನಗಳನ್ನು ನೆನಪಿನಲ್ಲಿಡಬೇಕು. ಯೋಹಾನ 10:28; ರೋಮಾಯ 6:23; ತೀತನು 1:2 ಹಾಗೂ 1 ಯೋಹಾನನು 2:25ನೇ ವಚನಗಳಲ್ಲಿ ನಮಗೆ ಯಾವ ವಾಗ್ದಾನಗಳು ಮಾಡಲ್ಪಟ್ಟಿವೆ?

ಕ್ರಿಸ್ತನು ನಮಗೆ ಬರಬೇಕಾದ ದಂಡನೆಯನ್ನು ಅನುಭವಿಸಿದನು. ನಾವು ಈ ಲೋಕದಲ್ಲಿ ಎಷ್ಟೇ ಸಂಕಟ ಅನುಭವಿಸುತ್ತಿರಲಿ. ಸುವಾರ್ತೆಯ ಮೇಲಿನ ನಂಬಿಕೆಯ ಮೂಲಕ ಈಗಲೇ ಕ್ರಿಸ್ತನ ಮುಂದೆ ನಾವು ಪರಿಪೂರ್ಣರಾಗಿ ಕಾಣಿಸಿಕೊಳ್ಳಬಹುದು. ಆತನು ನಮಗಾಗಿ ನಿತ್ಯಜೀವದ ವಾಗ್ದಾನ ಮಾಡಿದ್ದಾನೆ. ಈ ವಾಗ್ದಾನದ ಮುಂದೆ ಇಲ್ಲಿ ನಾವು ಅನುಭವಿಸುತ್ತಿರುವ ನೋವು, ನಿರಾಶೆ, ಪ್ರೀತಿಪಾತ್ರರ ಮರಣ ಇವು ಏನೂ ಅಲ್ಲ. ರೋಗ, ರುಜಿನ, ಮರಣ, ಪಾಪ, ದುಃಖ, ಕಣ್ಣೀರಿಲ್ಲದ ನೂತನಾಕಾಶ ಮಂಡಲ ಹಾಗೂ ನೂತನ ಭೂಮಂಡಲವನ್ನು ನಾವು ಎದುರು ನೋಡುತ್ತಿದ್ದೇವೆ. ಯುಗಯುಗಾಂತರಗಳವರೆಗೂ ಕ್ರಿಸ್ತನೊಂದಿಗೆ ವಾಸಿಸುವ ಈ ವಾಗ್ದಾನವು ನಮಗೆ ಕೊಡಲ್ಪಟ್ಟಿದೆ. ಇದು ಆತನು ಅನುಭವಿಸಿದ ಶ್ರಮೆ, ಸಂಕಟ, ಕಠಿಣ ಪರೀಕ್ಷೆಯ ಕಾರಣದಿಂದ ಸಾಧ್ಯವಾಯಿತು. ಕ್ರಿಸ್ತನು ಬೇಗನೆ ಈ ಲೋಕಕ್ಕೆ ಬರಲಿದ್ದಾನೆ. ಆಗ ಆತನು "ತನ್ನ ಆತ್ಮವು ಅನುಭವಿಸಿದ ಶ್ರಮೆಯ ಫಲವನ್ನು ಕಂಡು ತೃಪ್ತನಾಗುವನು" (ಯೆಶಾಯ 53:11).