---
title:  ಗೆಮನೆ ತೋಟದಲ್ಲಿ ಯೇಸು
date:   20/09/2022
---

> <p></p>
> "ನನ್ನ ಪ್ರಾಣವು ಸಾಯುವಷ್ಟು ದುಃಖಕ್ಕೆ ಒಳಗಾಗಿದೆ; ನೀವು ಇಲ್ಲೇ ಇದ್ದು ಎಚ್ಚರವಾಗಿರಿ' ಎಂದು ಅವರಿಗೆ ಹೇಳಿದನು (ಮಾರ್ಕ 14:34).

ಕ್ರಿಸ್ತನು ತನ್ನ 33 ವರ್ಷಗಳ ಜೀವನದಲ್ಲಿ ಈ ಲೋಕದಲ್ಲಿ ಬಹಳ ಕಷ್ಟಸಂಕಟ ಅನುಭವಿಸಿದನು. ಆದರೆ ಆತನು ಗೆಮನೆ ತೋಟದಲ್ಲಿ ಹಾಗೂ ಶಿಲುಬೆಯಲ್ಲಿ ಎದುರಿಸಿದಂತ ಕಠಿಣಪರೀಕ್ಷೆ ಹಿಂದೆಂದೂ ಬಂದಿರಲಿಲ್ಲ. ಜಗತ್ತಿನ ಪಾಪಪರಿಹಾರಕ್ಕಾಗಿ ದೇವರು ಅನಾದಿ ಕಾಲದಲ್ಲಿಯೇ ರಕ್ಷಣಾ ಯೋಜನೆ ರೂಪಿಸಿ ಕ್ರಿಸ್ತನು ತ್ಯಾಗಬಲಿಯಾಗಿ ಅರ್ಪಿಸಲ್ಪಡಬೇಕಾಗಿತ್ತು. ಅದು ಈಗ ನೆರವೇರುವ ಸಮಯ ಬಂದಿತ್ತು (ಎಫೆಸ 1:1-4; 2 ತಿಮೊಥೆ 1:8,9; ತೀತನು 1:1,2).

`ಕ್ರಿಸ್ತನು ಗೆಮನೆ ತೋಟದಲ್ಲಿ ಅನುಭವಿಸಿದ ಕಠಿಣವಾದ ಶ್ರಮ, ಸಂಕಟಗಳ ಬಗ್ಗೆ ಕೆಳಗಿನ ವಚನಗಳು ಏನು ಹೇಳುತ್ತವೆ? ಮತ್ತಾಯ 26:39; ಮಾರ್ಕ 14:33- 36; ಲೂಕ 22:41-44.`

ಶ್ರೀಮತಿ ವೈಟಮ್ಮನವರು ಗೆಮನೆ ತೋಟದಲ್ಲಿ ಕ್ರಿಸ್ತನು ಅನುಭವಿಸಿದ ಮಹಾವೇದನೆಯ ಬಗ್ಗೆ ತಮ್ಮ 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 'ಗೆಮನೆ ಎಂಬ ಅಧ್ಯಾಯದಲ್ಲಿ ಹೀಗೆ ತಿಳಿಸುತ್ತಾರೆ :

"ಕ್ರಿಸ್ತನು ಶಿಷ್ಯರನ್ನು ಬಿಟ್ಟು ಸ್ವಲ್ಪ ಮುಂದೆ ಹೋಗಿ ನೆಲದ ಮೇಲೆ ಬೋಕಲ ಬಿದ್ದನು. ಆದರೆ ಶಿಷ್ಯರು ಆತನನ್ನು ನೋಡಬಹುದಾಗಿತ್ತು ಹಾಗೂ ಆತನ ಮಾತುಗಳನ್ನು ಕೇಳಬಹುದಾದಷ್ಟು ದೂರವಾಗಿತ್ತು. ಪಾಪದನಿಮಿತ್ತ ತನ್ನ ತಂದೆಯಿಂದ ತಾನು ಬೇರ್ಪಡುತ್ತಿರುವಂತ ಭಾವನೆ ಕ್ರಿಸ್ತನಲ್ಲುಂಟಾಯಿತು. ಇದರಿಂದ ಆತನು ಬೆಚ್ಚಿ ಬೆರಗಾಗಿ ತತ್ತರಗೊಂಡನು. ಇಂತಹ ವೇದನೆಯಿಂದ ಪಾರಾಗಲು ಆತನು ತನ್ನ ದೈವೀಕ ಶಕ್ತಿಯನ್ನು ಉಪಯೋಗಿಸಬಾರದಾಗಿತ್ತು. ಮಾನವನಾದ ಕ್ರಿಸ್ತನು ಮಾನವನ ಪಾಪದ ಪರಿಣಾಮಗಳನ್ನು ಅನುಭವಿಸಬೇಕಾಗಿತ್ತು. ಮಾನವನಾಗಿಯೇ ಆತನು ಆಜ್ಞೆಗಳನ್ನು ಮೀರಿ ನಡೆದ ಪರಿಣಾಮದ ದೇವರ ಉಗ್ರಕೋಪವನ್ನು ತಾಳಿಕೊಳ್ಳಬೇಕಾಗಿತ್ತು.

"ಕ್ರಿಸ್ತನು ಗೆಮನೆತೋಟದಲ್ಲಿ ಅನುಭವಿಸಿದ ಕಠಿಣವಾದ ಸಂಕಟವನ್ನು ಪ್ರವಾದಿಯಾದ ಜೆಕರ್ಯನು ಮುಂದಾಗಿಯೇ "ಖಡ್ಗವೇ, ನಾನು ನೇಮಿಸಿದ ನನ್ನ ಕುರುಬನೂ, ನನ್ನ ಸಂಗಡಿಗನೂ ಆಗಿರುವವನಿಗೆ ವಿರುದ್ಧವಾಗಿ ಎಚ್ಚರಗೊಳ್ಳು ಎಂದು ತಿಳಿಸಿದ್ದಾನೆ (13:7), ಪಾಪಿಗಳಾದ ಮಾನವರಿಗೆ ಬದಲಾಗಿ ಈಡುಕೊಡಬೇಕಾದ ಕ್ರಿಸ್ತನು ದೇವರ ನ್ಯಾಯದಂಡನೆಯನ್ನು ಅನುಭವಿಸಿದನು. ಇದುವರೆಗೂ ಆತನು ಇತರರಿಗಾಗಿ ಪ್ರಾರ್ಥಿಸುತ್ತಿದ್ದನು. ಈಗ ತನಗಾಗಿ ಪ್ರಾರ್ಥಿಸುವಂತ ಒಬ್ಬರಿಗಾಗಿ ಹಂಬಲಿಸುತ್ತಿದ್ದನು".

`ಗೆಮನೆ ತೋಟದಲ್ಲಿ ಜಗತ್ತಿನ ಸಮಸ್ತ ಪಾಪವು ಕ್ರಿಸ್ತನ ಮೇಲಿತ್ತು. ಇಂತಹ ವೇದನೆಯನ್ನು ಯಾವ ಮನುಷ್ಯರೂ ಎದುರಿಸಿಲ್ಲ. ದೇವರು ನಮ್ಮ ಮೇಲಿಟ್ಟಿರುವ ಪ್ರೀತಿಯ ಬಗ್ಗೆ ಇದು ಏನು ತಿಳಿಸುತ್ತದೆ? ಇದರಿಂದ ನಮಗಾಗುವ ನಿರೀಕ್ಷೆ ಏನು?`