---
title:  ಹೆಚ್ಚಿನ ಚಿಂತನೆ
date:   23/09/2022
---

ಹೆಚ್ಚಿನ ಅಧ್ಯಯನಕ್ಕಾಗಿ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್‌ ಆಫ್ ಏಜಸ್ ಪುಸ್ತಕದ 'ಗೆಮನೆ' ಎಂಬ ಅಧ್ಯಾಯ ಓದಿರಿ.

"ಸಾಧ್ಯವಾದರೆ ಈ ಪಾತ್ರೆಯನ್ನು ನನ್ನಿಂದ ತೊಲಗಿಸು; ಹೇಗೂ ನನ್ನ ಚಿತ್ತವಲ್ಲ, ನಿನ್ನ ಚಿತ್ತವೇ ನೆರವೇರಲಿ" ಎಂದು ಯೇಸು ಮೂರುಸಾರಿ ಪ್ರಾರ್ಥಿಸಿದನು. ಕೊನೆಯ ಮಹಾತ್ಯಾಗ ಬಲಿದಾನಕ್ಕೆ ಮೊದಲು ಮಾನವನಾದ ಆತನು ಬಹಳವಾಗಿ ಮಾನಸಿಕ ಒತ್ತಡಕ್ಕೆ ಒಳಗಾಗಿ ಕುಗ್ಗಿಹೋಗಿದ್ದನು. ಆದರೆ ಈಗ ಮಾನವಕುಲದ ಇತಿಹಾಸವು ಲೋಕರಕ್ಷಕನ ಮುಂದೆ ಬಂದಿತು. ದೇವರಾಜ್ಞೆಯನ್ನು ಮೀರಿದ ಪಾಪಿಗಳು ಆತನ ನೆನಪಿಗೆ ಬಂದರು. ಅವರನ್ನು ಹೀಗೆಯೇ ಬಿಟ್ಟಲ್ಲಿ, ಅವರು ನಾಶವಾಗುತ್ತಾರೆಂದು ತಿಳಿದ ಕ್ರಿಸ್ತನು ನಮ್ಮ ಅಸಹಾಯಕತೆಯನ್ನೂ ಹಾಗೂ ಪಾಪದ ಪರಿಣಾಮವನ್ನು ಕಂಡನು. ದಂಡನೆಗೆ ಒಳಗಾಗಿ ನಾಶವಾಗಲಿರುವ ಜಗತ್ತಿನ ಗೋಳಾಟ, ಕಷ್ಟಸಂಕಟ ವೇದನೆಗಳು ಆತನ ಮುಂದೆ ಬಂದವು.

ಮಾನವರನ್ನು ಈ ಸಂಕಟ ವೇದನೆಯಿಂದ ಬಿಡಿಸಿ ನಿತ್ಯಜೀವಕ್ಕೆ ಸೇರಿಸಲು ತಾನು ಎಂತಹ ದಂಡನೆಯನ್ನಾದರೂ ಅನುಭವಿಸುವೆನೆಂದು ಕ್ರಿಸ್ತನು ನಿರ್ಧರಿಸಿದನು. ಮಹಾಮಹಿಮೆಯಿಂದ ಪರಿಶುದ್ಧವಾಗಿರುವ ಪರಲೋಕವನ್ನು ಆತನು ತ್ಯಜಿಸಿ ದೇವರಾಜ್ಞೆಯನ್ನು ಮೀರಿದ ಈ ಲೋಕವನ್ನು ರಕ್ಷಿಸುವುದಕ್ಕಾಗಿ ಬಂದನು. ಈ ದೈವ ನಿಯಮಿತ ಕಾರ್ಯವನ್ನು ತಾನು ನಿರಾಕರಿಸಬಾರದು. ಹೀಗೆಂದು ನಿರ್ಧರಿಸಿದ ಕ್ರಿಸ್ತನು "ತಂದೆಯೇ, ನಾನು ಕುಡಿದ ಹೊರತು ಈ ಪಾತ್ರೆ ಬಿಟ್ಟುಹೋಗ ಕೂಡದಾಗಿದ್ದರೆ, ನಿನ್ನಚಿತ್ತವೇ ನೆರವೇರಲಿ” ಎಂದು ಪ್ರಾರ್ಥಿಸಿದನು.

**ಚರ್ಚಿಸಬೇಕಾದ ಪ್ರಶ್ನೆಗಳು**

`1. ದೇವರು ತನ್ನ ಮಗನಾದ ಕ್ರಿಸ್ತನ ಮೂಲಕ ತಾನೇ ವೇದನೆ ಅನುಭವಿಸಿದನು. ಇದರ ತಿಳುವಳಿಕೆಯು ನಾವು ಕಷ್ಟಸಂಕಟ ಅನುಭವಿಸುವಾಗ ನಮಗೆ ಹೇಗೆ ಆದರಣೆ ನೀಡುತ್ತದೆ?`

`2. ಕ್ರಿಸ್ತನು ಅನುಭವಿಸಿದ ಕಠಿಣವಾದ ಪರೀಕ್ಷೆಗಳು ಯಾವುವು? ಇಂತಹ ಶೋಧನೆಗಳನ್ನು ಕ್ರಿಸ್ತನು ಹೇಗೆ ಎದುರಿಸಿದನು? ಅದರಂತೆ ನಾವೂ ಸಹ ನಮಗೆ ಬರುವ ಕಷ್ಟಸಂಕಟಗಳನ್ನು ಹೇಗೆ ಎದುರಿಸಬಹುದು?`

`3. ನಿಮಗೆ ತೀವ್ರವಾದ ನಿರಾಶೆ, ಹತಾಶೆ, ವೇದನೆಗಳು ಬಂದಾಗ, ಸತ್ಯವೇದದಲ್ಲಿರುವ ಯಾವ ವಾಗ್ದಾನಗಳ ಮೇಲೆ ನೀವು ದೃಢ ಭರವಸೆ ಹೊಂದಿರುವಿರಿ?`