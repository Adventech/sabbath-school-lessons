---
title:  ನಮ್ಮ ಬಂಡೆ ಹಾಗೂ ಆಶ್ರಯ
date:   01/09/2022
---

ಅನೇಕ ವೇಳೆ ಅಹಂಕಾರಿಗಳು ಹಾಗೂ ಅತಿಯಾದ ಸ್ವಪ್ರತಿಷ್ಠೆಯುಳ್ಳವರು ತಮ್ಮ ಬಗ್ಗೆ ತಾವೇ ಕೀಳರಿಮೆ ಹೊಂದಿರುತ್ತಾರೆ. ಅವರಲ್ಲಿ ನಮ್ರತೆ ಅಥವಾ ದೀನಸ್ವಭಾವವು ಇರುವುದಿಲ್ಲ. ತಮ್ಮ ಅಹಂಭಾವ ಮತ್ತು ಅಹಂಕಾರದಿಂದ ಅವರು ಅಪ್ರಯತ್ನ ಪೂರ್ವಕವಾಗಿ ತಮ್ಮಲ್ಲಿರುವ ಕುಂದುಕೊರತೆಗಳನ್ನು ಮರೆಮಾಡಲು ಪ್ರಯತ್ನಿಸುತ್ತಾರೆ. ಕಷ್ಟ ಸಂಕಟಗಳ ಸಮಯದಲ್ಲಿ ಭದ್ರತೆಯ ಭಾವನೆ, ಗೌರವಾರ್ಹಸ್ಥಿತಿ ಮತ್ತು ಇತರರು ತಮ್ಮನ್ನು ಸ್ವೀಕರಿಸಬೇಕೆಂಬ ಹಂಬಲ ನಮಗಿರುವಂತೆ ಅವರಿಗೂ ಬೇಕಾಗಿದೆ. ಇದು ಕರ್ತನಾದ ದೇವರಲ್ಲಿ ಮಾತ್ರ ನಮಗೆ ದೊರೆಯುತ್ತದೆ. ದೀನಸ್ವಭಾವ ಹಾಗೂ ನಮ್ರತೆಯು ಎಂದಿಗೂ ಸಹ ದೌರ್ಬಲ್ಯ ಬಲಹೀನತೆಯ ಸಂಕೇತವಲ್ಲ. ಬದಲಾಗಿ ನಾವು ಕ್ರಿಸ್ತನೆಂಬ ಬಂಡೆಯಲ್ಲಿ ಆಶ್ರಯಪಡೆದಿದ್ದೇವೆಂಬುದಕ್ಕೆ ಬಹಳ ಪರಿಣಾಮಕಾರಿಯಾದ ಸಾಕ್ಷಿಯಾಗಿದೆ.

`ಕೀರ್ತನೆ 62:1-8ನೇ ವಚನಗಳನ್ನು ಓದಿರಿ. ಈ ಕೀರ್ತನೆ ಬರೆಯುವುದಕ್ಕೆ ಹಿನ್ನೆಲೆ ಏನು? ದಾವೀದನು ಯಾವ ಅಂಶಗಳನ್ನು ಇಲ್ಲಿ ತಿಳಿಸುತ್ತಿದ್ದಾನೆ? ಅವುಗಳಿಂದ ನಾವು ಕಲಿಯಬೇಕಾದ ಆತ್ಮೀಕ ಸಿದ್ಧಾಂತಗಳೇನು? ಎಲ್ಲಕ್ಕಿಂತಲೂ ಮುಖ್ಯವಾಗಿ ಈ ಸಿದ್ಧಾಂತ ತತ್ವಗಳನ್ನು ನಮ್ಮ ಜೀವನದಲ್ಲಿ ಹೇಗೆ ಅನುಸರಿಸಬಹುದು?`

ಶ್ರೀಮತಿ ವೈಟಮ್ಮನವರು ತಮ್ಮ 'ದಿ ಅಪ್‌ವರ್ಡ್ ಲುಕ್' ಎಂಬ ಪುಸ್ತಕದ 177ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

'ಕೆಲವು ವೇಳೆ ಯಾವುದೇ ಕಾರಣವಿಲ್ಲದೆ ಜನರು ನಮಗೆ ವೈರಿಗಳಾಗುವರು. ದೇವಜನರ ಉದ್ದೇಶಗಳನ್ನು ಅನ್ಯಜನರು ಮಾತ್ರವಲ್ಲದೆ, ಸಭೆಯ ವಿಶ್ವಾಸಿಗಳೂ ಸಹ ಅಪಾರ್ಥಮಾಡಿಕೊಳ್ಳುವರು. ದೇವರ ಸೇವಕರಿಗೆ ಕಠಿಣ ಪರಿಸ್ಥಿತಿ ತಂದೊಡ್ಡುವರು. 'ಇಲಿ ಹೋಯಿತು ಎಂದರೆ ಹುಲಿ ಹೋಯಿತು' ಎಂಬ ಗಾದೆ ಇದೆಯಲ್ಲಾ. ಅದರಂತೆ ಮನುಷ್ಯರು ತಮ್ಮ ಸ್ವಾರ್ಥ ಮತ್ತು ಅನಿತಿಯ ಮಾರ್ಗಗಳನ್ನೂ ಸಮರ್ಥಿಸಿಕೊಳ್ಳಲು ದೇವಸೇವಕರ ಮೇಲೆ ಸುಳ್ಳು ಅಪವಾದ ಹೊರಿಸುವರು. ಇವರು ಅಪ್ರಮಾಣಿಕರೆಂದು ತಪ್ಪು ವರದಿ ನೀಡುವರು. ಈ ದೇವರ ಸೇವಕರು ವಿಶ್ವಾಸಾರ್ಹರಲ್ಲವೆಂದು ತೋರಿಸಲು ಪ್ರಯತ್ನಿಸುವರು. ಇದೆಲ್ಲಾ ಸುಳ್ಳು ಅಪವಾದಗಳನ್ನು ಸಭೆಯ ಸದಸ್ಯರೇ ದೇವರ ಸೇವಕರ ಮೇಲೆ ಹೊರಿಸುವರು. ಕ್ರಿಸ್ತ ಯೇಸುವಿನಲ್ಲಿದ್ದಂತ ಮನಸ್ಸು ದೇವಸೇವಕರಲ್ಲಿರಬೇಕು. ಅವರು ಅವಮಾನ ಮತ್ತು ತಪ್ಪು ಕಲ್ಪನೆಯ ಮಾತುಗಳನ್ನು ಕೇಳಲೇಬೇಕು. ಅಂತಹ ಅಪವಾದದಿಂದ ತಾವು ತಪ್ಪಿಸಿಕೊಳ್ಳುತ್ತೇವೆಂದು ದೇವರ ಸೇವಕರು ನಿರೀಕ್ಷಿಸಬಾರದು. ಆದರೆ ಇದರಿಂದ ಅವರು ನಿರಾಶೆಗೊಳ್ಳಬಾರದು. ಆದರೆ ಎಲ್ಲವೂ ದೇವರ ಅಧೀನದಲ್ಲಿದೆ. ಆತನು ತನ್ನ ಅನುಗ್ರಹದಿಂದ ತನ್ನಹೆಸರಿನ ಮಹಿಮೆಗೆ ತಕ್ಕಂತೆ ತನ್ನ ಸೇವೆ ಮುಂದುವರಿಯಲು ಮಾರ್ಗದರ್ಶನ ಮಾಡುವನು".

`ಇತರರ ಅಪವಾದ ನಿಂದನೆ ಟೀಕೆಗಳಿಂದ ನೀವು ತಪ್ಪಿಸಿಕೊಳ್ಳಲು ಸಾಧ್ಯವೇ? ಹೆಚ್ಚು ಕಡಿಮೆ ಸಾಧ್ಯವಿಲ್ಲ. ಇಂತಹ ಸಂದರ್ಭಗಳಲ್ಲಿ ನೀವು ಹೇಗೆ ಕರ್ತನನ್ನು ನಿಮ್ಮ ಬಂಡೆಯೂ, ಆಶಯವೂ ಆಗಿ ಮಾಡಿಕೊಳ್ಳಬಹುದು?`