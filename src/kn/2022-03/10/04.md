---
title:  ನಮಗೆ ಕೇಡು ಮಾಡಿದವರನ್ನು ಪ್ರೀತಿಸುವುದು
date:   30/08/2022
---

ಬಹಳ ಬೆಲೆಬಾಳುವ ಬಂಗಾರವು ಕೊಚ್ಚೆಯಲ್ಲಿ ಬಿದ್ದಿರಬಹುದು. ಅದನ್ನು ಅಲ್ಲಿಂದ ಹೊರ ತೆಗೆಯುವಾಗ ನಾವು ಕೊಚ್ಚೆಯನ್ನು ಪ್ರೀತಿಸುತ್ತೇವೆಂದು ಅರ್ಥವಲ್ಲ. ಬದಲಾಗಿ ಬಂಗಾರವನ್ನು ಪ್ರೀತಿಸುತ್ತೇವೆಂದು ಅರ್ಥ. ಅದೇ ರೀತಿ ನಮ್ಮ ವೈರಿಗಳನ್ನು ನಾವು ಪ್ರೀತಿಸುವಾಗ ಅವರ ಕೆಟ್ಟಗುಣಗಳನ್ನು ಇಷ್ಟಪಡುತ್ತೇವೆಂದು ಅರ್ಥವಲ್ಲ. ಬದಲಾಗಿ ಅವರನ್ನು ಮಾತ್ರ ಪ್ರೀತಿಸುತ್ತೇವೆಂದು ತಿಳಿದುಕೊಳ್ಳಬೇಕು. ನಾವು ಸಹಜ ಸ್ವಭಾವದಿಂದಲೇ ಪ್ರೀತಿ ತೋರಿಸುತ್ತೇವೆಂದು ದೇವರು ನಮ್ಮನ್ನು ಪ್ರೀತಿಸುವುದಿಲ್ಲ. ಆದರೆ ಮೊದಲು ಆತನು ನಮ್ಮನ್ನು ಪ್ರೀತಿಸುವುದರಿಂದ ನಾವು ಇತರರಿಗೆ ಪ್ರೀತಿ ತೋರಿಸುತ್ತೇವೆ.

`ನಿಮ್ಮ ವೈರಿಗಳನ್ನು ನೋಡುವಾಗ ಸಾಮಾನ್ಯವಾಗಿ ನೀವು ಅವರಲ್ಲಿ ಏನು ಕಾಣುವಿರಿ? ಬಂಗಾರವನ್ನೋ ಅಥವಾ ಅದು ಬಿದ್ದಿರುವ ಕೊಚ್ಚೆಯನ್ನೋ?`

ಮತ್ತಾಯ 5:43-48ನೇ ವಚನಗಳಲ್ಲಿ ನಾವು ನಮ್ಮ ವೈರಿಗಳನ್ನು ಪ್ರೀತಿ ಸುವರಿಗಾಗಿ ಪ್ರಾರ್ಥಿಸಬೇಕೆಂದು ಕ್ರಿಸ್ತನು ಹೇಳುತ್ತಾನೆ. ನಾವು ನಮ್ಮ ವೈರಿಗಳನ್ನು ಪ್ರೀತಿಸಬೇಕೆಂಬುದಕ್ಕೆ ಆತನು ಪ್ರಕೃತಿಯ ಯಾವ ಉದಾಹರಣೆ ಕೊಡುತ್ತಾನೆ? ಈ ವಚನಗಳಲ್ಲಿ ಯಾವ ಪ್ರಮುಖ ಅಂಶವನ್ನು ತಿಳಿಸಲು ಯೇಸು ಬಯಸುತ್ತಾನೆ?

ಮತ್ತಾಯ 5:45ನೇ ವಚನದಲ್ಲಿ ದೇವರು ಒಳ್ಳೆಯವರು ಮತ್ತು ಕೆಟ್ಟವರ ಮೇಲೆಯೂ ಸೂರ್ಯನ ಬೆಳಕು ಮತ್ತು ಮಳೆ ಸುರಿಸುತ್ತಾನೆಂಬ ಉದಾಹರಣೆಯನ್ನು ಯೇಸುಸ್ವಾಮಿ ಉಪಯೋಗಿಸುತ್ತಾನೆ. ಇದರ ಮೂಲಕ ನಮಗೆ ಕೇಡು ಮಾಡಿದವರು ಮಾತ್ರವಲ್ಲದೆ ಅತ್ಯಂತ ಕಷ್ಟಕರವಾದ ವೇದನೆ ಉಂಟುಮಾಡಿದಂತವರನ್ನೂ ಸಹ ನಾವು ಪ್ರೀತಿಸಬೇಕೆಂದು ಆತನು ತಿಳಿಸುತ್ತಾನೆ.

ಇಂತವರನ್ನು ಸ್ನೇಹಭಾವದಿಂದ ನೋಡುವುದು ಕಷ್ಟಕರವಾದರೂ ಅಸಾಧ್ಯವಲ್ಲ, ಆದರೆ ಈ ವಾಕ್ಯಗಳಲ್ಲಿ ಕ್ರಿಸ್ತನು ನಾವು ಯಾವಾಗಲೂ ನಮಗೆ ತೊಂದರೆ ಕೊಡುವವರಿಗೆ ಹೃತೂರ್ವಕವಾಗಿ ಪ್ರೀತಿಯ ಭಾವನೆ ಹೊಂದಿರಬೇಕೆಂದು ತಿಳಿಸುತ್ತಿಲ್ಲ. ಮೂಲಭೂತವಾಗಿ ವೈರಿಗಳಿಗೆ ಪ್ರೀತಿತೋರಿಸುವುದು ಒಂದು ಭಾವನೆಯಲ್ಲ. ಬದಲಾಗಿ ನಾವು ಅವರಿಗಾಗಿ ಚಿಂತಿಸುತ್ತೇವೆ ಮತ್ತು ಕಾಳಜಿ ವಹಿಸುತ್ತೇವೆಂದು ತಿಳಿಸುವ ನಿರ್ದಿಷ್ಟವಾದ ಕ್ರಿಯೆಗಳಾಗಿವೆ.

ಕ್ರಿಸ್ತನು ತಿಳಿಸುವ ಮತ್ತಾಯ 5:48ನೇ ವಚನವು ಸಾಕಷ್ಟು ಚರ್ಚೆಗೆ ಕಾರಣವಾಗಿದೆ: "ಆದುದರಿಂದ ಪರಲೋಕದಲ್ಲಿರುವ ನಿಮ್ಮ ತಂದೆಯು ಯಾವ ದೋಷವೂ ಇಲ್ಲದವನಾಗಿರುವಂತೆ, ನೀವು ದೋಷವಿಲ್ಲದವರಾಗಿರಿ", ಆದರೆ ಈ ವಾಕ್ಯಕ್ಕೆ ಸಂಬಂಧಪಟ್ಟಂತ ಸಂದರ್ಭದಲ್ಲಿ ಇದರ ಅರ್ಥವು ಸ್ಪಷ್ಟವಾಗಿದೆ: ದೇವರಂತೆ ಪರಿಪೂರ್ಣರಾಗಿರಬೇಕೆಂದು ಬಯಸುವವರು, ಆತನು ನಮ್ಮನ್ನು ಪ್ರೀತಿಸಿದಂತೆ, ನಾವೂ ಸಹ ನಮ್ಮ ವೈರಿಗಳಿಗೆ ಪ್ರೀತಿ ತೋರಿಸಬೇಕು (ಇಂಗ್ಲಿಷ್ ಬೈಬಲ್‌ನಲ್ಲಿ ಪರಿಶುದ್ಧ ಎಂಬ ಪದ ಉಪಯೋಗಿಸಿಲ್ಲ. ಬದಲಾಗಿ ಪರಿಪೂರ್ಣ (Perfect) ಎಂಬ ಪದ ಉಪಯೋಗಿಸಲಾಗಿದೆ).

ದೇವರ ದೃಷ್ಟಿಯಲ್ಲಿ ಪರಿಪೂರ್ಣರಾಗಿರುವುದೆಂದರೆ, ವೈರಿಗಳನ್ನು ಪ್ರೀತಿಸುವುದೇ ಆಗಿದೆ. ವೈರಿಗಳನ್ನು ಪ್ರೀತಿಸುವುದಕ್ಕೆ ದೇವರು ಮಾತ್ರ ಕೊಡುವ ದೀನಸ್ವಭಾವ, ನಮ್ರತೆಯಿಂದ ಮಾತ್ರ ಸಾಧ್ಯ.

ಸೌಮ್ಯ ಸ್ವಭಾವ, ನಮ್ರತೆ, ಸಾಧುಸ್ವಭಾವ (Meekness) ಎಂದರೆ ನಮ್ಮ ಮನಸ್ಸಿಗಾದ ನೋವನ್ನು ತಾಳ್ಮೆಯಿಂದ ಮತ್ತು ಕೋಪ, ಅಸಮಾಧಾನ ವ್ಯಕ್ತಪಡಿಸದೆ ಸಹಿಸಿಕೊಳ್ಳುವುದು ಎಂಬ ಅರ್ಥವಿದೆ ಎಂದು ನಾವು ತಿಳಿದಿದ್ದೇವೆ. ನಮ್ಮ ವೈರಿಗಳನ್ನು ಪ್ರೀತಿಸುವುದಕ್ಕೆ ಸಹಾಯವಾಗುವ ಇಂತಹ ಸ್ವಭಾವವು ನಮ್ಮಲ್ಲಿ ಬರುವಂತೆ ನಮ್ಮ ಜೀವನದಲ್ಲಿ ಯಾವ ಬದಲಾವಣೆ ಬರಬೇಕಾಗಿದೆ?