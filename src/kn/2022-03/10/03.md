---
title:  ಇತರರಿಗಾಗಿ ಕೃಪೆ ತೋರಿಸುವಂತೆ ಬೇಡಿಕೊಳ್ಳುವುದು
date:   29/08/2022
---

`ವಿಮೋಚನಕಾಂಡ 32:1-14ನೇ ವಚನಗಳನ್ನು ಓದಿರಿ. ಮೋಶೆ ತನ್ನ ಜನರಿಗಾಗಿ ಏನು ಮಾಡುತ್ತಿದ್ದಾನೆ?`

ಇಸ್ರಾಯೇಲ್ಯರು ಚಿನ್ನದ ಬಸವನನ್ನು ಪೂಜಿಸಿದರು. ಇದರಿಂದ ಕೋಪಗೊಂಡ ದೇವರು ಅವರನ್ನೆಲ್ಲಾ ನಾಶಮಾಡಿ ಮೋಶೆಯ ಮೂಲಕವಾಗಿ ಬೇರೊಂದು ಜನಾಂಗವನ್ನು ಉಂಟುಮಾಡುವೆನೆಂದು ಹೇಳಿದನು. ಆದರೆ ಮೋಶೆ ತನ್ನ ಜನರಾದ ಇಸ್ರಾಯೇಲ್ಯರಿಗೆ ಕೃಪೆ ತೋರಿಸಬೇಕೆಂದು ದೇವರಲ್ಲಿ ಬೇಡಿಕೊಂಡನು. ಆಗ ಯೆಹೋವನು ತನ್ನ ಪ್ರಜೆಗಳಿಗೆ ಮಾಡುವೆನೆಂದು ಹೇಳಿದ ಕೇಡಿನ ವಿಷಯದಲ್ಲಿ ಮನಸ್ಸನ್ನು ಬೇರೆ ಮಾಡಿಕೊಂಡನು (ವಿಮೋಚನಕಾಂಡ 32:14).

ವಿಮೋಚನಕಾಂಡ 32:1-14ನೇ ವಚನಗಳು ಪ್ರಮುಖವಾದ ಎರಡು ವಿಷಯಗಳ ಬಗ್ಗೆ ತಿಳಿಸುತ್ತವೆ. ಮೊದಲನೆಯದಾಗಿ ದೇವರು ತನಗೆ ಅವಿಧೇಯರಾದ ಜನಾಂಗವನ್ನು ನಾಶಮಾಡಿ ಮೋಶೆಯನ್ನು ಆಶೀರ್ವದಿಸಿ ಅವನ ಮೂಲಕ ಮತ್ತೊಂದು ಬಲಿಷ್ಠ ಜನಾಂಗವನ್ನು ಉಂಟುಮಾಡುವೆನೆಂದು ಹೇಳಿದನು. ಇದು ಮೋಶೆಗೆ ಒಂದು ದೊಡ್ಡಪರೀಕ್ಷೆಯಾಗಿತ್ತು. ತನ್ನ ವಿರುದ್ಧವಾಗಿ ದಂಗೆಯೆದ್ದ ಅವಿಧೇಯರಾದ ಈ ಜನರಮೇಲೆ ಮೋಶೆಯು ಅನುಕಂಪ ತೋರಿಸಬೇಕೆಂಬುದನ್ನು ದೇವರು ಬಯಸಿದ್ದನು. ಈ ಪರೀಕ್ಷೆಯಲ್ಲಿ ಮೋಶೆ ಯಶಸ್ವಿಯಾದನು. ಕ್ರಿಸ್ತನಂತೆಯೇ ಅವನೂ ಸಹ ಪಾಪಿಗಳಿಗಾಗಿ ಕರುಣೆ ತೋರಿಸಬೇಕೆಂದು ಬೇಡಿಕೊಂಡನು. ಇದರ ಮೂಲಕ ಕೆಲವು ವಿಶೇಷವಾದ ಸಂಗತಿಗಳು ತಿಳಿದುಬರುತ್ತವೆ. ಮೊದಲನೆಯದಾಗಿ ಕೆಲವು ಸಂದರ್ಭಗಳಲ್ಲಿ ನಾವು ವಿರೋಧತೆ ಎದುರಿಸುವಂತೆ ದೇವರು ಬಯಸಬಹುದು. ಕಠಿಣವಾದ ಕಷ್ಟಸಂಕಟ, ನೋವು ಅನುಭವಿಸುವಂತ ಪರಿಸ್ಥಿತಿ ಬಂದಾಗ ನಾವು ಅವಿಧೇಯರಾದವರ ಬಗ್ಗೆ ಎಂತಹ ಅನುಕಂಪ, ಕರುಣೆ ಹೊಂದಿದ್ದೇವೆಂಬುದನ್ನು ದೇವರು ಮತ್ತು ಇತರ ಜನರು ಗಮನಿಸಬಹುದು.

`ದೇವರು ಇಸ್ರಾಯೇಲ್ಯರನ್ನು ನಾಶಮಾಡಬಾರದೆಂಬುದಕ್ಕೆ ಮೋಶೆ ನೀಡುವ ಕಾರಣಗಳೇನು? (ವಿಮೋಚನಕಾಂಡ 32:11-13).`

ಎರಡನೆಯದಾಗಿ ವಿರೋಧತೆ ಮತ್ತು ಅವಿಧೇಯತೆಯು ದೇವರಕೃಪೆಯನ್ನು ಪ್ರಕಟಿಸುವುದಕ್ಕೆ ಒಂದು ಪೂರಕವಾದ ಅಂಶವಾಗುವುದೆಂದು ಈ ವಾಕ್ಯಗಳು ತಿಳಿಸುತ್ತವೆ. ಜನರು ಕೃಪೆ ಹೊಂದುವುದಕ್ಕೆ ಅತ್ಯಂತ ಅಯೋಗ್ಯರೂ, ಅಪಾತ್ರರೂ ಆಗಿರುವ ಸಂದರ್ಭದಲ್ಲಿಯೇ ಕೃಪೆಯ ಅಗತ್ಯ ಹೆಚ್ಚಾಗಿರುತ್ತದೆ. ಆದರೆ ಅಂತಹ ಜನರಿಗೆ ಕೃಪೆ ತೋರಿಸುವುದಕ್ಕೆ ನಾವು ಎಂದಿಗೂ ಇಷ್ಟಪಡುವುದಿಲ್ಲ. ಮಿರ್ಯಾಮಳು ತನ್ನ ತಮ್ಮನಾದ ಮೋಶೆಗೆ ವಿರುದ್ಧವಾಗಿ ಮಾತಾಡಿದಾಗ, ಆಕೆಗೆ ಕುಷ್ಠರೋಗ ಉಂಟಾಯಿತು. ಆದರೆ ಮೋಶೆ ಅವಳ ಕುಷ್ಠವನ್ನು ವಾಸಿಮಾಡಬೇಕೆಂದು ದೇವರನ್ನು ಬೇಡಿಕೊಂಡನು. ಮೋಶೆ ತೋರಿಸಿದ ಅಂತಹ ಕೃಪೆಗೆ ಮಿರಾಮಳು ಅರ್ಹಳಾಗಿರಲಿಲ್ಲ. ಕೋರಹ, ದಾತಾನ್, ಅಬಿರಾಮ ಹಾಗೂ ಅವರ ಸಂಗಡಿಗರ ಮೇಲೆ ದೇವರು ಕೋಪಗೊಂಡು ಅವರೆಲ್ಲರನ್ನೂ ಸುಟ್ಟು ಭಸ್ಮ ಮಾಡುತ್ತೇನೆಂದು ಹೇಳಿದಾಗ, ಮೋಶೆಯು ದೇವರಿಗೆ ಅಡ್ಡಬಿದ್ದು ಅವರ ಪ್ರಾಣ ಉಳಿಸಬೇಕೆಂದು ಬೇಡಿಕೊಂಡನು (ಅರಣ್ಯಕಾಂಡ 16ನೇ ಅಧ್ಯಾಯ).

ಇಸ್ರಾಯೇಲ್ಯರ ಸರ್ವಸಮೂಹದವರು ಕೋರಹ, ಅಭಿರಾಮ, ದಾತಾನ್ ಹಾಗೂ ಅವರ ಸಂಗಡಿಗರು ನಾಶವಾದದ್ದಕ್ಕೆ ಮೋಶೆ ಆರೋನರ ಮೇಲೆ ಗುಣುಗುಟ್ಟಿದರು. ಇದರಿಂದ ದೇವರು ಕೋಪಗೊಂಡು ಅವರನ್ನು ನಾಶ ಮಾಡುತ್ತೇನೆಂದು ಹೇಳಿದಾಗ, ಮೋಶೆ ಆರೋನರು ಅಡ್ಡಬಿದ್ದು ಇಸ್ರಾಯೇಲ್ಯರಿಗಾಗಿ ಬೇಡಿಕೊಂಡರು. ಅಲ್ಲದೆ ಮೋಶೆಯು ಆರೋನನಿಗೆ ಜನರ ಪಾಪಕ್ಕಾಗಿ ದೋಷ ಪರಿಹಾರ ಮಾಡಬೇಕೆಂದು ಹೇಳಿದನು. ಇದರಿಂದ ಈ ವಿಪತ್ತು ಶಮನವಾಯಿತು (ಅರಣ್ಯಕಾಂಡ 16:41-49). ಜನರೆಲ್ಲರೂ ತನ್ನ ವಿರುದ್ಧ ಗುಣುಗುಟ್ಟಿದಾಗ ಅಂತಹ ಕಠಿಣವಾದ ಪರಿಸ್ಥಿತಿಯಲ್ಲಿಯೂ ಮೋಶೆ ತನ್ನ ದೀನಸ್ವಭಾವ ಮತ್ತು ನಿಸ್ವಾರ್ಥ ಗುಣದ ಮೂಲಕ ಜನರಿಗೆ ಕೃಪೆ ತೋರಿಸಬೇಕೆಂದು ದೇವರಲ್ಲಿ ಅಡ್ಡಬಿದ್ದು ಬಿನ್ನಹ ಮಾಡಿದನು. ಅವರು ಖಂಡಿತವಾಗಿಯೂ ಅದಕ್ಕೆ ಅರ್ಹರಾಗಿರಲಿಲ್ಲ.

`ನಮ್ಮ ನೆರೆಹೊರೆಯವರಲ್ಲಿರುವವರು ಕೃಪೆಗೆ ಖಂಡಿತವಾಗಿಯೂ ಯೋಗ್ಯರಲ್ಲವೆಂಬ ಭಾವನೆ ನಿಮ್ಮಲ್ಲಿ ಅನೇಕ ಬಾರಿ ಬಂದಿರಬಹುದು. ಆದಾಗ್ಯೂ ನೀವು ನಿಮ್ಮ ದೀನಸ್ವಭಾವ ಹಾಗೂ ನಿಸ್ವಾರ್ಥವಾದ ನಮ್ರತೆಯಿಂದ ಹೇಗೆ ದೇವರ ಕೃಪೆಯನ್ನು ಅವರಿಗೆ ತೋರಿಸಬಹುದು?`