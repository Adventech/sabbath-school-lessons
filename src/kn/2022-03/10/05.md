---
title:  ಮೌನವಾಗಿರುವುದು
date:   31/08/2022
---

ಅತ್ಯಂತ ಕಠಿಣ ಪರೀಕ್ಷೆ, ಸಂಕಟ, ನೋವಿನ ಸಮಯದಲ್ಲಿಯೂ ನಮ್ರತೆ, ದೀನಸ್ವಭಾವಕ್ಕೆ ಕ್ರಿಸ್ತನ ಮಾದರಿಯು ಅತ್ಯಂತ ಪರಿಣಾಮಕಾರಿಯಾದ ಉದಾಹರಣೆಯಾಗಿದೆ. "ನಾನು ಸಾತ್ವಿಕನೂ ದೀನಮನಸ್ಸುಳ್ಳವನೂ ಆಗಿರುವುದರಿಂದ ನನ್ನ ನೊಗವನ್ನು ನಿಮ್ಮ ಮೇಲೆ ತೆಗೆದುಕೊಂಡು ನನ್ನಲ್ಲಿ ಕಲಿತುಕೊಳ್ಳಿರಿ" ಎಂದು ಯೇಸು ಹೇಳಿದ್ದಾನೆ (ಮತ್ತಾಯ 11:29), ಇದರ ಅಭಿಪ್ರಾಯ ಏನೆಂಬುದನ್ನು ಬಹುಶಃ ನಾವು ಆರಂಭದಲ್ಲಿ ಊಹಿಸಿಕೊಳ್ಳಲೂ ಸಹ ಆಗುವುದಿಲ್ಲ.

1 ಪೇತ್ರನು 2:18-25ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳಲ್ಲಿ ಅಪೋಸ್ತಲನಾದ ಪೌಲನು ಸೇವಕರಿಗೆ ಅಥವಾ ದಾಸರಿಗೆ ಹೇಳುವ ಬುದ್ದಿವಾದಗಳು ನಮಗೆ ಆಶ್ಚರ್ಯವುಂಟು ಮಾಡುತ್ತವೆ. ಕ್ರಿಸ್ತನ ಉದಾಹರಣೆ ನೀಡುತ್ತಾ ಆತನು ನಿಮಗೋಸ್ಕರ ಅನ್ಯಾಯವಾದ ಬಾಧೆಯನ್ನನುಭವಿಸಿ ನೀವು ತನ್ನ ಹೆಜ್ಜೆಯ ಜಾಡಿನಲ್ಲಿ ನಡೆಯಬೇಕೆಂದು ಮಾದರಿಯನ್ನು ತೋರಿಸಿಹೋದನೆಂದು ಪೇತ್ರನು ಹೇಳುತ್ತಾನೆ (1 ಪೇತ್ರನು 2:23) ಪೇತ್ರನು ಈ ವಾಕ್ಯದಲ್ಲಿ ತಿಳಿಸಿರುವಂತೆ ಅತ್ಯಂತ ಕಠಿಣವಾದ ಯಾತನೆ ಸಂಕಟ ಅನುಭವಿಸುತ್ತಿರುವಾಗಲೂ ನಾವು ಹೇಗೆ ದೀನತೆಯಿಂದಲೂ, ನಮ್ರತೆಯಿಂದಲೂ ನಡೆದುಕೊಳ್ಳಬೇಕೆಂಬ ಕ್ರಿಸ್ತನ ಉದಾಹರಣೆಯ ಮೂಲಕ ನಾವು ಏನು ಕಲಿಯಬಹುದು?

ಒಬ್ಬ ವ್ಯಕ್ತಿ ಮತ್ತೊಬ್ಬನನ್ನು ಅನ್ಯಾಯವಾಗಿ ಹಿಂಸೆ ಮಾಡುತ್ತಿರುವುದನ್ನು ನೋಡುವುದು ನಮಗೆ ನೋವುಂಟು ಮಾಡುತ್ತದೆ. ಆದರೆ ಸ್ವತಃ ನಾವೇ ಅಂತಹ ಅನ್ಯಾಯವಾದ ಹಿಂಸೆಗೆ ಒಳಗಾದಾಗ, ಅದು ಬಹಳ ವೇದನೆ ತರುತ್ತದೆ. ಕ್ರೈಸ್ತರಾದ ನಮಗೆ ಸಹಜವಾಗಿಯೇ ನ್ಯಾಯದ ಬಗ್ಗೆ ಬಹಳ ಬಲವಾದ ನಂಬಿಕೆಯಿದೆ. ಈ ಕಾರಣದಿಂದ ಅನ್ಯಾಯವಾದಾಗ ಅದನ್ನು ಸರಿಪಡಿಸಬೇಕೆಂಬ ಹುಟ್ಟುಗುಣವು ನಮ್ಮಲ್ಲಿ ಕಾರ್ಯಮಾಡುತ್ತದೆ. ಇದನ್ನು ನಾವು ಸಾತ್ವಿಕಕೋಪ (Righteous Anger) ಎಂದು ತಿಳಿಯುತ್ತೇವೆ.

ಆದರೆ ಈ ರೀತಿ ಜೀವಿಸುವುದು ಅಷ್ಟೊಂದು ಸುಲಭವಲ್ಲ ಹಾಗೂ ಸಾಧ್ಯವೂ ಅಲ್ಲ. ಪರಲೋಕದ ನಮ್ಮ ತಂದೆಯು ಎಲ್ಲದರ ಮೇಲೆ ನಿಯಂತ್ರಣ ಹೊಂದಿದ್ದಾನೆ ಮತ್ತು ಅನ್ಯಾಯವಾದ ಎಲ್ಲಾ ಸಂದರ್ಭಗಳಲ್ಲಿಯೂ ತನ್ನ ಚಿತ್ರದ ಪ್ರಕಾರ ತಕ್ಕ ಸಮಯದಲ್ಲಿ ನಮ್ಮ ಪರವಾಗಿ ಕಾರ್ಯ ಮಾಡುತ್ತಾನೆಂಬ ನಿರ್ಣಾಯಕವಾದ ಸತ್ಯವನ್ನು ತಿಳಿದುಕೊಂಡು ಅದರಲ್ಲಿ ನಂಬಿಕೆಯಿಟ್ಟಾಗ ಮಾತ್ರ ಈ ರೀತಿ ಜೀವನ ನಡೆಸಲು ಸಾಧ್ಯ. ಅದೇ ಸಮಯದಲ್ಲಿ ಯೇಸುಸ್ವಾಮಿಗೆ ಅನ್ಯಾಯವಾಯಿತಲ್ಲಾ! ಅದೇ ರೀತಿ ನಮಗೂ ಅನ್ಯಾಯವಾಗುತ್ತದೆ, ಅದರಿಂದ ನಾವು ಯಾವಾಗಲೂ ಪಾರಾಗಲು ಸಾಧ್ಯವಿಲ್ಲವೆಂದೂ ಸಹ ನಾವು ತಿಳಿದುಕೊಳ್ಳಬೇಕು. ಆದರೆ ಪರಲೋಕದ ನಮ್ಮ ತಂದೆಯು ನಮ್ಮೊಂದಿಗಿದ್ದಾನೆ, ಎಲ್ಲಾ ರೀತಿಯ ಪರಿಸ್ಥಿತಿಗಳು ಆತನ ಅಧೀನದಲ್ಲಿವೆ ಎಂಬುದನ್ನು ನಾವು ಯಾವಾಗಲೂ ನೆನಪಿನಲ್ಲಿಡಬೇಕು.

1 ಪೇತ್ರನು 2:21ನೇ ವಚನದಲ್ಲಿ ಅಪೋಸ್ತಲನು ನೀಡುವ ಸಲಹೆಯು ನಮ್ಮಲ್ಲಿ ಆಶ್ಚರ್ಯ ತರುತ್ತದೆ. ಅನ್ಯಾಯಗಾರನು ಅನ್ಯಾಯವಾಗಿ ವರ್ತಿಸುವುದು ಅವನನ್ನು ಸಾತ್ವಿಕವೆಂದು ನಾವು ಕರೆಯುವ ಕೋಪದಿಂದ ಸರಿಪಡಿಸುವುದಕ್ಕಿಂತ, ಅನ್ಯಾಯವಾದಾಗ ಅದನ್ನು ತಾಳ್ಮೆಯಿಂದ ಮೌನವಾಗಿ ಸಹಿಸಿಕೊಳ್ಳುವುದು ದೇವರಿಗೆ ಮಹಿಮೆ ತರುವ ಒಂದುದೊಡ್ಡ ಸಾಕ್ಷಿಯಾಗಿದೆ ಎಂಬುದನ್ನು ನಾವು ತಿಳಿದುಕೊಳ್ಳಬೇಕು. ಮಹಾಯಾಜಕನಾದ ಕಾಯಫನು ಮತ್ತು ದೇಶಾಧಿಪತಿಯಾದ ಪಿಲಾತನು ಕ್ರಿಸ್ತನನ್ನು ಅನೇಕ ವಿಧವಾಗಿ ಪ್ರಶ್ನಿಸಿದರು. ಆಗ ಯೇಸುಕ್ರಿಸ್ತನು ತಾನು ನಿರಪರಾಧಿಯೆಂದು ಸಮರ್ಥಿಸಿಕೊಳ್ಳುವುದಕ್ಕೆ ಮತ್ತು ಅನ್ಯಾಯವನ್ನು ಸರಿಪಡಿಸುವಂತೆ ಅನೇಕ ವಿಷಯಗಳನ್ನು ಹೇಳಬಹುದಾಗಿತ್ತು. ಆದರೆ ಅವನು ಬಾಯಿತೆರೆದು ಒಂದು ಮಾತನ್ನಾದರೂ ಆಡಲಿಲ್ಲ. ಕ್ರಿಸ್ತನ ಮೌನವೇ ಆತನ ನಮ್ರತೆ ಹಾಗೂ ದೀನಸ್ವಭಾವಕ್ಕೆ ಬಲವಾದ ಸಾಕ್ಷಿಯಾಗಿತ್ತು.

`ನಿಮಗೆ ಅನ್ಯಾಯವಾದಂತ ಸಂದರ್ಭದಲ್ಲಿ ನೀವು ಹೇಗೆ ವರ್ತಿಸುವಿರಿ? ಅಂತಹ ಸಂದರ್ಭದಲ್ಲಿ ನೀವು ಕ್ರಿಸ್ತನ ಮಾದರಿಯನ್ನು ಹೇಗೆ ಅನುಸರಿಸಬಹುದು?`