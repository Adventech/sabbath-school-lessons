---
title:  ಸ್ವಾವಲಂಬನೆ
date:   14/09/2022
---

ಏದೆನ್‌ತೋಟದಲ್ಲಿ ಹವ್ವಳು ಪಾಪಮಾಡಿದಾಗ ಅದಕ್ಕೆ ಅವಳು ದೇವರ ಮಾತಿಗೆ ಸಂದೇಹಪಟ್ಟದ್ದು ಮಾತ್ರ ಕಾರಣವಲ್ಲ. ಬದಲಾಗಿ ಯಾವುದು ಒಳ್ಳೆಯದು ಮತ್ತು ಕೆಟ್ಟದ್ದು ಎಂಬುದನ್ನು ಸ್ವತಃ ತಾನೇ ನಿರ್ಧರಿಸಲು ತನಗೆ ಸಾಕಷ್ಟು ಜ್ಞಾನ ವಿವೇಕವಿದೆ ಎಂಬ ನಂಬಿಕೆಯು ಅವಳ ಮುಖ್ಯ ಸಮಸ್ಯೆಯಾಗಿತ್ತು. ಅವಳು ತನ್ನ ಸ್ವಂತ ತೀರ್ಮಾನದ ಮೇಲೆ ಹೆಚ್ಚು ಭರವಸೆಯಿಟ್ಟಿದ್ದಳು. ನಾವೂ ಸಹ ದೇವರ ವಾಕ್ಯದ ಮೇಲೆ ಭರವಸವಿಡುವುದಕ್ಕೆ ಬದಲಾಗಿ ನಮ್ಮದೇ ಸ್ವಂತ ತೀರ್ಮಾನದ ಮೇಲೆ ಆತುಕೊಂಡಲ್ಲಿ, ಎಲ್ಲಾ ರೀತಿಯ ಕಷ್ಟ ಸಮಸ್ಯೆಗಳಿಗೆ ನಾವಾಗಿಯೇ ಆಹ್ವಾನ ನೀಡಿದಂತಾಗುತ್ತದೆ.

ಸೌಲನ ಕಥೆಯು ಸ್ವಾವಲಂಬನೆಯ ಮೇಲೆ ಅಂದರೆ ತನ್ನದೇ ನಿರ್ಣಯದ ಮೇಲೆ ಆತುಕೊಂಡ ವಿಷಯ ಹಾಗೂ ಅದರಿಂದಾಗಿ ತಕ್ಷಣದಲ್ಲಿ ಅವನ ಕುಟುಂಬಕ್ಕೆ ಬಂದ ದುರಂತದ ಬಗ್ಗೆ ತಿಳಿಸುತ್ತದೆ. ಪ್ರವಾದಿಯಾದ ಸಮುವೇಲನು ಸೌಲನನ್ನು ಇಸ್ರಾಯೇಲ್ಯರ ಅರಸನನ್ನಾಗಿ ಅಭಿಷೇಕಿಸಿದನು (1 ಸಮುವೇಲನು 10:1). ಆಗ ಪ್ರವಾದಿಯು ಸೌಲನಿಗೆ ಕೆಲವರು ನಿರ್ದಿಷ್ಟವಾದ ಸಲಹೆಗಳನ್ನು ನೀಡಿದನು (10:8). ಆದರೆ ಸೌಲನು ಅವುಗಳಿಗೆ ಅವಿಧೇಯನಾದನು.

`1 ಸಮುವೇಲನು 13:1-14ನೇ ವಚನಗಳು ಸೌಲನ ವಿನಾಶಕ್ಕೆ ಏನು ಕಾರಣವೆಂದು ತಿಳಿಸುತ್ತವೆ?`

ಸೌಲನು ಇಸ್ರಾಯೇಲ್ಯರ ಅರಸನಾದ ನಂತರ ತನ್ನ ನಿರ್ಣಯಗಳು ಉತ್ತಮವೆಂದು ತಿಳಿದುಕೊಂಡು ತನ್ನ ಜ್ಞಾನವಿವೇಕಗಳ ಮೇಲೆ ಆತುಕೊಂಡು ಮೂರು ನಿರ್ಧಾರಗಳನ್ನು ಕೈಕೊಂಡನು. ಈ ಮೂರು ನಿರ್ಧಾರಗಳು ಅಷ್ಟೊಂದು ಕೆಟ್ಟದ್ದಾಗಿರಲಿಲ್ಲ. ಆದಾಗ್ಯೂ ಸೌಲನು ದೇವರ ಮಾರ್ಗದರ್ಶನ ತೆಗೆದುಕೊಳ್ಳದೇ ಸ್ವತಂತ್ರವಾಗಿ ನಿರ್ಣಯ ತೆಗೆದುಕೊಂಡದ್ದರಿಂದ ಅದು ದುರಂತಕ್ಕೆ ಕಾರಣವಾಯಿತು. ಸೌಲನ ವಿನಾಶಕ್ಕೆ ಕಾರಣವೇನೆಂದು ಗಮನಿಸಿ.

ಮೊದಲನೆಯದಾಗಿ ಸೌಲನು "ನಾನು ನೋಡಿದೆ" ಅಂದರೆ ಸೈನಿಕರು ಚದರಿಹೋಗಿರುವುದು ಮತ್ತು ಸಮುವೇಲನು ಹೇಳಿದ ಸಮಯಕ್ಕೆ ಬಾರದಿರುವುದನ್ನು ನೋಡಿದೆ ಎಂದು ಹೇಳುತ್ತಾನೆ (1 ಸಮುವೇಲನು 13:11). ಸೌಲನು ಬಹಳವಾದ ಒತ್ತಡಕ್ಕೆ ಒಳಗಾಗಿದ್ದನು ಮತ್ತು ಫಿಲಿಷ್ಟಿಯರು ಇಸ್ರಾಯೇಲ್ಯರಿಗೆ ವಿರೋಧವಾಗಿ ಯುದ್ಧಕ್ಕೆ ಬಂದಿರುವುದನ್ನು ಸ್ವತಃ ಕಂಡನು.

ಎರಡನೆಯದಾಗಿ ಸೌಲನು "ನಾನು ನೋಡಿದೆ" ಎಂದು ಹೇಳಿದನು. ಸೌಲನು ಎರಡನೆಯದಾಗಿ ಫಿಲಿಷ್ಟಿಯರು ತನ್ನ ವಿರೋಧವಾಗಿ ಬಂದು ಗೆಲ್ಲಬಹುದೆಂದು ಊಹಿಸಿಕೊಂಡನು (13:12).

ಮೂರನೆಯದಾಗಿ ಸೌಲನು ಯಾಜಕನಾದ ಸಮುವೇಲನು ಮಾಡಬೇಕಾದ ಸರ್ವಾಂಗಹೋಮವನ್ನು ತಾನೇ ಮಾಡಿದನು (13:12).

ನಾವೆಲ್ಲರೂ ಸಹ ಸೌಲನಂತೆಯೇ ಮಾಡಿದ್ದೇವೆ. ನಾವು ನಮ್ಮ ಕಣ್ಣಿಗೆ ಕಂಡದ್ದರ ಮೇಲೆ ಆತುಕೊಂಡು ನಮ್ಮ ಆಲೋಚನೆಯ ಮೇಲೆ ಭರವಸೆ ಇಟ್ಟಿದ್ದೇವಲ್ಲವೇ! ಆಗ ನಾವು ದೇವರ ಮಾತಿಗೆ ಕಿವಿಗೊಡದೆ ನಮ್ಮ ಸ್ವಂತ ಭಾವನೆಯಂತೆ ವರ್ತಿಸುತ್ತೇವೆ. ಇದು ದುರಂತಕ್ಕೆ ಕಾರಣವಾಗಬಹುದು.

`ದೇವರು ಸಮುವೇಲನ ಮೂಲಕ ಸೌಲನಿಗೆ ಸ್ಪಷ್ಟವಾಗಿ ಏನು ಮಾಡಬೇಕೆಂದು ತಿಳಿಸಿದ್ದರೂ, ಅವನು ಯಾಕೆ ತನ್ನದೇ ಆದ ನಿರ್ಧಾರವನ್ನು ಕೈಕೊಂಡನು? ನಾವೂ ಸಹ ಅನೇಕಸಾರಿ ಅವನಂತೆಯೇ ಮಾಡಿ ತೊಂದರೆಗೆ ಸಿಲುಕಿದ್ದೇವಲ್ಲವೇ? ನಮ್ಮ ಸ್ವಂತ ನಿರ್ಧಾರಕ್ಕಿಂತ ದೇವರ ಆದೇಶಕ್ಕೆ ವಿಧೇಯರಾಗಿ ಭರವಸೆ ಇಡುವುದನ್ನು ನಾವು ಹೇಗೆ ಕಲಿತುಕೊಳ್ಳಬಹುದು?`