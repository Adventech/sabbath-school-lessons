---
title:  ದೇವರಚಿತ್ತ ತಿಳಿಯುವುದಕ್ಕೆ ಮೊದಲು ಸಾಯುವುದು
date:   12/09/2022
---

ಕ್ರೈಸ್ತರಲ್ಲಿ ಅನೇಕರು ತಮ್ಮ ಜೀವನದಲ್ಲಿ ದೇವರ ಚಿತ್ತವೇನೆಂದು ತಿಳಿಯಲು ಪ್ರಾಮಾಣಿಕವಾಗಿ ಬಯಸುತ್ತಾರೆ. "ನನ್ನ ಜೀವನದಲ್ಲಿ ದೇವರ ಚಿತ್ತವೇನೆಂದು ನನಗೆ ತಿಳಿದಿದ್ದಲ್ಲಿ, ನಾನು ಆತನಿಗಾಗಿ ಎಲ್ಲವನ್ನೂ ತ್ಯಾಗ ಮಾಡುತ್ತಿದ್ದೆ” ಎಂದು ಅನೇಕರು ಅಂದುಕೊಳ್ಳಬಹುದು. ದೇವರಿಗಾಗಿ ಈ ರೀತಿ ವಾಗ್ದಾನಮಾಡಿದ ನಂತರವೂ, ನನ್ನ ಬಗ್ಗೆ ಆತನ ಚಿತ್ತವೇನೆಂದು ಕೆಲವರಿಗೆ ಗಲಿಬಿಲಿಯಾಗಬಹುದು. ಈ ರೀತಿಯ ಗೊಂದಲಕ್ಕೆ ಕಾರಣವೇನೆಂದು ರೋಮಾಯ 12:1,2ನೇ ವಚನಗಳು ತಿಳಿಸುತ್ತವೆ. ದೇವರ ಚಿತ್ತವನ್ನು ನಾವು ಹೇಗೆ ತಿಳಿದುಕೊಳ್ಳಬೇಕೆಂಬ ವಿಷಯದಲ್ಲಿ ಪೌಲನು ಒಂದು ಪ್ರಮುಖ ಅಂಶ ತಿಳಿಸುತ್ತಾನೆ. ಅದೇನೆಂದರೆ ಆತನ ಚಿತ್ರ ತಿಳಿದುಕೊಳ್ಳಲು ನಾವು ಬಯಸಿದಲ್ಲಿ ಮೊದಲನೆಯದಾಗಿ ನಾವು ನಮ್ಮನ್ನು ಆತನಿಗೆ ಅರ್ಪಿಸಬೇಕು.

ದೇವರ ಚಿತ್ರಕ್ಕನುಸಾರವಾದದ್ದು ಅಂದರೆ ಉತ್ತಮವಾದದ್ದೂ, ಮೆಚ್ಚಿಕೆಯಾದದ್ದೂ ಹಾಗೂ ದೋಷವಿಲ್ಲದ್ದೂ ಯಾವುದೆಂದು ನಾವು ತಿಳಿದುಕೊಳ್ಳಲು ಕೆಳಕಂಡ ಅಂಶಗಳನ್ನು ನೆನಪಿನಲ್ಲಿಡಬೇಕು (ರೋಮಾಯ 12:2).

ದೇವರು ನಮ್ಮ ಬಗ್ಗೆ ಇಟ್ಟಿರುವ ಕನಿಕರವನ್ನು ಮನದಟ್ಟು ಮಾಡಿಕೊಂಡಿರಬೇಕು (12:1).

ನಾವು ನಮ್ಮನ್ನು ದೇವರಿಗೆ ಮೀಸಲಾದ ಸಜೀವ ಯಜ್ಞನಾಗಿ ಸಮರ್ಪಿಸಬೇಕು (12:1).

ನೂತನ ಮನಸ್ಸನ್ನು ಹೊಂದಿಕೊಂಡು ಪರಲೋಕ ಭಾವದವರಾಗಿರಬೇಕು (12:2).

ನಮ್ಮಲ್ಲಿ ಯೇಸುಕ್ರಿಸ್ತನಲ್ಲಿದ್ದಂತ ನೂತನ ಮನಸ್ಸು ಇದ್ದಾಗ ಮಾತ್ರ ನಾವು ದೇವರ ಚಿತ್ತವನ್ನು ಅರಿಯಬಹುದು. ಆದರೆ ಇಂತಹ ನೂತನ ಮನಸ್ಸು ಬರುವುದಕ್ಕೆ ಮೊದಲು ನಮ್ಮೆಲ್ಲಾ ಸ್ವಾರ್ಥ, ಅಹಂಭಾವವನ್ನು ಸಾಯಿಸಬೇಕು. ಕ್ರಿಸ್ತನು ನಮಗಾಗಿ ಶ್ರಮೆ ಅನುಭವಿಸಿದ್ದು ಸಾಕಾಗಲಿಲ್ಲ. ಆತನು ಸಾಯಬೇಕಾಗಿತ್ತು.

`ಯಾವ ವಿಷಯಗಳಲ್ಲಿ ನೀವು ಇನ್ನೂ ಸಂಪೂರ್ಣವಾಗಿ ತ್ಯಾಗಮಾಡಿಲ್ಲ? ನೀವು ದೇವರಿಗೆ ಮೆಚ್ಚಿಕೆಯಾದ ಸಜೀವಯಜ್ಞವಾಗಿ ಸಮರ್ಪಿಸಲ್ಪಡುವುದಕ್ಕೆ ಯಾವುದನ್ನು ಬಿಡಬೇಕೆಂದು ಪರಿಶುದ್ಧಾತ್ಮನು ಬಯಸುತ್ತಾನೆ?`

ನಾವು ಸಂಪೂರ್ಣವಾಗಿ ಸ್ವಾರ್ಥ, ಅಹಂಭಾವವನ್ನು ತ್ಯಜಿಸಿ ನಮ್ಮನ್ನು ತಗ್ಗಿಸಿಕೊಳ್ಳದಿದ್ದಲ್ಲಿ, ದೇವರು ನಮಗೆ ಕಠಿಣವಾದ ಶೋಧನೆಬರಲು ಅನುಮತಿಸುತ್ತಾನೆ. ಈ ಕಷ್ಟಶೋಧನೆಗಳು ಪಾಪವನ್ನು ಎದುರಿಸಲು ನಮಗೆ ಸಹಾಯ ಮಾಡುವುದಲ್ಲದೆ, ಕ್ರಿಸ್ತನು ನಮಗಾಗಿ ಪರಲೋಕವನ್ನು ತ್ಯಾಗ ಮಾಡಿದ ವಿಷಯವನ್ನು ನಮ್ಮ ನೆನಪಿಗೆ ತರುತ್ತದೆ.

ಎಲಿಸಬೆತ್ ಎಲಿಯಟ್ ಎಂಬ ಮಹಿಳೆ ತಮ್ಮ ಕ್ರೈಸ್ಟ್ ಫಾರ್ ಲವ್' ಎಂಬ ಪುಸ್ತಕದ 182ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ನಮ್ಮ ಹೃದಯದ ತೀವ್ರವಾದ ಬಯಕೆಗಳನ್ನು ಸಂಪೂರ್ಣವಾಗಿ ತ್ಯಜಿಸುವುದು ಬಹುಶಃ ಶಿಲುಬೆಯಲ್ಲಿ ಕ್ರಿಸ್ತನ ಮರಣವನ್ನು ಅರ್ಥಮಾಡಿಕೊಳ್ಳುವಷ್ಟು ಸಮೀಪವಾಗಿದೆ. ನಮ್ಮ ಕಠಿಣವಾದ ಶೋಧನೆ, ಪರೀಕ್ಷೆಗಳು ಕ್ರಿಸ್ತನ ಶ್ರಮಸಂಕಟಗಳಲ್ಲಿ ನಾವೂ ಸಹ ಭಾಗಿಗಳಾಗಿದ್ದೇವೆಂಬುದನ್ನು ತಿಳಿದುಕೊಳ್ಳುವ ಅವಕಾಶವಾಗಿದೆ. ಎಲ್ಲಾ ರೀತಿಯ ಕಠಿಣ ಪರಿಸ್ಥಿತಿಗಳಲ್ಲಿ ನಾವು ಆತನ ಶ್ರಮಸಂಕಟದಲ್ಲಿ ಭಾಗಿಗಳಾಗಬೇಕೆಂದು ಕರೆಯುತ್ತಾನೆ".

ರೋಮಾಯ 12:1,2ನೇ ವಚನಗಳನ್ನು ಪ್ರಾರ್ಥನಾ ಪೂರ್ವಕವಾಗಿ ಅಧ್ಯಯನ ಮಾಡಿ. ನಮ್ಮನ್ನು ದೇವರಿಗೆ ಸಜೀವ ಯಜ್ಞವಾಗಿ ಅರ್ಪಿಸಲು ನಾವು ಯಾವುದನ್ನು ಬಿಡಬೇಕಾಗಿದೆ? ಕ್ರಿಸ್ತನು ಶಿಲುಬೆಯಲ್ಲಿ ತಾಳಿದ ಕಷ್ಟಸಂಕಟಗಳನ್ನು ತಿಳಿದುಕೊಳ್ಳಲು ಇದು ಹೇಗೆ ಸಹಾಯಕವಾಗಿದೆ? ಇದರ ಪರಿಜ್ಞಾನವು ನಾವೂ ಸಹ ಆತನ ಶ್ರಮೆಯಲ್ಲಿ ಭಾಗಿಯಾಗಲು ಹೇಗೆ ಪ್ರೇರಣೆ ನೀಡುತ್ತದೆ?