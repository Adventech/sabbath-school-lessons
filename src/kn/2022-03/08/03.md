---
title:  ಯೇಸುವಿನ ಹೆಸರಿನಲ್ಲಿ
date:   15/08/2022
---

> <p></p>
> "ನೀವು ನನ್ನ ಹೆಸರಿನಲ್ಲಿ ನನ್ನನ್ನು ಏನಾದರೂ ಬೇಡಿಕೊಂಡರೆ, ಅದನ್ನು ನೆರವೇರಿಸುವೆನು” (ಯೋಹಾನ 14:14).

ಯೇಸುವು ತನ್ನ ಶಿಷ್ಯರನ್ನು ಬಿಟ್ಟು ತಂದೆಯ ಬಳಿಗೆ ಹಿಂದಿರುಗುವ ಸಮಯ ಬಂದಿದೆ. ತಮ್ಮ ಗುರುವು ಹೆಚ್ಚು ಸಮಯ ತಮ್ಮ ಬಳಿಯಲ್ಲಿರಲಾರನೆಂಬ ಸತ್ಯವು ಶಿಷ್ಯರ ಮನಸ್ಸಿನಲ್ಲಿ ಕಳವಳ ಉಂಟುಮಾಡಿದೆ. ಇನ್ನು ಮುಂದೆ ಅವರು ಯೇಸುವನ್ನು ಶಾರೀರಿಕವಾಗಿ ನೋಡದಿದ್ದರೂ, ಆತನು ಅವರಿಗೆ ಒಂದು ಅಮೂಲ್ಯವಾದ ವಾಗ್ದಾನ ಮಾಡಿದನು.

ಯೋಹಾನ 14:1-14ನೇ ವಚನಗಳನ್ನು ಓದಿರಿ. 13 ಹಾಗೂ 14ನೇ ವಚನಗಳ ಪ್ರಕಾರ ಯೇಸುವಿನ ಹೆಸರಿನಲ್ಲಿ ನಾವು ಏನು ಬೇಡಿಕೊಂಡರೂ, ಅದನ್ನು ನೆರವೇರಿಸುವೆನೆಂದು ಆತನು ವಾಗ್ದಾನ ಮಾಡಿದ್ದಾನೆ. ಈ ಕಾರಣದಿಂದ ನಾವು ಏನೆಲ್ಲವನ್ನೂ ಕೇಳಿಕೊಂಡು ಕೊನೆಯಲ್ಲಿ ಯೇಸುವಿನ ಹೆಸರಿನಲ್ಲಿ ಬೇಡಿಕೊಳ್ಳುತ್ತೇವೆ. ಆಮೆನ್ ಎಂದು ಪ್ರಾರ್ಥಿಸುತ್ತೇವೆ.

`ಈ ರೀತಿಯಲ್ಲಿ ನಾವು ಕೇಳಿಕೊಂಡಾಗ, ಸಾಮಾನ್ಯವಾಗಿ ನಮ್ಮ ಮನಸ್ಸಿನಲ್ಲಿ ಯಾವ ಭಾವನೆ ಉಂಟಾಗುತ್ತದೆ? ಯೇಸುವು ನಾವು ಈ ರೀತಿ ಪ್ರಾರ್ಥಿಸಬೇಕೆಂದು ಉತ್ತೇಜನೆ ನೀಡಿದ್ದರ ಅಭಿಪ್ರಾಯವೇನು?`

ಯೇಸುವಿನ ಹೆಸರಿನಲ್ಲಿ ಬೇಡಿಕೊಳ್ಳುತ್ತೇವೆ ಎಂದು ನಾವು ಪ್ರಾರ್ಥಿಸಿದಾಗ, ಸಮಸ್ತ ಪರಲೋಕವೇ ನಮ್ಮ ಪರವಾಗಿ ಕಾರ್ಯನೆರವೇರಿಸಲು ಸಿದ್ಧವಾಗಿದೆ ಎಂದು ಖಚಿತವಾಗಿರುತ್ತದೆ. ನಮ್ಮ ಸುತ್ತಲೂ ದೇವದೂತರು ಕಾರ್ಯ ಮಾಡುವುದನ್ನು ನಾವು ನೋಡಲು ಸಾಧ್ಯವಿಲ್ಲದಿರಬಹುದು. ಆದರೆ ಅವರು ನಮ್ಮ ಬೇಡಿಕೆಗಳನ್ನು ಈಡೇರಿಸಲು ಪರಲೋಕದಿಂದ ಕಳುಹಿಸಲ್ಪಟ್ಟು ನಮ್ಮ ಸಂಗಡ ಇರುತ್ತಾರೆ.

ಕೆಲವು ವೇಳೆ ನಾವು ಕ್ರಿಸ್ತನ ಹೆಸರಿನಲ್ಲಿ ಪ್ರಾರ್ಥಿಸುತ್ತಿರುವಾಗ ನಮ್ಮ ಸುತ್ತಲೂ ಇರುವುದೆಲ್ಲವೂ ಬದಲಾಗಿದೆ ಏನೋ ಎಂದು ನೋಡಲು ಕಣ್ಣು ತೆರೆಯುತ್ತೇವೆ. ಆದರೆ ಎಲ್ಲವೂ ಮೊದಲಿದ್ದಂತೆಯೇ ಇರುತ್ತವೆ. ಯೇಸುವು ಸಮುದ್ರದ ದೊಡ್ಡ ಬಿರುಗಾಳಿಯನ್ನು ಗದರಿಸಿ ಶಾಂತಪಡಿಸಿದಂತೆ (ಮಾರ್ಕ 4:35-41), ಕೆಲವು ವೇಳೆ ದೇವರ ಶಕ್ತಿಯು ಆಶ್ಚರ್ಯಕರವಾದ ರೀತಿಯಲ್ಲಿ ಪ್ರಕಟವಾಗಬಹುದು. ಆದರೆ ಯೇಸುಸ್ವಾಮಿ ಗೆಮನೆ ತೋಟದಲ್ಲಿ ಸಮಸ್ತಲೋಕದ ಪಾಪದ ಭಾರದ ನಿಮಿತ್ತ ವೇದನೆ ಪಡುತ್ತಿರುವಾಗ ಆತನನ್ನು ಸಂತೈಸಲು ಯಾರ ಗಮನಕ್ಕೂ ಬಾರದಂತೆ ಸದ್ದುಗದ್ದಲವಿಲ್ಲದೆ ಶಾಂತವಾದ ರೀತಿಯಲ್ಲಿಯೂ ದೇವರ ಶಕ್ತಿ ಕಂಡುಬರಬಹುದು. ತಕ್ಷಣದಲ್ಲಿಯೇ ದೇವರ ಸಾಮರ್ಥ್ಯ ಆಶ್ಚರ್ಯಕರವಾಗಿ ಕಂಡುಬಂದಿರಬಹುದು. ಆದರೆ ದೇವರು ನಮಗಾಗಿ ಕಾರ್ಯ ಮಾಡುತ್ತಿಲ್ಲವೆಂದು ಇದರ ಅರ್ಥವಲ್ಲ.

`ಯೋಹಾನ 14:1-14ನೇ ವಚನಗಳ ತಿಳಿಸಿರುವ ವಾಗ್ದಾನಗಳು ನಮಗೆ ಹೇಗೆ ನಿರೀಕ್ಷೆ ಹಾಗೂ ಉತ್ತೇಜನ ನೀಡುತ್ತವೆ. ಆದರೆ ಅದೇ ಸಮಯದಲ್ಲಿ ಈ ವಾಗ್ದಾನಗಳು ನನ್ನಲ್ಲಿ ನೆರವೇರದಂತೆ ಯಾವ ಪಾಪಗಳು ನನ್ನಲ್ಲಿವೆ? ಎಂಬುದನ್ನೂ ಸಹ ನೆನಪಿಸಿಕೊಳ್ಳಿ. ನನ್ನ ಹೃದಯದಲ್ಲಿ ಯಾವ ಬದಲಾವಣೆಗಳು ಕಂಡುಬರಬೇಕಾಗಿವೆ?`