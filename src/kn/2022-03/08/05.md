---
title:  ನಮ್ಮೆಲ್ಲಾ ಚಿಂತಾಭಾರಗಳನ್ನು ಹೊತ್ತುಕೊಳ್ಳುವುದು
date:   17/08/2022
---

ಚಿಂತೆಯಿಂದ ಮನಸ್ಸು ಭಾರವಾಗಿರುವಾಗ, ದೇವರ ಬಳಿಗೆ ಬಂದು ಆತನ ಮುಂದೆ ಅವುಗಳನ್ನು ಹೇಳಿಕೊಳ್ಳುವುದಕ್ಕೆ ಬದಲಾಗಿ, ಅದರ ಬಗ್ಗೆಯೇ ಚಿಂತಿಸಿ ಕೊರಗುತ್ತಿರುವವರು ಅನೇಕರಿದ್ದಾರೆ. ನಮ್ಮೆಲ್ಲಾ ಚಿಂತಾಭಾರಗಳನ್ನು ಪರಿಹರಿಸಲು ದೇವರು ಕಾತರದಿಂದ ಕಾದುಕೊಂಡಿದ್ದಾನೆ. ಆದಾಗ್ಯೂ ಇನ್ನೇನು ಬೇರೆ ದಾರಿಯಿಲ್ಲದೆ ಹತಾಶೆ ಹೊಂದುವ ಪರಿಸ್ಥಿತಿಯವರೆಗೆ ನಾವು ನಮ್ಮದೇಆದ ಪ್ರಯತ್ನಗಳ ಮೂಲಕ ಅವುಗಳನ್ನು ಸ್ವತಃ ಪರಿಹರಿಸಿಕೊಳ್ಳಲು ಮುಂದಾಗುವುದು ಆಶ್ಚರ್ಯಕರವಲ್ಲವೇ. ಅಲ್ಲಿಯವರೆಗೆ ನಾವು ಯಾಕೆ ಕಾಯಬೇಕು? ತಕ್ಷಣವೇ ನಮ್ಮ ಚಿಂತಾಭಾರಗಳನ್ನೆಲ್ಲಾ ದೇವರ ಬಳಿಗೆ ತೆಗೆದುಕೊಂಡು ಹೋಗುವುದು ಎಷ್ಟೋ ಒಳ್ಳೆಯದಲ್ಲವೇ!

`1 ಪೇತ್ರನು 5:7ನೇ ವಚನವನ್ನು ಓದಿರಿ, ಪೇತ್ರನು ಕೀರ್ತನೆ 55:22ನೇ ವಚನವನ್ನು ಇಲ್ಲಿ ಉದಾಹರಿಸುತ್ತಿದ್ದಾನೆ. ಇಲ್ಲಿ ನಮಗೆ ಕೊಡಲ್ಪಟ್ಟಿರುವ ಪ್ರಮುಖ ಸಂದೇಶವೇನು? ಮತ್ತಾಯ 6:25-33ನೇ ವಚನಗಳನ್ನೂ ನೋಡಿರಿ.`

1 ಪೇತ್ರನು 5:7ನೇ ವಚನವು ಬಹಳ ಸರಳವಾಗಿದೆ. ಅದರಲ್ಲಿ ಯಾವುದೇ ಗೂಡಾರ್ಥವಿಲ್ಲ. ನಿನ್ನ ಚಿಂತಾಭಾರವನ್ನೆಲ್ಲಾ ಆತನ (ದೇವರ ಮೇಲೆ ಹಾಕಿರಿ ಎಂದು ಕನ್ನಡ ಸತ್ಯವೇದವು ತಿಳಿಸುತ್ತದೆ. ಆದರೆ ಇಂಗ್ಲೀಷ್ ಬೈಬಲ್ಲಿನಲ್ಲಿ Cast ಅಂದರೆ ಎಸೆ, ಬಿಸಾಡು ಎಂದು ಹೇಳುತ್ತದೆ. ಇದರಿಂದ ನಮಗೆ ವೇದನೆ ಉಂಟುಮಾಡುತ್ತಿದ್ದ ಎಲ್ಲವೂ ನಮ್ಮಿಂದ ಬಿಟ್ಟುಹೋಗಿ ನಾವು ನಿರಾಳರಾಗುತ್ತೇವೆ.

ನಮ್ಮ ಚಿಂತಾಭಾರಗಳೆಲ್ಲವೂ ಹಾಗೆಂದ ಮಾತ್ರಕ್ಕೆ ಎಲ್ಲಿಯೋ ಬಿಸಾಡಲ್ಪಟ್ಟಿವೆ ಎಂದು ಇದರರ್ಥವಿಲ್ಲ. ಬದಲಾಗಿ ನಮ್ಮೆಲ್ಲಾ ಭಾರವನ್ನು ದೇವರಿಗೆ ಒಪ್ಪಿಸಿದ್ದೇವೆ, ಆತನು ಅದನ್ನು ಪರಿಹರಿಸುತ್ತೇನೆಂದು ವಾಗ್ದಾನ ಮಾಡುತ್ತಾನೆ. ಇದನ್ನೇ ಯೇಸುವು ಸಹ ಮತ್ತಾಯ 6:25-33ನೇ ವಚನಗಳಲ್ಲಿ ತಿಳಿಸುತ್ತಾನೆ. ಎಲ್ಲಾ ರೀತಿಯ ಯೋಚನೆಗಳಿಂದ ನಮ್ಮಲ್ಲಿ ಆತಂಕವುಂಟಾಗುತ್ತದೆ. ನಮ್ಮ ಕೆಲಸದ ಸ್ಥಳದಲ್ಲಿ ಇರುವ ಒತ್ತಡದಿಂದ ಅಥವಾ ನಮ್ಮನ್ನು ಅನಾವಶ್ಯಕವಾಗಿ ಯಾರಾದರೂ ಕೆಟ್ಟದಾಗಿ ಟೀಕೆ ಮಾಡಿದಾಗ ಇಂತಹ ಆತಂಕವಾಗಬಹುದು. ಇಲ್ಲವೆ ನಮ್ಮನ್ನು ಯಾರೂ ಪ್ರೀತಿಸುವುದಿಲ್ಲ ಹಾಗೂ ನಾನು ಯಾರಿಗೂ ಬೇಡವಾಗಿದ್ದೇನೆಂಬ ಭಾವನೆ ಅನಾರೋಗ್ಯ, ಹಣಕಾಸಿನ ಸಮಸ್ಯೆ, ನಮ್ಮ ಪಾಪಗಳು ಕ್ಷಮಿಸಲ್ಪಟ್ಟಿಲ್ಲ ಮುಂತಾದ ಚಿಂತೆಗಳಿಂದಲೂ ನಮ್ಮ ಮನಸ್ಸಿಗೆ ಆತಂಕವಾಗುತ್ತದೆ.

ಕಾರಣಗಳೇನೇ ಇರಲಿ, ಇತರರಿಗಿಂತ ನಾವೇ ಈ ಸಮಸ್ಯೆಗಳನ್ನು ಉತ್ತಮವಾಗಿ ಬಗೆಹರಿಸಿಕೊಳ್ಳುತ್ತೇವೆಂಬ ಭಾವನೆಯಿಂದ ನಮ್ಮೆಲ್ಲಾ ಚಿಂತಾಭಾರಗಳನ್ನು ನಾವು ಹೊತ್ತುಕೊಳ್ಳುತ್ತೇವೆ. ಇಂತಹ ಭಾವನೆ ಬಿಡಬೇಕೆಂದು ಪೇತ್ರನು ಹೇಳುತ್ತಾನೆ. ದೇವರು ಇವೆಲ್ಲಗಳನ್ನೂ ಪರಿಹರಿಸುವುದರಿಂದ ನಾವು ಅದರ ಬಗ್ಗೆ ಚಿಂತಿಸಬಾರದು. ಆತನು ನಮ್ಮಬಗ್ಗೆ ಕಾಳಜಿವಹಿಸುತ್ತಾನೆ. ಪರಿಸ್ಥಿತಿಯು ಎಂಥದ್ದೇ ಇರಲಿ, ಅದನ್ನು ಸಂಪೂರ್ಣವಾಗಿ ಬದಲಾಯಿಸುವಷ್ಟು ಮಟ್ಟಿಗೆ ದೇವರು ನಮ್ಮ ಬಗ್ಗೆ ಚಿಂತಿಸುತ್ತಾನೆಂಬುದನ್ನು ಯಾವಾಗಲೂ ಮರೆಯಬಾರದು.

`ಯಾವ ವಿಷಯಗಳ ಬಗ್ಗೆ ನೀವು ಚಿಂತಿಸುತ್ತಿರುವಿರಿ? ಸಮಸ್ಯೆಗಳು ಎಂತದ್ದೇ ಇರಲಿ, ದೇವರು ಪರಿಹರಿಸಲಾಗದಂತದ್ದು ಯಾವುದೂ ಇಲ್ಲ. ದೇವರು ನಮ್ಮೆಲ್ಲಾ ಸಮಸ್ಯೆಗಳನ್ನು ಬಗೆಹರಿಸುತ್ತಾನೆಂದು ನಮಗೆ ತಿಳಿದಿದ್ದರೂ, ನಮಗೆ ಇಷ್ಟವಾಗುವ ರೀತಿಯಲ್ಲಿ ಇರುವುದಿಲ್ಲವೇನೋ ಎಂಬ ಸಂದೇಹವು ನಮ್ಮಲ್ಲಿರುವ ದೊಡ್ಡ ಚಿಂತೆಯಾಗಿದೆ. ಇದು ನಿಮ್ಮ ಜೀವನದಲ್ಲಿ ನಿಜವಾದ ಸಂಗತಿಯಾಗಿದೆಯೇ?`