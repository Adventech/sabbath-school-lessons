---
title:  ನಮ್ಮ ತಂದೆಯ ಇತಿಮಿತಿಯಿಲ್ಲದ ಔದಾರ್ಯ/ ಉದಾರತನ
date:   14/08/2022
---

ದೇವರು ನಿಜವಾಗಿಯೂ ನನ್ನನ್ನು ಪ್ರೀತಿಸಿದರೆ, ಖಂಡಿತವಾಗಿಯೂ ನಾನು ಕೇಳಿದ್ದನ್ನೆಲ್ಲಾ ಕೊಡುತ್ತಿದ್ದನೆಂಬ ಆಲೋಚನೆ ನಮ್ಮ ಮನಸ್ಸಿನಲ್ಲಿ ಅನೇಕ ಸಾರಿ ಬಂದಿರಬಹುದಲ್ಲವೇ? ನಮ್ಮ ಪರಿಸ್ಥಿತಿಯ ಬಗ್ಗೆ ಆಲೋಚಿಸುತ್ತಾ, ದೇವರು ನಿಜವಾಗಿಯೂ ನಮ್ಮನ್ನು ಪ್ರೀತಿಸುತ್ತಾನೆಯೇ ಎಂಬ ಸಂಶಯ ನಮ್ಮಲ್ಲಿ ಬರುವುದುಂಟು. ಆತನು ನಿಜವಾಗಿಯೂ ನಮ್ಮನ್ನು ಪ್ರೀತಿಸಿದಲ್ಲಿ, ಖಂಡಿತವಾಗಿಯೂ ನಮ್ಮ ಪರಿಸ್ಥಿತಿಯಲ್ಲಿ ಎಷ್ಟೋ ಸುಧಾರಣೆಯಾಗುತ್ತಿತ್ತು ಎಂಬುದಾಗಿಯೂ ಸಹ ನಾವು ಅಂದುಕೊಂಡಿಲ್ಲವೇ!

ದೇವರ ಒಳ್ಳೇತನದ ಬಗ್ಗೆ ಸಂಶಯಪಡುವುದಕ್ಕೆ ಕಾರಣವಾಗುವ ಎರಡು ನ್ಯಾಯಸಮ್ಮತ ತಾರ್ಕಿಕ ವಿವರಣೆಗಳಿವೆ. ಮೊದಲನೆಯದಾಗಿ ನಮಗೆ ಒಳ್ಳೇದೆಂದು ತೋರುವವುಗಳನ್ನು ಹೊಂದಿಕೊಳ್ಳಬೇಕೆಂಬ ಉತ್ಕಟವಾದ ಅಪೇಕ್ಷೆ ನಮ್ಮ ಮನಸ್ಸು ಹಾಗೂ ಹೃದಯಗಳಲ್ಲಿರುವಾಗ, ದೇವರು ನಮಗೆ ಬೇರೊಂದನ್ನು ಕೊಡಲು ಬಯಸುತ್ತಾನೆಂಬ ಕಲ್ಪನೆಯು ಹಾಸ್ಯಾಸ್ಪದವೆಂದು ನಮಗೆ ತೋರಬಹುದು.

ಎರಡನೆಯದಾಗಿ ನಮ್ಮ ಕಣ್ಣಿಗೆ ಅಥವಾ ಭಾವನೆಗೆ ಒಳ್ಳೇದೆಂದು ತೋರಿದಲ್ಲಿ ಅಥವಾ ರುಚಿಯು ಒಳ್ಳೇದಿದ್ದಲ್ಲಿ, ಅದು ಖಂಡಿತವಾಗಿಯೂ ಒಳ್ಳೇದಾಗಿರಬೇಕೆಂದು ನಾವು ಅಂದುಕೊಳ್ಳುತ್ತೇವೆ. ಆದರೆ ಅವುಗಳು ನಮಗೆ ಸಿಕ್ಕದಿರುವಾಗ ಕೋಪಗೊಂಡು ದೇವರ ಒಳ್ಳೇತನದ ಬಗ್ಗೆ ಸಂದೇಹ ಉಂಟಾಗುತ್ತದೆ.

ಇಂತಹ ಸಮಯದಲ್ಲಿಯೇ ನಂಬಿಕೆಯ ಪಾತ್ರ ಬಹಳ ಮುಖ್ಯವಾದದ್ದು. ದೇವರು ಹಾಗೂ ಆತನ ಒಳ್ಳೆತನದ ಬಗ್ಗೆ ಸಂದೇಹ ಪಡುವಂತಹ ಶೋಧನೆ ಬಂದಾಗ, ದೇವರಲ್ಲಿ ನಮ್ಮ ನಂಬಿಕೆಯು ಇನ್ನೂ ದೃಢವಾಗಬೇಕು.

`ರೋಮಾಯ 8:28-39ನೇ ವಚನಗಳು ದೇವರ ಒಳ್ಳೇತನವನ್ನು ಬಹಳ ಪರಿಣಾಮಕಾರಿಯಾಗಿ ತಿಳಿಸುತ್ತವೆ. ದೇವರ ಒಳ್ಳೇತನದ ಬಗ್ಗೆ ನಾವು ಸಂದೇಹ ಪಡದಂತೆ ಈ ವಾಕ್ಯಗಳು ಹೇಗೆ ನಮಗೆ ಭರವಸೆ ಹೊಂದಲು ಸಹಾಯಕವಾಗಿವೆ?`

ನಮಗಿರುವ ಕಠಿಣ ಪರಿಸ್ಥಿತಿಯಿಂದ ನಾವು ಹತಾಶರಾಗದಂತೆ ರೋಮಾಯ 8:32ನೇ ವಚನವು ಬಹಳ ಪ್ರಾಮುಖ್ಯವಾದ ಕಾರಣವಾಗಿದೆ. 'ಸ್ವಂತ ಮಗನನ್ನು ಉಳಿಸಿಕೊಳ್ಳದೆ, ಆತನನ್ನು ನಮ್ಮೆಲ್ಲರಿಗೋಸ್ಕರ ಒಪ್ಪಿಸಿಕೊಟ್ಟನಲ್ಲಾ. ಮಗನನ್ನು ಕೊಟ್ಟ ಮೇಲೆ ಸಮಸ್ತವನ್ನೂ ನಮಗೆ ದಯಪಾಲಿಸದೆ ಇರುವನೇ? ಎಂದು ಈ ವಚನವು ತಿಳಿಸುತ್ತದೆ. ಇದು ದೇವರ ಬಗ್ಗೆ ಯಾವ ರೀತಿಯಲ್ಲಿಯೂ, ಯಾವಾಗಲೂ ಸಂದೇಹ ಪಡದಂತೆ ಖಂಡಿತವಾಗಿಯೂ ನಮ್ಮನ್ನು ಎಚ್ಚರಿಸುತ್ತದೆ. ಅಂದಮೇಲೆ ತನ್ನ ಒಬ್ಬನೇ ಮಗನನ್ನು ನಮಗೋಸ್ಕರ ಶಿಲುಬೆಯ ಮೇಲೆ ಸಾಯಲು ಕಳುಹಿಸಿಕೊಟ್ಟ ದೇವರು ಸಂಕುಚಿತ ಮನೋಭಾವವುಳ್ಳವನೂ, ಜಿಪುಣನೂ ಆಗಿದ್ದಾನೆಂದು ಆಲೋಚಿಸುವುದಾದರೂ ನಮಗೆ ಹೇಗೆ ಸಾಧ್ಯ?

ಕ್ರಿಸ್ತನ ಮರಣದಲ್ಲಿ ದೇವರ ಔದಾರ್ಯವು ಕಂಡುಬರುತ್ತದೆ. ಇದು ನಾವು ಎಂತದ್ದೇ ಕಠಿಣ ಪರಿಸ್ಥಿತಿ ಎದುರಿಸುತ್ತಿರುವಾಗಲೂ ದೇವರ ಬಗ್ಗೆ ನಮಗೆ ದೃಢವಾದ ನಂಬಿಕೆ ಹುಟ್ಟಿಸುವಂತೆ ಬಲವಾದ ಪರಿಣಾಮ ಬೀರುವುದು ಮಾತ್ರವಲ್ಲದೆ, ಎಂತಹ ಸಂದೇಹವನ್ನೂ ಸಹ ಹೋಗಲಾಡಿಸುತ್ತದೆ.

ದೇವರ ಒಳ್ಳೆತನವು ನಮ್ಮಲ್ಲಿ ಆತನ ಬಗ್ಗೆ ಇರುವ ಸಂಶಯಕ್ಕಿಂತಲೂ ಹೇಗೆ ಬಲವಾದ ಪರಿಣಾಮ ಬೀರುವಂತೆ ಮಾಡುತ್ತದೆ? ತನ್ನ ಒಬ್ಬನೇ ಮಗನನ್ನು ನಮಗಾಗಿ ಕಳುಹಿಸಿಕೊಟ್ಟ ದೇವರ ನಂಬಲು ಆಶ್ಚರ್ಯಕರವಾದ ಔದಾರ್ಯವು ಇಂದು ಸಾವಿರಾರು ರೀತಿಯಲ್ಲಿ ಮುಂದುವರೆಯುತ್ತಿದೆ ಎಂಬುದನ್ನು ನೆನಪಿನಲ್ಲಿಡಿ. ಇದು ನಿಮ್ಮ ನಂಬಿಕೆಯನ್ನು ಹೇಗೆ ದೃಢಪಡಿಸಿ ನಿರೀಕ್ಷೆ ಉಂಟುಮಾಡುತ್ತದೆ?