---
title:  ಪುನರುತ್ಥಾನದ ಶಕ್ತಿ
date:   16/08/2022
---

ಕ್ರಿಸ್ತನ ಪುನರುತ್ಥಾನವು ಮಾನವರ ಬಲಹೀನತೆಯ ಸಮಸ್ಯೆಗೆ ಉತ್ತರವಾಗಿದೆ. ಆತನ ಜೀವನ, ಮರಣ ಹಾಗೂ ಪುನರುತ್ಥಾನದ ಬಗ್ಗೆ ಆಲೋಚಿಸುವಾಗ, ಆತನ ಮರಣವು ಹೇಗೆ ದೇವರಿಂದ ದೂರವಾಗಿದ್ದ ನಮ್ಮನ್ನು ಆತನೊಂದಿಗೆ ಹತ್ತಿರ ಮಾಡಿತು ಎಂಬುದರ ಬಗ್ಗೆ ಹೆಚ್ಚಾಗಿ ಯೋಚಿಸುತ್ತೇವೆ. ಆದಾಗ್ಯೂ ಕ್ರಿಸ್ತನ ಪುನರುತ್ಥಾನವು ಮಾನವರ ರಕ್ಷಣೆಗೆ ಒಂದು ವಿಶೇಷವಾದ ಆಯಾಮವನ್ನು (Dimension) ಸೇರಿಸುತ್ತದೆ. ಆತನ ಪುನರುತ್ಥಾನವು ನಾವೂ ಸಹ ಒಂದುದಿನ ಪುನರುತ್ಥಾನಗೊಳ್ಳುತ್ತೇವೆಂಬ ಕಾರಣದಿಂದ ಮಾತ್ರವಲ್ಲ, ಅದರಿಂದ ಕ್ರಿಸ್ತನು ತಂದೆಯ ಬಲಭಾಗದಲ್ಲಿ ಸಾಮರ್ಥ್ಯ ಮತ್ತು ಅಧಿಕಾರದಿಂದ ಆಸನಾರೂಢನಾಗಿದ್ದಾನೆಂಬುದು ಅರ್ಥಪೂರ್ಣವಾದ ಸಂಗತಿಯಾಗಿದೆ. ಇದೇ ಪುನರುತ್ಥಾನದ ಶಕ್ತಿಯನ್ನು ದೇವರು ನಮಗೆ ಇಂದೂ ಸಹ ಕೊಡುವವನಾಗಿದ್ದಾನೆ.

`ಎಫೆಸ 1:18-23ನೇ ವಚನಗಳಲ್ಲಿ ಪೌಲನು ದೇವರ ಶಕ್ತಿಯ ಬಗ್ಗೆ ತಿಳಿಸುತ್ತಾನೆ. ಈ ವಾಕ್ಯಗಳು ಪುನರುತ್ಥಾನದ ಸಾಮರ್ಥ್ಯದ ಬಗ್ಗೆ ನಮಗೇನು ಬೋಧಿಸುತ್ತವೆ? ಇವುಗಳಲ್ಲಿ ನಮಗೆ ಕಂಡುಬರುವ ನಿರೀಕ್ಷೆ ಹಾಗೂ ವಾಗ್ದಾನಗಳೇನು?`

ಪೌಲನು ಎಫೆಸಸಭೆಯ ವಿಶ್ವಾಸಿಗಳು ದೈವೀಕ ಸಹಾಯದಿಂದ ಮಾತ್ರ ಸಮರ್ಪಕವಾಗಿ ಅರ್ಥಮಾಡಿಕೊಳ್ಳಬಲ್ಲ ಕೆಲವು ವಿಷಯಗಳನ್ನು ತಿಳಿದುಕೊಳ್ಳುವಂತೆ ಅವರಿಗಾಗಿ ಪ್ರಾರ್ಥಿಸುತ್ತಾನೆ: ಮೊದಲನೆಯದಾಗಿ ಕ್ರಿಸ್ತನ ಬಲಾತಿಶಯವು ಎಷ್ಟೊಂದು ಮಹತ್ತರವಾಗಿದ್ದು ಅದು ನಮ್ಮಲ್ಲಿ ಸಂಪೂರ್ಣ ಬದಲಾವಣೆಯ ನಿರೀಕ್ಷೆ ತರಬೇಕು. ಎರಡನೆಯದಾಗಿ ದೇವಜನರಾದ ನಮ್ಮಲ್ಲಿ ಆತನು ಸಾಧಿಸುವ ಪರಾಕ್ರಮವು ಎಷ್ಟೊಂದು ಅತಿಶಯವಾಗಿದೆ ಎಂಬುದನ್ನು ಎಫೆಸಸಭೆಯ ವಿಶ್ವಾಸಿಗಳು ತಿಳುಕೊಳ್ಳುವಂತೆ ಅನುಗ್ರಹಿಸಲಿ ಎಂದು ಅವರಿಗಾಗಿ ಪೌಲನು ಬೇಡಿಕೊಳ್ಳುತ್ತಾನೆ.

ಕ್ರಿಸ್ತನ ಈ ಬಲಾತಿಶಯವು ಎಷ್ಟೊಂದು ಅತಿಶಯವಾಗಿದೆ ಎಂದು ಪೌಲನು ವಿವರಿಸಲು ಪ್ರಯತ್ನಿಸುತ್ತಾನೆ. ಯೇಸುಕ್ರಿಸ್ತನನ್ನು ಸಮಾಧಿಯಿಂದ ಪುನರುತ್ಥಾನಗೊಳಿಸಿ ಜೀವನೀಡಿದ ಹಾಗೂ ತಂದೆಯ ಬಲಭಾಗದಲ್ಲಿ ಆತನನ್ನು ಸಿಂಹಾಸನದಲ್ಲಿ ಅಧಿಕಾರನೀಡಿದ ಅದೇಶಕ್ತಿಯು ಇಂದೂಸಹ ನಮಗೆ ದೊರೆಯುತ್ತದೆ. ಪೌಲನು ಇಷ್ಟಕ್ಕೇ ನಿಲ್ಲಿಸುವುದಿಲ್ಲ. ಪುನರುತ್ಥಾನವು ಕ್ರಿಸ್ತನಿಗೆ ಯಾವುದೇ ಒಂದು ಅಧಿಕಾರ ನೀಡಲಿಲ್ಲ, ಬದಲಾಗಿ ಸಮಸ್ತವಿಶ್ವದ ಆಡಳಿತದ ಅಧಿಕಾರ ಹಾಗೂ ಯುಗಯುಗಾಂತರಗಳವರೆಗೂ ತನ್ನ ಜನರಿಗೆ ಅಗತ್ಯವಾದ ಎಲ್ಲವನ್ನೂ ನೀಡುವ ಸಾಮರ್ಥ್ಯವನ್ನೂ ಸಹ ಕೊಟ್ಟಿತು.

`ಪುನರುತ್ಥಾನಗೊಂಡ ಕ್ರಿಸ್ತನ ಬಲಾತಿಶಯವು ನಿಮಗೆ ಯಾವಾಗ ಬೇಕಾಗಿದೆ? ಈ ಬಲಸಾಮರ್ಥ್ಯವು ನಿಮ್ಮ ಜೀವನದಲ್ಲಿ ಇನ್ನೂ ಹೆಚ್ಚು ಮುಕ್ತವಾಗಿ ಕಾರ್ಯ ಮಾಡಲು ಯಾವ ಆಯ್ಕೆಗಳನ್ನು ನೀವು ಮಾಡಬೇಕು?`