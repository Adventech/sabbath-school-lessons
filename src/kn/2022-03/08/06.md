---
title:  ದೇವರನ್ನು ಕಾಣಲಾಗದಿದ್ದರೂ, ನಂಬಿಗಸ್ತರಾಗಿರಬೇಕು
date:   18/08/2022
---

ನನ್ನ ಸಮಸ್ಯೆಯ ಬಗ್ಗೆ ಯಾರೂ ಕಾಳಜಿ ವಹಿಸುವುದಿಲ್ಲವೆಂದು ಆಲೋಚನೆ ಮಾಡುವುದು ಮನಸ್ಸಿಗೆ ಅಹಿತವೆನಿಸುತ್ತದೆ. ಆದರೆ ದೇವರು ನಮ್ಮ ಬಗ್ಗೆ ಕಾಳಜಿ ವಹಿಸುತ್ತಿಲ್ಲ ಅಥವಾ ನಮ್ಮ ಸಮಸ್ಯೆಗಳು ಆತನಿಗೆ ತಿಳಿದಿಲ್ಲವೆಂದು ಆಲೋಚಿಸಿದಲ್ಲಿ ಅದು ಬಹಳ ವೇದನೆಯುಂಟುಮಾಡುತ್ತದೆ.

ಯೆಹೂದ್ಯರು ನೆಬೂಕಚರನಿಂದ ಬಾಬೆಲಿಗೆ ದೇಶಭ್ರಷ್ಟರಾಗಿ ಸೆರೆಯಾಳು- ಗಳಾಗಿದ್ದಾಗ, ತಮ್ಮ ಬಗ್ಗೆ ದೇವರು ಯಾವುದೇ ರೀತಿಯಲ್ಲಿ ಚಿಂತಿಸುತ್ತಿಲ್ಲವೆಂಬ ಭಾವನೆ ಅವರಲ್ಲುಂಟಾಗಿರಬಹುದು. ಅವರು ಇನ್ನೂ ದೇಶಭ್ರಷ್ಟರಾಗಿದ್ದರು ಹಾಗೂ ತಮ್ಮ ಪಾಪಗಳ ಕಾರಣದಿಂದ ದೇವರು ತಮ್ಮನ್ನು ತೊರೆದಿದ್ದಾನೆಂಬ ಭಾವನೆ ಯೆಹೂದ್ಯರಲ್ಲಿತ್ತು. ಆದರೆ ಪ್ರವಾದಿಯಾದ ಯೆಶಾಯನು 40ನೇ ಅಧ್ಯಾಯದಲ್ಲಿ ದೇವರು ಅವರ ಬಗ್ಗೆ ಕನಿಕರ ಹೊಂದಿದ್ದಾನೆಂಬ ಸಾಂತ್ವನದ ಮಾತುಗಳನ್ನು ಸುಂದರವಾಗಿ ಹೀಗೆ ತಿಳಿಸುತ್ತಾನೆ :

"ಆತನು ಕುರುಬನಂತೆ ತನ್ನ ಮಂದೆಯನ್ನು ಮೇಯಿಸುವನು; ಮರಿಗಳನ್ನು ಕೈಯಿಂದ ಕೂಡಿಸಿ ಎದೆಗೆತ್ತಿಕೊಳ್ಳುವನು. ಹಾಲುಕುಡಿಸುವ ಮರಿಗಳನ್ನು ಮೆಲ್ಲಗೆ ನಡೆಸುವನು" (ಯೆಶಾಯ 40:11). ಆದರೆ ದೀರ್ಘಕಾಲದ ನಂತರ ದೇಶಭ್ರಷ್ಟರಾದ ಯೆಹೂದ್ಯರು "ಕರ್ತನೇ, ಎಲ್ಲಿದ್ದೀಯಾ? ನೀನು ನಮ್ಮ ಬಗ್ಗೆ ಚಿಂತಿಸುತ್ತೀ ಎಂಬುದಕ್ಕೆ ಯಾವುದೇ ಸಾಕ್ಷಾಧಾರವಿಲ್ಲವೆಂದು ಆಲೋಚಿಸುತ್ತಿದ್ದರು.

ಯೆಶಾಯ 40:27-31ನೇ ವಚನಗಳಲ್ಲಿ ಪ್ರವಾದಿಯು ದೇವರನ್ನು ಯಾವ ರೀತಿ ವರ್ಣಿಸುತ್ತಾನೆ? ಯೆಹೂದ್ಯರು "ನನ್ನ ಮಾರ್ಗವು ಯೆಹೋವನಿಗೆ ಮರೆಯಾಗಿದೆ, ನನಗೆ ಸಿಕ್ಕಬೇಕಾದ ನ್ಯಾಯವು ನನ್ನ ದೇವರ ಲಕ್ಷಕ್ಕೆ ಬಿದ್ದಿಲ್ಲಾ (40:27) ಎಂದು ಅಂದುಕೊಳ್ಳುತ್ತಿದ್ದರು. ಆದರೆ 28-31ನೇ ವಚನಗಳು ಅವರ ಅಪನಂಬಿಕೆಗೆ ಹೇಗೆ ದೇವರು ಕೊಡುವ ಉತ್ತರವಾಗಿದೆ?

ಎಸ್ತೇರಳಪುಸ್ತಕವು ನಮ್ಮ ಮಾರ್ಗಗಳು ಕರ್ತನಿಗೆ ಮರೆಯಾಗಿದೆ ಎಂದು ಭಾವಿಸಿಕೊಂಡ ಮತ್ತೊಂದು ಗುಂಪಿನ ವಿಷಯ ತಿಳಿಸುತ್ತದೆ. ಎಸ್ತೇರಳ ಪುಸ್ತಕದಲ್ಲಿ ದೇವರ ಹೆಸರು ಎಲ್ಲಿಯೂ ಕಂಡುಬರುವುದಿಲ್ಲ. ಆದರೆ ಮೇದ್ಯಪಾರಸೀಯರ ಎಂದೆಂದಿಗೂ ಬದಲಾಗದಂತ ಶಾಸನದಿಂದ ನಾಶವಾಗಬೇಕಿದ್ದ ಯೆಹೂದ್ಯರನ್ನು ದೇವರು ಮಧ್ಯಪ್ರವೇಶಿಸಿ ಎಂತಹ ಅದ್ಭುತವಾದ ರೀತಿಯಲ್ಲಿ ರಕ್ಷಿಸಿದನೆಂಬ ಘಟನೆಯು ಈ ಪುಸ್ತಕದಲ್ಲಿ ಕಂಡುಬರುತ್ತದೆ. ಈ ಕತೆಯು ಕ್ರಿ.ಪೂ. 6ನೇಶತಮಾನದಲ್ಲಿ ನಡೆದ ಘಟನೆಯನ್ನು ತಿಳಿಸುವುದು ಮಾತ್ರವಲ್ಲ, ಕ್ರಿಸ್ತನ ಬರೋಣಕ್ಕೆ ಮೊದಲು ದೇವಜನರನ್ನು ಹಿಂಸೆಪಡಿಸಿ ನಾಶಮಾಡಬೇಕೆಂಬ ಶಾಸನವು ಮುಂದೆ ಬರಲಿರುವುದನ್ನು ಇದು ಸಾಂಕೇತಿಕವಾಗಿ ಸೂಚಿಸುತ್ತದೆ (ಪ್ರಕಟನೆ 13:15). ಅಂತಹ ಶಾಸನವು ಜಾರಿಗೆ ಬಂದಾಗ ನಾವು ಹೆದರಬೇಕಾಗಿಲ್ಲ. ಎಸ್ತೇರಳ ಕಾಲದಲ್ಲಿ ತನ್ನ ಜನರನ್ನು ಕಾಪಾಡಿದ ಅದೇ ದೇವರು ಅಂತಿಮ ಕಾಲದ ಎಲ್ಲಾ ಸಂಕಷ್ಟಗಳಿಂದಲೂ, ನಮ್ಮನ್ನು ಬಿಡಿಸಿ ಕಾಪಾಡುತ್ತಾನೆಂಬುದು ಸತ್ಯವಾಗಿದೆ.

`ಯೆಶಾಯ 40ನೇ ಅಧ್ಯಾಯದಲ್ಲಿ ಪ್ರವಾದಿಯು ದೇಶಭ್ರಷ್ಟರಾಗಿ ಸೆರೆಯಲ್ಲಿದ್ದ ಯೆಹೂದ್ಯರಿಗೆ ಹೇಗೆ ದೇವರ ಬಗ್ಗೆ ವರ್ಣಿಸುತ್ತಾನೆಂದು ನಾವು ತಿಳಿದೆವು. ದೇವರು ತಮ್ಮನ್ನು ಮರೆತಿದ್ದಾನೆ ಅಥವಾ ತ್ಯಜಿಸಿದ್ದಾನೆಂದು ತಿಳಿದುಕೊಂಡಿರುವ ಜನರಿಗೆ ನೀವು ದೇವರನ್ನು ಹೇಗೆ ವರ್ಣಿಸಿ ತಿಳಿಸುವಿರಿ? ದೇವರ ಮೇಲೆ ದೃಢನಂಬಿಕೆ ಇಡಬೇಕೆಂದು ಅಂತವರನ್ನು ನೀವು ಹೇಗೆ ಆತ್ಮೀಕವಾಗಿ ಬಲಪಡಿಸಬಹುದು?`