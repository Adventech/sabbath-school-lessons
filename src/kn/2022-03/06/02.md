---
title:  ಸತ್ಯದ ಆತ್ಮನು
date:   31/07/2022
---

> <p></p>
> "ದೇವರೇ, ನನ್ನನ್ನು ಒಳ್ಳೆಯವನನ್ನಾಗಿ ಮಾಡು” ಎಂದು ನೀವು ಎಂದಾದರೂ ಪ್ರಾರ್ಥಿಸಿದ್ದೀರಾ? ಆದರೆ ನಿಮ್ಮಲ್ಲಿ ಯಾವುದೇ ಬದಲಾವಣೆ ಕಂಡುಬಂದಿಲ್ಲ. ಸ್ವಾಮಿ, ನಿನ್ನ ಪವಿತ್ರಾತ್ಮನ ಅದ್ಭುತ ಶಕ್ತಿಯಿಂದ ನನ್ನಲ್ಲಿ ಬದಲಾವಣೆ ತರಬೇಕೆಂದು ಪ್ರಾರ್ಥಿಸಿದರೂ, ನಮ್ಮ ಜೀವನವು ಅದೇರೀತಿ ಇರುವುದಕ್ಕೆ ಹೇಗೆ ಸಾಧ್ಯ? ದೇವರು ಅಪರಿಮಿತವಾದ ಶಕ್ತಿಯುಳ್ಳವನಾಗಿದ್ದು, ತನ್ನ ಅಲೌಕಿಕ ಆಶೀರ್ವಾದವನ್ನು ಉಚಿತವಾಗಿ ನಮಗೆ ಕೊಡಲು ಕಾತರನಾಗಿದ್ದಾನೆ. ಇದರ ಸದುಪಯೋಗ ಪಡೆದುಕೊಳ್ಳಬೇಕೆಂದು ನಾವು ಯಥಾರ್ಥವಾಗಿ ಬಯಸಿದರೂ, ಯಾಕೆ ನಮ್ಮಲ್ಲಿ ಯಾವುದೇ ಬದಲಾವಣೆ ಕಂಡುಬಂದಿಲ್ಲ?

ಕಾರಣವೇನು? ನಮ್ಮ ಆಯ್ಕೆಗಳೇ ಅದಕ್ಕೆ ಕಾರಣವಾಗಿರಬಹುದಲ್ಲವೇ!

`ಯೋಹಾನ 16:5-15ನೇ ವಚನಗಳನ್ನು ಓದಿರಿ. 13ನೇ ವಚನದಲ್ಲಿ ಯೇಸುಕ್ರಿಸ್ತನು ಪರಿಶುದ್ಧಾತ್ಮನನ್ನು "ಸತ್ಯದ ಆತ್ಮನು' ಎಂದು ಕರೆದಿದ್ದಾನೆ. ಪವಿತ್ರಾತ್ಮನು ನಮಗೇನು ಮಾಡುವನೆಂದು ಇದು ಸೂಚಿಸುತ್ತದೆ?`

ನಾವು ಪಾಪಿಗಳೆಂಬ ಸತ್ಯವನ್ನು ಪವಿತ್ರಾತ್ಮನು ನಮ್ಮ ಮನಸ್ಸಿಗೆ ತಂದರೂ, ನಾವು ಪಶ್ಚಾತ್ತಾಪ ಪಡುವಂತೆ ಆತನು ಮಾಡುವುದಿಲ್ಲ. ದೇವರ ಬಗ್ಗೆ ಆತನು ಮಹತ್ತರವಾದ ಸತ್ಯವನ್ನು ನಮಗೆ ತೋರಿಸಿಕೊಟ್ಟರೂ, ದೇವರನ್ನು ನಂಬಲು ಅಥವಾ ಆತನಿಗೆ ವಿಧೇಯರಾಗುವಂತೆ ಪವಿತ್ರಾತ್ಮನು ನಮ್ಮನ್ನು ಒತ್ತಾಯ ಮಾಡುವುದಿಲ್ಲ. ಒಂದುವೇಳೆ ದೇವರು ಯಾವುದೇ ಸಣ್ಣ ವಿಷಯದಲ್ಲಿಯಾದರೂ ನಮ್ಮನ್ನು ಬಲವಂತಪಡಿಸಿದಲ್ಲಿ, ನಾವು ಸ್ವಯಂಪ್ರೇರಿತ ನಿರ್ಧಾರ ಮಾಡುವ ನಮ್ಮ ಸ್ವಾತಂತ್ರ್ಯವನ್ನು (Free Will) ಕಳೆದುಕೊಳ್ಳುತ್ತೇವೆ. ಹಾಗಾದಲ್ಲಿ ಸೈತಾನನು ಜನರ ಮನಸ್ಸು ಹಾಗೂ ಹೃದಯಗಳನ್ನು ದೇವರು ದುರುಪಯೋಗಪಡಿಸಿಕೊಂಡು ಮಹಾಹೋರಾಟದಲ್ಲಿ ಮೋಸಮಾಡುತ್ತಾನೆಂದು ಆಪಾದಿಸಲು ಅವಕಾಶ ಕೊಟ್ಟಂತಾಗುತ್ತದೆ.

ಪರಲೋಕದಲ್ಲಿ ಸೈತಾನನು ದೇವರ ವಿರುದ್ಧ ದಂಗೆ ಎದ್ದಾಗ, ಅವನ ಮತ್ತು ದೇವರ ನಡುವೆ ಮಹಾಹೋರಾಟ ಆರಂಭವಾಯಿತು. ಆಗ ನಮ್ಮ ತಂದೆಯಾದ ದೇವರು ತಾನು ಒಳ್ಳೆಯವನು ಹಾಗೂ ನ್ಯಾಯವಂತನೆಂದು ನಂಬುವಂತೆ ಸೈತಾನನ್ನಾಗಲಿ ಇಲ್ಲವೆ ಅವನೊಂದಿಗಿದ್ದ ದೇವದೂತರಿಗಾಗಲಿ ಒತ್ತಾಯ ಪಡಿಸಲಿಲ್ಲ. ಏದೆನ್ ತೋಟದಲ್ಲಿ ದೇವರು ನಮ್ಮ ಆದಿ ತಂದೆತಾಯಿಯರಾದ ಆದಾಮ ಹಾಗೂ ಹವ್ವಳಿಗೆ ತೋಟದ ಮಧ್ಯಭಾಗದಲ್ಲಿದ್ದ ಒಳ್ಳೇದರ ಮತ್ತು ಕೆಟ್ಟದ್ದರ ಅರುಹನ್ನು ಹುಟ್ಟಿಸುವ ಮರದ ಬಗ್ಗೆ ಎಲ್ಲಾ ಸತ್ಯವನ್ನು ವಿವರವಾಗಿ ತಿಳಿಸಿದ್ದನು. ಆದರೆ ಅವರು ಆ ಮರದ ಹಣ್ಣನ್ನು ತಿನ್ನಬೇಕೆಂಬ ತಮ್ಮ ಸ್ವಯಂಪ್ರೇರಿತ ನಿರ್ಧಾರ ತೆಗೆದುಕೊಳ್ಳುವ ಸ್ವಾತಂತ್ರ್ಯವನ್ನು ದೇವರು ತಡೆಯಲಿಲ್ಲ. ಇಂದೂಸಹ ದೇವರು ಅದೇರೀತಿ ವರ್ತಿಸುತ್ತಾನೆ. ಪವಿತ್ರಾತ್ಮನು ದೇವರು ಮತ್ತು ಪಾಪದ ಬಗ್ಗೆ ನಮ್ಮಲ್ಲಿ ಸತ್ಯದ ಅರುಹು ಹುಟ್ಟಿಸಿ ಈಗ "ನೀನು ಯಾವ ನಿರ್ಧಾರ ತೆಗೆದುಕೊಳ್ಳುವೆ?" ಎಂದು ನಮಗೆ ಹೇಳುತ್ತಾನೆ.

ನಾವು ಬಹಳ ಕಠಿಣ ಪರಿಸ್ಥಿತಿ ಎದುರಿಸುವಾಗಲೂ ಇದೇ ರೀತಿಯಾಗಿರುತ್ತದೆ. ದೇವರಿಗೆ ಅವಿಧೇಯರಾದ ಕಾರಣದಿಂದ ಅಥವಾ ನಮ್ಮ ಪಾಪಗಳಿಗೆ ನಾವು ಪಶ್ಚಾತ್ತಾಪಪಡದಿರುವುದರಿಂದ ನಾವು ಕೆಲವು ಸಮಯದಲ್ಲಿ ಬಹಳ ಕಠಿಣವಾದ ಕಷ್ಟ ಅನುಭವಿಸುತ್ತಿರಬಹುದು. ಅಂತಹ ಸಂದರ್ಭಗಳಲ್ಲಿ ದೇವರ ಪವಿತ್ರಾತ್ಮನ ಶಕ್ತಿಯು ನಮ್ಮಲ್ಲಿ ಒಂದು ಅದ್ಭುತ ಬದಲಾವಣೆ ತರಬೇಕಾದಲ್ಲಿ ನಾವು ದೇವರಿಗೆ ವಿಧೇಯರಾಗಿ ನಮ್ಮ ಪಾಪಗಳಿಗೆ ಪಶ್ಚಾತ್ತಾಪ ಪಡಬೇಕಾಗಿದೆ.

`"ಸತ್ಯದ ಆತ್ಮನು" ಇತ್ತೀಚಿಗೆ ನಿಮ್ಮಲ್ಲಿ ಯಾವುದರ ಬಗ್ಗೆ ಅರುಹು ಹುಟ್ಟಿಸಿದ್ದಾನೆ? ಆತನ ಸ್ವರಕ್ಕೆ ನೀವು ಎಷ್ಟರಮಟ್ಟಿಗೆ ವಿಧೇಯರಾಗಿ ಕೇಳುವಿರಿ? ಎಲ್ಲಕ್ಕಿಂತಲೂ ಹೆಚ್ಚಾಗಿ, ನಿಮ್ಮ ಸ್ವಯಂನಿರ್ಧಾರ ತೆಗೆದುಕೊಳ್ಳುವ ಸ್ವಾತಂತ್ರ್ಯವನ್ನು ಉಪಯೋಗಿಸಿ ನೀವು ಯಾವ ನಿರ್ಧಾರ ತೆಗೆದುಕೊಳ್ಳುವಿರಿ?`