---
title:  ಸತತ ಪ್ರಯತ್ನ ಮಾಡುವ ಅಗತ್ಯ
date:   04/08/2022
---

`ಆದಿಕಾಂಡ 32ನೇ ಅಧ್ಯಾಯದಲ್ಲಿ ಯಾಕೋಬನು ದೇವರೊಂದಿಗೆ ಹೋರಾಡಿದ ಕತೆಯನ್ನು ಓದಿರಿ. ಎಂತಹ ನಿರಾಶಾದಾಯಕ ಸ್ಥಿತಿಯಲ್ಲಿಯೂ ನಾವು ಸತತ ಪ್ರಯತ್ನ ಮಾಡಬೇಕೆಂಬ ಬಗ್ಗೆ ಈ ಘಟನೆಯು ನಮಗೇನು ತಿಳಿಸುತ್ತದೆ? (ಯಾಕೋಬನು ಎದುರಿಸುತ್ತಿದ್ದ ಪರಿಸ್ಥಿತಿಯನ್ನು ಗಮನದಲ್ಲಿಟ್ಟುಕೊಂಡು ಉತ್ತರಿಸಿ).`

ಯಾವುದು ಸರಿಯೆಂದು ತಿಳಿದುಕೊಂಡು, ಅದನ್ನು ಮಾಡಬೇಕೆಂಬ ದೃಢವಾದ ಇಚ್ಛೆಯನ್ನು ನಾವು ವ್ಯಕ್ತಪಡಿಸಬಹುದು. ಆದರೆ ನಾವು ಶಾರೀರಿಕ, ಮಾನಸಿಕ ಅಥವಾ ಇನ್ನಾವುದೇರೀತಿಯ ಒತ್ತಡಕ್ಕೆಒಳಗಾದಾಗ, ದೇವರು ಹಾಗೂ ಆತನು ಮಾಡಿದ ವಾಗ್ದಾನಗಳ ಮೇಲೆ ಭರವಸವಿಡುವುದು ಬಹಳ ಕಷ್ಟಕರವಾಗಿದೆ. ನಾವು ಬಲಹೀನರೂ ಮತ್ತು ಭಯಗ್ರಸ್ತರೂ ಆಗಿರುವುದೇ ಇದಕ್ಕೆ ಕಾರಣ. ಆದುದರಿಂದ ಪರಿಸ್ಥಿತಿಯು ಎಷ್ಟೇ ಕಠಿಣವಾಗಿರಲಿ, ದೃಢನಿಷ್ಠೆಯಿಂದ ದೇವರ ಮೇಲೆ ಭರವಸವಿಡುವುದು ಕ್ರೈಸ್ತರಾದ ನಮಗೆ ಅಂತಹ ಪರೀಕ್ಷೆ ಎದುರಿಸುವ ಒಂದು ಪ್ರಾಮುಖ್ಯವಾದ ಶಕ್ತಿಯಾಗಿದೆ.

ಯಾಕೋಬನ ಕತೆಯು ದೃಢನಿಷ್ಠೆಯ ಪ್ರಮುಖವಾದ ಒಂದು ಮಾದರಿಯಾಗಿದೆ. ಅನೇಕ ವರ್ಷಗಳ ಹಿಂದೆ ಅವನು ತನ್ನ ಅಣ್ಣನಿಗೆ ಮೋಸಮಾಡಿ ತಂದೆಯಾದ ಏಸಾಕನಿಂದ ಆಶೀರ್ವಾದ ಪಡೆದುಕೊಂಡಿದ್ದನು. ಅಲ್ಲದೆ ಏಸಾವನಿಂದ ಚೊಚ್ಚಲತನದ ಹಕ್ಕನ್ನು, ಸಹ ತೆಗೆದುಕೊಂಡಿದ್ದನು (ಆದಿಕಾಂಡ 27ನೇ ಅಧ್ಯಾಯ) ತನ್ನ ಅಣ್ಣನಾದ ಏಸಾವನು ತನ್ನನ್ನು ಕೊಲ್ಲಬಹುದೆಂಬ ಭಯ ಅಂದಿನಿಂದ ಯಾಕೋಬನಿಗಿತ್ತು. ದೇವರ ಅದ್ಭುತವಾದ ವಾಗ್ದಾನಗಳು ಮತ್ತು ಆಕಾಶವನ್ನು ಮುಟ್ಟುತ್ತಿರುವ ನಿಚ್ಚಣಿಗೆಯ ಕನಸಿನ ಮೂಲಕ ಆಶೀರ್ವಾದದ ವಾಗ್ದಾನಗಳು ಕೊಡಲ್ಪಟ್ಟಿದ್ದರೂ, ಯಾಕೋಬನು ಇನ್ನೂ ಸಹ ತನ್ನ ಅಣ್ಣನಾದ ಏಸಾವನಿಗೆ ಭಯಪಡುತ್ತಿದ್ದರು. ತನ್ನ ಅಣ್ಣ ಹಾಗೂ ತಂದೆಗೆ ಮಾಡಿದ ಮೋಸವನ್ನು ದೇವರು ಕ್ಷಮಿಸಿದ್ದಾನೆಂಬ ಭರವಸೆಯ ಬಗ್ಗೆ ಸಂದೇಹ ಮತ್ತು ಅನೇಕ ವರ್ಷಗಳ ಹಿಂದೆ ದೇವರು ಮಾಡಿದ ವಾಗ್ದಾನಗಳು ನೆರವೇರುತ್ತವೆಯೋ ಅಥವಾ ಇಲ್ಲವೋ ಎಂಬುದರ ವಿಷಯದಲ್ಲಿ ಯಾಕೋಬನು ಬಹಳ ಹತಾಶೆಗೊಂಡಿದ್ದರು. ಯೇಸುಸ್ವಾಮಿಯೊಂದಿಗೆ ತಾನು ಹೋರಾಡುತ್ತಿರುವುದು ಅವನಿಗೆ ಮೊದಲು ತಿಳಿದಿರಲಿಲ್ಲ. ಆ ಹೋರಾಟದಲ್ಲಿ ಅವನ ಸೊಂಟದ ಕೀಲು ತಪ್ಪಿತು. ಬಹಳ ಯಾತನೆಯ ಕಾರಣದಿಂದ ಯಾಕೋಬನು ತನ್ನ ಹೋರಾಟ ಮುಂದುವರೆಸಲಾಗಲಿಲ್ಲ. ಇಷ್ಟೆಲ್ಲಾ ಯಾತನೆಯ ನಡುವೆಯೂ ಆಶೀರ್ವಾದದ ಭರವಸೆ ಸಿಕ್ಕುವತನಕ ಅವನು ಅಳುತ್ತಾ ದೇವರ ಕೃಪೆಯನ್ನು ಬೇಡಿಕೊಂಡನು (ಹೋಶೇಯನು 12:3,4), ಆಗ ಯೇಸುವು 'ನನ್ನನ್ನು ಬಿಡು ಬೆಳಗಾಗುತ್ತದೆ' ಎಂದು ಹೇಳಿ ಅವನನ್ನು ಆಶೀರ್ವದಿಸಿದನು (ಆದಿಕಾಂಡ 32:25,26).

ಯಾಕೋಬನು, ಸೊಂಟದ ಕೀಲು ತಪ್ಪಿದ ಅತೀವ ನೋವು ಅನುಭವಿಸುತ್ತಿದ್ದರೂ, ದೇವರ ಮೇಲೆ ದೃಢನಿಷ್ಠೆಯಿಂದ ಭರವಸೆ ಇಟ್ಟಿದ್ದ ಕಾರಣದಿಂದ ಅವನಿಗೆ ಆಶೀರ್ವಾದ ಸಿಕ್ಕಿತು. ಅವನ ಉದಾಹರಣೆಯು ನಮಗೂ ಸಹ ಅನ್ವಯಿಸುತ್ತದೆ. ದೇವರು ನಮ್ಮ ಸೊಂಟದ ಕೀಲನ್ನು ತಪ್ಪಿಸಿ, ಆ ನೋವಿನ ನಡುವೆಯೂ ನಾವು ಆತನನ್ನು ಆತುಕೊಳ್ಳುವಂತ ಕಠಿಣ ಪರಿಸ್ಥಿತಿ ತರಬಹುದು. ಯಾಕೋಬನು ತನ್ನ ಅಣ್ಣನಾದ ಏಸಾವನನ್ನು ಸಂಧಿಸಿದಾಗಲೂ ಆ ನೋವಿನಿಂದ ಕುಂಟುತ್ತಿದ್ದನು. ಇದು ಅವನು ಶಾರೀರಿಕವಾಗಿ ನಿಶ್ಯಕ್ತಿಗೊಂಡಿದ್ದಾನೆಂದು ಇತರರಿಗೆ ಅನಿಸಬಹುದು. ಆದರೆ ಯಾಕೋಬನಿಗೆ ಅದು ತನ್ನ ಬಲದ ಸೂಚಕವಾಗಿತ್ತು.

`ಜೀವನಶೈಲಿ, ಓದುವ ಪುಸ್ತಕಗಳು, ಆರೋಗ್ಯಕರವಾದ ಅಭ್ಯಾಸಗಳು, ಆತ್ಮೀಕ ಜೀವನ, ನಿಮ್ಮ ಗೆಳೆಯರ ಬಳಗ- ಇವುಗಳ ಬಗ್ಗೆ ನೀವು ಮಾಡುವ ಆಯ್ಕೆಯು ಶೋಧನೆ ಬಂದಾಗ ಮತ್ತು ನಿರಾಶೆಗೊಂಡಾಗ ದೇವರಲ್ಲಿ ಹೆಚ್ಚಿನ ದೃಢನಿಷ್ಠೆ ಹೊಂದುವಂತೆ ನಿಮಗೆ ಹೇಗೆ ಸಹಾಯಮಾಡುತ್ತವೆ?`