---
title:  ದೇವರು-ಮನುಷ್ಯನು ಒಂದುಗೂಡುವುದು
date:   01/08/2022
---

ನೀವು ಇಂದಿನವರೆಗೆ ಮಾಡಿರುವ ಮಹತ್ಸಾಧನೆ ಏನು? ಸೋಮಾರಿಯಾಗಿ ನೀವು ಕಾಲಕಳೆದ ಕಾರಣದಿಂದ ನೀವು ಮಹತ್ಸಾಧನೆ ಮಾಡಿಲ್ಲ. ಈ ಜೀವನದಲ್ಲಿ ಏನಾದರೂ ಯೋಗ್ಯವಾದದ್ದನ್ನು ಸಾಧಿಸಬೇಕಾದಲ್ಲಿ ಅದಕ್ಕೆ ನಿಮ್ಮ ಪ್ರಯತ್ನ ಮಾತ್ರವಲ್ಲದೆ ಸಾಕಷ್ಟು ಸಮಯವೂ ಬೇಕು. ಕ್ರಿಸ್ತನ ಶಿಷ್ಯರಾದ ನಿಮಗೂ ಇದು ಅನ್ವಯಿಸುತ್ತದೆ.

ಕೊಲೊಸ್ಸೆ 1:28,29ನೇ ವಚನಗಳನ್ನು ಓದಿರಿ, ದೇವರು ತನ್ನಲ್ಲಿ ಕಾರ್ಯ ಮಾಡುತ್ತಿದ್ದಾನೆಂದು ಪೌಲನು ತಿಳಿಸಿದರೂ, ಅದರಲ್ಲಿ ಮಾನವ ಪ್ರಯತ್ನವೂ ಸೇರಿದೆ ಎಂಬುದನ್ನು ಅವನು ಯಾವ ರೀತಿಯಲ್ಲಿ ತಿಳಿಸುತ್ತಾನೆ?

`ಧರ್ಮೋಪದೇಶಕಾಂಡ 4:4; ಲೂಕ 13:24; 1 ಕೊರಿಂಥ 9:25 ಹಾಗೂ ಇಬ್ರಿಯ 12:4ನೇ ವಚನಗಳನ್ನು ಓದಿರಿ.`

ಕೊಲೊಸ್ಸೆ 1:29ನೇ ವಚನವು ಈ ಕಾರ್ಯದಲ್ಲಿ ಪೌಲನು ದೇವರೊಂದಿಗೆ ತನ್ನ ಸಂಬಂಧದ ಬಗ್ಗೆ ಆಸಕ್ತಿಕರವಾಗಿ ತಿಳಿಸುತ್ತಾನೆ. ತಾನು ಪ್ರಯಾಸಪಟ್ಟು ಹೋರಾಡುತ್ತೇನೆ, ಆದರೆ ದೇವರ ಬಲದಿಂದ ಮಾತ್ರ ಎಂದು ಪೌಲನು ಹೇಳುತ್ತಾನೆ.

ಪ್ರಯಾಸ ಎಂಬ ಪದವು ಬೇಸರಿಕೆಯಾಗಿದೆ ಮತ್ತು ಆಯಾಸದಿಂದ ಬಹಳವಾಗಿ ಶಕ್ತಿಗುಂದಿರುವುದೆಂಬ ಅರ್ಥನೀಡುತ್ತದೆ. ಕ್ರೀಡಾಸ್ಪರ್ಧಿಗಳು ತರಬೇತಿಯ ಕಾಲದಲ್ಲಿ ಇಂತಹ ನಿತ್ರಾಣಕ್ಕೆ ಒಳಗಾಗುತ್ತಾರೆ. ಕೊಲೊಸ್ಸೆ 1:29ನೇ ವಚನವು ಒಬ್ಬ ಕ್ರೀಡಾಸ್ಪರ್ಧಿಯು ಅತ್ಯಂತ ಶ್ರಮದಿಂದ ತರಬೇತಿಹೊಂದಿ ಚಿನ್ನದ ಪದಕ ಗೆಲ್ಲುವುದಕ್ಕೋಸ್ಕರ ಪಡುತ್ತಿರುವ ಪ್ರಯತ್ನದ ರೂಪಕವಾಗಿದೆ. ಪೌಲನು ತಾನು ಪ್ರಯಾಸ ಪಡುತ್ತಿದ್ದೇನೆ, ಹೋರಾಡುತ್ತಿದ್ದೇನೆ ಎಂದು ಹೇಳಿದರೂ ಅನಂತರ ತನ್ನಲ್ಲಿ ಕಾರ್ಯಸಾಧಿಸುವ ದೇವರು ಕೊಡುವ ಬಲದಿಂದ ಇದೆಲ್ಲವನ್ನೂ ಮಾಡುತ್ತೇನೆಂದು ತಿಳಿಸುತ್ತಾನೆ. ಈ ವಾಕ್ಯದ ಮೂಲಕ ನಾವು ಪೌಲನ ಸುವಾರ್ತಾ ಸೇವೆಯ ಬಗ್ಗೆ ಸರಳವಾದ ಒಂದು ನಿರ್ಧಾರಕ್ಕೆ ಬರಬಹುದು. ಅದೇನೆಂದರೆ, ಅವನು ವೈಯಕ್ತಿಕವಾಗಿ ತನ್ನನ್ನು ಶಿಸ್ತಿಗೆ ಒಳಪಡಿಸಿಕೊಂಡು ಹೆಚ್ಚಿನ ಪ್ರಯತ್ನ ಪಟ್ಟರೂ, ದೇವರ ಶಕ್ತಿಯಿಂದ ಇದನ್ನು ಸಾಧಿಸುತ್ತೇನೆಂದು ಅರ್ಥಕೊಡುತ್ತದೆ. ಕ್ರಿಸ್ತನ ಗುಣಸ್ವಭಾವಗಳು ನಮ್ಮಲ್ಲಿ ಕಂಡುಬರಬೇಕಾದಲ್ಲಿ ಇಂತಹ ಸಂಬಂಧದಿಂದ ಮಾತ್ರ ಸಾಧ್ಯ. ಅಂದರೆ ನಮ್ಮ ವೈಯಕ್ತಿಕ ಪ್ರಯತ್ನ ಮತ್ತು ಶಿಸ್ತು- ಇವೆರಡೂ ದೇವರ ಶಕ್ತಿ, ಸಾಮರ್ಥ್ಯದೊಂದಿಗೆ ಒಂದುಗೂಡಬೇಕು. ಆಗ ಮಾತ್ರ ನಮ್ಮಲ್ಲಿ ಕ್ರಿಸ್ತನ ಗುಣಾತಿಶಯಗಳು ಕಂಡುಬರುವವು.

ಇದು ಬಹಳ ಪ್ರಾಮುಖ್ಯವಾಗಿದೆ. ಯಾಕೆಂದರೆ ಇಂದಿನ ಜಗತ್ತಿನಲ್ಲಿ ಜನರು ಕಡಿಮೆ ಪ್ರಯತ್ನ ಮಾಡುತ್ತಾರೆ. ಆದರೆ ಹೆಚ್ಚುಗಳಿಸಬೇಕೆಂದು ಆಶಿಸುತ್ತಾರೆ. ಇಂತಹ ಮನೋಭಾವ ಕ್ರೈಸ್ತರಲ್ಲಿಯೂ ಸಹ ಕಂಡುಬರುತ್ತದೆ. ನೀವು ಕೇವಲ ನಂಬಿದರೆ ಸಾಕು, ಪರಿಶುದ್ಧಾತ್ಮನು ನಿಮಗೆ ಅಲೌಕಿಕ ಶಕ್ತಿ ನೀಡಿ ನೀವು ಅದ್ಭುತ ಕಾರ್ಯಗಳನ್ನು ಮಾಡುವಿರಿ ಎಂದು ಕೆಲವು ಕ್ರೈಸ್ತ ಪಂಗಡಗಳು ಜನರಿಗೆ ಭರವಸೆ ಕೊಡುತ್ತವೆ. ಆದರೆ ಇದು ಅಪಾಯಕಾರಿಯಾದ ಅರ್ಧಸತ್ಯವಾಗಿದೆ. ಯಾಕೆಂದರೆ ನಾವು ದೇವರಲ್ಲಿ ನಂಬಿಕೆಯಿಟ್ಟು ಯಾವುದೋ ಪ್ರಯತ್ನಮಾಡದೆ, ಮನೆಯಲ್ಲಿ ಕುಳಿತು ದೇವರ ವರಕ್ಕಾಗಿ ಸುಮ್ಮನೆ ಕಾದುಕೊಂಡಿರಬೇಕೆಂಬ ನಿರ್ಧಾರಕ್ಕೆ ಜನರು ಬರುವ ಸಾಧ್ಯತೆ ಇರುವುದರಿಂದ ಇದು ಅರ್ಧಸತ್ಯವಾಗಿದೆ.

`ಕೊಲೊಸ್ಸೆ 1:29ನೇ ವಚನದಲ್ಲಿ ಪೌಲನು ನಾನು ಪ್ರಯತ್ನಪಟ್ಟು ಹೋರಾಡುತ್ತೇನೆ ಎಂದು ಹೇಳಿರುವಂತ ಅನುಭವ ನಿಮಗೆ ಎಂದಾದರೂ ಆಗಿದೆಯೇ? ಯಾವ ವಿಷಯಕ್ಕಾಗಿ ಹೋರಾಡುತ್ತಿರುವಿರಿ? ದೇವರ ಚಿತ್ರಕ್ಕೆ ನಿಮ್ಮನ್ನು ಒಪ್ಪಿಸಿಕೊಡುವುದನ್ನು ನೀವು ಹೇಗೆ ಕಲಿಯಬಹುದು?`