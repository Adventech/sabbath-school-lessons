---
title:  ಶಕ್ತಿಮೀರಿದ ಹೋರಾಟ
date:   30/07/2022
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 16:5- 15; ಕೊಲೊಸ್ಸೆ 1:28,29; 1 ಪೇತ್ರನು 1:13, ಮತ್ತಾಯ 5:29 ಹಾಗೂ ಆದಿಕಾಂಡ 32ನೇ ಅಧ್ಯಾಯ ಓದಿರಿ.

> <p>ಸ್ಮರಣವಾಕ್ಯ</p>
"ನನ್ನಲ್ಲಿ ಕಾರ್ಯಸಾಧಿಸುವ ಕ್ರಿಸ್ತನ ಬಲವನ್ನೂ ಪ್ರಯೋಗ ಮಾಡಿ ಇದಕ್ಕೋಸ್ಕರವೇ ಹೋರಾಡುತ್ತೇನೆ” (ಕೊಲೊಸ್ಸೆ 1:29).

ಇಬ್ಬರು ವ್ಯಕ್ತಿಗಳು ಒಂದು ದೂರದರ್ಶನ ಕಾರ್ಯಕ್ರಮದಲ್ಲಿ ಭಾಗವಹಿಸಿದ್ದರು. ಇಬ್ಬರ ಮಕ್ಕಳೂ ಕೊಲೆಯಾಗಿದ್ದರು. ಒಬ್ಬ ಮಹಿಳೆಯ ಮಗನು ಇಪ್ಪತ್ತು ವರ್ಷಗಳ ಹಿಂದೆ ಕೊಲೆಯಾಗಿದ್ದನು. ಆಕೆ ಇನ್ನೂ ಸಹ ಕೊಲೆಗಾರರ ಬಗ್ಗೆ ಬಹಳ ಕೋಪ ವ್ಯಕ್ತಪಡಿಸುತ್ತಾ ಕಹಿಭಾವನೆ ಹಾಗೂ ದ್ವೇಷ ಹೊಂದಿದ್ದಳು.

ಮತ್ತೊಬ್ಬ ಪುರುಷನ ಮಗಳನ್ನು ಉಗ್ರಗಾಮಿಗಳು ಕೆಲವು ವರ್ಷಗಳ ಹಿಂದೆ ಕೊಲೆ ಮಾಡಿದ್ದರು. ಆದರೆ ಆ ಕೊಲೆಗಾರರ ಬಗ್ಗೆ ಅವನ ಭಾವನೆ ಮಹಿಳೆಯ ಭಾವನೆಗಿಂತ ವ್ಯತಿರಿಕ್ತವಾಗಿತ್ತು. ಅವನು ಕೊಲೆಗಾರರನ್ನು ಕ್ಷಮಿಸಿದ್ದಲ್ಲದೆ, ದೇವರು ಹೇಗೆ ತನ್ನಲ್ಲಿ ಆ ಕಹಿಭಾವನೆ, ದ್ವೇಷವನ್ನು ತೆಗೆದುಹಾಕಿ ಆ ನೋವು ಮರೆಯುವಂತೆ ತನ್ನಲ್ಲಿ ಬದಲಾವಣೆ ತಂದನೆಂದು ತಿಳಿಸಿದನು. ಈ ಪುರುಷನು ಮಗಳನ್ನು ಕಳೆದುಕೊಂಡ ದುಃಖದಲ್ಲಿಯೂ, ಎಂತಹ ಕಠಿಣ ಸಂದರ್ಭದಲ್ಲಿಯೂ ದೇವರು ಹೇಗೆ ನಮ್ಮಲ್ಲಿ ಬದಲಾವಣೆ ತಂದು ನೋವನ್ನು ಸಾಂತ್ವನಗೊಳಿಸುತ್ತಾನೆಂಬುದಕ್ಕೆ ಮಾದರಿಯಾಗಿದ್ದಾನೆ.

ಇಬ್ಬರು ವ್ಯಕ್ತಿಗಳು ಹೇಗೆ ವ್ಯತ್ಯಾಸವಾಗಿ ವರ್ತಿಸಬಹುದು? ಜೀವನದಲ್ಲಿ ಕಷ್ಟ, ಶೋಧನೆಗಳು ಬಂದಾಗ್ಯೂ, ಅವುಗಳಿಂದ ನಾವು ಸೋತುಹೋಗದಂತೆ, ಕ್ರೈಸ್ತರಾದ ನಮ್ಮ ಜೀವನದಲ್ಲಿ ಹೇಗೆ ಆತ್ಮೀಕ ಬದಲಾವಣೆ ಬರುತ್ತದೆ?

**ಈ ವಾರದ ಪಾಠದ ಸಾರಾಂಶ**: ನಮ್ಮ ಶರೀರದ ಅಭಿಲಾಷೆ ಮತ್ತು ಪಾಪದೊಂದಿಗಿನ ಹೋರಾಟದಲ್ಲಿ ನಮ್ಮ ನಿರ್ಧಾರ, ಸಂಕಲ್ಪ (Will) ಹಾಗೂ ಇಚ್ಛಾಶಕ್ತಿಯು (Will Power) ಯಾವ ಪಾತ್ರ ವಹಿಸುತ್ತವೆ? ನಮ್ಮ ಭಾವನೆಗಳು ನಮ್ಮ ನಿರ್ಧಾರಗಳಿಗೆ ಅಡ್ಡಿಯಾಗದಂತೆ ಹೇಗೆ ಅವುಗಳನ್ನು ನಿಯಂತ್ರಿಸಬಹುದು? ಎಂತಹ ಕಷ್ಟದ ಸಂದರ್ಭಗಳಲ್ಲಿಯೂ ಯಾಕೆ ನಾವು ಸೋತುಹೋಗಬಾರದು?