---
title:  ತೀವ್ರತರವಾದ ಬದ್ಧತೆ/ ಶ್ರದ್ಧೆ (Radical Commitment)
date:   03/08/2022
---

> <p></p>
> "ನಿನ್ನ ಬಲಗಣ್ಣು ನಿನ್ನನ್ನು ಪಾಪದಲ್ಲಿ ಸಿಕ್ಕಿಸುವುದಾದರೆ, ಅದನ್ನು ಕಿತ್ತು ಬಿಸಾಟುಬಿಡು; ನಿನ್ನ ದೇಹವೆಲ್ಲಾ ನರಕದಲ್ಲಿ ಹೋಗುವುದಕ್ಕಿಂತ ಅವಯವಗಳಲ್ಲಿ ಒಂದು ಹೋಗುವುದು ಹಿತವಲ್ಲವೇ” (ಮತ್ತಾಯ 5:29).

ಕ್ರಿಸ್ತನು ತಿಳಿಸಿದ ಈ ವಾಕ್ಯವು ತೀವ್ರವಾಗಿದೆ (Radical) ಎಂದು ನಿಮಗೆ ಅನಿಸುತ್ತದೆಯೇ? ಹೌದಾದಲ್ಲಿ, ಯಾಕೆ ಆ ರೀತಿ ಅನಿಸುತ್ತದೆ?

ಕ್ರೈಸ್ತರ ಜೀವನವು ಕಷ್ಟಕರವಾಗಿ ದೇವರು ಮಾಡಿದ್ದಾನೆಂಬ ಕಾರಣದಿಂದಲ್ಲ, ಬದಲಾಗಿ ನಮ್ಮ ಸಂಸ್ಕೃತಿ ಮತ್ತು ದೇವರು ನಮ್ಮ ಬಗ್ಗೆ ಹೊಂದಿರುವ ಆಲೋಚನೆಯಿಂದಲೂ ನಾವು ದೂರಹೋಗಿರುವ ಕಾರಣದಿಂದ ತೀವ್ರತರನಾದ ಕಾರ್ಯಗಳು ಅಗತ್ಯವಾಗಿವೆ. "ನಾನು ಹೇಗೆ ಧರ್ಮಭ್ರಷ್ಟನಾಗಿ ದೇವರಿಂದ ಬಹಳ ದೂರಹೋಗಿದ್ದೇನೆ” ಎಂದು ಅನೇಕರು ತಮ್ಮಲ್ಲಿ ಪ್ರಶ್ನೆ ಹಾಕಿಕೊಂಡು ಆಶ್ಚರ್ಯ ಪಡಬಹುದು. ಯಾರೂಸಹ ಒಂದೇಸಾರಿ ದೇವರಿಂದ ದೂರವಾಗುವುದಿಲ್ಲ. ಬದಲಾಗಿ ತಮ್ಮ ಭಾವನೆಗಳು, ಬಯಕೆಗಳಿಂದ ಶೋಧಿತರಾಗಿ ಒಂದೊಂದಾಗಿ ಕೆಟ್ಟ ಆಯ್ಕೆಗಳು/ ನಿರ್ಧಾರಗಳನ್ನು ಮಾಡುತ್ತಾ ಕೊನೆಯಲ್ಲಿ ದೇವರಿಂದ ಬಹಳ ದೂರಹೋಗಿ ಧರ್ಮಭ್ರಷ್ಟರಾಗುತ್ತಾರೆ.

ಮತ್ತಾಯ 5:29,30ನೇ ವಚನಗಳನ್ನು ಓದಿರಿ. ಕ್ರಿಸ್ತನು ಲೈಂಗಿಕತೆಗೆ ಸಂಬಂಧಪಟ್ಟ ಪಾಪಗಳ ಬಗ್ಗೆ ಮಾತ್ರವಲ್ಲದೆ, ಇತರ ಪಾಪಗಳ ವಿಷಯದಲ್ಲಿಯೂ ಪರ್ವತ ಪ್ರಸಂಗದಲ್ಲಿ ತಿಳಿಸುತ್ತಾನೆ. ಈ ತತ್ವಗಳು ಕ್ರಿಸ್ತನಲ್ಲಿ ನಮ್ಮ ಬೆಳವಣಿಗೆಯ ಬಗ್ಗೆಯೂ ಅನ್ವಯವಾಗುತ್ತವೆ.

`ಮತ್ತಾಯ 5:29,30ನೇ ವಚನಗಳಲ್ಲಿ ಕ್ರಿಸ್ತನು ಯಾವ ನಿರ್ಣಾಯಕ ವಿಷಯದ ಬಗ್ಗೆ ನಮಗೆ ತಿಳಿಸುತ್ತಾನೆ? ನಾವು ನಿಜವಾಗಿಯೂ ನಮ್ಮ ಕಣ್ಣುಗಳನ್ನು ಕಿತ್ತು ಹಾಕಬೇಕು ಅಥವಾ ಕಾಲುಗಳನ್ನು ಕತ್ತರಿಸಬೇಕೆಂದು ಈ ವಾಕ್ಯಗಳು ತಿಳಿಸುತ್ತವೆಯೇ?`

ನಮ್ಮ ಶಾರೀರಿಕ ಅಂಗಗಳನ್ನು ಕತ್ತರಿಸಬೇಕೆಂದು ಕ್ರಿಸ್ತನು ತಿಳಿಸುತ್ತಿಲ್ಲ. ಬದಲಾಗಿ ಎಂತಹ ಸಮಯದಲ್ಲಿಯಾದರೂ ನಮ್ಮ ಮನಸ್ಸುಗಳನ್ನು ನಿಯಂತ್ರಿಸುವ ಮೂಲಕ ಶರೀರವನ್ನು ನಮ್ಮ ಅಧೀನದಲ್ಲಿಟ್ಟುಕೊಳ್ಳಬೇಕೆಂದು ಆತನು ತಿಳಿಸುತ್ತಾನೆ. ನಾವು ಪ್ರಾರ್ಥಿಸಬೇಕು ಮತ್ತು ತಕ್ಷಣದಲ್ಲಿಯೇ ದೇವರು ನಮ್ಮ ಜೀವನದಿಂದ ಎಲ್ಲಾ ವಿಧವಾದ ಪಾಪಾಧೀನ ಸ್ವಭಾವಗಳನ್ನು ಅಥವಾ ಪಾಪಮಾಡಬೇಕೆಂಬ ನಮ್ಮ ಬಯಕೆಯನ್ನು ತೆಗೆದುಹಾಕುತ್ತಾನೆಂದು ಈ ವಾಕ್ಯಗಳು ತಿಳಿಸುತ್ತಿಲ್ಲ. ಕೆಲವು ವೇಳೆ ದೇವರು ಕೃಪೆಯಿಂದಲೇ ಆ ರೀತಿ ಮಾಡಬಹುದು. ಆದರೆ ಹೆಚ್ಚಿನ ಸಂದರ್ಭಗಳಲ್ಲಿ ನಮ್ಮ ಅಪರಾಧ ಪಾಪ ಸ್ವಭಾವಗಳನ್ನು ಬಿಡುವುದಕ್ಕೆ ಅಥವಾ ಮಾಡಲಿಕ್ಕೆ ಸ್ವಲ್ಪವೂ ಇಷ್ಟವಿಲ್ಲದ ಏನಾದರೂ ಕಾರ್ಯಗಳನ್ನು ಮಾಡಲು ಆರಂಭಿಸುವುದಕ್ಕೆ ತೀವ್ರತರನಾದ ಶ್ರದ್ಧೆ ಅಥವಾ ಬದ್ಧತೆ (Radical Commitment) ಇರಬೇಕೆಂದು ದೇವರು ನಮಗೆ ಕರೆನೀಡುತ್ತಾನೆ. ಅದು ಎಂತಹ ಕಠಿಣ ಪರೀಕ್ಷೆಯಾಗಿರುತ್ತದಲ್ಲವೇ! ನಾವು ಸರಿಯಾದ ನಿರ್ಧಾರಗಳನ್ನು ಹೆಚ್ಚಾಗಿ ಮಾಡಿದಷ್ಟೂ, ನಾವು ಆತ್ಮೀಕವಾಗಿ ಬಲಗೊಳ್ಳುತ್ತೇವೆ. ಅಲ್ಲದೆ ನಮ್ಮ ಜೀವನದಲ್ಲಿ ಶೋಧನೆಯ ಶಕ್ತಿಯು ದುರ್ಬಲವಾಗುತ್ತದೆ.

ನಮ್ಮ ಮನಸ್ಸಿನಲ್ಲಿ ಗೊಂದಲ ಉಂಟಾಗಿ ದೇವರಿಂದ ನಾವು ದೂರಹೋದಾಗ, ದೇವರು ಕೆಲವುವೇಳೆ ತನ್ನ ಕಡೆಗೆ ನಮ್ಮ ಗಮನಸೆಳೆಯಲು ಕಠಿಣವಾದ ಪರೀಕ್ಷೆ ತರಬಹುದು. ಇಂತಹ ಕಠಿಣಪರಿಸ್ಥಿತಿಯಲ್ಲಿ ತಾನೇ ನಾವು ದೇವರಿಂದ ಎಷ್ಟು ದೂರಹೋಗಿದ್ದೇವೆ ಎಂಬುದನ್ನು ನಾವು ಅರಿತುಕೊಳ್ಳಬಹುದು. ಈ ಕಠಿಣ ಪರೀಕ್ಷೆಯು ನಾವು ತೀವ್ರತರನಾದ ನಿರ್ಧಾರ ತೆಗೆದುಕೊಂಡು ತನ್ನ ಚಿತ್ರಕ್ಕೆ ಒಡಂಬಡುವಂತೆ ದೇವರೇ ನೀಡಿದ ಕರೆಯಾಗಿರಬಹುದು.