---
title:  ಆರಾಧನೆಯ ಮೂಲಕ ಬದುಕಿರುವುದು
date:   26/07/2022
---

`ಯೋಬನು ಅನುಭವಿಸುತ್ತಿರುವ ವೇದನೆ, ಸಂಕಟಗಳಿಗೆ ಕಾರಣವೇನು? ಯೋಬ 1:6-2:10ನೇ ವಚನಗಳನ್ನು ಓದಿರಿ.` ನಮಗೆ ದಿಗ್ದಮೆಗೊಳಿಸುವ ಕೆಲವು ವಿಷಯಗಳು ಇಲ್ಲಿವೆ. ದೇವದೂತರು ದೇವರನ್ನು ನೋಡಲು ಬಂದಾಗ, ಸೈತಾನನೂ ಸಹ ಅವರೊಂದಿಗೆ ಬಂದನು. ದೇವರು ಸೈತಾನನನ್ನು ಎಲ್ಲಿಂದ ಬಂದೆ? ಎಂದು ಕೇಳಲು ಸೈತಾನನು ದೇವರಿಗೆ- "ಭೂಲೋಕದಲ್ಲಿ ಸಂಚರಿಸುತ್ತಾ ಅಲ್ಲಲ್ಲಿ ತಿರುಗುತ್ತಾ ಇದ್ದು ಬಂದೆನು" ಎಂದು ಹೇಳುತ್ತಾನೆ (ಯೋಬನು 1:7). ಆಗ ದೇವರು ನನ್ನ ದಾಸನಾದ ಯೋಬನ ಮೇಲೆ ಗಮನವಿಟ್ಟೆಯಾ? ಎಂದು ಸೈತಾನನನ್ನು ಕೇಳುತ್ತಾನೆ (2:8). ಈ ಪ್ರಶ್ನೆಯು ಅಷ್ಟೊಂದು ಗಮನಾರ್ಹವಲ್ಲ. ಆದರೆ ಈ ಪ್ರಶ್ನೆ ಕೇಳಿದ ದೇವರು ಗಮನಾರ್ಹನು. ಯೋಬನನ್ನು ಪರೀಕ್ಷಿಸಬೇಕೆಂದು ಸೈತಾನನು ಕೇಳುವುದಿಲ್ಲ. ಬದಲಾಗಿ ದೇವರು ಕೇಳುತ್ತಾನೆ. ಮುಂದೇನಾಗುತ್ತದೆಂಬುದನ್ನು ಖಚಿತವಾಗಿ ತಿಳಿದ ದೇವರು ಸೈತಾನನಿಗೆ ಯೋಬನ ಮೇಲೆ ಗಮನವಿಡಬೇಕೆಂದು ತಿಳಿಸುತ್ತಾನೆ. ದೇವರು ಮತ್ತು ಸೈತಾನನ ನಡುವಣ ಈ ಮಾತುಕತೆ ಪರಲೋಕದಲ್ಲಿ ನಡೆಯುತ್ತದೆ. ಆದರೆ ಭೂಲೋಕದಲ್ಲಿರುವ ಯೋಬನಿಗೆ ಮುಂದೆ ಬರಲಿರುವ ಕಠಿಣವಾದ ಅಗ್ನಿಪರೀಕ್ಷೆಯ ಬಗ್ಗೆ ಕಿಂಚಿತ್ತೂ ತಿಳಿದಿರುವುದಿಲ್ಲ. ಯೋಬನಿಗೆ ಬಂದಂತ ಎಲ್ಲಾ ಕಷ್ಟನಷ್ಟ, ಸಂಕಟಗಳಿಗೆ ದೇವರಲ್ಲ, ಬದಲಾಗಿ ಸೈತಾನನೇ ಕಾರಣನೆಂದು ಇಲ್ಲಿ ಸ್ಪಷ್ಟವಾಗಿದೆ. ಆದರೆ ಯೋಬನ ಆಸ್ತಿ, ಪಶುಸಂಪತ್ತು, ನಾಶವಾಗುವುದಕ್ಕೆ, ಅವನ ಹತ್ತುಮಕ್ಕಳ ಮರಣ ಹಾಗೂ ಅವನ ಶಾರೀರಿಕ ಆರೋಗ್ಯಕೆಡುವುದಕ್ಕೆ ದೇವರು ಸೈತಾನನಿಗೆ ಅನುಮತಿ ಕೊಟ್ಟನೆಂಬುದೂ ಸಹ ಇಲ್ಲಿ ಸ್ಪಷ್ಟವಾಗಿದೆ. ಯೋಬನು ಅಂತಹ ಕಡುನೋವು ಅನುಭವಿಸುವುದಕ್ಕೆ ದೇವರು ಅನುಮತಿ ನೀಡಿದಲ್ಲಿ ಹಾಗೂ ಅವನು ಅಂತಹ ದುಃಖಸಂಕಟದಿಂದ ನರಳುವುದಕ್ಕೆ ದೇವರು ಕಾರಣವಿರಲಿ ಇಲ್ಲವೆ ಸೈತಾನನೇ ಕಾರಣವಿರಲಿ, ಅದರಲ್ಲಿ ಯಾವ ವ್ಯತ್ಯಾಸವಿದೆ? ಯೋಬನು ಅಂತಹ ಕಠಿಣವಾದ ಪರೀಕ್ಷೆಗೆ ಒಳಗಾಗಿ ಕಡುಯಾತನೆ ಪಡುವುದಕ್ಕೆ ದೇವರು ಕಾರಣವಿದ್ದಲ್ಲಿ, ಆತನು ಪರಿಶುದ್ಧನೂ ಹಾಗೂ ನೀತಿವಂತನೂ ಆಗಿರುವುದು ಹೇಗೆ? ಯೋಬನ ಪರಿಸ್ಥಿತಿಯು ಒಂದು ವಿಶೇಷ ಉದಾಹರಣೆಯಾಗಿರಬಹುದೇ ಅಥವಾ ಇದು ದೇವರು ಇಂದಿಗೂ ಸಹ ನಮ್ಮನ್ನೂ ಸಹ ಪರೀಕ್ಷಿಸುವ ಒಂದು ವಿಶೇಷವಾದ ವಿಧಾನವಾಗಿದೆಯೇ?

`ತಾನು ಎದುರಿಸುತ್ತಿದ್ದ ಕಷ್ಟಸಂಕಟಗಳಿಗೆ ಯೋಬನ ಉತ್ತರವೇನಾಗಿತ್ತು? (ಯೋಬನು 1:20,21).`

ಯೋಬನು ಎದುರಿಸುತ್ತಿದ್ದ ಕಠಿಣವಾದ ಸಂಕಟಗಳಿಗೆ ನಾವು ಎರಡು ವಿಧವಾಗಿ ಪ್ರತಿಕ್ರಿಯೆ ನೀಡಬಹುದು. ಮೊದಲನೆಯದಾಗಿ ನಾವು ದೇವರ ಬಗ್ಗೆ ಬಹಳ ಕೋಪಗೊಂಡು ದೇವರು ಬಹಳ ಕ್ರೂರಿ, ದಯೆಯಿಲ್ಲದವನೆಂಬ ಭಾವನೆ ಉಂಟಾಗಬಹುದು ಇಲ್ಲವೆ ದೇವರೇ ಇಲ್ಲವೆಂಬ ನಿರ್ಧಾರಕ್ಕೆ ಬರಬಹುದು. ಎರಡನೆಯದಾಗಿ ಅಂತಹ ಪರಿಸ್ಥಿತಿಯಲ್ಲಿ ದೇವರ ಮೇಲೆ ದೃಢನಂಬಿಕೆ ಇಟ್ಟು ಆತನನ್ನು ಇನ್ನೂ ಬಲವಾಗಿ ಆತುಕೊಳ್ಳಬಹುದು. ಯೋಬನು ತನಗೆ ಬಂದ ದುರಂತದಲ್ಲಿಯೂ ಸಹ ದೇವರಲ್ಲಿ ಬಲವಾದ ನಂಬಿಕೆಯಿಟ್ಟು ಆತನನ್ನು ಆರಾಧಿಸುತ್ತಾನೆ.

ಯೋಬನು 1:20,21ನೇ ವಚನಗಳಲ್ಲಿ ಆರಾಧನೆಯ ಮೂರು ಅಂಶಗಳನ್ನು ಕಾಣಬಹುದು. ಈ ಅಂಶಗಳು ನಾವು ವೇದನೆಪಡುತ್ತಿರುವಾಗ ನಮಗೆ ಆದರಣೆ ಹೊಂದಲು ಸಹಾಯ ಮಾಡುತ್ತವೆ. ಮೊದಲನೆಯದಾಗಿ ಯೋಬನು ತನ್ನ ಅಸಹಾಯಕತೆಯನ್ನು ಒಪ್ಪಿಕೊಂಡು, ತನಗಿದ್ದ ಎಲ್ಲಾ ಆಸ್ತಿ, ಪಶುಸಂಪತ್ತು, ಮಕ್ಕಳೆಲ್ಲವೂ ದೇವರುಕೊಟ್ಟ ಆಶೀರ್ವಾದವೆಂದೂ ಅವುಗಳ ಮೇಲೆ ತನಗೆ ಯಾವುದೇ ಹಕ್ಕಿಲ್ಲವೆಂದು ತಿಳಿದುಕೊಳ್ಳುತ್ತಾನೆ. "ಏನೂ ಇಲ್ಲದವನಾಗಿ ತಾಯಿಯ ಗರ್ಭದಿಂದ ಬಂದೆನು. ಏನೂ ಇಲ್ಲದವನಾಗಿಯೇ ಗತಿಸಿ ಹೋಗುತ್ತೇನೆ” ಎಂದು ಹೇಳುತ್ತಾನೆ. ಎರಡನೆಯದಾಗಿ ".... ಯೆಹೋವನೇ ಕೊಟ್ಟನು. ಯೆಹೋವನೇ ತೆಗೆದುಕೊಂಡನು...." ಎಂದು ಹೇಳುವುದರ ಮೂಲಕ ದೇವರಿಗೆ ತನ್ನ ಕಷ್ಟ ಸಂಕಟಗಳೆಲ್ಲವೂ ತಿಳಿದಿದೆ. ತನ್ನ ಪರಿಸ್ಥಿತಿಯ ಬಗ್ಗೆ ಆತನಿಗೆ ಸಂಪೂರ್ಣ ನಿಯಂತ್ರಣವಿದೆ ಎಂದು ಯೋಬನು ಅರಿತಿದ್ದಾನೆ. ಮೂರನೆಯದಾಗಿ ".. ಯೆಹೋವನ ನಾಮಕ್ಕೆ ಸ್ತೋತ್ರವಾಗಲಿ" ಎಂದು ದೇವರನ್ನು ಆರಾಧಿಸುವುದರ ಮೂಲಕ ಆತನು ನೀತಿವಂತನೆಂಬ ದೃಢನಂಬಿಕೆಯನ್ನು ಯೋಬನು ವ್ಯಕ್ತಪಡಿಸುತ್ತಾನೆ.