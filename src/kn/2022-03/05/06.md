---
title:  ಅತ್ಯಂತ ಕಠಿಣವಾದ (ಅಗ್ನಿ) ಪರೀಕ್ಷೆ
date:   28/07/2022
---

ನಮ್ಮ ಜೀವನದಲ್ಲಿ ಪರಿಶುದ್ಧತೆ ಹಾಗೂ ಕ್ರಿಸ್ತನಂತ ಗುಣಸ್ವಭಾವಗಳನ್ನು ತರಬೇಕೆಂಬ ಉದ್ದೇಶದಿಂದ ದೇವರು ಕಠಿಣವಾದ ಪರೀಕ್ಷೆಗಳನ್ನು ಶೋಧನೆಗಳನ್ನು ಉಪಯೋಗಿಸುತ್ತಾನೆಂಬ ಅನೇಕ ಉದಾಹರಣೆಗಳನ್ನು ನಾವು ಹಿಂದಿನ ಪಾಠಗಳಲ್ಲಿ ಕಲಿತಿದ್ದೇವೆ. ಆದರೆ ಇಂತಹ ಉದಾಹರಣೆಗಳಿಂದ ಕೆಲವರು ದೇವರು ಬಹಳ ಕಠಿಣನೂ, ಕ್ರೂರಿಯೂ ಆದ ಯಜಮಾನನೆಂಬ ನಿರ್ಧಾರಕ್ಕೆ ಬರಬಹುದು. ಮತ್ತೆ ಕೆಲವರು "ದೇವರು ನಮ್ಮ ಬಗ್ಗೆ ಒಳ್ಳೆಯದನ್ನು ಬಯಸುತ್ತಾನೆಂದು ನಮಗೆ ತಿಳಿದಿದೆ. ಆದರೆ ಕಠಿಣವಾದ ಪರೀಕ್ಷೆ/ ಶೋಧನೆಗಳ ಉದಾಹರಣೆ ನೋಡಿದಾಗಿ ದೇವರು ನಮ್ಮ ಬಗ್ಗೆ ಹೆಚ್ಚಿನ ಕಾಳಜಿ ಹಾಗೂ ಪ್ರೀತಿ ತೋರಿಸುತ್ತಾನೆಂದು ನಮಗೆ ಅನಿಸುವುದಿಲ್ಲ, ಬದಲಾಗಿ ದೇವರು ದುರ್ಬಲರನ್ನು ಪೀಡಿಸಿ, ಕಾಡಿಸುವಂತ ಒಬ್ಬ ವ್ಯಕ್ತಿಯಾಗಿದ್ದಾನೆ. ದೇವರು ತನ್ನದೇ ಆದ ಉದ್ದೇಶಗಳನ್ನು ಹೊಂದಿದ್ದಾನೆ. ಇದರಿಂದ ಮಾನವರಾದ ನಮಗೆ ಕಠಿಣವಾದ ಕಷ್ಟಸಂಕಟಗಳು ಬರುತ್ತವೆ. ಇದರ ಬಗ್ಗೆ ನಾವೇನೂ ಮಾಡಲು ಸಾಧ್ಯವಿಲ್ಲ' ಎಂದು ಹೇಳಬಹುದು.

ಪಾಪ ತುಂಬಿದ ಈ ಲೋಕದಲ್ಲಿ ಜೀವಿಸುತ್ತಿರುವಾಗ, ಜೀವನದಲ್ಲಿ ಯಾಕೆ ಇಂತಹ ಕಠಿಣ ಕಷ್ಟನಷ್ಟ, ಸಂಕಟಗಳು ಸಂಭವಿಸುತ್ತವೆಂದು ನಮಗೆ ಸಂಪೂರ್ಣವಾಗಿ ತಿಳಿಯಲಾಗದೆಂಬುದು ನಿಜಸಂಗತಿಯಾಗಿದೆ. ಪರಲೋಕದಲ್ಲಿ ನಾವು ಇದನ್ನು ಚೆನ್ನಾಗಿ ತಿಳಿದುಕೊಳ್ಳುತ್ತೇವೆ (1 ಕೊರಿಂಥ 4:5; 2 ಕೊರಿಂಥ 13:12). ಆದರೆ ದೇವರು ಇದ್ದಾನೆ ಹಾಗೂ ನಮ್ಮ ಬಗ್ಗೆ ಆತನು ಚಿಂತಿಸುತ್ತಾನೆಂಬ ನಂಬಿಕೆಯಿಂದ ನಾವು ಜೀವಿಸಬೇಕಾದದ್ದು ಅನಿವಾರ್ಯ. ಪ್ರವಾದಿಯಾದ ಯೆಶಾಯನು ಈ ವಿಷಯವನ್ನು ಬಹಳ ಚೆನ್ನಾಗಿ ವಿವರಿಸುತ್ತಾನೆ.

ಯೆಶಾಯ 43:1-7ನೇ ವಚನಗಳನ್ನು ಓದಿರಿ, ತನ್ನ ಜನರು ನದಿಗಳು ಮತ್ತು ಬೆಂಕಿಯ ಮೂಲಕ ಹಾದು ಹೋಗಬೇಕೆಂದು ದೇವರು ಹೇಳುತ್ತಾನೆ. ಇವೆರಡೂ ಅತ್ಯಂತ ಕಠಿಣವಾದ ಅಪಾಯಗಳನ್ನು ಸೂಚಿಸುವ ಸಂಕೇತಗಳಾಗಿವೆ. ಇಂತಹ ಅಪಾಯಗಳಿಂದ ದೇವರು ತನ್ನ ಜನರನ್ನು ರಕ್ಷಿಸಿ ಸುಲಭವಾದ ಮಾರ್ಗಗಳ ಮೂಲಕ ಅವರನ್ನು ನಡೆಸುತ್ತಾನೆಂದು ಹೇಳಬಹುದೆಂದು ನೀವು ನಿರೀಕ್ಷಿಸಬಹುದು. ಆದರೆ 23ನೇ ಕೀರ್ತನೆಯಲ್ಲಿ ತಿಳಿಸಿದ ಕುರುಬನಂತೆ ಕಷ್ಟಸಂಕಟಗಳ ಸಮಯದಲ್ಲಿ ನಾನಿರುತ್ತೇನೆ, ಆದುದರಿಂದ ನೀವು ಹೆದರಬಾರದೆಂದು ದೇವರು ಹೇಳುತ್ತಾನೆ.

`ಯೆಶಾಯ 43:1-7ನೇ ವಚನಗಳನ್ನು ತಿರುಗಿ ಓದಿರಿ, ನೀರಿನಲ್ಲಿ ಮತ್ತು ಬೆಂಕಿಯಲ್ಲಿ ತನ್ನ ಜನರು ಹಾದುಹೋಗಬೇಕಾದಂತ ಕಠಿಣ ಪರಿಸ್ಥಿತಿಯಲ್ಲಿ ಅವರನ್ನು ಯಾವ ರೀತಿಯಲ್ಲಿ ಸಂತೈಸುವೆನೆಂದು ದೇವರು ಭರವಸ ನೀಡುತ್ತಾನೆಂಬುದನ್ನು ಗಮನಿಸಿ. ಇಂತಹ ಭರವಸೆಗಳಿಂದ ದೇವರ ಬಗ್ಗೆ ನಿಮಗೆ ಎಂತಹ ಅಭಿಪ್ರಾಯ ಬರಬಹುದು?`

ದೇವರು ಬರಮಾಡುವ ಕಠಿಣ ಪರೀಕ್ಷೆಗಳ ಸಾರಾಂಶವನ್ನು ನಾವು ಮೂರು ವಿಧವಾಗಿ ತಿಳಿದುಕೊಳ್ಳಬಹುದು. 1. ಮೊದಲನೆಯದಾಗಿ ದೇವರು ನಮಗೆ ಬರಮಾಡುವ ತೀಕ್ಷ್ಮವಾದ (ಅಗ್ನಿ) ಪರೀಕ್ಷೆಗಳು ನಮ್ಮ ಪಾಪಗಳನ್ನು ನಾಶಪಡಿಸಲಿಕ್ಕೆ ಮಾತ್ರವೇ ಹೊರತು ನಮ್ಮನ್ನು ನಾಶಪಡಿಸುವುದಕ್ಕಲ್ಲ. 2. ಎರಡನೆಯದಾಗಿ ಇವು ನಮ್ಮಲ್ಲಿ ಅತೀವ ದುಃಖ ಉಂಟುಮಾಡುವುದಕ್ಕಲ್ಲ, ಬದಲಾಗಿ ನಮ್ಮನ್ನು ಪರಿಶುದ್ಧರನ್ನಾಗಿ ಮಾಡುತ್ತವೆ. 3. ಮೂರನೆಯದಾಗಿ ಪರಿಸ್ಥಿತಿ ಎಷ್ಟೇ ಕಠಿಣವಾಗಿರಲಿ, ದೇವರು ನಮ್ಮನ್ನು ಎಂದಿಗೂ ಕೈಬಿಡುವುದಿಲ್ಲ. ಎಲ್ಲಾ ಸಮಯದಲ್ಲಿಯೂ ನಮ್ಮೊಂದಿಗಿರುತ್ತಾನೆ.

`ದೇವರ ಕ್ರಿಯೆಗಳು ಹಾಗೂ ಆತನ ಸ್ವಭಾವದ ಬಗ್ಗೆ ಕೆಳಗಿನ ವಚನಗಳು ಏನು ತಿಳಿಸುತ್ತವೆ? ಕೀರ್ತನೆ 103:13,14; ಮತ್ತಾಯ 28:20; 1 ಕೊರಿಂಥ 10:13 ಹಾಗೂ 1 ಪೇತ್ರನು 1:7.`

`ಈ ವಾಕ್ಯಗಳಲ್ಲಿ ತಿಳಿಸಿರುವ ವಾಗ್ದಾನಗಳ ನೆರವೇರುವಿಕೆಯನ್ನು ನಿಮ್ಮ ಜೀವನದಲ್ಲಿ ಯಾವ ರೀತಿ ಅನುಭವಿಸಿದ್ದೀರಿ?`