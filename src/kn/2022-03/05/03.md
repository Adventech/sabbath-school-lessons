---
title:  ಹಠಮಾರಿಯಾದ ಇಸ್ರಾಯೇಲ್
date:   25/07/2022
---

ಪ್ರವಾದಿಯಾದ ಹೋಶೇಯನ ಕತೆಯಿಂದ ನಾವು ಪ್ರಮುಖವಾದ ಕೆಲವು ಪಾಠಗಳನ್ನು ಕಲಿಯಬಹುದು. ಅವನ ಪರಿಸ್ಥಿತಿಯು ಅಸಾಧಾರಣವಾಗಿದೆ. ಅವನ ಹೆಂಡತಿಯಾದ ಗೋಮರಳು ಗಂಡನಾದ ಹೋಶೇಯನನ್ನು ಬಿಟ್ಟು ಬೇರೆಯವನೊಂದಿಗೆ ವ್ಯಭಿಚಾರ ಮಾಡಿ ಅವನಿಗೆ ಮಕ್ಕಳನ್ನು ಹೆತ್ತಳು. ಆಕೆಯು ಗಂಡನಿಗೆ ದ್ರೋಹಮಾಡಿದ ವ್ಯಭಿಚಾರಿಣಿಯಾಗಿದ್ದರೂ, ಆಕೆಯನ್ನು ತಿರುಗಿ ಸೇರಿಸಿಕೊಂಡು ಅವಳನ್ನು ಪ್ರೀತಿಸುವಂತೆ ದೇವರು ಪ್ರವಾದಿಯಾದ ಹೋಶೇಯನಿಗೆ ಹೇಳಿದನು. ಈ ಕತೆಯು ಸತ್ಯದೇವರಾದ ಯೆಹೋವನನ್ನು ಬಿಟ್ಟು, ಅನ್ಯದೇವತೆಗಳನ್ನು ಪೂಜಿಸಿ ಆತ್ಮೀಕ ವ್ಯಭಿಚಾರ ಮಾಡಿದ ಇಸ್ರಾಯೇಲ್ಯರು ಮತ್ತು ದೇವರ ಬಗ್ಗೆ ತಿಳಿಸುವ ಒಂದು ಸಾಮ್ಯವಾಗಿದೆ. ಆದಾಗ್ಯೂ ದೇವರು ಅವರನ್ನು ಪ್ರೀತಿಸಿದನು. ಮಾತ್ರವಲ್ಲದೆ ಅವರಿಗೆ ಇನ್ನೂ ಹೆಚ್ಚಾಗಿ ತನ್ನ ಪ್ರೀತಿಯನ್ನು ತೋರಿಸಲು ಬಯಸಿದನು. ದೇವರ ವಿಧಾನಗಳು/ ಮಾರ್ಗಗಳು ಹೇಗಿರುತ್ತವೆ ಎಂಬುದನ್ನು ಗಮನಿಸಿರಿ.

`ಹೋಶೇಯನು 2:1-12ನೇ ವಚನಗಳನ್ನು ಅಧ್ಯಯನ ಮಾಡಿ. ಇಸ್ರಾಯೇಲ್ಯರನ್ನು ಪುನಃ ತನ್ನ ಬಳಿಗೆ ಹಿಂದಿರುಗುವಂತೆ ಮಾಡಲು ಯಾವ ವಿಧಾನಗಳನ್ನು ಉಪಯೋಗಿಸುವೆನೆಂದು ದೇವರು ಹೇಳುತ್ತಾನೆ?`

ದೇವರು ನಾವು ಪಶ್ಚಾತ್ತಾಪಪಡುವಂತೆ ಮಾಡಲು ಅನುಸರಿಸುವ ಮಾರ್ಗದ ಬಗ್ಗೆ ಪ್ರಮುಖವಾದ ಯಾವ ಎರಡು ಅಂಶಗಳನ್ನು ತಿಳಿಸುತ್ತಾನೆ?

ಮೊದಲನೆಯದಾಗಿ, ದೇವರು ತನ್ನ ಕಾರ್ಯ ಮಾಡುತ್ತಿದ್ದಾನೆಂಬುದನ್ನು ತಿಳಿದುಕೊಳ್ಳದ ಅಪಾಯದಲ್ಲಿದ್ದೇವೆ. ಇಸ್ರಾಯೇಲ್ಯರು ಅತ್ಯಂತ ಕಠಿಣವಾದ ವೇದನೆ ಅನುಭವಿಸುತ್ತಿರುವಾಗ, ದೇವರು ತಮ್ಮ ರಕ್ಷಣೆಗಾಗಿ ಕಾರ್ಯ ಮಾಡುತ್ತಿದ್ದಾನೆಂದು ಅವರು ತಿಳಿದುಕೊಳ್ಳುವುದು ಕಷ್ಟವಾಗಿರಬಹುದು. ನಮಗೆ ಕಷ್ಟಗಳು ಬಂದಾಗ, ಅನೇಕವಿಧವಾದ ಸಮಸ್ಯೆಗಳು ನಮ್ಮ ಮುಂದಿರುವಾಗ ಹಾಗೂ ಮುಂದೆ ಏನು ಮಾಡಬೇಕೆಂದು ನಮಗೆ ದಾರಿತೋರದಿರುವಾಗ ದೇವರು ಎಲ್ಲಿದ್ದಾನೆಂಬ ಪ್ರಶ್ನೆ ಬರಬಹುದು. ನಾವೆಲ್ಲಿಗೆ ಹೋಗುತ್ತಿದ್ದೇವೆಂದೂ ಸಹ ತಿಳಿಯದಿರಬಹುದು (ಶೇಯ 2:6). ಅನ್ನ, ಆಹಾರ, ಬಟ್ಟೆ, ವಸತಿಗಳಿಗಿಂತ ಮೂಲಭೂತ ಅಗತ್ಯಗಳಿಗೆ ಕೊರತೆ ಬಂದಾಗ, ನಮ್ಮ ತಂದೆಯಾದ ದೇವರು ಇದಕ್ಕೆಲ್ಲಾ ಕಾರಣವೇ ಎಂಬ ಸಂಶಯವುಂಟಾಗಬಹುದು (ಹೊಶೇಯ 2:9,10). ಅಂತಹ ಸಮಯಗಳಲ್ಲಿ ನಮ್ಮ ಭಾವನೆ ಏನೇ ಆಗಿರಲಿ, ದೇವರು ನಮ್ಮನ್ನು ಬಹಳವಾಗಿ ಪ್ರೀತಿಸುವುದರಿಂದ ನಾವು ಪಶ್ಚಾತ್ತಾಪಪಟ್ಟು ತಿರುಗಿ ತನ್ನ ಬಳಿಗೆ ಬರಬೇಕೆಂದು ಆತನು ಯಾವಾಗಲೂ ಕಾರ್ಯಮಾಡುತ್ತಾನೆ.

ಎರಡನೆಯದಾಗಿ, ದೇವರು ನಾವು ಪಶ್ಚಾತ್ತಾಪಪಟ್ಟು ತಿರುಗಿ ತನ್ನ ಬಳಿಗೆ ಬರಬೇಕೆಂದು ಕಾರ್ಯ ಮಾಡುತ್ತಿರುವಾಗ ನಾವು ಆತನನ್ನು ಅಪಾರ್ಥ ಮಾಡಿಕೊಳ್ಳುವ ಅಪಾಯವಿದೆ. ದೇವರು ತನ್ನ ಕಾರ್ಯ ಮಾಡುತ್ತಿದ್ದಾನೆಂದು ನಮಗೆ ತಿಳಿದು ಬರಬಹುದು, ಆದರೆ ಆತನು ಮಾಡುವುದು ನಮಗೆ ಇಷ್ಟವಾಗುವುದಿಲ್ಲ. ನಮಗೆ ನೋವಾದಾಗ ಮತ್ತು ಕಷ್ಟ ಶೋಧನೆಗಳ ನಿಮಿತ್ತ ದಾರಿ ತೋರದಿದ್ದಾಗ ದೇವರು ಕ್ರೂರಿ, ನಮ್ಮ ಬಗ್ಗೆ ಆತನಿಗೆ ಯಾವುದೇ ಚಿಂತೆಯಿಲ್ಲ, ಕಾಳಜಿ ತೋರಿಸುವುದಿಲ್ಲ ಎಂದು ಹೇಳುವುದು ಬಹಳ ಸುಲಭ. ಆದರೆ ದೇವರು ತನ್ನ ಒಡಂಬಡಿಕೆಯ ಪ್ರೀತಿಯ ಮೂಲಕ ನಮ್ಮಲ್ಲಿ ಪುನರುಜ್ಜಿವನ ಉಂಟುಮಾಡಿ ನಮ್ಮ ನಂಬಿಕೆಯನ್ನು ದೃಢಪಡಿಸಿ ಚೈತನ್ಯಗೊಳಿಸಲು ಯಾವಾಗಲೂ ಕಾರ್ಯ ಮಾಡುತ್ತಿರುತ್ತಾನೆಂಬುದನ್ನು ನಾವು ಎಂದಿಗೂ ಮರೆಯಬಾರದು.

`ಹೋಶೇಯ 2:14-23ನೇ ವಚನಗಳು ದೇವರ ಬಗ್ಗೆ ಏನು ತಿಳಿಸುತ್ತವೆ? ನೀವು ಒಂದು ವೇಳೆ ದೇವರನ್ನು ಬಿಟ್ಟು ದೂರಹೋಗಿದ್ದಲ್ಲಿ, ತಿರುಗಿ ಆತನ ಬಳಿಗೆ ಬರುವಂತೆ ಪವಿತ್ರಾತ್ಮನ ಸಹಾಯವನ್ನು ಬೇಡಿಕೊಳ್ಳಿ, ದೇವರಿಂದ ದೂರ ಹೋಗಿದ್ದಲ್ಲಿ ಯಾಕೆ ಅಂತಹ ಕಠಿಣವಾದ ಅಗ್ನಿಪರೀಕ್ಷೆಗೆ ನೀವು ಒಳಗಾಗಬೇಕು. ಶೀಘ್ರವಾಗಿ ದೇವರ ಬಳಿಗೆ ಹಿಂದಿರುಗಿ, ದೇವರಿಗೆ ನಿಮ್ಮನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಡಲು ಇರುವ ಅಡೆತಡೆಗಳಾವುವು?`