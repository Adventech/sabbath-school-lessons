---
title:  ನಿರೀಕ್ಷೆಯೊಂದಿಗೆ ಬದುಕುಳಿದಿರುವುದು
date:   27/07/2022
---

ಪೌಲ ತಿಮೊಥೆಯರು ಕೊರಿಂಥ ಸಭೆಯ ವಿಶ್ವಾಸಿಗಳಿಗೆ ತಾವು ಅನುಭವಿಸಿದ ಸಂಕಟವನ್ನು ಹೀಗೆ ವಿವರಿಸುತ್ತಾರೆ: "ಸಹೋದರರೇ... ನಾವು ಬಲವನ್ನು ಮೀರಿದಂತ ಅತ್ಯಧಿಕವಾದ ಭಾರದಿಂದ ಕುಗ್ಗಿ ಹೋಗಿ, ಜೀವವುಳಿಯುವ ಮಾರ್ಗವನ್ನು ಕಾಣದವರಾದೆವೆಂಬುದನ್ನು ನೀವು ತಿಳಿಯಬೇಕೆಂದು ಅಪೇಕ್ಷಿಸುತ್ತೇವೆ. ಮರಣವಾಗುತ್ತದೆಂಬ ನಿಶ್ಚಯವು ನಮ್ಮೊಳಗೆ ಉಂಟಾಯಿತು; ನಾವು ನಮ್ಮ ಮೇಲೆ ಭರವಸವಿಟ್ಟುಕೊಳ್ಳದೆ, ಸತ್ತವರನ್ನು ಎಬ್ಬಿಸಿದ ದೇವರಮೇಲೆಯೇ ಭರವಸವಿಡುವವರಾಗಬೇಕೆಂದು ಹೀಗಾಯಿತು” (2 ಕೊರಿಂಥ 1:8,9).

ದೇವರಿಂದ ಆರಿಸಲ್ಪಟ್ಟ ಅಪೋಸ್ತಲನಾದ ಪೌಲನು ಇತರೆಲ್ಲರಿಗಿಂತ ಹೆಚ್ಚಾದ ಕಷ್ಟಸಂಕಟಗಳನ್ನು ಎದುರಿಸಿದನು. ಆದಾಗ್ಯೂ ಅವನು ನಿರಾಶೆಗೊಳ್ಳಲಿಲ್ಲ ಅಥವಾ ಹತಾಶೆ ಹೊಂದಲಿಲ್ಲ. ಬದಲಾಗಿ ದೇವರಿಗೆ ಹೆಚ್ಚಾದ ಸ್ತೋತ್ರಅರ್ಪಿಸಿದನು. ಅವನು ಎದುರಿಸಿದ ಕಠಿಣವಾದ ಕಷ್ಟಸಂಕಟಗಳ ಬಗ್ಗೆ 2 ಕೊರಿಂಥ 11:23-29 ಹಾಗೂ 2 ಕೊರಿಂಥ 1:3-11ನೇ ವಚನಗಳನ್ನು ಓದಿರಿ.

ತನಗೆ ಸಂಭವಿಸಿದ ಎಲ್ಲಾ ಸಂಕಟಗಳಲ್ಲಿ ದೇವರು ತನ್ನನ್ನು ಸಂತೈಸಿದ್ದಾನೆಂದು ಪೌಲನು ಹೇಳುತ್ತಾನೆ. ನಾನಾ ಸಂಕಟಗಳನ್ನು ಅನುಭವಿಸುತ್ತಿರುವವರನ್ನು ಕರುಣೆಯಿಂದ ಸಂತೈಸಬೇಕೆಂಬ ಕಾರಣದಿಂದ ದೇವರು ತನ್ನನ್ನು ಸಂತೈಸಿ ಆದರಣೆ ನೀಡಿದನೆಂದು ಪೌಲನು ಹೇಳುತ್ತಾನೆ (2 ಕೊರಿಂಥ 1:4). ಕಷ್ಟ ಸಂಕಟ ಅನುಭವಿಸುವುದು ದೇವರು ತನ್ನ ಸೇವೆಮಾಡಲು ನಮ್ಮನ್ನು ಕರೆದಿದ್ದಾನೆಂದು ಎಷ್ಟರಮಟ್ಟಿಗೆ ನಾವು ತಿಳಿಯಬಹುದು? ಇದರ ಬಗ್ಗೆ ನಾವು ಹೇಗೆ ಜಾಗರೂಕರಾಗಿರಬಹುದು?

ಸಂಕಟ, ನೋವು ಅನುಭವಿಸುತ್ತಿರುವವರಿಗೆ ದೇವರು ನಮ್ಮ ಮೂಲಕ ಸೇವೆ ಮಾಡಲು ಬಯಸುತ್ತಾನೆ. ಅಂದರೆ ಮೊದಲು ನಾವು ಅಂತಹ ಕಷ್ಟಸಂಕಟಗಳ ಅನುಭವಗಳನ್ನು ಹೊಂದುವಂತೆ ದೇವರು ಮಾಡುತ್ತಾನೆಂದು ಇದರ ಅರ್ಥ. ಇದರಿಂದ ನಾವು ಉತ್ತೇಜನ ಹೊಂದುವಂತೆ ದೇವರು ನಮಗೆ ಆದರಣೆ ನೀಡಿ ಸಂತೈಸುತ್ತಾನೆ. ಇದು ಕ್ರಿಸ್ತನ ಜೀವನದ ತತ್ವವೂ ಸಹ ಆಗಿದೆ (ಇಬ್ರಿಯ 4:15).

ಪೌಲನ ಬಗ್ಗೆ ನಾವು ವಿಷಾದ, ಕನಿಕರ ವ್ಯಕ್ತಪಡಿಸಬೇಕೆಂಬ ಉದ್ದೇಶದಿಂದ ಆತನು ತನಗೆ ಬಂದ ಕಷ್ಟಸಂಕಟಗಳನ್ನು ವಿವರಿಸುತ್ತಿಲ್ಲ. ನಾವು ಎಂತಹ ಕಠಿಣವಾದ ಅಗ್ನಿಪರೀಕ್ಷೆ ಎದುರಿಸುತ್ತಿದ್ದರೂ, ದೇವರು ನಮ್ಮನ್ನು ಸಂತೈಸಿ ಆದರಣೆ ನೀಡುತ್ತಾನೆಂಬುದನ್ನು ನಾವು ತಿಳಿದುಕೊಳ್ಳಬೇಕೆಂಬುದು ಪೌಲನ ಉದ್ದೇಶವಾಗಿದೆ. ನಮ್ಮ ಜೀವನದ ಬಗ್ಗೆ ಹತಾಶೆ ಬರಬಹುದು ಇಲ್ಲವೆ ನಾವು ಕೊಲ್ಲಲ್ಪಡಬಹುದು. ಆದರೆ ಭಯಪಡಬಾರದು. ತನ್ನ ಮೇಲೆ ಸಂಪೂರ್ಣ ಭರವಸ ಹೊಂದಬೇಕೆಂದು ದೇವರು ನಮಗೆ ಬೋಧಿಸುತ್ತಾನೆ. ನಮ್ಮ ದೇವರು ಸತ್ತವರನ್ನು ಎಬ್ಬಿಸುವವನಾಗಿರುವುದರಿಂದ (2 ಕೊರಿಂಥ 1:9) ಆತನ ಮೇಲೆ ನಾವು ಭರವಸವಿಡಬಹುದು.

ಪೌಲನು ಸುವಾರ್ತೆಯನ್ನು ಸಾರುವುದನ್ನು ಮುಂದುವರೆಸುವಾಗ, ಈಗ ಮಾಡಿದಂತೆ ಮುಂದೆಯೂ ಸಹ ತನಗೆ ಸಂಭವಿಸಬಹುದಾದ ಎಲ್ಲಾ ಅಪಾಯಗಳಿಂದ ದೇವರು ತಪ್ಪಿಸುವನೆಂದು ಅವನಿಗೆ ಭರವಸವಿದೆ. ಅವನ ಈ ದೃಢವಾದ ಭರವಸೆಗೆ ಮೂರು ಮುಖ್ಯ ವಿಷಯಗಳನ್ನು 2 ಕೊರಿಂಥ 1:10,11ನೇ ವಚನಗಳಲ್ಲಿ ತಿಳಿಸುತ್ತಾನೆ : "ಹಿಂದೆ ದೇವರು ಪೌಲನನ್ನು "ಭಯಂಕರ ಮರಣದಿಂದ ತಪ್ಪಿಸಿದ್ದಾನೆ. ಅಲ್ಲದೆ ಇನ್ನು ಮೇಲೆಯೂ ತಪ್ಪಿಸುವನೆಂದು ದೇವರಲ್ಲಿ ನಿರೀಕ್ಷೆ ಇಟ್ಟಿದ್ದಾನೆ" (2 ಕೊರಿಂಥ 1:10), ಮೂರನೆಯದಾಗಿ ಅಲ್ಲದೆ ವಿಶ್ವಾಸಿಗಳಾದ ಕ್ರೈಸ್ತರು ಅವನಿಗೋಸ್ಕರ ಪ್ರಾರ್ಥನೆ, ವಿಜ್ಞಾಪನೆಗಳನ್ನು ಮಾಡುತ್ತಾರೆ (2 ಕೊರಿಂಥ 1:11).

`ನಾವು ಕಷ್ಟಸಂಕಟಗಳನ್ನು ಅನುಭವಿಸುತ್ತಿರುವಾಗ ಅನೇಕ ಸಂದರ್ಭಗಳಲ್ಲಿ ನಮ್ಮ ಬಗ್ಗೆ ನಮಗೆ ಅತೀವ ಮರುಕ (Self-Pity) ಉಂಟಾಗಬಹುದು. ಅಂತಹ ಸ್ಥಿತಿಗೆ ಒಳಗಾಗದಂತೆ ಪೌಲನ ಕಷ್ಟಸಂಕಟಗಳಿಂದ ನಾವು ಏನು ಕಲಿಯಬಹುದು?`