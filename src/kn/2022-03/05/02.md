---
title:  ಅಬ್ರಹಾಮನಿಗೆ ಬಂದ ಅತ್ಯಂತ ಕಠಿಣವಾದ ಪರೀಕ್ಷೆ
date:   24/07/2022
---

ಆದಿಕಾಂಡ 22ನೇ ಅಧ್ಯಾಯದಲ್ಲಿ ದೇವರು ಅಬ್ರಹಾಮನಿಗೆ ಅವನ ಒಬ್ಬನೇ ಮಗನಾದ ಇಸಾಕನನ್ನು ತನಗೆ ಬಲಿಯಾಗಿ ಅರ್ಪಿಸಬೇಕೆಂದು ಹೇಳುತ್ತಾನೆ. ಅಬ್ರಹಾಮನ ಮನಸ್ಸಿನಲ್ಲಿ ಆಗ ಎಂತಹ ಭಾವನೆ ಉಂಟಾಗಿರಬಹುದೆಂದು ನಾವು ಊಹಿಸಬಹುದೇ? ಪರಿಶುದ್ಧನಾದ ದೇವರು ಇಂತಹ ಆದೇಶ ನೀಡುವುದು ಆತನ ಸ್ವಭಾವಕ್ಕೆ ಸಂಪೂರ್ಣ ವಿರುದ್ಧವಾದದ್ದು, ಈ ದೇಶವನ್ನು ನಿನ್ನ ಸಂತತಿಯವರಿಗೆ ಕೊಡುತ್ತೇನೆಂದು ದೇವರು ಮಾಡಿದ ವಾಗ್ದಾನ ತನ್ನ ಮಗನನ್ನು ಬಲಿಕೊಟ್ಟಲ್ಲಿ ನೆರವೇರುವುದೇ ಎಂಬ ಸಂದೇಹ ಅಬ್ರಹಾಮನಲ್ಲಿ ಬಂದಿರಬಹುದು. ಇಸಾಕನು ಸತ್ತಲ್ಲಿ ಈ ವಾಗ್ದಾನವು ನೆರವೇರುವುದಿಲ್ಲ.

`ದೇವರು ಯಾಕೆ ಅಬ್ರಹಾಮನಿಗೆ ಅವನ ಮಗನಾದ ಇಸಾಕನನ್ನು ಬಲಿಯಾಗಿ ಅರ್ಪಿಸುವಂತೆ ಕೇಳಿದನು? ದೇವರಿಗೆ ಎಲ್ಲವೂ ತಿಳಿದಿರುವಾಗ ಆತನ ಉದ್ದೇಶವೇನಾಗಿತ್ತು?`

ದೇವರ ಆದೇಶ ಮತ್ತು ಅದರ ಸಮಯ ಗೊತ್ತುಗುರಿಯಿಲ್ಲದೆ ಮಾಡಿದ ಯೋಜನೆಯಲ್ಲ. ದೇವರು ಇದನ್ನು ಮೊದಲೇ ನಿರ್ಧರಿಸಿದ್ದನು. ಇದು ಅಬ್ರಹಾಮನಿಗೆ ಬಂದಂತ ಅತ್ಯಂತ ಕಠಿಣವಾದ ಪರೀಕ್ಷೆಯಾಗಿತ್ತು. ಸರ್ವಶಕ್ತನಾದ ದೇವರು ಮಾನವರ ಪಾಪ ವಿಮೋಚನೆಗಾಗಿ ತನ್ನ ಒಬ್ಬನೇ ಮಗನನ್ನು ಬಲಿಯಾಗಿ ಅರ್ಪಿಸುವ ಶ್ರೇಷ್ಠತೆಯನ್ನು ಅಬ್ರಹಾಮನು ಅರ್ಥಮಾಡಿಕೊಳ್ಳಬೇಕೆಂಬ ಉದ್ದೇಶದಿಂದ ಅವನು ಅಂತಹ ಕಠಿಣವಾದ ಶೋಧನೆ ಎದುರಿಸಲು ದೇವರು ಬಯಸಿದ್ದನು.

ಅಬ್ರಹಾಮನು ತನ್ನ ಮಗನನ್ನು ಕೊಲ್ಲಬೇಕೆಂದು ದೇವರು ಎಂದೂ ಸಹ ಉದ್ದೇಶಿಸಿರಲಿಲ್ಲ. ಅದು ಅವನಿಗೆ ಬಂದ ಒಂದು ಪರೀಕ್ಷೆಯಾಗಿತ್ತು. ದೇವರು ಕೆಲವು ಸಮಯದಲ್ಲಿ ಹೇಗೆ ಕಾರ್ಯ ಮಾಡುತ್ತಾನೆಂಬುದನ್ನು ಇದು ಪ್ರಮುಖವಾಗಿ ತಿಳಿಸುತ್ತದೆ. ದೇವರು ಕೆಲವುವೇಳೆ ನಮ್ಮನ್ನು ಒಂದು ಕೆಲಸಮಾಡುವಂತೆ ಕೇಳಬಹುದು, ಆದರೆ ಅದನ್ನು ನಾವು ಮುಕ್ತಾಯ ಮಾಡಬೇಕೆಂದು ಆತನು ಎಂದೂ ಸಹ ಉದ್ದೇಶಿಸಿರುವುದಿಲ್ಲ. ಇದರಲ್ಲಿ ಬರುವ ಫಲಿತಾಂಶವು ದೇವರಿಗೆ ಮುಖ್ಯವಾಗಿರುವುದಿಲ್ಲ. ಆದರೆ ಆ ಕಾರ್ಯವಿಧಾನದಲ್ಲಿ ನಾವು ಯಾವ ಪಾಠ ಕಲಿತಿದ್ದೇವೆ ಎಂಬುದು ದೇವರ ಮುಖ್ಯ ಉದ್ದೇಶವಾಗಿದೆ.

ಯೇಸುವು ಯೆಹೂದ್ಯರಿಗೆ ನಿಮ್ಮ ಮೂಲಪುರುಷನಾದ ಅಬ್ರಹಾಮನು ನನ್ನ ದಿನವನ್ನು ತಾನು ನೋಡೇನೆಂದು ಉಲ್ಲಾಸಪಟ್ಟನು; ಅದನ್ನು ನೋಡಿ ಸಂತೋಷಗೊಂಡನು” ಎಂದು ಹೇಳಿದನು (ಯೋಹಾನ 8:56), ಆಗ ಕ್ರಿಸ್ತನು ಒಂದುವೇಳೆ ಅಬ್ರಹಾಮನ ಅನುಭವದ ಬಗ್ಗೆ ಯೋಚಿಸುತ್ತಿರಬಹುದು. ದೇವರ ಸ್ವರವನ್ನು ಅಬ್ರಹಾಮನು ತಿಳಿದುಕೊಂಡಿದ್ದನು. ತನ್ನ ಮಗನ ಬಲಿಕೊಡಲು ದೇವರೇ ಆದೇಶ ನೀಡಿದ್ದಾನೆಂದು ಅವನಿಗೆ ಅರಿವಾಗಿತ್ತು.

`ನೀವು ದೇವರ ಸ್ವರವನ್ನು ಹೇಗೆ ತಿಳಿದುಕೊಳ್ಳುವಿರಿ? ದೇವರು ನಿಮ್ಮೊಂದಿಗೆ ಮಾತಾಡುತ್ತಿದ್ದಾನೆಂದು ನಿಮಗೆ ಹೇಗೆ ತಿಳಿಯುವುದು? ಆತನು ತನ್ನ ಚಿತ್ರವನ್ನು ನಿಮಗೆ ತಿಳಿಸುವ ವಿಧಾನಗಳು ಯಾವುವು?`