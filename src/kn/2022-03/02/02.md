---
title:  ಆಶ್ಚರ್ಯಗಳು
date:   03/07/2022
---

> <p></p>
> "ಪ್ರಿಯರೇ, ನೀವು ಪರಿಶೋಧನೆಗಾಗಿ ಪುಟಕ್ಕೆ ಹಾಕಲ್ಪಟ್ಟಿದ್ದಕ್ಕೆ ಆಶ್ಚರ್ಯ ಪಡಬೇಡಿರಿ.  ವಿಪರೀತವಾದ ಸಂಗತಿ ಸಂಭವಿಸಿತೆಂದು ಯೋಚಿಸಬೇಡಿರಿ” (1 ಪೇತ್ರನು 4:12).

ಆಶ್ಚರ್ಯಗಳು ಅದರಲ್ಲೂ ವೇದನೆ ತರುವಂತ ಆಶ್ಚರ್ಯಕರ ಸಂಗತಿಗಳು  ನಮ್ಮ ಜೀವನದಲ್ಲಿ ಅನೇಕ ವಿಧವಾಗಿ ಬರುತ್ತವೆ. ಇದ್ದಕ್ಕಿದ್ದಂತೆ ಅಪಘಾತವಾಗ  ಬಹುದು. ಕೆಲಸದಿಂದ ವಜಾ ಆಗಬಹುದು. ವೈದ್ಯಕೀಯ ಪರೀಕ್ಷೆ ಮಾಡಿಸಿದಾಗ  ಭಯಾನಕ ಕ್ಯಾನ್ಸರ್‌ರೋಗವಿದೆ ಎಂಬ ವಿಷಯ ತಿಳಿಯಬಹುದು. ನೀವು ಬಹಳವಾಗಿ  ನಂಬಿಕೆಯಿಟ್ಟಿದ್ದ ವ್ಯಕ್ತಿ, ವಿಶ್ವಾಸದ್ರೋಹ ಮಾಡಬಹುದು. ಇಂತಹ ಕೆಟ್ಟಸುದ್ದಿಯು  ನೋವುತರುವುದು ಸಹಜ. ಆದರೆ ಆಶ್ಚರ್ಯಕರವಾಗಿ ಕಂಡುಬಂದಾಗ ಇನ್ನೂ  ಹೆಚ್ಚಿನ ನೋವುಂಟಾಗುತ್ತದೆ.

ನಮ್ಮಲ್ಲಿ ಆಶ್ಚರ್ಯ ತರಬಾರದಂತೆ ಕೆಲವು ನಿರ್ದಿಷ್ಟವಾದ ಕಠಿಣ ಪರಿಸ್ಥಿತಿಯ  ಬಗ್ಗೆ ಈ ವಾರ ಕಲಿಯೋಣ.

1 ಪೇತ್ರನು 4:12ನೇ ವಚನವನ್ನು ಮತ್ತೊಮ್ಮೆ ಓದಿ. ಗ್ರೀಕ್‌ ಭಾಷೆಯಲ್ಲಿ ಆಶ್ಚರ್ಯ  ಎಂಬ ಪದಕ್ಕೆ 'ಅಪರಿಚಿತ' ಎಂಬ ಅರ್ಥಕೊಡುತ್ತದೆ. ಕಠಿಣವಾದ ಪರೀಕ್ಷೆಗಳು,  ಪರಿಶೋಧನೆಗಳು ಕ್ರೈಸ್ತರ ಜೀವನದ ಅನುಭವದಲ್ಲಿ ಆಶ್ಚರ್ಯ ತರಬಾರದು.  ಬದಲಾಗಿ ಅವು ಸಹಜವಾಗಿ ದೇವರ ಮಕ್ಕಳಿಗೆ ಬರುವಂತವಾಗಿವೆ ಹಾಗೂ  ಅವುಗಳನ್ನು ನಿರೀಕ್ಷಿಸಬೇಕೆಂದು ಪೇತ್ರನು ನಮಗೆ ತಿಳಿಸುತ್ತಾನೆ.

1 ಪೇತ್ರನು 4:12ನೇ ವಚನದಲ್ಲಿ "ವಿಪರೀತವಾದ ಸಂಗತಿ" ಎಂಬ ಪದವು  ಉಪಯೋಗಿಸಲ್ಪಟ್ಟಿದೆ. ಕನ್ನಡದಲ್ಲಿ ಅದು ಅಷ್ಟೊಂದು ಸರಿಯಾದ  ಅರ್ಥಕೊಡುವುದಿಲ್ಲ. ಆಂಗ್ಲಭಾಷೆಯಲ್ಲಿ 'Fiery Ordeal' ಅಥವಾ 'Fiery Trail'  ಎಂಬ ಪದ ಉಪಯೋಗಿಸಿದೆ. ಇದಕ್ಕೆ "ಬೆಂಕಿಯಂತ ಉಗ್ರಪರೀಕ್ಷೆ” ಎಂಬ  ಅರ್ಥವಿದೆ. ಅಂದರೆ ಕ್ರೈಸ್ತರು ಬೆಂಕಿಯಂತ ಕಠಿಣ ಪರಿಸ್ಥಿತಿಯನ್ನು ಎದುರಿಸಬೇಕು  ಹಾಗೂ ನಮ್ಮ ಕ್ರೈಸ್ತನಂಬಿಕೆಗಾಗಿ ಬರುವ ಅಗ್ನಿಪರೀಕ್ಷೆಯು ಲೋಹವನ್ನು  ಬೆಂಕಿಯಿಂದ ಕರಗಿಸುವಂತ ವಿಧಾನಕ್ಕೆ ಹೋಲಿಕೆಯಾಗಿದೆ. ಇದಕ್ಕೆ ನಾವು  ಆಶ್ಚರ್ಯಪಡಬಾರದೆಂದು ಪೇತ್ರನು ಹೇಳುತ್ತಾನೆ.

`ಪೇತ್ರನು ಬರೆದ ಮೊದಲನೆ ಪತ್ರಿಕೆ 4:12-19ನೇ ವಚನಗಳಲ್ಲಿ ಅವನು ನಮಗೆ  ನೀಡುವ ಸಂದೇಶವೇನು?`

ನಮ್ಮಲ್ಲಿ ಅನೇಕರು ಕ್ರೈಸ್ತ ಜೀವನದ ಬಗ್ಗೆ ಬಹಳ ಸುಲಭವಾದ ಅಭಿಪ್ರಾಯ  ಹೊಂದಿದ್ದೇವೆ. ಈ ಕಾರಣದಿಂದ ಕಷ್ಟಸಂಕಟಗಳು ಬಂದಾಗ ಅವರಿಗೆ  ಆಶ್ಚರ್ಯವಾಗುತ್ತದೆ. ದೇವರು ಒಳ್ಳೆಯವನು ಮತ್ತು ಸೈತಾನನು ಕೆಟ್ಟವನೆಂದು  ನಮಗೆ ಚೆನ್ನಾಗಿ ತಿಳಿದಿದೆ. ಈ ಕಾರಣದಿಂದ ಜೀವನದಲ್ಲಿ ಒಳ್ಳೆಯದು ಸಂಭವಿಸಿದಾಗ  ಅದು ದೇವರಿಂದ ಬಂದದ್ದೆಂದೂ, ಕೆಟ್ಟದ್ದು ಉಂಟಾದಾಗ ಅದಕ್ಕೆ ಸೈತಾನನೇ  ಕಾರಣವೆಂದು ಸಹಜವಾಗಿ ನಿರ್ಧಾರಕ್ಕೆ ಬರುತ್ತೇವೆ. ಆದರೆ ಜೀವನವು ಅಷ್ಟೊಂದು  ಸರಳವಲ್ಲ. ನಮ್ಮ ಭಾವನೆಗಳ ಆಧಾರದಲ್ಲಿ ದೇವರು ಏನು ಮಾಡುತ್ತಾನೆ ಅಥವಾ  ಸೈತಾನನು ಏನು ಮಾಡುತ್ತಾನೆಂದು ನಾವು ನಿರ್ಣಯಕ್ಕೆ ಬರಬಾರದು. ಕೆಲವು  ವೇಳೆ ದೇವರೊಂದಿಗೆ ಅನ್ನೋನ್ಯತೆಯಲ್ಲಿ ಜೀವಿಸುವುದು ಬಹಳ ಕಠಿಣವಾಗಿದ್ದು  ಸವಾಲಿನಿಂದ ಕೂಡಿರುತ್ತದೆ. ಸೈತಾನನನ್ನು ಹಿಂಬಾಲಿಸುವುದರಿಂದ ಉತ್ತಮ  ಪ್ರತಿಫಲ ದೊರೆಯುತ್ತದೆಂದು ಮೇಲ್ನೋಟಕ್ಕೆ ತೋರಬಹುದು. ಯೋಬನು  ನೀತಿವಂತನಾಗಿದ್ದರೂ, ಬಹಳ ಕಷ್ಟ ಅನುಭವಿಸಿದನಲ್ಲವೇ! ಈ ಕಾರಣದಿಂದಲೇ  ಅವನು "ದುಷ್ಟರು ಬಾಳಿ ವೃದ್ಧರಾಗುವುದಕ್ಕೂ, ಇದಲ್ಲದೆ ಪ್ರಬಲಿಸುವುದಕ್ಕೂ  ಕಾರಣವೇನು" ಎಂದು ದೇವರನ್ನು ಕೇಳುತ್ತಾನೆ (ಯೋಬನು 21:7).

`ಕ್ರಿಸ್ತ ನಂಬಿಕೆಯಲ್ಲಿ ದೃಢವಾಗಿ ನಿಂತಾಗ ಕಷ್ಟಸಂಕಟಗಳು ಉಂಟಾಗುತ್ತವೆಂದು  ಪೇತ್ರನು ಹೇಳುತ್ತಾನೆ. ಇದು ಮಾತ್ರವಲ್ಲದೆ, ಬೇರೆ ಕಾರಣಗಳಿಂದಲೂ ಕಷ್ಟ  ಸಂಕಟಗಳು ಬರುತ್ತವೆ. ನಿಮ್ಮ ಸ್ನೇಹಿತರೊಬ್ಬರು ಬಹಳ ಕಠಿಣವಾದ ಕಷ್ಟಗಳನ್ನು  ಎದುರಿಸುತ್ತಿದ್ದಲ್ಲಿ 1 ಪೇತ್ರನು 4:12-19ನೇ ವಚನಗಳನ್ನು ಉದಾಹರಿಸಿ, ಅವುಗಳ  ಬಗ್ಗೆ ಆಶ್ಚರ್ಯಪಡಬಾರದೆಂದು ಹೇಗೆ ಜಾಣೆಯಿಂದ ಮನವರಿಕೆ ಮಾಡಬಹುದು?`