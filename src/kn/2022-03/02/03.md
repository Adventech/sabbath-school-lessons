---
title:  ಸೈತಾನನ ಅಗ್ನಿಪರೀಕ್ಷೆಗಳು
date:   04/07/2022
---

> <p></p>
> "ಸ್ವಸ್ಥ ಚಿತ್ತರಾಗಿರಿ, ಎಚ್ಚರವಾಗಿರಿ; ನಿಮ್ಮ ವಿರೋಧಿಯಾಗಿರುವ ಸೈತಾನನು  ಗರ್ಜಿಸುವ ಸಿಂಹದೋಪಾದಿಯಲ್ಲಿ ಯಾರನ್ನು ನುಂಗಲಿ ಎಂದು ಹುಡುಕುತ್ತಾ  ತಿರುಗುತ್ತಾನೆ" (1 ಪೇತ್ರನು 5:8).

ಮೇಲಿನ ವಾಕ್ಯವು ನಮಗೆ ಯಾವ ಸಂದೇಶ ನೀಡುತ್ತದೆ? ಈ ವಾಕ್ಯಗಳನ್ನು  ನಾವು ಎಷ್ಟೊಂದು ಗಂಭೀರವಾಗಿ ಪರಿಗಣಿಸಬೇಕು? ಇವುಗಳನ್ನು ನಾವು  ಗಂಭೀರವಾಗಿ ಪರಿಗಣಿಸಿದ್ದೇವೆಂಬುದಕ್ಕೆ ನಾವು ಏನು ಮಾಡಬೇಕು?

ಹಸಿದಿರುವ ಸಿಂಹವನ್ನು ಎಂದಾದರೂ ನೋಡಿರುವಿರಾ? ಅದು  ಭಯಾನಕವಾದದ್ದು, ಯಾಕೆಂದರೆ ಅದು ಏನನ್ನು ಬೇಕಾದರೂ ಹಿಡಿದು ತಿಂದು  ತನ್ನ ಹಸಿವನ್ನು ತಣಿಸಿಕೊಳ್ಳಲು ಸಿದ್ಧವಾಗಿರುತ್ತದೆ. ಸೈತಾನನೂ ಸಹ ಅದೇ  ರೀತಿಯಾಗಿ ಕ್ರಿಸ್ತನಂಬಿಕೆಯಲ್ಲಿ ದೃಢವಾಗಿರುವವರ ಮೇಲೆ ಬೇಟೆಯ ಸಿಂಹದಂತೆ  ಸುಳಿದಾಡುತ್ತಿದ್ದಾನೆ. ನಾವು ಎಲ್ಲಾ ಕಡೆ ಗಮನಿಸಿದಾಗ, ಬೇಟೆಯಾಡಿ ಕೊಲ್ಲಬೇಕೆಂಬ  ಅವನ ನಿರ್ಧಾರದ ಪರಿಣಾಮಗಳನ್ನು ಕಾಣಬಹುದು. ಮರಣ, ಕಷ್ಟಸಂಕಟಗಳು,  ರೋಗರುಜಿನಗಳು, ನೈತಿಕ ಮೌಲ್ಯಗಳನ್ನು ದುರ್ಬಳಕೆ ಮಾಡಿ ಅಪಾರ್ಥವಾಗುವಂತೆ  ತಿರುಚುವುದನ್ನು ಎಲ್ಲೆಲ್ಲಿಯೂ ನಾವು ನೋಡಬಹುದು. ಸೈತಾನನ ಈ  ಕಾರ್ಯಗಳನ್ನು ನಾವು ನೋಡದಿರಲು ಸಾಧ್ಯವಿಲ್ಲ.

`ಸೈತಾನನು ನಮ್ಮನ್ನು ನುಂಗಲು ಗರ್ಜಿಸುವ ಸಿಂಹದಂತೆ ಹೊಂಚು ಹಾಕುತ್ತಿದ್ದಾನೆ.  ಕ್ರೈಸ್ತರಾದ ನಾವು ಅದಕ್ಕೆ ಹೇಗೆ ಪ್ರತಿಕ್ರಯಿಸಬೇಕೆಂದು 1 ಪೇತ್ರನು 5:8-11ನೇ  ವಚನಗಳು ತಿಳಿಸುತ್ತವೆ?`

`ಕ್ರಿಸ್ತನಂಬಿಕೆಗಾಗಿ ಕಠಿಣ ಪರಿಸ್ಥಿತಿ ಎದುರಿಸುವವರಿಗೆ ದೇವರು ಮಾಡಿದ  ವಾಗ್ದಾನವೇನು? (1 ಪೇತ್ರನು 5:10).`

ಸೈತಾನನು ನಮ್ಮ ಕ್ರೈಸ್ತನಂಬಿಕೆಗಾಗಿ ದಾಳಿಮಾಡಿದಾಗ ಅದಕ್ಕೆ ಹೇಗೆ  ಪ್ರತಿಕ್ರಿಯಿಸಬೇಕೆಂಬ ಸನ್ನಿವೇಶದಲ್ಲಿ ಪೇತ್ರನು ಈ ಮಾತುಗಳನ್ನು ಬರೆದಿದ್ದಾನೆ.  ಆದರೆ ಮೊದಲೇ ತಿಳಿಸಿದಂತೆ ಸೈತಾನನು ಅನೇಕ ವಿಧದಲ್ಲಿ ತನ್ನ ಮೋಸದ  ಕಾರ್ಯಗಳನ್ನು ಮಾಡುತ್ತಿದ್ದಾನೆ. ನಮ್ಮವೈರಿಯಾದ ಅವನ ಶಕ್ತಿಯ ಬಗ್ಗೆ ನಮಗೆ  ತಿಳಿದಿದ್ದರೂ, ನಾವು ಎಂದಿಗೂ ನಿರಾಶೆಗೊಳ್ಳಬಾರದು. ಕ್ರಿಸ್ತನು ಸೈತಾನನನ್ನು  ಸೋಲಿಸಿದ್ದಾನೆ ಹಾಗೂ ವೈರಿಯಾದ ಅವನು ಸೋತು ಹೋಗಿದ್ದಾನೆಂಬುದನ್ನು  ಎಂದಿಗೂ ನೆನಪಿನಲ್ಲಿಡಬೇಕು. ನಾವು ಎಲ್ಲಿಯತನಕ ಕ್ರಿಸ್ತನಲ್ಲಿ ಬಲವಾಗಿ ನೆಲೆಯೂರಿ  ನಂಬಿಕೆಯಿಂದ ಆತನನ್ನು ಆಶ್ರಯಿಸಿಕೊಳ್ಳುವೆವೋ, ಅಲ್ಲಿಯವರೆಗೆ ನಾವು ಎಂದಿಗೂ  ಸೈತಾನನ ಮೋಸಗಾರಿಕೆಗೆ ಬಲಿಯಾಗುವುದಿಲ್ಲ. ಅವನು ತರುವ ಶೋಧನೆಗಳಿಗೆ  ಸೋತು ಹೋಗುವುದಿಲ್ಲ. ಕ್ರಿಸ್ತನ ಶಿಲುಬೆಯ ಮೇಲಿನ ಜಯವು ನಮ್ಮ ಗೆಲುವೂ  ಸಹ ಆಗಿದೆ.

`ಸೈತಾನನು ಇತರ ಯಾವ ವಿಧವಾಗಿ ನಮಗೆ ನೋವು, ಕಷ್ಟ ಸಂಕಟಗಳನ್ನು  ತರುತ್ತಾನೆ? ನಾವು ಪಾಪತುಂಬಿದ ಲೋಕದಲ್ಲಿ ಜೀವಿಸುತ್ತಿದ್ದೇವೆ. 1 ಪೇತ್ರನು 5:8-  11ನೇ ವಚನಗಳು ನಾವು ಅನುಭವಿಸುತ್ತಿರುವ ವೇದನೆಯನ್ನು ಹೇಗೆ ಸಹಿಸಿಕೊಂಡು  ಎದುರಿಸಬೇಕೆಂದು ತಿಳಿಸುತ್ತವೆ?`