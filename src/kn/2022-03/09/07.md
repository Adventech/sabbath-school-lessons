---
title:  ಹೆಚ್ಚಿನ ಚಿಂತನೆ
date:   26/08/2022
---

ಹೆಚ್ಚಿನ ಅಧ್ಯಯನಕ್ಕಾಗಿ ಶ್ರೀಮತಿ ವೈಟಮ್ಮನವರ ಪ್ರಾಫೆಟ್ ಅಂಡ್ ಕಿಂಗ್ಸ್ ಪುಸ್ತಕದಲ್ಲಿ ಯೆಹೋಷಾಫಾಟನು' ಎಂಬ ಅಧ್ಯಾಯ ಹಾಗೂ "ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್" ಪುಸ್ತಕದಲ್ಲಿ 'ದಿ ಫಾಲ್ ಆಫ್ ಜೆರಿಕೋ' ಎಂಬ ಅಧ್ಯಾಯಗಳನ್ನು ಓದಿರಿ.

'ದಿ ಮಿನಿಸ್ಟ್ರಿ ಆಫ್ ಹೀಲಿಂಗ್' ಪುಸ್ತಕದ 253ನೇಪುಟದಲ್ಲಿ ಶ್ರೀಮತಿ ವೈಟಮ್ಮನವರು ಇಕ್ಕಟ್ಟಿನ ಸಂದರ್ಭಗಳಲ್ಲಿ ನಾವು ಹೇಗೆ ಕರ್ತನಲ್ಲಿ ದೃಢನಂಬಿಕೆ ಹೊಂದಿರಬೇಕೆಂಬುದನ್ನು ತಿಳಿಸುತ್ತಾರೆ :

"ದೇವರ ಎಣೆಯಿಲ್ಲದ ಪ್ರೀತಿಗಾಗಿ ನಾವು ಸಂಪೂರ್ಣ ಹೃದಯದಿಂದ ಆತನಿಗೆ ಸ್ತುತಿಸ್ತೋತ್ರ ಸಲ್ಲಿಸಬೇಕು. ಕಲ್ವಾರಿ ಶಿಲುಬೆಯಿಂದ ಹೊಳೆಯುತ್ತಿರುವ ಬೆಳಕಿನಲ್ಲಿ ನಾವು ನೆಲೆಗೊಂಡು ಆತನಲ್ಲಿ ನಿರೀಕ್ಷೆ, ಭರವಸೆಯಿಂದಿರಬೇಕು... ನಾವು ಪರಲೋಕದ ರಾಜಾಧಿರಾಜನೂ, ಸೇನಾಧೀಶ್ವರನಾದ ಯೆಹೋವದೇವರ ಮಕ್ಕಳೆಂಬುದನ್ನು ಎಂದಿಗೂ ಮರೆಯಬಾರದು. ಎಂತಹ ಇಕ್ಕಟ್ಟಿನ ಸಮಯದಲ್ಲಿಯೂ ಸಮಾಧಾನದಿಂದ ದೇವರ ಮೇಲೆ ಆತುಕೊಂಡಿರಬೇಕಾದದ್ದು ನಮ್ಮ ವಿಶೇಷವಾದ ಅವಕಾಶವಾಗಿದೆ".

'ಟೆಸ್ಟಿಮೊನೀಸ್ ಫಾರ್ ದಿ ಚರ್ಚ್ ಸಂಪುಟ 2, ಪುಟಗಲು 593, 594ರಲ್ಲಿ ಶ್ರೀಮತಿ ವೈಟಮ್ಮನವರು ಹೀಗೆ ತಿಳಿಸುತ್ತಾರೆ :

ನಾವೆಲ್ಲರೂ ಒಟ್ಟಾಗಿ ಸೇರಿ ದೇವರನ್ನು ಸ್ತುತಿಸೋಣ. ಎಂತಹ ಇಕ್ಕಟ್ಟು, ಕಷ್ಟ ಸಂಕಟ ಶೋಧನೆಗಳ ಸಂದರ್ಭದಲ್ಲಿಯೂ ಕರ್ತನಿಗೆ ಕೃತಜ್ಞತಾ ಸ್ತುತಿ ಸಲ್ಲಿಸಬೇಕಾಗಿದೆ. 'ಕರ್ತನಲ್ಲಿ ಸಂತೋಷಿಸಿರಿ, ಆತನಲ್ಲಿ ಸಂತೋಷಿಸಿ ಉಲ್ಲಾಸ ಪಡಿರಿ' ಎಂದು ಅಪೋಸ್ತಲನಾದ ಪೌಲನು ಹೇಳುತ್ತಾನೆ. ನೀವು ದೇವರಲ್ಲಿ ಸಂತೋಷಿಸಿದಾಗ ನಿಮ್ಮ ಕುಟುಂಬಕ್ಕೆ ನಿರಾಶೆ ಮತ್ತು ವಿಷಾದ ತರುತ್ತದೆಯೇ? ಖಂಡಿತವಾಗಿಯೂ ಇಲ್ಲ, ಬದಲಾಗಿ ನಿಮ್ಮಲ್ಲಿ ಕ್ರಿಸ್ತನೆಂಬ ನೀತಿಸೂರ್ಯನ ಬೆಳಕು ಪ್ರಕಾಶಿಸುವುದು ಹಾಗೂ ಪರಲೋಕದೇವರ ಮಹಿಮೆಯ ಸಿಂಹಾಸನದಿಂದ ನಿಮ್ಮ ಹಾದಿಯಲ್ಲಿ ನಿತ್ಯವಾದ ಬೆಳಕಿನ ಕಿರಣಗಳು ಹೊಳೆಯುವುದು. ಈ ಬೆಳಕನ್ನು ನಿಮ್ಮ ದಾರಿಯಲ್ಲಿ ಮಾತ್ರವಲ್ಲ, ಇತರರಿಗೂ ಸಹ ಹೊಳೆಯುವಂತೆ ಮಾಡಿರಿ. ನಿಮ್ಮ ನೆರೆಯವರೂ ಸಹ ಲೌಕಿಕವಾದ ವಿಷಯಗಳ ಮೇಲಲ್ಲ, ಬದಲಾಗಿ ಪರಲೋಕದವುಗಳ ಮೇಲೆಯೂ ಶಾಶ್ವತವಾದ ಹಾಗೂ ಎಂದೂ ಸಹ ನಾಶವಾಗದಂತ ದೇವರ ಮಹಿಮೆಯ ಮೇಲೆ ದೃಷ್ಟಿಯಿಡುವಂತೆ ಮಾಡುವುದು ನಿಮ್ಮ ಗುರಿಯಾಗಿರಲಿ".

**ಚರ್ಚಿಸಬೇಕಾದ ಪ್ರಶ್ನೆಗಳು**

`1. ಕ್ರೈಸ್ತರ ಜೀವನದಲ್ಲಿ ಸಾಮೂಹಿಕವಾಗಿ ಎಲ್ಲರೂ ದೇವರನ್ನು ಸ್ತುತಿಸುವುದು ಹೇಗೆ ಪ್ರಾಮುಖ್ಯವಾಗಿದೆ? ಇದು ವಿಶ್ವಾಸಿಗಳು ಎಂತಹ ಕಷ್ಟ ಶೋಧನೆಗಳ ಸಮಯದಲ್ಲಿಯೂ ನಂಬಿಗಸ್ತರಾಗಿರುವುದಕ್ಕೆ ಉತ್ತೇಜನ ನೀಡುತ್ತದೆಯೇ? ಇಲ್ಲದಿದ್ದಲ್ಲಿ ನಾವೇನು ಮಾಡಬಹುದು?`

`2. ಇಕ್ಕಟ್ಟು, ಪರಿಶೋಧನೆ, ಸಂಕಟಗಳು ಬಂದಾಗಲೂ ದೇವರನ್ನು ಸ್ತುತಿಸುವುದು ಹೇಗೆ ನಮಗೆ ಉತ್ತೇಜನಕಾರಿಯಾಗಿದೆ?`

`3. ದೇವರನ್ನು ಸ್ತುತಿಸ್ತೋತ್ರ ಹಾಗೂ ಕೃತಜ್ಞತೆಯಿಂದ ಕೊಂಡಾಡುವುದರಿಂದ ನಮ್ಮ ಸಭಾಸದಸ್ಯರಲ್ಲಿ ಉಂಟಾದ ಪರಿಣಾಮಗಳೇನು? ಅವರ ಅನುಭವಗಳಿಂದ ನಾವೇನು ಕಲಿಯಬಹುದು?`

`4. ಕೀರ್ತನೆಗಳ ಪುಸ್ತಕವು ದೇವರ ಸ್ತುತಿಸ್ತೋತ್ರಗಳಿಂದ ತುಂಬಿದೆ. ಯಾವುದಾದರೂ ಒಂದು ಅಧ್ಯಾಯ ಓದಿ. ಅದು ಸ್ತುತಿಸ್ತೋತ್ರ ಕೊಂಡಾಟದ ಬಗ್ಗೆ ನಮಗೇನು ತಿಳಿಸುತ್ತದೆ? ಇದರಿಂದ ನಿಮ್ಮ ನಂಬಿಕೆಯ ಮೇಲಾಗುವ ಪರಿಣಾಮವೇನು?`