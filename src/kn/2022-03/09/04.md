---
title:  ಸ್ತುತಿಸ್ತೋತ್ರದ ಜೀವಿತ
date:   23/08/2022
---

ಒಳ್ಳೆಯಸಮಯದಲ್ಲಿಯೂ ಸಹ ದೇವರನ್ನು ಸ್ತುತಿಸಿಕೊಂಡಾಡುವುದು ನಮಗೆ ಅಷ್ಟೊಂದು ಸಹಜವಾಗಿರುವುದಿಲ್ಲ. ಅಂದಮೇಲೆ ದುಃಖಸಂಕಟಗಳ ಸನ್ನಿವೇಶಗಳಲ್ಲಿ ಇನ್ನೆಷ್ಟು ಕಷ್ಟವಾಗಿರಬಹುದಲ್ಲವೇ? ಅಂತಹ ಸಂದರ್ಭದಲ್ಲಿಯೂ ದೇವರಿಗೆ ಕೊಂಡಾಟ, ಮಹಿಮೆ ಸಲ್ಲಿಸಬೇಕೆನ್ನುವುದಕ್ಕಾಗಿಯೇ ನಾವು ಕರೆಯಲ್ಪಟ್ಟಿದ್ದೇವೆ. ಸ್ತೋತ್ರ ಸಲ್ಲಿಸುವುದು ಕೇವಲ ಒಂದು ಯಾಂತ್ರಿಕ ಕ್ರಿಯೆಯಾಗಿರದೆ, ಅದು ನಮ್ಮ ದಿನನಿತ್ಯದ ಅಗತ್ಯಗಳಾದ ನೀರು, ಆಹಾರ, ಗಾಳಿಯಂತೆ ಜೀವನದಲ್ಲಿ ಮುಖ್ಯಭಾಗವಾಗಿರಬೇಕು. ಅದು ನಿರ್ದಿಷ್ಟವಾದ ಜೀವನದ ಒಂದು ಮಾರ್ಗವಾಗಿರಬೇಕು.

`145ನೇ ಕೀರ್ತನೆಯಲ್ಲಿ ದೇವರನ್ನು ಸ್ತುತಿಸುವುದಕ್ಕೆ ದಾವೀದನು ಕೊಡುವ ಕಾರಣಗಳೇನು? ಈ ಕೀರ್ತನೆಯಲ್ಲಿರುವ ವಾಕ್ಯಗಳು ಹೇಗೆ ನಮ್ಮ ಜೀವನಕ್ಕೆ ಅನ್ವಯಿಸುತ್ತವೆ?`

ಮಹಾನ್ ದೇವರ ಸೇವಕರಾಗಿದ್ದ ಚಾರ್ಲ್ಸ್ ಸ್ಪರ್ಜನ್‌ರವರು ಕೀರ್ತನೆ 145:7ನೇ ವಚನವನ್ನು ಆಧರಿಸಿ 'ದಿ ಪ್ರಾಕ್ಟಿಸ್ ಆಫ್ ಪೊಯಿಸ್' ಎಂಬ ಪುಸ್ತಕ ಬರೆದಿದ್ದಾರೆ. "ಜನರು ನಿನ್ನ ಮಹೋಪಕಾರವನ್ನು ನೆನಪಿನಲ್ಲಿಟ್ಟುಕೊಂಡು ಪ್ರಕಟಿಸುವರು; ನಿನ್ನ ನೀತಿಯನ್ನು ಹೊಗಳುವರು” ಎಂದು ಈ ವಚನವು ತಿಳಿಸುತ್ತದೆ. ಸ್ಪರ್ಜನ್‌ರವರು ನಮ್ಮ ಜೀವನದಲ್ಲಿ ದೇವರನ್ನು ಸ್ತುತಿಸುವಂತ ಅಭ್ಯಾಸ ಬೆಳೆಸಿಕೊಳ್ಳಲು ಸಹಾಯಕವಾಗುವಂತ ಮೂರು ಮುಖ್ಯ ವಿಷಯಗಳ ಕಡೆಗೆ ನಮ್ಮ ಗಮನ ಸೆಳೆಯುತ್ತಾರೆ.

1. ನಮ್ಮ ಸ್ತುತಮುತ್ತಲೂ ನೋಡಿದಾಗ ದೇವರನ್ನು ಸ್ತುತಿಸುವ ಅಭ್ಯಾಸ ಬೆಳೆಯುತ್ತದೆ.

"ದೇವರ ಮಹೋನ್ನತವಾದ ಉದಾರತೆಯನ್ನು ನೋಡಲು ನಾವು ಸುತ್ತಮುತ್ತಲೂ ಗಮನಿಸದಿದ್ದಲ್ಲಿ, ನಾವು ಆತನಿಗೆ ಸ್ತುತಿಸ್ತೋತ್ರ ಸಲ್ಲಿಸುವುದಿಲ್ಲ. ದೇವರ ಸೃಷ್ಟಿಯ ಸ್ತುತಿಕೊಂಡಾಟಕ್ಕೆ ಯೋಗ್ಯವಾದ ಯಾವ ಸುಂದರ ವಸ್ತುಗಳನ್ನು ಆತನು ನಿರ್ಮಿಸಿದ ಲೋಕದಲ್ಲಿ ನೋಡುತ್ತೇವೆ? ಯೌವನಸ್ಥನಾದ ಒಬ್ಬ ಕ್ರೈಸ್ತನು ನಂಬಿಕೆಯಲ್ಲಿ ದೃಢವಾಗಿ ಬೆಳೆಯುವಂತಹ ಸ್ತುತಿ ಸ್ತೋತ್ರಕ್ಕೆ ಅರ್ಹವಾದ ಏನನ್ನು ಆತ್ಮೀಕ ಜೀವಿತದಲ್ಲಿ ಕಾಣುತ್ತೇವೆ?

2. ನಾವು ನೋಡಿರುವಂತದ್ದನ್ನು ನೆನಪಿಗೆ ತಂದುಕೊಂಡಾಗ ದೇವರನ್ನು ಸ್ತುತಿಸುವ ಅಭ್ಯಾಸ ಬೆಳೆಯುತ್ತದೆ

ದೇವರನ್ನು ಸ್ತುತಿಸುವಂತಹ ಒಂದು ದೈವೀಕ ವಾತಾವರಣದಲ್ಲಿ ನಾವು ಜೀವಿಸಬೇಕಾದಲ್ಲಿ, ಅದಕ್ಕೆ ಕಾರಣಗಳನ್ನು ನಾವು ನೆನಪಿಗೆ ತಂದುಕೊಳ್ಳಬೇಕು. ದೇವರ ಸತ್ಯ ಹಾಗೂ ಆತನ ಮಹೋನ್ನತವಾದ ಉದಾರತೆಯು ನಮ್ಮ ಮನಸ್ಸಿನಿಂದ ಮರೆಯಾಗದಂತೆ ಯಾವ ವಿಧವಾಗಿ ನಾವು ಆತನ ಈ ಅತಿಶ್ರೇಷ್ಠವಾದ ಗುಣಾತಿಶಯವನ್ನು ನೆನಪಿಸಿಕೊಳ್ಳಬಹುದು?

3. ಸ್ತುತಿಸ್ತೋತ್ರದ ಬಗ್ಗೆ ಮಾತನಾಡುವಾಗ ಅದನ್ನು ರೂಢಿಯಾಗಿಸಿಕೊಳ್ಳಬಹುದು

ದೇವರನ್ನು ಸ್ತುತಿಸುವುದೆಂದರೆ ಅದು ಕೇವಲ ಮನಸ್ಸಿನಲ್ಲಿ ಮಾತ್ರವಲ್ಲ; ಬದಲಾಗಿ ನಮ್ಮ ಸ್ತುತಲಿರುವ ಇತರರು ಅದನ್ನು ಕೇಳುವಂತೆ ನಮ್ಮ ಬಾಯಿಂದ ಬರಬೇಕು. ಯಾವ ಕಾರಣಗಳಿಂದ ದೇವರನ್ನು ಮಾತಿನ ಮೂಲಕ ಸ್ತುತಿಸಬಹುದು? ಅದರಿಂದಾಗುವ ಪರಿಣಾಮಗಳೇನು? ಯಾರ ಮೇಲೆ ಅದು ಪರಿಣಾಮ ಬೀರುತ್ತದೆ?

`ನಿಮ್ಮ ಜೀವನದಲ್ಲಿ ದೇವರನ್ನು ಎಲ್ಲಾ ಸಮಯದಲ್ಲಿಯೂ, ಸಂದರ್ಭದಲ್ಲಿಯೂ ಸ್ತುತಿಸುವಂತ ರೂಢಿಯನ್ನು ಬೆಳೆಸಿಕೊಳ್ಳಲು ಏನು ಮಾಡಬೇಕು?`