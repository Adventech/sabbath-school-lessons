---
title:  ಮನಃಪರಿವರ್ತನೆ ಮಾಡುವ ಸಾಕ್ಷಿ
date:   24/08/2022
---

ಅ.ಕೃತ್ಯಗಳು 16:16-34ನೇ ವಚನಗಳಲ್ಲಿ ಪೌಲ ಸೀಲರು ಪ್ರಾರ್ಥಿಸುತ್ತಾ ಮತ್ತು ಹಾಡುಗಳ ಮೂಲಕ ದೇವರಿಗೆ ಸ್ತುತಿ ಮಾಡುತ್ತಿರುವಾಗ ಅದನ್ನು ಕೇಳಿದವರಲ್ಲಿ ಬೆರಗು ಹುಟ್ಟಿಸುವ ಪರಿಣಾಮವನ್ನು ಕಾಣುತ್ತೇವೆ. ಪೌಲ, ಸೀಲರ ಬಟ್ಟೆಗಳನ್ನು ಹರಿದು ಚಡಿಗಳಿಂದ ಬಹಳ ಪೆಟ್ಟುಗಳನ್ನು ಹೊಡೆಸಿದ ಮೇಲೆ ಅವರನ್ನು ಸೆರೆಮನೆಗೆ ಹಾಕಿದರು. ಅವರ ಬಾಸುಂಡೆ, ಗಾಯಗಳಿಗೆ ಔಷಧಿ ಹಚ್ಚುವವರು ಯಾರೂ ಇರಲಿಲ್ಲ. ಶಾರೀರಿಕವಾಗಿ ಬಹಳ ವೇದನೆ ಅನುಭವಿಸುತ್ತಿದ್ದರೂ, ಪೌಲಸೀಲರು ಸೆರೆಮನೆಯಲ್ಲಿಯೇ ಪ್ರಾರ್ಥಿಸುತ್ತಾ ದೇವರನ್ನು ಹಾಡುಗಳಿಂದ ಸ್ತುತಿಸುತ್ತಿದ್ದರು. ಸೆರೆಯಲ್ಲಿದ್ದವರು ಲಕ್ಷವಿಟ್ಟು ಕೇಳುತ್ತಿದ್ದರು.

ಆಗ ಅಕಸ್ಮಾತ್ತಾಗಿ ಮಹಾಭೂಕಂಪವುಂಟಾಗಿ ಸೆರೆಮನೆಯ ಬಾಗಿಲುಗಳು ತೆರೆದು ಎಲ್ಲರ ಬೇಡಿಗಳೂ ಕಳಚಿಬಿದ್ದವು. ಆದರೂ ಪೌಲಸೀಲರಾಗಲಿ ಅಥವಾ ಸೆರೆಮನೆಯಲ್ಲಿದ್ದ ಇತರರಾಗಲಿ ಅಲ್ಲಿಂದ ತಪ್ಪಿಸಿಕೊಂಡು ಹೋಗಲಿಲ್ಲ. ಆಗ ಸೆರೆಯ ಯಜಮಾನನು ನಡುಗುತ್ತಾ ಹಾರಿ ಪೌಲಸೀಲರ ಮುಂದೆ ಬಿದ್ದನು. ಅವರನ್ನು ಹೊರಗೆ ಕರೆತಂದು- "ಸ್ವಾಮಿಗಳೇ, ನಾನು ರಕ್ಷಣೆ ಹೊಂದುವುದಕ್ಕೆ ಏನು ಮಾಡಬೇಕೆಂದು ಕೇಳಿದನು" (ಅ.ಕೃತ್ಯಗಳು 16:29,30).

ಈ ಘಟನೆಯು ಸೆರೆಮನೆಯ ಅಧಿಕಾರಿಯು ತನಗೆ ರಕ್ಷಣೆಯ ಅಗತ್ಯವಿದೆ ಎಂಬ ನಿರ್ಣಯಕ್ಕೆ ಬರಲು ಯಾಕೆ ಕಾರಣವಾಯಿತು? ಸೆರೆಮನೆಯಲ್ಲಿ ಪೌಲಸೀಲರು ಪ್ರಾರ್ಥಿಸುತ್ತಾ ದೇವರಿಗೆ ಸ್ತುತಿಪದಗಳನ್ನು ಹಾಡುತ್ತಿದ್ದುದು, ಭೂಕಂಪವಾಗಿ ಸೆರೆಮನೆಯ ಬಾಗಿಲುಗಳೆಲ್ಲಾ ತೆರೆದಿದ್ದರೂ ಸೆರೆಯಾಳುಗಳು ತಪ್ಪಿಸಿಕೊಂಡು ಪಲಾಯನ ಮಾಡದಿರುವುದೂ ಸಹ ಸೆರೆಮನೆಯ ಯಜಮಾನನು ಹಾಗೂ ಅವನ ಕುಟುಂಬದವರು ಕರ್ತನನ್ನು ಅಂಗೀಕರಿಸಿಕೊಳ್ಳಲಿಕ್ಕೆ ಹೇಗೆ ಸಹಾಯಕವಾಯಿತು?

ದೇವರನ್ನು ಸ್ತುತಿಸುವುದು ಕೆಲವು ಸಂದರ್ಭಗಳಲ್ಲಿ ನಮ್ಮ ಸುತ್ತಲಿರುವವರು ಸುವಾರ್ತೆ ಅಂಗೀಕರಿಸಿಕೊಂಡು ರಕ್ಷಣೆ ಹೊಂದುವುದಕ್ಕೆ ಕಾರಣವಾಗುತ್ತದೆಂಬ ಸಂಗತಿಯು ಆಶ್ಚರ್ಯ ಉಂಟುಮಾಡುತ್ತದೆ. ಪೌಲ ಸೀಲರು ಸೆರೆಮನೆಯ ಕತ್ತಲೆ ಕೋಣೆಯಲ್ಲಿ ತಮ್ಮ ದುರವಸ್ಥೆಗೆ ಗುಣಗುಟ್ಟುತ್ತಾ, ಅಲ್ಲಿರುವ ಇತರ ಸೆರೆಯಾಳುಗಳಂತೆ ದೂರು ಹೇಳುತ್ತಾ ಕುಳಿತಿದ್ದಲ್ಲಿ, ಆ ರಾತ್ರಿಯಲ್ಲಿ ಯಾರಾದರೂ ರಕ್ಷಣೆ ಹೊಂದಲಿಕ್ಕೆ ಸಾಧ್ಯವಾಗುತ್ತಿತ್ತೇ?

ಸೆರೆಮನೆಯ ಯಜಮಾನನು ಹಾಗೂ ಅವನ ಕುಟುಂಬದವರಿಗೆ ಅನಂತರ ಏನಾಯಿತೆಂದು ನಮಗೆ ತಿಳಿಯದು. ಆದರೆ ಪೌಲನು ರೋಮ್ ನಗರದ ಮತ್ತೊಂದು ಸೆರೆಮನೆಯಿಂದ ಫಿಲಿಪ್ಪಿಯರಿಗೆ ಬರೆದ ಪತ್ರಿಕೆಯಲ್ಲಿ ತಿಳಿಸಿರುವುದನ್ನು ಗಮನಿಸಿ: "ಹೇಗೆಂದರೆ ಕ್ರಿಸ್ತನ ಮೇಲೆ ನಂಬಿಕೆಯಿಡುವುದೂ, ಆತನಿಗೋಸ್ಕರ ಬಾಧೆಯನ್ನನುಭವಿಸುವುದೂ ನಿಮಗೆ ಅನುಗ್ರಹವಾಗಿ ದೊರೆಯಿತು. ಹೀಗೆ ನೀವು ನನ್ನಲ್ಲಿ ಕಂಡಂಥ ಮತ್ತು ಈಗ ನನ್ನಲ್ಲಿರುವುದಾಗಿ ಕೇಳುವಂಥ ಅದೇ ಹೋರಾಟವು ನಿಮಗುಂಟು" (ಫಿಲಿಪ್ಪಿ 1:29,30). ಪೌಲನ ಈ ವಾಕ್ಯಗಳನ್ನು ಅವರು ಓದಿ ಅವನ ಸಂಕಟಗಳು, ಬಾಧೆಗಳು ಹೇಗೆ ಅವರಲ್ಲಿ ಹರ್ಷಾನಂದಗಳನ್ನು ಉಂಟು ಮಾಡಿವೆ ಎಂಬುದನ್ನು ಮನವರಿಕೆ ಮಾಡಿಕೊಂಡಾಗ, ಖಂಡಿತವಾಗಿಯೂ ಸೆರೆಮನೆಯ ಯಜಮಾನ ಹಾಗೂ ಅವನ ಕುಟುಂಬದವರಲ್ಲಿ ಎಂತಹ ಕಷ್ಟಗಳೇ ಬರಲಿ, ಕೊನೆಯವರೆಗೂ ತಾವು ಕ್ರಿಸ್ತನಂಬಿಕೆಯಲ್ಲಿ ದೃಢವಾಗಿರಬೇಕೆಂಬ ನಿರ್ಧಾರ ತಂದಿರಬಹುದು.

`ನಿಮ್ಮ ಪ್ರಾಮಾಣಿಕವಾದ ದೇವಸ್ತುತಿಯು ದೇವರನ್ನು ಅಂಗೀಕರಿಸಿಕೊಳ್ಳಲು ಯಾರನ್ನು ಪ್ರೇರಿಸಬಹುದು? ನಿಮ್ಮ ಭಯಭಕ್ತಿಯುಳ್ಳ ಹಾಗೂ ಉತ್ಸಾಹಪೂರಿತವಾದ ದೇವಸ್ತುತಿ ಮತ್ತು ಹಾಡುಗಳು ಅನೇಕರ ಮೇಲೆ ಸಕಾರಾತ್ಮಕ ಪರಿಣಾಮ ಬೀರಬಹುದೆಂಬುದನ್ನು ನೆನಪಿನಲ್ಲಿಡಿ.`