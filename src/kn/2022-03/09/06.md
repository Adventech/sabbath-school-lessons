---
title:  ವೈರಿಗಳನ್ನು ಗೆಲ್ಲುವ ಆಯುಧ
date:   25/08/2022
---

2 ಪೂ.ಕಾ.ವೃತ್ತಾಂತ 20:1-30ನೇ ವಚನಗಳನ್ನು ಓದಿ. ಉತ್ಸಾಹದಿಂದ ಯೆಹೋವನನ್ನು ಕೀರ್ತಿಸುವುದು ವೈರಿಗಳನ್ನು ಗೆಲ್ಲುವುದಕ್ಕೆ ಎಂತಹ ಪ್ರಬಲ ಆಯುಧವಾಗಿದೆ ಎಂದು ಅರಸನಾದ ಯೆಹೋಷಾಫಾಟನಿಗೆ ಮನದಟ್ಟಾಯಿತು (20:20-23). ವೈರಿಗಳ ಮಹಾಸೈನ್ಯವು ತನಗೆ ವಿರೋಧವಾಗಿ ದಂಡೆತ್ತಿ ಬರುತ್ತಿದೆ ಎಂಬುದನ್ನು ತಿಳಿದಾಗ ಅವನು ತಕ್ಷಣವೇ ತನ್ನ ಸೈನ್ಯವನ್ನು ಸಿದ್ಧಗೊಳಿಸಿ ಅವರ ಮೇಲೆ ಯುದ್ಧ ಮಾಡಲು ಹೊರಡಲಿಲ್ಲ. ಬದಲಾಗಿ ಯೆಹೋಷಾಫಾಟನು ಯೆಹೋವ ದೇವರನ್ನು ಆಶ್ರಯಿಸಿಕೊಳ್ಳಲು ನಿರ್ಧರಿಸಿದನು (20:3). ಯೆಹೂದ್ಯರೆಲ್ಲರೂ ಯೆರೂಸಲೇಮಿನಲ್ಲಿ ಯೆಹೋವನ ಸಹಾಯ ಕೇಳಿಕೊಳ್ಳಲು ನೆರೆದುಬಂದಾಗ ಅರಸನು ತನ್ನ ಬಲಹೀನತೆಯನ್ನು ಅರಿತುಕೊಂಡು "ನಮ್ಮ ದೇವರೇ.... ನಮ್ಮ ಮೇಲೆ ಬಂದ ಈ ಮಹಾಸಮೂಹದ ಮುಂದೆ ನಿಲ್ಲುವುದಕ್ಕೆ ನಮ್ಮಲ್ಲಿ ಬಲವಿಲ್ಲ, ಏನು ಮಾಡಬೇಕೆಂಬುದೂ ತಿಳಿಯದು; ನಮ್ಮ ಕಣ್ಣುಗಳು ನಿನ್ನನ್ನೇ ನೋಡುತ್ತವೆ ಎಂದು ಪ್ರಾರ್ಥಿಸಿದನು" (20:12).

`ವೈರಿಗಳ ಮಹಾಸೈನ್ಯವು ನಮ್ಮ ವಿರುದ್ಧವಾಗಿ ಬರುವಾಗ ಸಹಜವಾಗಿ ನಿಮ್ಮ ಪ್ರತಿಕ್ರಿಯೆ ಏನಾಗಿರುತ್ತದೆ? ಅಂತಹ ಸಂದರ್ಭದಲ್ಲಿ ಯೆಹೋಷಾಫಾಟನ ಉದಾಹರಣೆಯು ಹೇಗೆ ನಮಗೆ ಮಾದರಿಯಾಗಿರಬೇಕು? ಅದರಿಂದ ನಾವೇನು ಕಲಿಯಬಹುದು? (2 ಪೂ.ಕಾ. ವೃತ್ತಾಂತ 20:3-12).`

ಆಗ ಯೆಹಜಿಯೇಲಿನ ಮೇಲೆ ಯೆಹೋವನ ಆತ್ಮವು ಬಂದು ಅವನು ಧೈರ್ಯದಿಂದ ಯೆಹೂದ್ಯರಿಗೆ ಭರವಸೆ ನೀಡಿ ಹೀಗೆ ತಿಳಿಸಿದನು: "ಯೆಹೂದ್ಯರೇ ಅರಸನಾದ ಯೆಹೋಷಾಫಾಟನೇ.... ಯುದ್ಧವು ನಿಮ್ಮದಲ್ಲ, ದೇವರದೇ, ಈ ಸಾರಿ ನೀವು ಯುದ್ಧ ಮಾಡುವುದು ಅವಶ್ಯವಿಲ್ಲ. ಯೆಹೂದ್ಯರೇ, ಯೆರೂಸಲೇಮಿನವರೇ, ಸುಮ್ಮನೆ ನಿಂತುಕೊಂಡು ಯೆಹೋವನು ನಿಮಗೋಸ್ಕರ ನಡಿಸುವ ರಕ್ಷಣಾ ಕಾರ್ಯವನ್ನು ನೋಡಿರಿ, ಹೆದರಬೇಡಿರಿ, ಕಳವಳಗೊಳ್ಳಬೇಡಿರಿ, ನಾಳೆ ಅವರೆದುರಿಗೆ ಹೊರಡಿರಿ, ಯೆಹೋವನು ನಿಮ್ಮ ಸಂಗಡ ಇರುವನು” (2 ಪೂ.ಕಾ. ವೃತ್ತಾಂತ 20:14-17). ಅನಂತರ ಅವರೆಲ್ಲರೂ ಯೆಹೋವನ ಮುಂದೆ ಅಡ್ಡಬಿದ್ದು ನಮಸ್ಕರಿಸಿ ಮಹಾಶ್ವರದಿಂದ ಆತನನ್ನು ಕೀರ್ತಿಸಿದರು (20:19). ದೇವರು ಯೆಹೂದ್ಯರ ಮುಂದಾಗಿಹೋಗಿ ಅವರಿಗಾಗಿ ಯುದ್ಧ ಮಾಡಿದರೂ, ಅವರು ವೈರಿಗಳನ್ನು ಮುಖಾಮುಖಿಯಾಗಿ ಎದುರಿಸಬೇಕಾಗಿತ್ತು.

ಅರಸನಾದ ಯೆಹೋಷಾಫಾಟನು ಯೆಹೂದ್ಯರು ವೈರಿಗಳನ್ನು ಸಂಧಿಸಲು ಹೊರಡುವಾಗ ಗಾಯನ ಮಾಡುವವರನ್ನು ಮುಂದಾಗಿ ಕಳುಹಿಸಿದನು. ಅವರು ಉತ್ಸಾಹ ಧ್ವನಿಯಿಂದ ಕೀರ್ತಿಸಲು ಪ್ರಾರಂಭಿಸಿದಾಗ ಯೆಹೋವನು ಅವರಿಗೆ ವಿರುದ್ಧವಾಗಿ ಬಂದ ಮೋವಾಬ್ಯರು, ಅಮೋನಿಯರು ಮತ್ತು ಸೇಯೀರ್ ಪರ್ವತದವರು ಒಬ್ಬರನ್ನೊಬ್ಬರು ಕೊಲ್ಲುವಂತೆ ಮಾಡಿದನು. ಇದರಿಂದ ಯೆಹೋಷಘಾಟನಿಗೆ ವಿರುದ್ಧವಾಗಿ ಬಂದ ವೈರಿಗಳೆಲ್ಲರೂ ಸಂಪೂರ್ಣವಾಗಿ ನಾಶವಾದರು (20:22). ದೇವರ ವಾಗ್ದಾನದ ಮೇಲೆ ಭರವಸವಿಟ್ಟು ಗಾಯನ ಮಾಡುವವರು ಪರಿಶುದ್ಧತ್ವವೆಂಬ ಭೂಷಣದೊಡನೆ ಯೆಹೋವನಿಗೆ ಕೃತಜ್ಞತಾ ಸ್ತುತಿಮಾಡಿರಿ, ಆತನ ಕೃಪೆಯು ಶಾಶ್ವತವಾಗಿದೆ ಎಂದು ಉತ್ಸಾಹದಿಂದ ಭಜಿಸುವುದಕ್ಕೆ ಆರಂಭಿಸಿದ ತಕ್ಷಣವೇ ಆತನು ತನ್ನ ಸಾಮರ್ಥ್ಯ ತೋರಿ ಅವರಿಗೆ ಜಯ ದೊರಕಿಸಿದನು (20:21).

`2 ಪೂ.ಕಾ ವೃತ್ತಾಂತ 20:1-30ನೇ ವಚನಗಳನ್ನು ತಿರುಗಿ ಓದಿರಿ. ಈ ಘಟನೆಯು ನಾವು ಬಹಳ ಇಕ್ಕಟ್ಟಿನ ಪರಿಸ್ಥಿತಿಯಲ್ಲಿರುವಾಗ ಹೇಗೆನಮಗೆ ಧೈರ್ಯ ಕೊಡುತ್ತದೆ? ಆತ್ಮೀಕವಾದ ಯಾವ ಪಾಠಗಳನ್ನು ಇದರಿಂದ ನಾವು ಕಲಿಯಬಹುದು?`