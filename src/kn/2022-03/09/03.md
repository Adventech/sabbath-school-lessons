---
title:  ಇಕ್ಕಟ್ಟಿನ ಪರಿಸ್ಥಿತಿಯಲ್ಲಿಯೂ ಪ್ರಾರ್ಥಿಸುವುದು
date:   22/08/2022
---

ಮನೆಯ ಒಂದು ಕೊಠಡಿಗೆ ಸಿಮೆಂಟಿನ ಗಿಲಾವು ಮಾಡಬೇಕಾಗಿದೆ ಎಂದು ಊಹಿಸಿಕೊಳ್ಳಿ, ಗಿಲಾವುಮಾಡುತ್ತಿರುವಾಗ ಹೊರಗೆ ಹೋಗಲು ಸಾಧ್ಯವಾಗದೆ ಆ ಕೊಠಡಿಯ ಒಂದು ಮೂಲೆಯಲ್ಲಿ ಸಿಕ್ಕಿಬಿದ್ದಲ್ಲಿ, ಹಸಿಯಾಗಿರುವ ನೆಲದ ಮೇಲೆ ನಡೆದು ಹೋಗಬೇಕು- ಇದು ಸಾಧ್ಯವಿಲ್ಲ. ಯಾಕೆಂದರೆ ತಿರುಗಿ ಅದನ್ನು ಸರಿಪಡಿಸಬೇಕಾಗುತ್ತದೆ. ನಿಮಗಿರುವ ಏಕೈಕ ಮಾರ್ಗವೆಂದರೆ ಸಿಮೆಂಟು ಒಣಗುವ ತನಕ ಅಲ್ಲಿಯೇ ನಿಂತಿರಬೇಕು.

ಕೆಲವು ಸಂದರ್ಭಗಳಲ್ಲಿ ನಮ್ಮ ನಂಬಿಕೆಯೂ ಸಹ ನಮ್ಮನ್ನು ಒಂದು ರೀತಿಯ ಅಸಹಾಯಕ ಪರಿಸ್ಥಿತಿಗೆ ದೂಡಬಹುದು. ನಮ್ಮ ನಂಬಿಕೆಯೇ ನಮ್ಮನ್ನು ಹೊರಕ್ಕೆ ಹೋಗಲಾರದಂತ ಬಲೆಯಲ್ಲಿ ಸಿಕ್ಕಿಸಬಹುದು. ಅಂತಹ ಸನ್ನಿವೇಶದಲ್ಲಿ ನಾವು ದೇವರು ಹಾಗೂ ಆತನ ಮೇಲಣ ನಂಬಿಕೆ ಮಾತ್ರವಲ್ಲದೆ ನಾವು ವಿಶ್ವಾಸವಿಟ್ಟಿರುವ ಎಲ್ಲವನ್ನೂ ತಿರಸ್ಕರಿಸಬಹುದು ಅಥವಾ ಯಾವುದು ಅಸಾಧ್ಯವೆಂದು ಕಂಡುಬರುತ್ತದೆಯೋ ಅದರಲ್ಲಿ ವಿಶ್ವಾಸವಿಡಲು ನಮ್ಮ ನಂಬಿಕೆಯು ನಮ್ಮನ್ನು ಒತ್ತಾಯಿಸಬಹುದು.

ದೇವರು ಇಸ್ರಾಯೇಲ್ಯರನ್ನು ಇಂತಹ ಇಕ್ಕಟ್ಟಿನ ಪರಿಸ್ಥಿತಿಗೆ ನಡೆಸಿದನು. 40 ವರ್ಷಗಳಕಾಲ ಅವರು ಅರಣ್ಯದಲ್ಲಿ ಅಲೆದಾಡಿದನಂತರ ದೇವರು ತನ್ನ ಜನರನ್ನು ಸಮಾಧಾನಕರವಾದ ಹಸಿರುಗಾವಲಿಗೂ, ವಿಶ್ರಾಂತಿಕರವಾದ ನೀರುಗಳ ಬಳಿಗೂ ಬರಮಾಡಲಿಲ್ಲ. ಕಾನಾನ್‌ದೇಶದಲ್ಲಿದ್ದಂತ ಅತ್ಯಂತ ಬಲಿಷ್ಠ ಕೋಟೆಗಳುಳ್ಳ ಯೆರಿಕೋ ಪಟ್ಟಣಕ್ಕೆ ಆತನು ಇಸ್ರಾಯೇಲ್ಯರನ್ನು ನಡೆಸಿದನು. ಆ ಪಟ್ಟಣವನ್ನು ಅವರು ಆರು ದಿನಗಳ ಕಾಲ ಮೌನವಾಗಿ ಸುತ್ತಬೇಕಾಗಿತ್ತು. ಏಳನೇದಿನದಲ್ಲಿ ಅವರು ಪಟ್ಟಣವನ್ನು ಏಳುಸಾರಿ ಸುತ್ತಬೇಕು. ಯಾಜಕರು ದೀರ್ಘವಾಗಿ ತುತ್ತೂರಿಗಳನ್ನು ಊದುವಾಗ ಜನರು ಮಹತ್ತರವಾಗಿ ಆರ್ಭಟಿಸುವಾಗ ಇಸ್ರಾಯೇಲ್ಯರು ಜಯಗಳಿಸುತ್ತಿದ್ದರು.

`ಯೆಹೋಶುವನು 5:13-6; 20ನೇ ವಚನಗಳಲ್ಲಿ ದೇವರು ಇಸ್ರಾಯೇಲ್ಯರಿಗೆ ಏನು ತಿಳಿಸುತ್ತಿದ್ದಾನೆ?`

ಜನರು ಮಹತ್ತರವಾಗಿ ಆರ್ಭಟಿಸಿದಾಗ ಗೋಡೆಗಳು ಕಂಪನದಿಂದ ಹೊಯ್ದಡುತ್ತಾ ಬಿದ್ದು ಹೋಗುತ್ತಿರಲಿಲ್ಲ. ಜನರು ಆರ್ಭಟಿಸಿರಿ ಎಂದು ದೇವರು ಇಸ್ರಾಯೇಲ್ಯರಿಗೆ ಹೇಳಿದನು. ದಾವೀದನು ಕೀರ್ತನೆ 66:1,2ನೇ ವಚನಗಳಲ್ಲಿ "ಭೂನಿವಾಸಿಗಳೇ, ದೇವರಿಗೆ ಜಯಧ್ವನಿ ಮಾಡಿರಿ. ಆತನ ನಾಮದ ಮಹತ್ತನ್ನು ಕೀರ್ತಿಸಿರಿ; ಆತನ ಪ್ರಭಾವವನ್ನು ವರ್ಣಿಸಿರಿ" ಎಂಬ ಜಯಧ್ವನಿಗೆ ಸಮಾನವಾದ ರೀತಿಯಲ್ಲಿ ಇಸ್ರಾಯೇಲ್ಯರು ಆರ್ಭಟಿಸಿ ದೇವರನ್ನು ಕೊಂಡಾಡಿದರು ಎಂದು ನಾವು ತಿಳಿದುಕೊಳ್ಳಬೇಕು. ಈ ಆರ್ಭಟವು ಸ್ತುತಿಸ್ತೋತ್ರ ಸಲ್ಲಿಸುವುದಾಗಿತ್ತು! ಆರು ದಿನಗಳ ಕಾಲ ಆಕಾಶದೆತ್ತರಕ್ಕೆ ಕಟ್ಟಲ್ಪಟ್ಟಿದ್ದ ಯೆರಿಕೋ ಕೋಟೆಗೋಡೆಯನ್ನು ನೋಡಿದ ನಂತರ ತಾವು ಅದನ್ನು ಬೀಳಿಸಲು ಸಾಧ್ಯವಾಗುವುದಿಲ್ಲವೆಂದು ಇಸ್ರಾಯೇಲ್ಯರು ಖಂಡಿತವಾಗಿಯೂ ನಿರ್ಧರಿಸಿರಬಹುದು.

`ಈ ನಿರ್ಧಾರವು ಇಬ್ರಿಯ 11:30ನೇ ವಚನದ ಅರ್ಥವನ್ನು ತಿಳಿದುಕೊಳ್ಳಲು ನಮಗೆ ಹೇಗೆ ಸಹಾಯಮಾಡುತ್ತದೆ?`

ನಮ್ಮ ಜೀವನದಲ್ಲಿ ಏನಾದರೂ ಹೊಸದು ಮಾಡಬೇಕೆಂದು ದೇವರು ನಿರ್ಣಯಿಸಿದಾಗ, ನಮ್ಮನ್ನು ಯೆರಿಕೋಕೋಟೆಯ ಬಳಿಗೆ ತರಬಹುದು. ನಮ್ಮ ಯೋಜನೆಗಳು ಮತ್ತು ಬಲದಿಂದ ಅಂತಹ ಕೋಟೆಯನ್ನು ಬೀಳಿಸುವುದು ಸಾಧ್ಯವಿಲ್ಲವೆಂಬ ಪಾಠವನ್ನು ಆತನು ನಮಗೆ ಕಲಿಸುವ ಉದ್ದೇಶ ಹೊಂದಿರುತ್ತಾನೆ. ಆದುದರಿಂದ ನಮ್ಮ ಮುಂದೆ ಏನೇ ಇರಲಿ, ಅದನ್ನು ಜಯಿಸಲಾಗದಷ್ಟು ಅಸಾಧ್ಯ ಎಂಬ ಭಾವನೆಯೇ ಇರಲಿ- ನಮ್ಮೆಲ್ಲಾ ಅಗತ್ಯಗಳ ಮೂಲಕರ್ತನಾದ ದೇವರನ್ನು ಸ್ತುತಿಸುವುದು ನಮ್ಮ ಕರ್ತವ್ಯವಾಗಿದೆ. ಇದು ಕ್ರಿಯೆಯ ಮೂಲಕ ವ್ಯಕ್ತಪಡಿಸುವ ನಂಬಿಕೆಯಾಗಿದೆ.