---
title:  ಕುರುಬನ ಅಗ್ನಿಪರೀಕ್ಷೆ
date:   25/06/2022
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆ 23ನೇ ಅಧ್ಯಾಯ ಹಾಗೂ ರೋಮಾಯ 12:18-21ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> ನನ್ನ ಪ್ರಾಣವನ್ನು ಉಜೀವಿಸ ಮಾಡಿ ತನ್ನ ಹೆಸರಿಗೆ ತಕ್ಕಂತೆ  ನೀತಿಮಾರ್ಗದಲ್ಲಿ ನನ್ನನ್ನು ನಡೆಸುತ್ತಾನೆ” (ಕೀರ್ತನೆ 23:3).

ಸೋಫಿ ಎಂಬ ಯುವತಿ ತನ್ನ ಕೊಠಡಿಯಲ್ಲಿ ಕುಳಿತು ಬಿಕ್ಕಿಬಿಕ್ಕಿ ಅಳುತ್ತಿದ್ದಾಳೆ.  ಕಣ್ಣೀರು ಧಾರಾಕಾರವಾಗಿ ಹರಿಯುತ್ತಿದೆ. ತಾನು ಅಪಾರವಾಗಿ ವಿಶ್ವಾಸವಿಟ್ಟು  ಗೌರವಿಸುತ್ತಿದ್ದ ಹಾಗೂ ಸ್ನೇಹಿತನೆಂದು ತಿಳಿದುಕೊಂಡಿದ್ದ ವ್ಯಕ್ತಿಯೊಬ್ಬನು ಅವಳಿಗೆ  ದ್ರೋಹ ಮಾಡಿದ್ದಾನೆ. ಸೋಫಿಯ ಚಾರಿತ್ರ್ಯವಧೆ ಮಾಡಿ ಅವಳ ಹೆಸರು  ಕೆಡಿಸಬೇಕೆಂಬುದು ಅವನ ಉದ್ದೇಶವಾಗಿದೆ. ಈ ಕಾರಣದಿಂದ ಅವಳ ಬಗ್ಗೆ  ಇಲ್ಲಸಲ್ಲದ ಅಪವಾದವನ್ನು ಹೊರಿಸಿ ಎಲ್ಲಾ ಕಡೆಗೂ ಅದನ್ನು ಹರಡುತ್ತಿದ್ದಾನೆ.

ತನ್ನ ಆಪ್ತ ಸ್ನೇಹಿತನೆಂದು ನಂಬಿಕೊಂಡಿದ್ದ ಆ ವ್ಯಕ್ತಿ "ಹೇಗೆ ಈ ರೀತಿ ತನ್ನ  ಬಗ್ಗೆ ಕೆಟ್ಟ ಅಪವಾದ ಹೊರಿಸುತ್ತಿದ್ದಾನೆ? ಅವನು ಹೇಗೆ ನನಗೆ ವಿಶ್ವಾಸದ್ರೋಹ  ಮಾಡಲು ಸಾಧ್ಯ?' ಎಂದು ಸೋಫಿಗೆ ನಂಬಲು ಸಾಧ್ಯವಾಗಿಲ್ಲ. ಅವಳ ಹೃದಯಕ್ಕೆ  ಬಹಳ ವೇದನೆಯಾಗಿದೆ. ಮನಸ್ಸಿಗೆ ಸಮಾಧಾನ ಇಲ್ಲದ ಕಾರಣ ಸೋಫಿ  ಸತ್ಯವೇದವನ್ನು ಓದಲು ತೆರೆದಾಗ ಬಹಳ ಪ್ರಿಯವಾದ ವಾಕ್ಯದ ಕಡೆಗೆ ಅವಳ  ಗಮನಹೋಯಿತು"

> <p></p>
> "ನನ್ನ ಪ್ರಾಣವನ್ನು ಉಜೀವಿಸ ಮಾಡಿ  ತನ್ನ ಹೆಸರಿಗೆ ತಕ್ಕಂತೆ ನನ್ನನ್ನು ನೀತಿಮಾರ್ಗದಲ್ಲಿ ನಡೆಸುತ್ತಾನೆ.  ನಾನು ಕಾರ್ಗತ್ತಲಿನ ಕಣಿವೆಯಲ್ಲಿ ನಡೆಯುವಾಗಲೂ  ನೀನು ಹತ್ತಿರವಿರುವುದರಿಂದ ಕೇಡಿಗೆ ಹೆದರೆನು;  ನಿನ್ನದೊಣ್ಣೆಯೂ, ನಿನ್ನಕೋಲೂ ನನಗೆ ಧೈರ್ಯಕೊಡುತ್ತದೆ.  (ಕೀರ್ತನೆ 23:3,4).

ಕೀರ್ತನೆ ಪುಸ್ತಕದಲ್ಲಿ ತಿಳಿಸಿದ ಕುರುಬನು ತನ್ನ ಕುರಿಗಳನ್ನು ನೀತಿ ಮಾರ್ಗದಲ್ಲಿ  ನಡೆಸುತ್ತಾನೆ. ಆದರೆ ಈ ನೀತಿಮಾರ್ಗವು ಮರಣಕರವಾದ ಕಾರ್ಗತ್ತಲಿನ ಕಣಿವೆಗೆ  ನಡೆಸುವಂತೆ ತೋರಿಬರುತ್ತದೆ. ಇದು ಖಂಡಿತ ಹೀಗಾಗಲು ಸಾಧ್ಯವಿಲ್ಲವೆಂದು  ಸೋಫಿ ಮನಸ್ಸಿನಲ್ಲಿ ತರ್ಕ ಮಾಡುತ್ತಿದ್ದಳು. ತನ್ನ ಪರಮಾಪ್ತ ಸ್ನೇಹಿತನು ತನಗೆ  ಮಾಡಿದ ವಿಶ್ವಾಸಘಾತ ದ್ರೋಹವು ಕಾರ್ಗತ್ತಲಿನ ಕಣಿವೆಯಂತಿದೆ. ದೇವರು  ತನ್ನನ್ನು ನೀತಿಯ ಮಾರ್ಗದಲ್ಲಿ ನಡೆಸಲಿಕ್ಕಾಗಿ ತನ್ನ ಈ ಅನುಭವವನ್ನು  ಉಪಯೋಗಿಸುತ್ತಿದ್ದಾನೆಯೇ? ಎಂದು ಸೋಫಿಯ ಮನಸ್ಸು ಆಲೋಚಿಸುತ್ತಿತ್ತು.

**ಈ ವಾರದ ಪಾಠದ ಸಾರಾಂಶ**: ಯಾವ ಸಮಯದಲ್ಲಿ ನೀವು ಆತ್ಮೀಕವಾಗಿ  ಬೆಳವಣಿಗೆ ಹೊಂದಿರುವಿರಿ?- ಯಾವುದೇ ತೊಂದರೆಯಿಲ್ಲದ ಸುಖವಾದ  ಸಮಯದಲ್ಲಿಯೋ? ಅಥವಾ ಕಠಿಣವಾದ ಸಮಯದಲ್ಲಿಯೋ?