---
title:  ಕಠಿಣ ಸಮಯದಲ್ಲಿ ತಾಳ್ಮೆಯಿಂದ ಕಾದುಕೊಂಡಿರುವುದು
date:   03/09/2022
---

### ಈ ವಾರದ ಅಧ್ಯಯನಕ್ಕಾಗಿ
ರೋಮಾಯ 5:3-5; 15:4-5; 1 ಸಮುವೇಲನು 26ನೇ ಅಧ್ಯಾಯ ಹಾಗೂ ಕೀರ್ತನೆ 37:1-11ನೇ ವಚನಗಳನ್ನು ಓದಿರಿ.

> <p>ಸ್ಮರಣ ವಾಕ್ಯ</p>
> “ಆದರೆ ದೇವರಾತ್ಮನಿಂದ ಉಂಟಾಗುವ ಫಲವೇನೆಂದರೆ- ಪ್ರೀತಿ ಸಂತೋಷ, ಸಮಾಧಾನ ದೀರ್ಘಶಾಂತಿ, ದಯೆ ಉಪಕಾರ, ನಂಬಿಕೆ, ಸಾಧುತ್ವ ಶಮದಮೆ ಇಂಥವುಗಳೇ” (ಗಲಾತ್ಯ 5:22).

ವಿಜ್ಞಾನಿಗಳು 4 ವರ್ಷದ ಮಕ್ಕಳ ಬಗ್ಗೆ ಒಂದು ಪ್ರಯೋಗ ನಡೆಸಿದರು. ಅದರಂತೆ ಪ್ರತಿಯೊಂದು ಮಗುವಿಗೂ ಒಂದು ಚಾಕೊಲೇಟ್‌ ಕೊಡಲಾಯಿತು. ಆದರೆ ಮಗುವು ಅದನ್ನು ತಿನ್ನುವುದಕ್ಕೆ ಮೊದಲು ಒಂದು ಶರತ್ತು ವಿಧಿಸಲಾಯಿತು. ಅದೇನೆಂದರೆ ವಿಜ್ಞಾನಿಗಳು ಸ್ವಲ್ಪ ಸಮಯ ಹೊರಗೆ ಹೋಗಿ ಬರುವ ತನಕ ಮಗುವು ಅದನ್ನು ತಿನ್ನದೆ ಕಾದುಕೊಂಡಿದ್ದರೆ ಮತ್ತೊಂದು ಚಾಕೊಲೇಟ್ ಕೊಡಲಾಗುವುದು. ಕಾಯದೆ ತಿನ್ನುವವರಿಗೆ ಕೊಡಲಾಗುವುದಿಲ್ಲವೆಂಬುದೇ ಆ ಶರತ್ತು. ಮಕ್ಕಳ 'ತಾಳ್ಮೆ'ಯನ್ನು ಕಂಡುಕೊಳ್ಳುವುದೇ ಈ ಪ್ರಯೋಗದ ಉದ್ದೇಶವಾಗಿತ್ತು.

ವಿಜ್ಞಾನಿಗಳು ಆ ಸ್ಥಳದಿಂದ ಹೊರಟ ಕೂಡಲೇ ಅದಕ್ಕಾಗಿಯೇ ಕಾದುಕೊಂಡಿದ್ದ ಕೆಲವು ಮಕ್ಕಳು ತಕ್ಷಣವೇ ಅದನ್ನು ತಿಂದರು. ಆದರೆ ಬೇರೆ ಕೆಲವು ಮಕ್ಕಳು ಅವರು ಬರುವವರೆಗೂ ಕಾದುಕೊಂಡಿದ್ದರು. ಈ ಎರಡೂ ರೀತಿಯ ಮಕ್ಕಳ ವ್ಯತ್ಯಾಸವನ್ನು ಕಂಡುಹಿಡಿಯಲು ವಿಜ್ಞಾನಿಗಳು ಇವರ ಮೇಲೆ ಗಮನವಿಟ್ಟಿದ್ದರು ಮಕ್ಕಳು ಬೆಳೆದು 17-18 ವಯಸ್ಸಿನ ಕಿಶೋರಾವಸ್ಥೆ ತಲುಪಿದರು.

ಆಗ ಈ ಎರಡೂ ಗುಂಪಿನ ಮಕ್ಕಳ ಗುಣಸ್ವಭಾವದಲ್ಲಿ ವ್ಯತ್ಯಾಸವನ್ನು ವಿಜ್ಞಾನಿಗಳು ತಿಳಿದುಕೊಂಡರು. ಯಾರು ಚಾಕೊಲೇಟ್ ತಿನ್ನದೆ ವಿಜ್ಞಾನಿಗಳು ಬರುವ ತನಕ ತಾಳ್ಮೆಯಿಂದ ಕಾದುಕೊಂಡಿದ್ದರೋ, ಅವರು ಉತ್ತಮ ವಿದ್ಯಾರ್ಥಿಗಳೂ, ಜೀವನದಲ್ಲಿ ಬಂದ ಏರುಪೇರುಗಳಿಗೆ ಹೊಂದಿಕೊಳ್ಳುವ ಸ್ವಭಾವ ಬೆಳೆಸಿಕೊಂಡವರೂ ಹಾಗೂ ಹೆಚ್ಚು ಭರವಸ ಉಳ್ಳವರೂ ಆಗಿದ್ದರು. ಇತರ ಮಕ್ಕಳಲ್ಲಿ ಈ ರೀತಿಯ ಗುಣ ಕಂಡುಬರಲಿಲ್ಲ.

ಮಾನವರ ಗುಣಸ್ವಭಾವದಲ್ಲಿ ಉನ್ನತಮಟ್ಟ, ಒಳ್ಳೆತನ ಬೆಳೆಸಿಕೊಳ್ಳುವಲ್ಲಿ ತಾಳ್ಮೆಯು ಪ್ರಮುಖಪಾತ್ರ ವಹಿಸುತ್ತದೆಂದು ಈ ಪ್ರಯೋಗದಿಂದ ವಿಜ್ಞಾನಿಗಳು ಕಂಡುಕೊಂಡರು. ತಾಳ್ಮೆ ಎಂಬ ಇಂತಹ ಒಳ್ಳೇಗುಣವನ್ನು ನಾವು ಬೆಳೆಸಿಕೊಳ್ಳಬೇಕೆಂದು ದೇವರು ಹೇಳುವುದರಲ್ಲಿ ಆಶ್ಚರ್ಯವಿಲ್ಲ.

ಈ ವಾರ ನಾವು ಸಹಿಸಿಕೊಳ್ಳಲು ಅತ್ಯಂತ ಕಷ್ಟಕರವಾದ ಕಠಿಣ ಪರಿಸ್ಥಿತಿಯಲ್ಲಿಯೂ ಹೇಗೆ ತಾಳ್ಮೆಯಿಂದ ಕಾದುಕೊಂಡಿರಬಹುದು ಎಂಬುದರ ಬಗ್ಗೆ ಕಲಿಯೋಣ.

**ಈ ವಾರದ ಪಾಠದ ಸಾರಾಂಶ**: ಕೆಲವು ಸಂದರ್ಭಗಳಲ್ಲಿ ನಾವು ಯಾಕೆ ಕೆಲವು ವಿಷಯಗಳಿಗಾಗಿ ಬಹಳ ಕಾಲ ಕಾದುಕೊಂಡಿರಬೇಕು? ಕಠಿಣ ಪರಿಸ್ಥಿತಿಯಲ್ಲಿ ತಾಳ್ಮೆಯಿಂದಿರುವುದರಿಂದ ನಾವೇನು ಪಾಠ ಕಲಿಯಬಹುದು?