---
title:  ತಾಳ್ಮೆಯುಳ್ಳ ದೇವರು
date:   04/09/2022
---

`ರೋಮಾಯ 15:4,5ನೇ ವಚನಗಳು ನಮಗೇನು ತಿಳಿಸುತ್ತದೆ?`

ಐದನೇ ವಚನವು 'ಆ ಸ್ಥಿರಚಿತ್ತವನ್ನೂ ಆದರಣೆಯನ್ನೂ ಕೊಡುವ ದೇವರು... ಎಂದು ತಿಳಿಸುತ್ತದೆ (ಇಂಗ್ಲಿಷ್ ಸತ್ಯವೇದದಲ್ಲಿ ತಾಳ್ಮೆಯನ್ನೂ ಆದರಣೆಯನ್ನೂ ಕೊಡುವ ದೇವರು ಎಂದು ಬರೆದಿದೆ. ಕನ್ನಡ ಅನುವಾದ ತಪ್ಪಾಗಿದೆ).

ನಾವು ಸಹಜವಾಗಿ ಬಯಸುವ ಅಥವಾ ವಾಗ್ದಾನ ಮಾಡಲ್ಪಟ್ಟಿರುವ, ಆದರೆ ಇನ್ನೂ ದೊರೆಯದಿರುವ ವಿಷಯಗಳ ಬಗ್ಗೆ ಸಾಮಾನ್ಯವಾಗಿ ಅಸಹನೆ ಉಂಟಾಗುತ್ತದೆ. ಯಾವುದಕ್ಕಾಗಿ ನಾವು ತವಕದಿಂದ ಕಾದುಕೊಂಡಿದ್ದೆವೋ, ಅದು ದೊರಕಿದಾಗ ಅಥವಾ ನೆರವೇರಿದಾಗ ಮಾತ್ರ ನಮಗೆ ತೃಪ್ತಿ ಉಂಟಾಗುತ್ತದೆ. ನಮ್ಮ ಸಮಯಕ್ಕೆ ತಕ್ಕಂತೆ ನಮಗೆ ಬೇಕಾದದ್ದು ಸಿಕ್ಕುವುದು ಬಹಳ ಅಪರೂಪ. ಈ ಕಾರಣದಿಂದ ನಮಗೆ ಕಿರಿಕಿರಿ ಮತ್ತು ಅಸಹನೆ ಉಂಟಾಗುತ್ತದೆ.

ಕಾಯುವುದು ಮಾನಸಿಕವಾಗಿ ಬಹಳ ವೇದನೆಯುಂಟು ಮಾಡುತ್ತದೆ. ತಾಳ್ಮೆಯಿಂದಿರುವುದು ಅಷ್ಟೊಂದು ಸುಲಭದ ಕೆಲಸವಲ್ಲ. ಕಡುವೇದನೆ ಅನುಭವಿಸುತ್ತಿರುವಾಗ ನಾವು ತಾಳ್ಮೆಯಿಂದಿರುವುದು ಅತ್ಯಂತ ಮುಖ್ಯವಾದ ಅಂಶವಾಗಿದೆ.

`ಕೀರ್ತನೆ 27:14; 37:7 ಹಾಗೂ ರೋಮಾಯ 5:3-5ನೇ ವಚನಗಳು ನಮಗೇನು ತಿಳಿಸುತ್ತವೆ? ತಾಳ್ಮೆಯು ನಮ್ಮನ್ನು ಎಲ್ಲಿಗೆ ನಡೆಸುತ್ತದೆ?`

ಕಷ್ಟಕರ ಪರಿಸ್ಥಿತಿಯಲ್ಲಿ ಕಾದುಕೊಂಡಿರುವಾಗ, ನಾವು ಎರಡು ವಿಷಯಗಳಲ್ಲಿ ಒಂದರ ಬಗ್ಗೆ ಗಮನ ನೀಡಬಹುದು. ನಾವು ಕಾದುಕೊಂಡಿರುವ ವಿಷಯದ ಬಗ್ಗೆ ಗಮನ ಕೇಂದ್ರೀಕರಿಸಬಹುದು ಅಥವಾ ಆ ವಿಷಯಗಳನ್ನು ನಮಗೆ ದಯಪಾಲಿಸುವ ದೇವರ ಬಗ್ಗೆ ನಮ್ಮ ಗಮನ ಕೇಂದ್ರೀಕರಿಸಬಹುದು. ನಾವು ಎಷ್ಟುಕಾಲ ಅದಕ್ಕಾಗಿ ಕಾದುಕೊಂಡಿರುತ್ತೇವೆಂಬುದಕ್ಕಿಂತ ಹೆಚ್ಚಾಗಿ ಆ ಸಮಯದಲ್ಲಿ ನಮ್ಮ ಮನೋಭಾವ ಹೇಗಿರುತ್ತದೆಂಬುದು ಬಹಳಷ್ಟು ವ್ಯತ್ಯಾಸ ಉಂಟುಮಾಡುತ್ತದೆ. ನಾವು ದೇವರಿಗೆ ನಮ್ಮ ಉದ್ದೇಶಗಳನ್ನು ಒಪ್ಪಿಸಿಕೊಟ್ಟು, ಆತನಲ್ಲಿ ದೃಢ ಭರವಸದಿಂದಿರುವಾಗ, ನಮಗೆ ಅನುಕೂಲವಾದ ಸಮಯದಲ್ಲಿ, ನಮಗೆ ಅತ್ಯುತ್ತಮವಾದದ್ದನ್ನು ಆತನು ಒದಗಿಸಿಕೊಡುತ್ತಾನೆಂಬ ವಿಶ್ವಾಸ ಹೊಂದಿರಬೇಕು. ಕೆಲವುವೇಳೆ ನಂಬುವುದು ಕಷ್ಟಕರವಾಗಿದ್ದರೂ ಸರಿ, ದೇವರ ಮೇಲೆ ಭರವಸೆ ಹೊಂದಿರಬೇಕು.

`ನೀವು ಯಾವ ವಿಷಯಕ್ಕಾಗಿ ಹತಾಶೆಯಿಂದ ಕಾದುಕೊಂಡಿದ್ದೀರಿ? ಎಲ್ಲವನ್ನೂ ದೇವರಿಗೆ ಹಾಗೂ ಆತನ ಸಮಯಕ್ಕೆ ಒಪ್ಪಿಸಿಕೊಡುವುದನ್ನು ನಾವು ಹೇಗೆ ಕಲಿತುಕೊಳ್ಳಬಹುದು? ಅದಕ್ಕಾಗಿ ತಾಳ್ಮೆಯಿಂದ ಪ್ರಾರ್ಥಿಸಿ`