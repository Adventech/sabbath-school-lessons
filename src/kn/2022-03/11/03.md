---
title:  ದೇವರ ಸಮಯದಲ್ಲಿ
date:   05/09/2022
---

`ರೋಮಾಯ 5:6 ಹಾಗೂ ಗಲಾತ್ಯ 4:4ನೇ ವಚನಗಳು ದೇವರ ಸಮಯದ ಬಗ್ಗೆ ನಮಗೇನು ತಿಳಿಸುತ್ತವೆ?`

ಯೇಸುವು ಖಚಿತವಾಗಿ ಸರಿಯಾದ ಸಮಯದಲ್ಲಿ ನಮಗೋಸ್ಕರ ತನ್ನ ಪ್ರಾಣಕೊಟ್ಟನೆಂದು ಪೌಲನು ಈ ವಚನಗಳಲ್ಲಿ ತಿಳಿಸುತ್ತಾನೆ. ಆದರೆ ಅದು ಯಾಕೆ ಸರಿಯಾದ ಸಮಯವಾಗಿತ್ತೆಂದು ಪೌಲನು ತಿಳಿಸುವುದಿಲ್ಲ. ಪಾಪಕ್ಕೆ ತನ್ನನ್ನು ಬಲಿಯಾಗಿ ಅರ್ಪಿಸಲು ಕ್ರಿಸ್ತನು ಯಾಕೆ ಸಾವಿರಾರು ವರ್ಷಗಳು ಕಾದುಕೊಂಡಿರಬೇಕಾಗಿತ್ತು? ಪಾಪವು ಬಹಳ ಕೆಟ್ಟದ್ದೆಂದು ಲೋಕವು ಅದಕ್ಕಿಂತ ಬಹಳ ಹಿಂದೆಯೇ ತಿಳಿದುಕೊಂಡಿತ್ತಲ್ಲಾ ಎಂದು ನಮಗೆ ಆಶ್ಚರ್ಯವಾಗ-ಬಹುದು. ಕ್ರಿಸ್ತನು ಎರಡನೇಸಾರಿ ಬರುವುದಕ್ಕೆ ಯಾಕೆ ಇಷ್ಟೊಂದು ಕಾಲದಿಂದ ಕಾದುಕೊಂಡಿದ್ದಾನೆಂಬ ಪ್ರಶ್ನೆಯನ್ನು ಸಹ ನಾವು ಕೇಳಬಹುದು. ನಮ್ಮ ಪ್ರಾರ್ಥನೆಗೆ ಉತ್ತರಿಸಲು ದೇವರು ಯಾಕೆ ಇಷ್ಟೊಂದು ಸಮಯ ತೆಗೆದುಕೊಳ್ಳುತ್ತಿದ್ದಾನೆ? ನಾವು ಇನ್ನೆಷ್ಟು ಕಾಲ ಅದಕ್ಕಾಗಿ ಕಾದುಕೊಂಡಿರಬೇಕು? ಎಂದೂ ಸಹ ನಾವು ಪ್ರಶ್ನಿಸಬಹುದು.

70ವಾರಗಳು ಅಂದರೆ 490ವರ್ಷಗಳ ದೀರ್ಘಕಾಲದ ಪ್ರವಾದನೆಯ ಬಗ್ಗೆ ಆಲೋಚಿಸಿ (ದಾನಿಯೇಲನು 9:24-27), ಈ ಪ್ರವಾದನೆಯು ಕ್ರಿಸ್ತನು ಮೆಸ್ಸಿಯನೆಂದು ಸೂಚಿಸುತ್ತದೆ. ಇದರ ಸಮಯದ ಅವಧಿಯು ಎಷ್ಟೊಂದು ಕಾಲವಾಗಿರುತ್ತದೆ? ನಮಗೆ ಬಹಳ ದೀರ್ಘಕಾಲವೆನಿಸಿದರೂ, ದೇವರ ಸಮಯಕ್ಕಾಗಿ ತಾಳ್ಮೆಯಿಂದ ಕಾದುಕೊಂಡಿರುವುದರ ಬಗ್ಗೆ ಇದು ನಮಗೇನು ತಿಳಿಸುತ್ತದೆ?

ಕಷ್ಟಕರ ಪರಿಸ್ಥಿತಿಯಲ್ಲಿಯೂ ನಾವು ಯಾಕೆ ಕಾದುಕೊಂಡಿರಬೇಕೆಂಬುದಕ್ಕೆ ಪ್ರಮುಖವಾದ ಅನೇಕ ಆತ್ಮೀಕ ಕಾರಣಗಳಿವೆ. ಮೊದಲನೆಯದಾಗಿ ನಾವು ಯಾವ ವಿಷಯಕ್ಕಾಗಿ ಬಹಳ ಸಮಯದಿಂದ ಕಾದುಕೊಂಡಿದ್ದೇವೆಯೋ, ಆ ವಿಷಯವನ್ನು ಬಿಟ್ಟು ಈಗ ದೇವರ ಮೇಲೆ ನಮ್ಮ ಗಮನಹರಿಸಬಹುದು. ಎರಡನೆಯದಾಗಿ ಕಾದುಕೊಂಡಿರುವಾಗ ನಮ್ಮ ಸ್ವಂತ ಉದ್ದೇಶ ಮತ್ತು ಬಯಕೆಗಳ ಬಗ್ಗೆ ಒಂದು ಸ್ಪಷ್ಟವಾದ ಚಿತ್ರಣ ಕಂಡುಬರುತ್ತದೆ. ಮೂರನೆಯದಾಗಿ ಇದರಿಂದ ನಮ್ಮಲ್ಲಿ ದೃಢನಿಷ್ಠೆ ಹಾಗೂ ಆತ್ಮೀಕ ಸಾಮರ್ಥ್ಯ ಬೆಳವಣಿಗೆ ಹೊಂದುತ್ತದೆ. ನಾಲ್ಕನೆಯದಾಗಿ ಕಾದುಕೊಂಡಿರುವುದು ನಮ್ಮಲ್ಲಿ ನಂಬಿಕೆ, ಭರವಸೆ ಮುಂತಾದ ಆತ್ಮೀಕ ಬಲವನ್ನು ದೃಢಪಡಿಸುತ್ತದೆ, ಐದನೆಯದಾಗಿ ನಾವು ಯಾಕೆ ಇಷ್ಟೊಂದು ಕಾಲ ಕಾದುಕೊಂಡಿದ್ದೇವೆಂಬ ಕಾರಣ ತಿಳಿಯದೇ ಇರಬಹುದು. ಈ ಕಾರಣದಿಂದ ನಂಬಿಕೆಯಿಂದ ಜೀವಿಸಲು ಕಲಿತುಕೊಳ್ಳುತ್ತೇವೆ.

`ನಮಗೆ ಅತ್ಯುತ್ತಮವಾದದ್ದು ಏನು ಹಾಗೂ ದೇವರು ತನ್ನ ಸರಿಯಾದ ಸಮಯದಲ್ಲಿ ಅದನ್ನು ನಮಗೋಸ್ಕರ ನೆರವೇರಿಸುತ್ತಾನೆಂದು ಆತನ ಮೇಲೆ ನಾವು ಭರವಸವಿಡುವಂತೆ ಸತ್ಯವೇದದಿಂದ ಯಾವ ಉದಾಹರಣೆಗಳಿಂದ ತಿಳಿದುಕೊಳ್ಳಬಹುದು?`

(ಉದಾಹರಣೆಗೆ ಅಬ್ರಹಾಮನು ಮತ್ತು ಸಾರಳು ವಾಗ್ದಾನ ಮಾಡಲ್ಪಟ್ಟ ಮಗನಿಗಾಗಿ ಕಾದುಕೊಂಡಿದ್ದ ಸಂಗತಿ). ಅದೇ ಸಮಯದಲ್ಲಿ ನನ್ನ ಪ್ರಾರ್ಥನೆಗೆ ಉತ್ತರ ದೊರೆಯಲು ಇಷ್ಟು ತಡವಾಗುವುದಕ್ಕೆ ನನ್ನಲ್ಲಿರುವ ಪಾಪವು ಕಾರಣವೇ ಎಂಬುದರ ಬಗ್ಗೆ ಸಹ ಆಲೋಚಿಸಿ.