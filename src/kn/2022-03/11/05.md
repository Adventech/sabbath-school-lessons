---
title:  "ಎಲೀಯನು : ಅವಸರದ ಸಮಸ್ಯೆ"
date:   07/09/2022
---

ಕರ್ಮೆಲ್ ಬೆಟ್ಟದಲ್ಲಿ ಸತ್ಯದೇವರು ಬಾಳನೋ ಇಲ್ಲವೆ ಯೆಹೋವನೋ ಎಂಬ ಬಗ್ಗೆ ಒಂದು ಕಠಿಣ ಪರೀಕ್ಷೆನಡೆಯಿತು (1 ಅರಸುಗಳು 18ನೇ ಅಧ್ಯಾಯ) ಪರಲೋಕದಿಂದ ಬೆಂಕಿಬಂದು ಯಜ್ಞವೇದಿಯನ್ನು ದಹಿಸಿದಾಗ ಕರ್ತನೇ ನಿಜವಾದ ದೇವರೆಂದು ನಿರೂಪಿತವಾಯಿತು ಮತ್ತು ಬಾಳನ ಎಲ್ಲಾ ಪ್ರವಾದಿಗಳೂ ಕೊಲ್ಲಲ್ಪಟ್ಟರು. ಖಂಡಿತವಾಗಿಯೂ ಪ್ರವಾದಿಯಾದ ಎಲೀಯನು ಈ ಘಟನೆಯ ನಂತರ ಆತ್ಮೀಕವಾಗಿ ಬಹಳ ದೃಢವಾಗಿದ್ದಾನೆಂದು ನಾವು ಅಂದುಕೊಳ್ಳಬಹುದು. ಆದರೆ ಈಜೆಬೆಲ್‌ರಾಣಿಯು ಎಲೀಯನನ್ನು ಕೊಲ್ಲುತ್ತೇನೆಂದು ಹೇಳಿದಾಗ, ಅವನು ಪ್ರಾಣರಕ್ಷಣೆಗಾಗಿ ಪಲಾಯನ ಮಾಡಿದನು. 1 ಅರಸು 19:1-9ನೇ ವಚನಗಳನ್ನು ಓದಿರಿ, 9ನೇ ವಚನದ ಕೊನೆಯ ಭಾಗದಲ್ಲಿ ದೇವರು- "ಎಲೀಯನೇ, ನೀನು ಇಲ್ಲೇನು ಮಾಡುತ್ತೀ?' ಎಂದು ಪ್ರಶ್ನಿಸುತ್ತಾನೆ. ಇದರಿಂದ ಎಲೀಯನು ಹೋಗಬಾರದ ಸ್ಥಳಕ್ಕೆ ಹೋಗಿದ್ದಾನೆಂದು ತಿಳಿದುಕೊಳ್ಳಬಹುದು.

`ಕರ್ಮೆಲ್ ಬೆಟ್ಟದಲ್ಲಿ ದೇವರು ಅದ್ಭುತವನ್ನು ಮಾಡಿದ್ದನ್ನು ಕಣ್ಣಾರೆ ನೋಡಿದ ಪ್ರವಾದಿಯಾದ ಎಲೀಯನು ದೇವರಲ್ಲಿ ನಂಬಿಕೆ ಹಾಗೂ ಭರವಸೆ ಹೊಂದಿರಬೇಕಾಗಿತ್ತು ಬದಲಾಗಿ ಅವನು ತನ್ನ ಪ್ರಾಣರಕ್ಷಣೆಗಾಗಿ ಪಲಾಯನ ಮಾಡಿದನು. ಈ ಕೆಟ್ಟ ಉದಾಹರಣೆಯಿಂದ ನಾವೇನು ಕಲಿಯಬಹುದು?`

ನಾವು ಅವಸರಪಟ್ಟಾಗ, ಬಹಳ ಸುಲಭವಾಗಿ ನಾವು ಇರಬಾರದ ಸ್ಥಳದಲ್ಲಿ ಸೇರುತ್ತೇವೆಂಬ ಪ್ರಮುಖ ಪಾಠವನ್ನು ಎಲೀಯನ ಉದಾಹರಣೆಯಿಂದ ನಾವು ತಿಳಿಯಬಹುದು. ಎಲೀಯನ ಪ್ರಕರಣದಲ್ಲಿ ಪ್ರಾಣದ ಭಯದಿಂದ ಅವನು ಮರುಭೂಮಿಗೆ ಅವಸರದಿಂದ ಪಲಾಯನ ಮಾಡಬೇಕಾಯಿತು. ದೇವರು ನಮಗಾಗಿ ಇಟ್ಟಿರುವ ಯೋಜನೆಯಿಂದ ನಾವು ಅವಸರವಾಗಿ ಓಡಿಹೋಗಲಿಕ್ಕೆ ಬೇರೆ ಕಾರಣಗಳೂ ಇವೆ.

`ಆದಿಕಾಂಡ 16:1-3; ಅರಣ್ಯಕಾಂಡ 20:10-12; ನ್ಯಾಯಸ್ಥಾಪಕರು 14:1-3; ಮತ್ತಾಯ 20:20-21; ಲೂಕ 9:52-56 ಹಾಗೂ ಅ.ಕೃತ್ಯಗಳು 9:1ನೇ ವಚನಗಳನ್ನು ಓದಿರಿ, ಇಲ್ಲಿ ತಿಳಿಸಿರುವ ವ್ಯಕ್ತಿಗಳು ದೇವರ ಯೋಜನೆಗೆ ವಿರುದ್ಧವಾಗಿ ಅವಸರದಿಂದ ನಿರ್ಣಯ ತೆಗೆದುಕೊಳ್ಳಲು ಕಾರಣವೇನು?`

ದೇವರ ಬಗ್ಗೆ ನಮಗಿರುವ ಕೋಪ, ಅಪನಂಬಿಕೆ, ಮಹತ್ವಾಕಾಂಕ್ಷೆ, ಬಲವಾದ ಉತ್ಸಾಹ ಅಥವಾ ತೀವ್ರವಾದ ಆಸಕ್ತಿ ಮುಂತಾದ ವಿಷಯಗಳು ಕೆಲವು ವೇಳೆ ನಾವು ಹೋಗಬಾರದಂತ ಸ್ಥಳಕ್ಕೆ ಸುಲಭವಾಗಿ ಅವಸರದಿಂದ ಓಡಿಹೋಗುವಂತೆ ಮಾಡುತ್ತದಲ್ಲವೇ? ನಾವೆಲ್ಲರೂ ಹೆಚ್ಚುಕಡಿಮೆ ಇಂತಹ ಅಪಾಯಕ್ಕೆ ಗುರಿಯಾಗುವ ಸಾಧ್ಯತೆಯಿದೆ. ದೇವರು ನಮ್ಮ ಬಗ್ಗೆ ಯಾವಾಗಲೂ ಹಿತವಾದ ಆಲೋಚನೆಗಳನ್ನು ಮಾಡುತ್ತಾನೆ. ಆದುದರಿಂದ ನಮ್ಮನ್ನು ಪ್ರೀತಿಸಿ ನಮಗೆ ಅತ್ಯುತ್ತಮವಾದದ್ದನ್ನು ಕೊಡಲು ಬಯಸುವ ದೇವರ ಒಳ್ಳೇತನ ಹಾಗೂ ಕರುಣೆಯ ಬಗ್ಗೆ ಪ್ರಾಮಾಣಿಕವಾದ ನಂಬಿಕೆ ಬೆಳೆಸಿಕೊಳ್ಳುವುದು ಅಗತ್ಯವಾಗಿದೆ. ಇಂತಹ ನಂಬಿಕೆ ನಮ್ಮಲ್ಲಿ ಅಷ್ಟೊಂದು ಸುಲಭವಾಗಿ ಬರುವುದಿಲ್ಲ. ನಂಬಿಕೆಯು ದೇವರು ಕೊಡುವ ಒಂದು ವರವಾಗಿದೆ. ಆದರೆ ಈ ನಂಬಿಕೆಯನ್ನು ಪೋಷಿಸಿ, ಕಾಪಾಡಿಕೊಳ್ಳುವುದು ನಮ್ಮ ಕರ್ತವ್ಯವಾಗಿದೆ.