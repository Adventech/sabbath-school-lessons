---
title:  ಪರಿಣಾಮಕಾರಿಯಾದ ಒಂದು ಸ್ಪಷ್ಟವಾದ ಕಲ್ಪನೆ
date:   07/08/2022
---

`ನಮ್ಮಮನಸ್ಸಿಗೋ ಅಥವಾ ಶರೀರಕ್ಕೋನೋವಾದಾಗ, ನಮಗೆ ಏನು ಸಂಭವಿಸಿದೆಯೋ ಅದುಮಾತ್ರ ಗಮನಹರಿಸಬೇಕಾದ ವಿಷಯವೆಂದು ಕಲ್ಪಿಸಿಕೊಳ್ಳುವುದು ಬಹಳ ಸುಲಭ. ಆದರೆ ಅದಕ್ಕಿಂತಲೂ ಹೆಚ್ಚಾದ ವಿಷಯವೂ ಇದೆ (ರೋಮಾಯ 8:22; ಪ್ರಕಟನೆ 12:7).`

ಪ್ರವಾದಿಯಾದ ಹಬಕ್ಕೂಕನು ಎಂತಹ ಸನ್ನಿವೇಶ ಎದುರಿಸುತ್ತಿದ್ದಾನೆ? (1:1 4). ಹಬಕ್ಕೂಕನು ತಾನು ಎದುರಿಸುತ್ತಿರುವ ಕಷ್ಟ ಸಂಕಟಗಳನ್ನು ದೇವರ ಮುಂದೆ ಮೊರೆಯಿಟ್ಟು ಅರಿಕೆ ಮಾಡುತ್ತಿದ್ದಾನೆ. ಅವನ ಮೊರೆಗೆ ದೇವರು 'ಹೌದಪ್ಪಾ ಹಬಕ್ಕೂಕನೇ, ನಿನ್ನ ಪರಿಸ್ಥಿತಿಯು ಬಹಳ ಭಯಂಕರವಾಗಿದೆ. ನಾನು ತಕ್ಷಣವೇ ಬಂದು ನಿನಗೆ ಸಹಾಯಮಾಡುತ್ತೇನೆ' ಎಂದು ಹೇಳಬಹುದೆಂಬ ನಿರೀಕ್ಷೆ ನಮಗಿರಬಹುದು. ಆದರೆ ದೇವರ ಉತ್ತರವು ಅದಕ್ಕೆ ವಿರುದ್ಧವಾಗಿದೆ. ಆತನು ಪ್ರವಾದಿಗೆ ಬರಲಿರುವ ಪರಿಸ್ಥಿತಿಯು ಇನ್ನೂ ಕೆಟ್ಟದ್ದಾಗುತ್ತದೆಂದು ಹೇಳುತ್ತಾನೆ (ಹಬಕ್ಕೂಕ 1:5-11ನೇ ವಚನಗಳನ್ನೂ ಓದಿರಿ).

ಅಶೂರ್ಯರು ಇಸ್ರಾಯೇಲ್ಯರನ್ನು ಸೆರೆಯಾಳುಗಳಾಗಿ ತಮ್ಮ ದೇಶಕ್ಕೆ ತೆಗೆದುಕೊಂಡು ಹೋಗಿದ್ದಾರೆ. ಆದರೆ ಅದಕ್ಕಿಂತಲೂ ಇನ್ನೂ ಹೆಚ್ಚಿನ ಕೆಡುಕು ಬರುವಂತದ್ದಾಗಿದೆ : ಬಾಬೆಲಿನವರು ಯೆಹೂದ್ಯರನ್ನು ಸೆರೆಯಾಳುಗಳಾಗಿ ಬಾಬೆಲ್ ದೇಶಕ್ಕೆ ಕರೆದೊಯ್ಯುತ್ತಾರೆಂದು ದೇವರು ಹಬಕ್ಕೂಕನಿಗೆ ತಿಳಿಸುತ್ತಾನೆ. ಇದರ ಬಗ್ಗೆ ಪ್ರವಾದಿಯು ದೇವರಿಗೆ ಮೊರೆಯಿಟ್ಟು, ಉತ್ತರಕ್ಕಾಗಿ ಕಾದುಕೊಂಡಿದ್ದಾನೆ (ಹಬ್ಬಕ್ಕೂಕ 1:12-17).

`ಯೆಹೂದ್ಯರು ಬಾಬೆಲಿಗೆ ಸೆರೆಯಾಗಿಹೋದರೂ, ಮುಂದೆ ಬಾಬೆಲೂ ಸಹ ನಾಶವಾಗುತ್ತದೆಂಬ ದೇವರವಾಗ್ದಾನವು ಪ್ರವಾದಿಗೆ ಹೇಗೆ ನಿರೀಕ್ಷೆ ತಂದಿತು? (ಹಬಕ್ಕೂಕ 2:2,3).`

ಹಬಕ್ಕೂಕ 2ನೇ ಅಧ್ಯಾಯವು ಬಾಬೆಲಿನ ನಾಶದ ಬಗ್ಗೆ ಮುಂದಾಗಿ ತಿಳಿಸುತ್ತದೆ. 2:3ನೇ ವಚನದಲ್ಲಿ ".... ತಡವಾದರೂ ಅದಕ್ಕೆ ಕಾದಿರು; ಅದು ಬಂದೇ ಬರುವುದು, ತಾಮಸವಾಗದು' ಎಂದು ತಿಳಿಸಲಾಗಿದೆ. ಇದೇ ವಚನವನ್ನು ಇಬ್ರಿಯ 10:33ನೇ ವಚನದಲ್ಲಿ ಪೌಲನು ಉದಾಹರಿಸುತ್ತಾ, "ಬರುವವನು ಇನ್ನು ಸ್ವಲ್ಪಕಾಲದಲ್ಲಿ ಬರುವನು, ತಡಮಾಡುವುದಿಲ್ಲ” ಎಂದು ಮುಂದೆಬರಲಿರುವ ಕ್ರಿಸ್ತನ ಎರಡನೇ ಬರೋಣಕ್ಕೆ ಅನ್ವಯಿಸುತ್ತಾನೆ. ಪುರಾತನ ಕಾಲದ ಬಾಬೆಲ್ ಖಚಿತವಾಗಿ ನಾಶವಾಗುತ್ತದೆಂದು ಹೇಗೆ ಮುಂದಾಗಿ ದೇವರು ತಿಳಿಸಿದನೋ, ಅದೇರೀತಿ “ಬಾಬೆಲ್ ಎಂಬ ಮಹಾನಗರಿ'ಯು ಸಹ ನಾಶವಾಗುತ್ತದೆಂದು ನಾವು ಖಚಿತವಾಗಿ ತಿಳಿದುಕೊಳ್ಳಬಹುದು (ಪ್ರಕಟನೆ 18:2).

ತನ್ನ ಸುತ್ತಲೂ ನಡೆಯುತ್ತಿರುವ ಹಿಂಸೆ, ಬಾಧೆ, ಜಗಳ, ಅನ್ಯಾಯ, ಶಿಷ್ಟರು ಅನುಭವಿಸುವ ಕಷ್ಟ, ಕೇಡು ಇವುಗಳಿಂದ ಹಬಕ್ಕೂಕನು ದುಃಖದಿಂದ ಮೊರೆಯಿಡುತ್ತಿದ್ದಾನೆ. ಆದರೆ ಅದಕ್ಕಿಂತಲೂ ಇನ್ನೂ ಹೆಚ್ಚಿನ ಕೇಡು ಬರುವುದೆಂದು ದೇವರು ತಿಳಿಸಿದ್ದಾನೆ: ಇವೆರಡೂ ಇಕ್ಕಟ್ಟುಗಳ ನಡುವೆ ಪ್ರವಾದಿಯು ಸಿಲುಕಿದ್ದಾನೆ. ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದಲ್ಲಿ ನಾವೂ ಸಹ ಇದೇ ಪರಿಸ್ಥಿತಿಯಲ್ಲಿ ಸಿಕ್ಕಿದ್ದೇವೆ. ನಮ್ಮ ಸುತ್ತಲೂ ಕೆಟ್ಟತನವೇ ತುಂಬಿದೆ. ಆದರೆ ಇದಕ್ಕಿಂತಲೂ ಹೆಚ್ಚಿನ ದುಷ್ಟತನ ಲೋಕದಲ್ಲಿ ಬರುತ್ತದೆಂದು ಸತ್ಯವೇದವು ಮುಂದಾಗಿ ತಿಳಿಸಿದೆ. ಹಬಕ್ಕೂಕನಿಗೆ ದೇವರು ಮುಂದಾಗುವ ಸ್ಪಷ್ಟವಾದ ಚಿತ್ರಣವನ್ನು ತಿಳಿಸುತ್ತಾನೆ. ಇವರಿಂದ ಪ್ರವಾದಿಯು ಉತ್ತೇಜನಗೊಂಡು, ದೇವರು ಈ ಎಲ್ಲಾ ಕೆಟ್ಟತನವನ್ನು ಹೋಗಲಾಡಿಸುತ್ತಾನೆಂಬ ಆತನ ವಾಗ್ದಾನದ ಮೇಲೆ ಭರವಸವಿಟ್ಟು ಆಶ್ಚರ್ಯಕರವಾದ ರೀತಿಯಲ್ಲಿ ಪ್ರಾರ್ಥಿಸುತ್ತಾ ದೇವರನ್ನು ಕೊಂಡಾಡುತ್ತಾನೆ (ಹಬಕ್ಕೂಕ 3ನೇ ಅಧ್ಯಾಯ).

`ಹಬಕ್ಕೂಕ 3:16-19ನೇ ವಚನಗಳ ಪ್ರಕಾರ ಪ್ರವಾದಿಯು ನಿರೀಕ್ಷೆಗೆ ಕೊಡುವ ಕಾರಣಗಳೇನು? ಕೊನೆಯಕಾಲದಲ್ಲಿ ನಡೆಯಲಿರುವ ಘಟನೆಗಳ ಬಗ್ಗೆ ಕಾದುಕೊಂಡಿರುವ ದೇವರ ಮಕ್ಕಳಾದ ನಮಗಿರುವ ನಿರೀಕ್ಷೆ ಏನು? ಈ ನಿರೀಕ್ಷೆಯ ಮೇಲೆ ನೀವು ಹೇಗೆ ಭರವಸವಿಡಬಹುದು? ಈ ನಿರೀಕ್ಷೆಯನ್ನು ಹೇಗೆ ನೀವು ವೈಯಕ್ತಿಕವಾಗಿ ಅನ್ವಯಿಸಿಕೊಳ್ಳಬಹುದು?`