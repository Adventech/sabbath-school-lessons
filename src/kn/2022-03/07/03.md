---
title:  ನಮ್ಮ ತಂದೆಯು ತಾನು ಯಾರೆಂದು ತೋರಿಸುತ್ತಾನೆ
date:   08/08/2022
---

ಓಸ್ವಾಲ್ ಚೇಂಬರ್ಸ್ ಎಂಬುವವರು ತಮ್ಮ 'ಮೈ ಅಟ್‌ಮೋಸ್ಟ್ ಟು ಹಿಸ್ ಹೈಯಸ್ಟ್” ಎಂಬ ಪುಸ್ತಕದಲ್ಲಿ ಹೀಗೆ ತಿಳಿಸುತ್ತಾರೆ :

"ನೀವು ದೇವರನ್ನು ನೀನೇನು ಮಾಡುತ್ತೀ ಎಂದು ಕೇಳಿರುವಿರಾ? ತಾನು ಮಾಡುವುದನ್ನು ಆತನು ಎಂದಿಗೂ ತಿಳಿಸುವುದಿಲ್ಲ. ತಾನು ಏನು ಮಾಡುವೆನೆಂದು ಆತನು ಹೇಳುವುದಿಲ್ಲ. ಬದಲಾಗಿ ತಾನು ಯಾರೆಂದು ದೇವರು ನಿಮಗೆ ತೋರಿಸಿಕೊಡುತ್ತಾನೆ".

ನಮ್ಮೆಲ್ಲರಿಗೂ ತಿಳಿದ ಹಾಗೆ ಯೋಬನು ಮಹಾದುರಂತವನ್ನು ಅನುಭವಿಸುತ್ತಾನೆ. ಅವನು ಹಾಗೂ ಅವನ ಹೆಂಡತಿ ಇಬ್ಬರನ್ನು ಬಿಟ್ಟು ಬೇರೆಲ್ಲವನ್ನೂ ಅವನು ಕಳೆದುಕೊಳ್ಳುತ್ತಾನೆ. ಯೋಬನ ಹೆಂಡತಿಯೂ ಸಹ "ದೇವರನ್ನು ದೂಷಿಸಿ ಸಾಯಿ ಎಂದು ಹೇಳುತ್ತಾಳೆ (ಯೋಬನು 2:9). ಅನಂತರದ ಅಧ್ಯಾಯಗಳಲ್ಲಿ ಯೋಬನು ಹಾಗೂ ಅವನ ನಾಲ್ವರು ಗೆಳೆಯರ ನಡುವೆ ಚರ್ಚೆ ನಡೆಯುತ್ತದೆ. ಅವನ ಸ್ನೇಹಿತರು ಅವನಿಗೆ ಬಂದ ದುರಂತಕ್ಕೆ ಕಾರಣವೇನೆಂದು ತಮ್ಮದೇ ಆದ ರೀತಿಯಲ್ಲಿ ವಿವರಿಸಲು ಪ್ರಯತ್ನಿಸುತ್ತಾರೆ. ಈ ಎಲ್ಲಾ ಚರ್ಚೆಗಳ ನಡುವೆ ದೇವರು ಏನೂ ಮಾತಾಡದೆ ಮೌನಿಯಾಗಿರುತ್ತಾನೆ.

ಆದರೆ ಇದ್ದಕ್ಕಿದ್ದಂತೆ ದೇವರು ಪ್ರತ್ಯಕ್ಷನಾಗಿ "ಅಜ್ಞಾನದ ಮಾತುಗಳಿಂದ ಸತ್ಯಾಲೋಚನೆಯನ್ನು ಮಂಕು ಮಾಡುವ ಇವನು ಯಾರು? ಎಂದು ಹೇಳುತ್ತಾನೆ. (ಯೋಬನು 38:2), 38 ಹಾಗೂ 39 ಅಧ್ಯಾಯಗಳಲ್ಲಿ ದೇವರು ಯೋಬನಿಗೆ ಅತ್ಯಾಶ್ಚರ್ಯ ಉಂಟುಮಾಡುವಂತ ಈ ಪ್ರಶ್ನೆಗಳನ್ನು ಕೇಳುತ್ತಾನೆ.

ದೇವರು ಕೊನೆಯ ಪ್ರಶ್ನೆ ಕೇಳಿದ ನಂತರ ಯೋಬನು "ಅಯ್ಯೋ, ನಾನು ಅಲ್ಪನೇ ಸರಿ, ನಿನಗೆ ಪ್ರತ್ಯುತ್ತರವಾಗಿ ಏನು ಹೇಳಲಿ? ಬಾಯಮೇಲೆ ಕೈಯಿಟ್ಟು ಕೊಳ್ಳುವೆನು. ಒಂದುಸಾರಿ ಮಾತಾಡಿದ್ದೇನೆ, ಪ್ರತಿವಾದ ಮಾಡಲಾರೆನು, ಎರಡು ಸಲ ಹೌದು, ಇನ್ನೇನು ನುಡಿಯಲೊಲ್ಲೆನು" ಎಂದು ಯೆಹೋವನಿಗೆ ಹೇಳಿದನು (ಯೋಬನು 40:4,5). ಆದರೆ ದೇವರು ಅಲ್ಲಿಗೆ ನಿಲ್ಲಿಸುವುದಿಲ್ಲ. ತಿರುಗಿ ಯಾರೂ ಉತ್ತರಿಸಲಾಗದಂತ ಅನೇಕ ಪ್ರಶ್ನೆಗಳನ್ನು ಯೋಬನಿಗೆ ಕೇಳುತ್ತಾನೆ.

`ಯೋಬನ ಕೊನೆಯ ಉತ್ತರವೇನು? (42:1-6) ದೇವರು ಯೋಬನಿಗೆ ಏನು ತಿಳಿಸಲು ಪ್ರಯತ್ನಿಸುತ್ತಿದ್ದಾನೆ ಹಾಗೂ ಯೋಬನ ಮೇಲೆ ಅದರಿಂದಾದ ಪರಿಣಾಮವೇನು?`

ಯೋಬನ ಸ್ನೇಹಿತರು ಕೇಳಿದ 'ಯಾಕೆ?' ಎಂಬ ಅನೇಕ ಪ್ರಶ್ನೆಗಳಿಗೆ ದೇವರು ಉತ್ತರಿಸಲಿಲ್ಲ. ಆದರೆ ದೇವರು ವಿಸ್ಮಯಕಾರಿ ಸೃಷ್ಟಿಯ ಮೂಲಕ ತಾನು ಎಂತಹ ಅದ್ಭುತನಾದ ದೇವರೆಂದು ತನ್ನನ್ನು ಪ್ರಕಟಿಸಿಕೊಳ್ಳುತ್ತಾನೆ. ಇದಾದ ನಂತರ ಯೋಬನಿಗೆ ತನಗೆ ಬಂದ ದುರಂತಕ್ಕೆ ಕಾರಣವೇನೆಂದು ತಿಳಿದುಕೊಳ್ಳುವ ಅಗತ್ಯ ಬರಲಿಲ್ಲ. ಅಲ್ಲದೆ ಉತ್ತರದ ಅವಶ್ಯಕತೆಯೂ ಕಂಡುಬರಲಿಲ್ಲ. ದೇವರು ತನ್ನ ವೈಭವಯುತವಾದ ಮಹಿಮೆಯ ಮೂಲಕ ತನ್ನನ್ನು ಪ್ರಕಟಿಸಿಕೊಂಡಾಗ, ಯೋಬನಿಗೆ ಇನ್ನಾವ ವಿವರಣೆಯ ಅಗತ್ಯ ಕಂಡುಬರಲಿಲ್ಲ.

ಯೋಬನ ಕತೆಯು ಆಕರ್ಷಕವಾದ ವಿರೋಧಾಭಾಸ (Paradox) ವಾಗಿ ಕಂಡುಬರುತ್ತದೆ. ನಾವು ಅಲ್ಪರು, ನಮಗೇನೂ ತಿಳಿಯದು ಎಂಬ ಮನವರಿಕೆ ನಮಗುಂಟಾದಾಗ, ನಿರೀಕ್ಷೆ ಮತ್ತು ಉತ್ತೇಜನ ಉಂಟಾಗುತ್ತದೆ. ಎಲ್ಲವನ್ನೂ ತಿಳಿದುಕೊಳ್ಳಬೇಕೆಂಬ ಹಂಬಲ ನಮ್ಮಲ್ಲಿ ಬರುತ್ತದೆ. ಆದರೆ ಏನೂ ತಿಳಿಯದಾದಾಗ ನಮ್ಮಲ್ಲಿ ನಿರಾಶೆ ಉಂಟಾಗುತ್ತದೆ. ಆದರೆ ನಾವು ದೇವರಲ್ಲಿ ಭರವಸವಿಡಬೇಕೆಂಬ ಉದ್ದೇಶದಿಂದ ದೇವರು ಕೆಲವು ಸಾರಿ ನಮ್ಮ ಅಜ್ಞಾನವನ್ನು ಎತ್ತಿ ತೋರಿಸುತ್ತಾನೆ. ಇದನ್ನು ನಾವು ತಿಳಿದುಕೊಂಡಾಗ ನಮ್ಮ ನಿರೀಕ್ಷೆಯು ದೇವರಲ್ಲಿ ಬಲವಾಗುತ್ತದೆ.

`ನೀವು ತಿಳಿದುಕೊಳ್ಳಲಾಗದಂತ, ನಮಗೆ ಅರ್ಥವಾಗದಂತ ಘಟನೆಗಳು ಈಗ ನಡೆಯುತ್ತಿವೆಯೇ? ಹಾಗಿದ್ದಲ್ಲಿ, ದೇವರ ಮಹಿಮೆಯ ಮೇಲೆ ನಿಮ್ಮ ಗಮನವಿರಲಿ. ಇದು ನಿಮಗೆ ಹೇಗೆ ನಿರೀಕ್ಷೆ ನೀಡುತ್ತದೆ?`