---
title:  ನಮಗಾಗಿ ದೇವರ ಯೋಜನೆಗಳು
date:   10/08/2022
---

`ಎಲ್ಲರೂ ನಿರೀಕ್ಷೆಯನ್ನು ಎದುರು ನೋಡುತ್ತಿದ್ದಾರೆ. ಆದರೆ ಅದು ಎಲ್ಲಿ ದೊರಕುತ್ತದೆ? ಯುವಕರಿಗೆ ತಮ್ಮ ಪ್ರೀತಿಯ ಹುಡುಗಿಯ ಮುಗುಳಗೆಯು ನಿರೀಕ್ಷೆ ತರಬಹುದು. ಕೆಲವರಿಗೆ ಒಳ್ಳೆಯ ಉದ್ಯೋಗ, ಸಂಬಳ, ಸಂತೃಪ್ತವಾದ ದಾಂಪತ್ಯ ಜೀವನದಿಂದ ನಿರೀಕ್ಷೆ ಹೆಚ್ಚಾಗಬಹುದು. ಸಾಮಾನ್ಯವಾಗಿ ನಾವು ಧೈರ್ಯ ಹಾಗೂ ನಿರೀಕ್ಷೆಗಾಗಿ ಎಲ್ಲಿ ಎದುರುನೋಡುತ್ತೇವೆ?`

ಯೆರೆಮೀಯನು ದೇಶಭ್ರಷ್ಟರಾಗಿ ನಿರೀಕ್ಷೆ ಕಳೆದುಕೊಂಡಿರುವ ಯೆಹೂದ್ಯರಿಗೆ ತನ್ನ ಪುಸ್ತಕದಲ್ಲಿ ಬರೆದಿದ್ದಾನೆ. 'ನಾವು (ಸೆರೆಗೆ ಹೋದ ಯೆಹೂದ್ಯರು) ಬಾಬೆಲ್ ದೇಶದ ನದಿಗಳ ಬಳಿಯಲ್ಲಿ ಕೂತುಕೊಂಡು ಚೀಯೋನನ್ನು ನೆನಸಿ ಅತ್ತೆವು" (ಕೀರ್ತನೆ 137:1). ಅವರ ಪರಿಸ್ಥಿತಿಯು ಖಂಡಿತವಾಗಿಯೂ ಮಹಾದುಃಖದಿಂದ ಕೂಡಿದ್ದರೂ, ಅವರು ದೇವರ ಮೇಲಣ ಭರವಸೆ ಹಾಗೂ ನಿರೀಕ್ಷೆ ಬಿಡಬಾರದೆಂದು ಪ್ರವಾದಿಯು ಹೇಳುತ್ತಾನೆ.

ಪ್ರವಾದಿಯು ಯೆಹೂದ್ಯರ ನಿರೀಕ್ಷೆಗೆ ಕೊಡುವ ಕಾರಣಗಳೇನು? (ಯೆರೆಮೀಯ 29:1-10). ಈ ಮೇಲಿನ ವಾಕ್ಯಗಳಲ್ಲಿ ಯೆಹೂದ್ಯರು ದೇವರ ಮೇಲೆ ತಮ್ಮ ನಿರೀಕ್ಷೆ ಕಳೆದುಕೊಳ್ಳಬಾರದೆಂಬುದಕ್ಕೆ ಯೆರೆಮೀಯನು ಮುಖ್ಯವಾದ ಮೂರು ಕಾರಣಗಳನ್ನು ನೀಡುತ್ತಾನೆ.

ಮೊದಲನೆಯದಾಗ ತನ್ನ ಜನರಾದ ಯೆಹೂದ್ಯರು ಬಾಬೆಲಿಗೆ ದೇಶಭ್ರಷ್ಟರಾಗಿ ಸೆರೆಯಾಗಿ ಹೋದದ್ದು ಆಕಸ್ಮಿಕವಲ್ಲ ಅಥವಾ ಮುಂದಾಗಿ ತಿಳಿಸದಿದ್ದಂತ ಕೆಟ್ಟ ಪರಿಸ್ಥಿತಿಯಲ್ಲವಾದ್ದರಿಂದ ಅವರು ನಿರೀಕ್ಷೆ ಕಳೆದುಕೊಳ್ಳಬಾರದೆಂದು ದೇವರು ಹೇಳುತ್ತಾನೆ (ಯೆಹೂದ್ಯರು ತಮ್ಮ ದೇವರನ್ನು ಬಿಟ್ಟು ಅನ್ಯದೇವತೆಗಳನ್ನು ಪೂಜಿಸುತ್ತಿದ್ದ ಕಾರಣದಿಂದ ಅವರು ಬಾಬೆಲಿನ ಅರಸನಾದ ನೆಬಕಚರನಿಂದ ಸೆರೆಯಾಳುಗಳಾಗಿ ಒಯ್ಯಲ್ಪಡುತ್ತಾರೆಂದು ಪ್ರವಾದಿಯಾದ ಯೆರೆಮೀಯನು ಅವರನ್ನು ಮೊದಲೇ ಎಚ್ಚರಿಸಿದ್ದನು. ಯೆರೆಮೀಯ 28:14; 27:1-8; 26:8,18, 24:5-8 ಮುಂತಾದ ವಚನಗಳನ್ನು ಓದಿರಿ), ಯಾಕೆಂದರೆ ಸ್ವತಃ ತಾನೇ ಯೆಹೂದ್ಯರನ್ನು ಯೆರೂಸಲೇಮಿನಿಂದ ಬಾಬೆಲಿಗೆ ಸೆರೆಯಾಳುಗಳಾಗಿ ಸಾಗಿಸಿದನೆಂದು ದೇವರು ಹೇಳುತ್ತಾನೆ (ಯೆರೆಮೀಯ 29:4). ಅವರಿಗೆ ಕಷ್ಟಸಂಕಟಗಳು ಎಲ್ಲಾ ಕಡೆಗಳಲ್ಲಿ ಸುತ್ತಿಕೊಂಡಿದ್ದರೂ, ದೇವರು ಅವರನ್ನು ಎಂದೂ ಸಹ ಮರೆತಿರಲಿಲ್ಲ.

ಎರಡನೆಯದಾಗಿ ದೇವರು ತನ್ನ ಜನರು ಬಾಬೆಲಿನಲ್ಲಿ ದೇಶಭ್ರಷ್ಟರಾಗಿ ಅಂತಹ ದುಸ್ಥಿತಿಯಲ್ಲಿದ್ದರೂ, ತಾನು ಅವರಲ್ಲಿ ಕಾರ್ಯ ಮಾಡಲು ಶಕ್ತನಾಗಿರುವುದರಿಂದ ಅವರು ನಿರೀಕ್ಷೆ ಬಿಡಬಾರದೆಂದು ಹೇಳುತ್ತಾನೆ. "ನಾನು ಯಾವ ಪಟ್ಟಣಕ್ಕೆ ನಿಮ್ಮನ್ನು ಸಾಗಿಸಿದೆನೋ, ಅದರ ಕ್ಷೇಮವನ್ನು ಹಾರೈಸಿ ಅದಕ್ಕಾಗಿ ಯೆಹೋವನನ್ನು ಪ್ರಾರ್ಥಿಸಿರಿ, ಅದರ ಕ್ಷೇಮವೇ ನಿಮ್ಮ ಕ್ಷೇಮ" ಎಂದೂ ಸಹ ದೇವರು ಹೇಳುತ್ತಾನೆ (ಯೆರೆಮೀಯ 29:7).

ಮೂರನೆಯದಾಗಿ ತಾನು ಒಂದು ನಿರ್ದಿಷ್ಟ ಸಮಯದ ನಂತರ ತನ್ನ ಜನರಾದ ಯೆಹೂದ್ಯರನ್ನು ಸೆರೆಯಿಂದ ಬಿಡಿಸಿ ತಿರುಗಿ ಯೆರೂಸಲೇಮಿಗೆ ಹಿಂತಿರುಗಿ ಕರೆತರುವುದರಿಂದ ಅವರು ನಿರೀಕ್ಷೆ ಕಳೆದುಕೊಳ್ಳಬಾರದೆಂದು ದೇವರು ಹೇಳುತ್ತಾನೆ: "ಬಾಬೆಲ್ ರಾಜ್ಯವು ಎಪ್ಪತ್ತು ವರುಷ ಪ್ರಬಲಿಸಿದ ಮೇಲೆ ನಾನು ನಿಮ್ಮನ್ನು ಕಟಾಕ್ಷಿಸಿ ಈ ಸ್ಥಳಕ್ಕೆ (ಅಂದರೆ ಯೆರೂಸಲೇಮಿಗೆ) ತಿರುಗಿ ಬರಮಾಡುವೆನೆಂಬ ಶುಭವಾಕ್ಯವನ್ನು ನಿಮಗಾಗಿ ನೆರವೇರಿಸುವೆನು" (ಯೆರೆಮೀಯ 29:10).

ಯೆಹೋವನು ತಾನು ಹಿಂದೆಯೂ, ಈಗಲೂ ಹಾಗೂ ಮುಂದೆಯೂ ಸಹ ಯೆಹೂದ್ಯರ ಪರಿಪಾಲಕನಾಗಿದ್ದೇನೆಂದು ವಿವರಿಸಿದ ನಂತರ ಅವರ ಮೇಲೆ ತನಗಿರುವ ಕರುಣೆಯನ್ನು 11:14ನೇ ವಚನಗಳಲ್ಲಿ ಬಹಳ ಸುಂದರವಾಗಿ ವಿವರಿಸುತ್ತಾನೆ.

ಯೆರೆಮೀಯ 29:11-14ನೇ ವಚನಗಳಲ್ಲಿ ನೀವು' 'ನಿಮ್ಮ' ಎಂಬ ಪದಗಳಿಗೆ ಬದಲಾಗಿ ನಿಮ್ಮ ಹೆಸರನ್ನು ಸೇರಿಸಿಕೊಂಡು ಓದಿರಿ, ಈ ವಾಗ್ದಾನಗಳನ್ನು ದೇವರು ನಿಮಗಾಗಿಯೇ ಮಾಡಿದ್ದಾನೆಂದು ತಿಳಿದುಕೊಂಡು ಅಧ್ಯಯನ ಮಾಡಿರಿ. ನಿಮ್ಮ ತೊಂದರೆ, ಕಷ್ಟಗಳಲ್ಲಿ ಈ ವಾಗ್ದಾನಗಳು ನಿಮಗೆ ಧೈರ್ಯ ಹಾಗೂ ಉತ್ತೇಜನ ಕೊಡಲಿ.