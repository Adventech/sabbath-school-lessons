---
title:  ಯೆಶಾಯನ ಪರೀಕ್ಷಿಸುವ ಸತ್ಯ
date:   28/02/2021
---

ಮೆಸ್ತೀಯನ ಬಗ್ಗೆ ಯೆಶಾಯನಿಗೆ ಕೇವಲ ಮಾಹಿತಿ ನೀಡುವ ಉದ್ದೇಶವಿದಿದ್ದರೆ, ಅಗತ್ಯವಾದ ವಿವರಣೆಗಳನ್ನೆಲ್ಲಾ ಆತನು ಒಮ್ಮೆಲೆ ಜೋಡಿಸಿಡುತ್ತಿದ್ದನು. ಆದರೆ ಆತನು ದೇವರ ಸೇವಕನನ್ನು ಕುರಿತು ಹಂತಹಂತವಾಗಿ ಕಲಿತುಕೊಳ್ಳುವಂತೆ ಪ್ರೇರೇಪಿಸುವುದಕ್ಕೆ ತನ್ನ ಓದುಗರಿಗೆ ವರ್ಣರಂಜಿತವಾದ ದೃಶ್ಯಗಳನ್ನು ಸ್ವರಮೇಳದಲ್ಲಿ ಅನೇಕ ಸಂಗೀತವಾದ್ಯಗಳನ್ನು ಒಟ್ಟಾಗಿ ನುಡಿಸುವಂತೆ ಮತ್ತೆ ಮತ್ತೆ ತೋರಿಸುತ್ತಾ ಹೋಗುತ್ತಾನೆ. ಆತನು ದೇವರ ಸಂದೇಶ ಪೂರ್ಣಚಿತ್ರವು ಮನದಲ್ಲಿ ಮೂಡುವ ಹಾಗೆ ಹಂತಹಂತವಾಗಿ ಅದರ ಒಂದೊಂದು ಅಂಶಗಳನ್ನು ಬಿಡಿಸುತ್ತಾ ಹೋಗುತ್ತಾನೆ. ಯೆಶಾಯನು ಕಲಾವಿದನಾಗಿ (ವರ್ಣಚಿತ್ರಕಾರ) ಕೇಳುಗನ ಆತ್ಮವನ್ನು (ಮನಸ್ಸನ್ನು) ತೈಲಪಟವನ್ನಾಗಿ ಮಾಡಿಕೊಳ್ಳುತ್ತಾನೆ.

`ಯೆಶಾಯ 50:4-10ರ ವಚನಗಳನ್ನು ಓದಿರಿ. ಈ ವಚನಗಳು ಹೇಳುವುದನ್ನು ಸಂಗ್ರಹಿಸಿ ಬರೆಯಿರಿ. ಈ ವಚನವೃಂದದಲ್ಲಿ ಯೇಸುಕ್ರಿಸ್ತನನ್ನು ಹೇಗೆ ಕಾಣುವಿರಿ?`

ಯೆಶಾಯ 49:7ರಲ್ಲಿ ಯೇಸುಕ್ರಿಸ್ತನು ಮನಃಪೂರ್ವಕವಾಗಿ ತಿರಸ್ಕರಿಸಲ್ಪಟ್ಟವನೂ ಅನ್ಯಜನಾಂಗಕ್ಕೆ ಅಸಹ್ಯನೂ ಜನದೊಡೆಯರ ಸೇವಕನೂ ಆಗಿರುತ್ತಾನೆ. ಆದರೆ ಅದೇ ಜನದೊಡೆಯರು (ಅರಸರು) ಆತನನ್ನು ನೋಡಿ ಎದ್ದು ನಿಲ್ಲುತ್ತಾರೆ. ಅಧಿಪತಿಗಳು ಅಡ್ಡಬೀಳುತ್ತಾರೆ ಎಂಬುದಾಗಿ ಕಾಣುತ್ತೇವೆ. ಯೆಶಾಯ 50ನೇ ಅಧ್ಯಾಯದಲ್ಲಿ ಬಳಲಿ ಹೋದವರನ್ನು ಸುಧಾರಿಸುವಂತೆ ಸೌಮ್ಯವಾದ ನಾಲಿಗೆಯನ್ನು ದೇವರು ನನಗೆ ದಯಪಾಲಿಸಿದ್ದಾನೆಂದು ಆ ಸೇವಕನು ಹೇಳುವುದನ್ನು ಕಾಣುತ್ತೇವೆ. ಮೂಲಕ ಸೇವಕನನ್ನು ಸಮರ್ಥಿಸುವ ದಾರಿಯು ಆತನು ಒಳಪಡುವ ದೈಹಿಕ ಅಪಮಾನಗಳ ಮೂಲಕ ಸಾಗುತ್ತಾ ಹೋಗುತ್ತದೆ (ಯೆಶಾಯ 50:6).

ಇಂತಹ ದೈಹಿಕ ಅಪಮಾನಗಳು ಆಧುನಿಕ ಪಾಶ್ಚಾತ್ಯ ಸಂಸ್ಕೃತಿ ಬಹಳ ಕೆಟ್ಟದಾಗಿ ಕಾಣಿಸುತ್ತವೆ. ಆದರೆ ಪುರಾತನ ಮೂಡಣ ದೇಶಗಳ ಸಂಸ್ಕೃತಿಯಲ್ಲಿ ಗೌರವವು ಒಬ್ಬ ವ್ಯಕ್ತಿಗೆ ಅಥವಾ ಸಮುದಾಯಕ್ಕೆ ಜೀವಮರಣಗಳ ವಿಷಯವಾಗಿರುತ್ತಿತ್ತು. ಯಾರನ್ನಾದರೂ ಹೀಗೆ ನೀವು ಅವಮಾನಿಸಿದರೆ ಅಥವಾ ಕೆಟ್ಟದಾಗಿ ನಡೆಸಿಕೊಂಡರೆ ನಿಮಗೆ ಸಂರಕ್ಷಣೆ ಬೇಕಾಗುತ್ತಿತ್ತು. ಇಲ್ಲದಿದ್ದರೆ ಅಪಮಾನಿತನಾದ ವ್ಯಕ್ತಿಯು ಅಥವಾ ಅವನ ಕಡೆಯವರು ಸೇಡು ತೀರಿಸಿಕೊಳ್ಳುವ ಅವಕಾಶಕ್ಕೆ ಕಾಯುತ್ತಿರುತ್ತಾರೆ.

ಅರಸನಾದ ದಾವೀದನು ಅಮೋನಿಯರ ಮೇಲೆ ಬಿದ್ದು ಅವರ ದೇಶವನ್ನು ವಶಪಡಿಸಿಕೊಂಡನು (2 ಸಮುವೇಲ 10:1-12). ಯಾಕೆಂದರೆ ಅಮೋನಿಯರ ಅರಸನಾದ ಹಾನೂನನು ದಾವೀದನು ಕಳುಹಿಸಿದ ರಾಯಭಾರಿಗಳನ್ನು ಹಿಡಿದು ಅವರ ಗಡ್ಡವನ್ನು ಅರ್ಧ ಬೋಳಿಸಿ ಅವರ ನಿಲುವಂಗಿಗಳನ್ನು ಸೊಂಟದ ಕೆಳಭಾಗದಲ್ಲಿ ಕತ್ತರಿಸಿ ಅವಮಾನಪಡಿಸಿದ್ದನು (2 ಸಮು 10:4), ಆದರೆ ಯೆಶಾಯ 50ನೇ ಅಧ್ಯಾಯದಲ್ಲಿ ದೇವರ ಸೇವಕನ ಗಡ್ಡದಿಂದ ಕೂದಲು ಕಿತ್ತು ನೋವುಕೊಟ್ಟರು ಮತ್ತು ಅವನ ಮುಖಕ್ಕೆ ಉಗುಳಿದರು. ಈ ಕೃತ್ಯವು ಅಂತರಾಷ್ಟ್ರೀಯ ಅಂತರ್‌ಲೋಕದ ಮಟ್ಟದಾಗಿತ್ತು ಯಾಕೆಂದರೆ ಅಪಮಾನಕ್ಕೆ ಗುರಿಯಾದ ವ್ಯಕ್ತಿಯು ರಾಜಾಧಿರಾಜನಾದ ದೇವರ ರಾಯಭಾರಿಯಾಗಿದ್ದನು. ಯೆಶಾಯ 9:6,7 ಮತ್ತು ಯೆಶಾಯ 11:1-16ರ ವಚನಗಳನ್ನು ಸೇವಕನ ಬಗ್ಗೆ ಹೇಳುವ ಇತರ ವಚನಗಳಿಗೆ ಹೋಲಿಸಿದಾಗ ಆ ಸೇವಕನು ಬಲಾಡ್ಯನಾದ ವಿಮೋಚಕನು, ರಾಜಾಧಿರಾಜನು ಎಂಬುದು ಕಂಡುಬರುತ್ತದೆ. ಇಷ್ಟೆಲ್ಲಾ ಮಾನ ಮತ್ತು ಅಧಿಕಾರವಿದ್ದಾಗ್ಯೂ ನಮ್ಮ ಆಲೋಚನೆಗೆ ಮೀರಿದ ಕಾರಣದಿಂದ ಆತನು ತನ್ನನ್ನು ತಾನು ರಕ್ಷಿಸಿಕೊಳ್ಳಲಿಲ್ಲ. ಜನರು ಇದನ್ನು ನಂಬಲಿಲ್ಲ ಎಂಬುದು ಬಹಳ ವಿಚಿತ್ರವಾದ ವಿಷಯವಾಗಿದೆ. ಶಿಲುಬೆಯ ಹತ್ತಿರದಲ್ಲಿ ನಿಂತಿದ್ದ ಧಾರ್ಮಿಕ ನಾಯಕರು ಯೇಸುವನ್ನು ಪರಿಹಾಸ್ಯ ಮಾಡಿದರು ಈತನು ಮತ್ತೊಬ್ಬರನ್ನು ರಕ್ಷಿಸಿದನು, ಈತನು ನಿಜವಾಗಿಯೂ ದೇವರು ಆರಿಸಿಕೊಂಡ ಮೆಸ್ಸಿಯನಾಗಿದ್ದರೆ ತನ್ನನ್ನು ತಾನು ರಕ್ಷಿಸಿಕೊಳ್ಳಲಿ! ಎಂದರು (ಲೂಕ 23:35). ಈತನು ಶಿಲುಬೆಯಿಂದ ಕೆಳಗಿಳಿದು ಬರಲಿ ಆವಾಗ ನಾವು ಈತನನ್ನು ನಂಬುತ್ತೇವೆ ಎಂದು ಹೇಳಿದರು (ಮತ್ತಾಯ 27:42).

`ಯೆಶಾಯ 50:4-10 ವಚನಗಳನ್ನು ಓದಿರಿ. ಇಲ್ಲಿ ನಮ್ಮ ನಿಜಜೀವನಕ್ಕೆ ಅನ್ವಯವಾಗುವ ಯಾವ ಆತ್ಮೀಕ ನಿಯಮಗಳು ನಿರೂಪಿತವಾಗಿವೆ? ನೀವು ಮಾಡಿದ ಪಟ್ಟಿಯ ಅನುಸಾರ ನಿಮ್ಮನ್ನೇ ನೀವು ನೋಡಿಕೊಳ್ಳಿರಿ. ಯಾವ ವಿಷಯಗಳಲ್ಲಿ ನಿಮ್ಮನ್ನು ನೀವು ಉತ್ತಮರನ್ನಾಗಿ ಮಾಡಿಕೊಳ್ಳಬೇಕು? ಒಂದು ವೇಳೆ ನೀವು ಅಧೈರ್ಯಪಟ್ಟುಕೊಂಡಿದ್ದರೆ ಈ ವಾರದ ಉಳಿದ ಪಾಠಗಳನ್ನು ಓದಿರಿ.`