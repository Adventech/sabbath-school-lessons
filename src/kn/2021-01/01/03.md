---
title:  ಕೊಳೆತು ನಾರುತ್ತಿರುವ ಧಾರ್ಮಿಕ ಆಚರಣೆಗಳು
date:   28/12/2020
---

ಯೆಶಾಯ 1:10ನ್ನು ಓದಿರಿ. ಸೊದೋಮು ಮತ್ತು ಗೊಮೋರ ಎಂಬ ಪಟ್ಟಣಗಳ ಕಲ್ಪನೆಯನ್ನು ಯಾಕೆ ಮಾಡಲಾಗಿದೆ ಎಂದು ಭಾವಿಸುವಿರಿ? ಯಾವ ಅಂಶವನ್ನು ಕರ್ತನು ವಿಶದಪಡಿಸುತ್ತಿದ್ದಾನೆ?

`ಯೆಶಾಯ 1:11-15ನ್ನು ಓದಿರಿ. ಈ ವಚನಗಳಲ್ಲಿ ಕರ್ತನು ಜನರಿಗೆ ಏನೆಂದು ಹೇಳುತ್ತಿದ್ದಾನೆ? ಕರ್ತನು ಯಾಕೆ ತನ್ನ ಜನರು ತನಗೆ ಸಲ್ಲಿಸುತ್ತಿದ್ದ ಆರಾಧನೆಯನ್ನು ಬೇಡವೆಂದು ನಿರಾಕರಿಸಿದನು?`

ಯಜ್ಞಗಳನ್ನು ಸಮರ್ಪಿಸಿ ಆಕಾಶದ ಕಡೆಗೆ ಎತ್ತುತ್ತಿದ್ದ ಕೈಗಳೇ ಇತರರ ಮೇಲೆ ನಡೆಸಿದ ಹಿಂಸೆ ಬಲಾತ್ಕಾರಗಳ ರಕ್ತದಿಂದ ತುಂಬಿದ್ದವು (ಯೆಶಾಯ 1:15, ಯೆಶಾಯ 58:3,40), ದೇವರ ಒಡಂಬಡಿಕೆಯ ಜನರಾದ ಇಸ್ರಾಯೇಲ್ಯರ ಮೇಲೆ ಅದೇ ಸಮುದಾಯದ ಧಾರ್ಮಿಕ ನಾಯಕರು ದೌರ್ಜನ್ಯ ಮಾಡುವಾಗ ಆ ಜನರ ಸಂರಕ್ಷನಾದ ದೇವರನ್ನು ಅವಮಾನಿಸುತ್ತಿದ್ದರು. ಜನರ ವಿರುದ್ಧವಾಗಿ ಮಾಡಿದ ಪಾಪಗಳು ದೇವರಿಗೆ ವಿರುದ್ಧವಾಗಿ ಮಾಡಿದ ಪಾಪಗಳಾಗಿದ್ದವು.

ಹೌದು, ದೇವರೇ ಯಜ್ಞ ಹೋಮ ಮತ್ತು ಇತರೆ ಧಾರ್ಮಿಕ ಆಚರಣೆಗಳನ್ನು ಅವರಿಗೆ ವಿಧಿಸಿದ್ದನು (ಯಾ.ಕಾಂಡ 1 ರಿಂದ 16 ಅಧ್ಯಾಯಗಳು) ಮತ್ತು ಅದಕ್ಕಾಗಿ ಯೆರೂಸಲೇಮಿನ ದೇವಾಲಯವನ್ನು ಪ್ರತಿಷ್ಠೆ ಪಡಿಸಿದ್ದನು (1 ಅರಸುಗಳು 8,10,11 ಅಧ್ಯಾಯಗಳು), ಆದರೆ ಅವರೊಂದಿಗೆ ಮಾಡಿಕೊಂಡಿದ್ದ ಒಡಂಬಡಿಕೆಗೆ ಅನುಗುಣವಾಗಿ ಕಾರ್ಯನಿರ್ವಹಿಸುವ ಉದ್ದೇಶದಿಂದ ಧಾರ್ಮಿಕ ವಿಧಿಗಳನ್ನು ನೇಮಿಸಿದ್ದನು. ಇಸ್ರಾಯೇಲ್ಯರೊಂದಿಗೆ ತಾನು ಒಡಂಬಡಿಕೆ ಮಾಡಿಕೊಂಡಿದ್ದ ಪ್ರಯುಕ್ತ ದೇವದರ್ಶನ ಗುಡಾರದಲ್ಲಿ ಇಲ್ಲವೇ ದೇವಾಲಯದಲ್ಲಿ ಅವರ ಮಧ್ಯದಲ್ಲಿ ವಾಸಿಸಲು ಸಾಧ್ಯವಾಯಿತು. ಹಾಗಾಗಿ ಅಲ್ಲಿ ನಡೆಸುತ್ತಿದ್ದ ಧಾರ್ಮಿಕ ವಿಧಿಗಳು ಮತ್ತು ಪ್ರಾರ್ಥನೆಗಳು ದೇವರಿಗೆ ವಿಧೇಯರಾಗಿ ಆತನ ಒಡಂಬಡಿಕೆಗೆ ಬದ್ಧರಾದಾಗ ಮಾತ್ರ ಅವುಗಳಿಗೆ ಮೌಲ್ಯವಿರುತ್ತಿತ್ತು.

ಒಡಂಬಡಿಕೆಯ ಜನರು ತಾವು ತಮ್ಮ ಜನರಿಗೆ ಮಾಡಿದ ಅನ್ಯಾಯದ ಕೆಲಸಗಳಿಗೆ ಪಶ್ಚಾತ್ತಾಪ ಪಡದೆ ಯಜ್ಞವನ್ನು ಅರ್ಪಿಸುವಾಗ ಧಾರ್ಮಿಕ ವಿಧಿಗಳನ್ನು ಹುಸಿಗೊಳಿಸುತ್ತಿದ್ದರು. ಹಾಗಾಗಿ ಅವರು ಅರ್ಪಿಸುತ್ತಿದ್ದ ಯಜ್ಞಗಳು ಅಸಿಂಧುವಾಗಿರುತ್ತಿದ್ದವು ಮಾತ್ರವಲ್ಲದೆ ಪಾಪಗಳಾಗಿ ಪರಿಣಮಿಸುತ್ತಿದ್ದವು. ಅವರು ಮಾಡುತ್ತಿದ್ದ ಧಾರ್ಮಿಕ ಆಚರಣೆಗಳು ಅವರನ್ನು ನಿಷ್ಠರೆಂದು ಹೇಳುತ್ತಿದ್ದವು. ಆದರೆ ಅವರ ನಡವಳಿಕೆಯು ಒಡಂಬಡಿಕೆಯ ಉಲ್ಲಂಘನೆಯನ್ನು ಸಾಬೀತು ಪಡಿಸುತ್ತಿತ್ತು.

`ಯೆಶಾಯ 1:16,17 ವಚನಗಳನ್ನು ಓದಿರಿ, ಕರ್ತನು ತನ್ನ ಜನರು ಏನು ಮಾಡಬೇಕೆಂದು ಆಜ್ಞಾಪಿಸುತ್ತಾನೆ? ಈ ಸಂದರ್ಭದಲ್ಲಿ ಹೇಗೆ ಈ ವಚನಗಳು ಯೇಸು ಕ್ರಿಸ್ತನು ಮತ್ತಾಯ 23:23-28ರಲ್ಲಿ ಹೇಳಿದ ವಚನಗಳಿಗೆ ಸಮಾನವಾಗಿವೆ? ಈ ವಚನಗಳಲ್ಲಿ ನಾವು ಇಂದು ಅವುಗಳನ್ನು ಕೊಟ್ಟಿರುವ ಸಂದರ್ಭಕ್ಕೆ ಅನುಗುಣವಾಗಿ ಯಾವ ಸಂದೇಶವನ್ನು ಕಾಣಬಹುದಾಗಿದೆ?`