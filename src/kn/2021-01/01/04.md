---
title:  ಕ್ಷಮಾಪಣೆ ಕೊಡುವ ಸಲುವಾಗಿ ಮಾಡುವ ವಾದ
date:   29/12/2020
---

ಯೆಶಾಯ 1:18 ವಚನವನ್ನು ಓದಿರಿ. ಈ ವಚನವನ್ನು ಅನೇಕ ಸಲ ಓದಿದ ನಂತರ ಕರ್ತನು ಏನು ಹೇಳುತ್ತಿದ್ದಾನೆಂದು ನಂಬುವಿರಿ (ಘಟನೆಯ ಪೂರ್ಣ ಸನ್ನಿವೇಶ ಅರ್ಥವಾಗುವಂತೆ ಮುಂದಿನ ಕೆಲವು ವಚನಗಳನ್ನು ಸಹಾ ಓದಿರಿ). ಆರೋಪಿಗಳಾದ ಯೂದಾಯದವರು ಒಡಂಬಡಿಕೆಯನ್ನು ಮುರಿದು ದ್ರೋಹಿಗಳಾಗಿದ್ದಾರೆ ಎಂಬುದಕ್ಕೆ ದೇವರು ಬಲವಾದ ಪುರಾವೆಗಳನ್ನು ಕೊಟ್ಟಿದ್ದಾನೆ (ಯೆಶಾಯ 1:2-15 ವಚನಗಳು) ಮತ್ತು ಅವರು ಸುಧಾರಣೆ ಹೊಂದಬೇಕೆಂದು ಮನವಿ ಮಾಡುತ್ತಾನೆ (ಯೆಶಾಯ 1:16,17). ಇದು ನಿರೀಕ್ಷೆಯನ್ನು ಸೂಚಿಸುತ್ತದೆ. ಆದಾಗ್ಯೂ, ಶಿಕ್ಷಾರ್ಹರಾದ ಅಪರಾಧಿಗಳು ತಮ್ಮ ನಡತೆಯನ್ನು ಬದಲಾಯಿಸಿಕೊಳ್ಳಲು ಪ್ರೇರೇಪಿಸುವುದು ಯಾಕೆ? ಮರಣ ಶಿಕ್ಷೆಯಲ್ಲಿರುವ ಖೈದಿಯು ಹಿಂಸೆಗೆ ಒಳಗಾದವರನ್ನು ರಕ್ಷಿಸುವುದು ಹೇಗೆ? ಅನಾಥನಿಗೆ ನ್ಯಾಯತೀರಿಸುವುದು ಮತ್ತು ವಿಧವೆಯ ಪಕ್ಷವಾಗಿ ವಾದಿಸುವುದು ಹೇಗೆ ಸಾಧ್ಯವಾಗುತ್ತದೆ?

ಆದರೆ "ಬನ್ನಿರಿ ವಾದಿಸುವ" (ಯೆಶಾಯ 1:18) ಎಂದು ದೇವರು ಕರೆಯುವಾಗ ಆತನು ತನ್ನ ಜನರೊಂದಿಗೆ ವಾದಿಸಲು, ಮತ್ತು ಅವರು ಎಷ್ಟೇ ಕೆಟ್ಟುಹೋಗಿದ್ದರೂ ಪಶ್ಚಾತ್ತಾಪ ಪಟ್ಟು ದುರ್ಮಾರ್ಗಗಳನ್ನು ಬಿಟ್ಟು ಹಿಂದಿರುಗಿ ಬರಬೇಕೆಂದು ಇನ್ನೂ ಬಯಸುವವನಾಗಿದ್ದಾನೆಂಬುದು ನಮಗೆ ಗೊತ್ತಾಗುತ್ತದೆ.

"ನಿಮ್ಮ ಪಾಪಗಳು ಕಡುಕೆಂಪಾಗಿದ್ದರೂ ಹಿಮದ ಹಾಗೆ ಬಿಳುಪಾಗುವವು" ಎಂದು ದೇವರು ಅವರಿಗೆ ಹೇಳುತ್ತಾನೆ. ಪಾಪಗಳು ಕೆಂಪಾಗಿರುತ್ತವೆ ಏಕೆ? ಯಾಕೆಂದರೆ ರಕ್ತದ ಬಣ್ಣ ಕೆಂಪು, ಅವನ ಕೈಗಳು ರಕ್ತಾಪರಾಧದಿಂದ ತುಂಬಿದೆ (ಯೆಶಾಯ 1:15). ಆದರೆ ಅದಕ್ಕೆ ವ್ಯತಿರಿಕ್ತವಾಗಿ ಬಿಳುಪು ಪರಿಶುದ್ಧತೆಯ ಬಣ್ಣವಾಗಿದ್ದು ರಕ್ತಾಪರಾಧರಹಿತವಾದುದನ್ನು ಸಂಕೇತಿಸುತ್ತದೆ. ಇಲ್ಲಿ ದೇವರು ಅವರನ್ನು ಪರಿವರ್ತನೆ ಹೊಂದಲು ತಾನಾಗಿಯೇ ಕರೆಯುತ್ತಿದ್ದಾನೆ. ಇದೇ ತೆರನಾದ ಭಾಷೆಯನ್ನು ದಾವೀದನು ಬಪ್ಪಬೆಗಾಗಿ ಆಕೆಯ ಗಂಡನನ್ನು ಕೊಂದ ಪಾಪಕ್ಕೆ ಕ್ಷಮೆಗಾಗಿ ದೇವರಲ್ಲಿ ಮೊರೆಯಿಡುವಾಗ ಉಪಯೋಗಿಸಿದ್ದಾನೆ (ಕೀರ್ತನೆ 51:7,14ನ್ನು ಓದಿರಿ). ಯೆಶಾಯ 1:18ರಲ್ಲಿ ದೇವರು ತನ್ನ ಜನರನ್ನು ಕ್ಷಮಿಸುವುದಕ್ಕೆ ತಾನಾಗಿ ಮುಂದೆ ಬರುತ್ತಾನೆ ಇದುವೆ ಆತನ ವಾದವಾಗಿದೆ.

`ಹೇಗೆ ದೇವರು ತಾನಾಗಿ ಕೊಡುವ ಕ್ಷಮಾಪಣೆಯು ಜನರು ತಮ್ಮ ಮಾರ್ಗಗಳನ್ನು (ನಡತೆ) ಬದಲಾಯಿಸಿಕೊಳ್ಳುವುದಕ್ಕೆ ಅನುಕೂಲಕರವಾದ ವಾದವಾಗಿದೆ? (ಯೆಶಾಯ 1:18 ಮತ್ತು ಯೆಶಾಯ 44:22ನ್ನು ಹೋಲಿಸಿರಿ).`

ಈವಾಗ, ನಾವು ದೇವರು ತನ್ನ ಜನರಿಗೆ ಕೊಡುವ ಎಚ್ಚರಿಕೆಯ ಮಾತುಗಳ ತೀಕ್ಷಣತೆಯ ಉದ್ದೇಶವನ್ನು ನೋಡಿದೆವು. ಅವು ಅವರನ್ನು ತಿರಸ್ಕಾರ ಮಾಡುವ ಮಾತುಗಳಾಗಿರದೆ ತನ್ನ ಕಡೆಗೆ ತಿರುಗಿಸುವ ಮಾತುಗಳಾಗಿವೆ. ದೇವರು ತನ್ನ ಜನರನ್ನು ನೈತಿಕವಾಗಿ ಶುದ್ದೀಕರಿಸಲು ತಾನಾಗಿ ಅವರಿಗೆ ಕೊಡುವ ಕ್ಷಮಾಪಣೆಯು ಅವನು ಹೂಡುವ ಬಲವಾದ ವಾದಕ್ಕೆ ಸಹಾಯಕವಾಗಿದೆ (ಯೆಶಾಯ 1:16,17). ದೇವರು ಕೊಡುವ ಕ್ಷಮಾಪಣೆಯು ಆತನ ಶಕ್ತಿಯಿಂದ ಜನರು ಪರಿವರ್ತನೆಯಾಗುವುದನ್ನು ಸಾಧ್ಯಮಾಡುತ್ತದೆ. ಇಲ್ಲಿ, ಯೆರೆಮೀಯ 31:31- 34ರ ಪ್ರವಾದನೆಯಲ್ಲಿ ಹೇಳಿರುವ ಹೊಸ ಒಡಂಬಡಿಕೆಯ ಬೀಜಗಳನ್ನು ನೋಡುತ್ತೇವೆ. ಈ ಒಡಂಬಡಿಕೆಗೆ ಜನರು ದೇವರೊಂದಿಗೆ ಹೊಂದುವ ಹೊಸ ಹೃದಯದ ಸಂಬಂಧವೇ ಆಧಾರವಾಗಿರುತ್ತದೆ. ನಾವು ಎಂದೆಂದು ತೆರಲಾಗದ (ಪಾವತಿಸಲಾಗದ) ಸಾಲದಿಂದ ವಿನಾಯಿತಿ ಹೊಂದಿದ್ದೇವೆ. ಈವಾಗ ಕ್ಷಮಾಪಣೆಯ ಅಗತ್ಯತೆಯನ್ನು ಮನಗಾಣುವ ದೀನ ಪರಿಸ್ಥಿತಿಯಿಂದ ದೇವರು ಕೊಡುವ ಪ್ರತಿಯೊಂದನ್ನು ಅಂಗೀಕರಿಸಲು ಸಿದ್ಧರಾಗಿದ್ದೇವೆ.