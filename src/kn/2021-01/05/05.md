---
title:  ಬೇರು ಮತ್ತು ಚಿಗುರು
date:   27/01/2021
---

`ಯೆಶಾಯ 11:1 ರಲ್ಲಿ "ಇಷಯ ಎಂಬ ಬುಡದಿಂದ ಬಂದ ಚಿಗುರು" ಎಂದು ಯಾರಿಗೆ ಹೇಳಾಗುತ್ತದೆ? (ಜೆಕರ್ಯ 3:8 ಮತ್ತು 6:12ನ್ನು ಸಹಾ ನೋಡಿರಿ).`

ಯೆಶಾಯ 10:33ರಲ್ಲಿ ಕಡಿದುಹಾಕಿದ ಮರಬುಡದ ಚಿತ್ರವನ್ನು ನೋಡುತ್ತೇವೆ. ಇದರ ಮುಂದಿನ ಭಾಗವನ್ನು ಯೆಶಾಯ 11:1 ನೀಡುತ್ತದೆ. ದಾವೀದನು ಇಷಯನ ಮಗನಾಗಿರುವುದರಿಂದ "ಇಷಯನ ಬುಡ" ಎಂಬುದು ಅವನ ರಾಜ್ಯವು ಅಧಿಕಾರವನ್ನು ಕಳೆದುಕೊಂಡದ್ದನ್ನು ಪ್ರತಿನಿಧಿಸುತ್ತದೆ (ದಾನಿ 4:10- 17 ಮತ್ತು 20-26 ವಚನಗಳು), ಆದರೆ ಬುಡದಿಂದ ಒಂದು ಚಿಗುರು ಒಡೆಯುವುದು ಎಂಬುದು ಅಧಿಕಾರ ಕಳೆದುಕೊಂಡು ಸುಸ್ಥಿತಿಯಲ್ಲಿರುವ ರಾಜ್ಯವನ್ನು ಆಳುವ ಆಡಳಿತಗಾರನು ದಾವೀದನ ವಂಶದಿಂದಲೇ ಬರುವುದನ್ನು ಹೇಳುತ್ತದೆ.

`ದಾವೀದನ ಹೊಸರಾಜ್ಯವನ್ನು ಆಳುವವನನ್ನು "ಇಷಯನ ಬುಡ"ವೆಂತಲೂ ಕರೆದಿರುವುದು ಏಕೆ? (ಯೆಶಾಯ 11:10). ಇದು ಯಾವ ಅರ್ಥವನ್ನು ಕೊಡುತ್ತದೆ? (ಪ್ರಕ 22:16).`

ಈ ವಿವರಣೆಯು ಯೇಸುಕ್ರಿಸ್ತನಿಗೆ ಮಾತ್ರ ಸರಿಹೊಂದುತ್ತದೆ. ಯಾಕೆಂದರೆ, ಆತನೇ ದಾವೀದ ವಂಶದ ಮೂಲನೂ ಮತ್ತು ಆತನ ವಂಶದಿಂದಲೇ ಬಂದ ಸಂತಾನವೂ ಆಗಿದ್ದಾನೆ (ಲೂಕ 3:23-31), ಇವನು ಆದಾಮನ ಮಗನು; ಇವನು ದೇವರ ಮಗನು (ಲೂಕ 3:38), ಅಂದರೆ ಕ್ರಿಸ್ತನೇ ಅವನನ್ನು ಸೃಷ್ಟಿಸಿದವನು (ಯೋಹಾನ 1:1-3 ಮತ್ತು 14ನೇ ವಚನಗಳು). ಆದುದರಿಂದ ಕ್ರಿಸ್ತನು ದಾವೀದನ ಮೂಲಪುರುಷನೂ ಆತನ ಸಂತಾನವೂ ಆಗಿದ್ದಾನೆ.

`ಯಾವ ರೀತಿಯಾಗಿ ದಾವೀದ ರಾಜ್ಯದ ಹೊಸ ಆಡಳಿತಗಾರನು ಪಾಪ ಮತ್ತು ಧರ್ಮಭ್ರಷ್ಟತೆಯ ಕೆಟ್ಟಫಲಿತಾಂಶಗಳನ್ನು ಹಿಮ್ಮೆಟ್ಟಿಸುತ್ತಾನೆ? (ಯೆಶಾಯ 11).`

ಆತನು ದೇವರ ಚಿತ್ತಾನುಸಾರ ಆಲೋಚಿಸುತ್ತಾನೆ, ನ್ಯಾಯಸಮ್ಮತವಾಗಿ ತೀರ್ಪು ಕೊಡುತ್ತಾನೆ, ದುಷ್ಟರನ್ನು ಶಿಕ್ಷಿಸಿ ಶಾಂತಿ ಸಮಾಧಾನವನ್ನು ತರುತ್ತಾನೆ. ಆತನು ರಾಜ್ಯಾಧಿಕಾರವನ್ನು ತೆಗೆದುಕೊಂಡಾಗ ಇಸ್ರಾಯೇಲ್ಯರಲ್ಲಿ ಮತ್ತು ಯೆಹೂದ್ಯರಲ್ಲಿ ಉಳಿದವರನ್ನು ತಿರುಗಿತಂದು ಪುನರುಜೀವನಗೊಳಿಸಿ ಒಂದುಗೂಡಿಸುತ್ತಾನೆ (ಯೆಶಾಯ 10:20-27 ವಚನಗಳಿಗೆ ಹೋಲಿಸಿರಿ). ದಾವೀದನು ಫಿಲಿಪ್ಪಿಯರನ್ನು ಮತ್ತು ಇನ್ನಿತರ ವೈರಿಗಳನ್ನು ಬಗ್ಗುಬಡಿದು ಬಲವಾದ ಮತ್ತು ಒಗ್ಗೂಡಿದ ರಾಜ್ಯವನ್ನು ಸ್ಥಾಪಿಸಿದ ಕಾಲದಲ್ಲಿದ್ದಂತೆಯೇ ಆಗಲೂ ಇರುತ್ತದೆ. ಈ ಹೊಸ ಆಡಳಿತಗಾರನು ದಾವೀದನಿಗಿಂತ ದೊಡ್ಡವನಾಗಿದ್ದು ಸೃಷ್ಟಿಯ ಕಾಲದಲ್ಲಿದ್ದ ಶಾಂತಿಯನ್ನು ಮತ್ತೆ ನೆಲೆಗೊಳಿಸುತ್ತಾನೆ; ಆವಾಗ ಕ್ರೂರಪ್ರಾಣಿಗಳು ಇನ್ನೆಂದಿಗೂ ಮಾಂಸಾಹಾರಿಗಳಾಗಿರುವುದಿಲ್ಲ. ಅವುಗಳು ತಾವು ಬೇಟೆಯಾಡಿ ತಿನ್ನುತ್ತಿದ್ದ ಪ್ರಾಣಿಗಳೊಂದಿಗೆ ಸಮಾಧಾನದಿಂದ ಜೀವಿಸುತ್ತವೆ (ಯೆಶಾಯ 11:6-9).

ಯೆಶಾಯ 11ನೇ ಅಧ್ಯಾಯವು ಯೇಸುಕ್ರಿಸ್ತನ ಮೊದಲನೇ ಬರೋಣದ ಬಗ್ಗೆ ಮಾತ್ರ ಮಾತಾಡುತ್ತದೆಯೇ? ಅಥವಾ ಆತನ ಎರಡನೇ ಬರೋಣದ ಬಗ್ಗೆ ಮಾತಾಡುತ್ತದೆಯೇ? ಅಥವಾ ಎರಡನ್ನೂ ಕುರಿತು ಮಾತಾಡುತ್ತದೆಯೇ? ಪ್ರವಾದನೆಯನ್ನು ನೋಡಿ ಯಾವ ವಚನಗಳು ಯಾವ ಘಟನೆಯ ಬಗ್ಗೆ ಮಾತಾಡುತ್ತವೆ ಎಂಬುದನ್ನು ಸರಿಯಾಗಿ ಗುರುತು ಮಾಡಿಕೊಳ್ಳೋಣ.

ಯೆಶಾಯ 11ನೇ ಅಧ್ಯಾಯದಲ್ಲಿ ಯೇಸುಕ್ರಿಸ್ತನ ಮೊದಲನೆ ಮತ್ತು ಎರಡನೆ ಬರೋಣದ ಎರಡನ್ನೂ ಒಟ್ಟಾಗಿ ಒಂದೇ ಚಿತ್ರದಲ್ಲಿ ಮಂಡಿಸಲಾಗಿದೆ. ಎರಡೂ ಸಹಾ ಒಂದರ ಭಾಗವೇ ಆಗಿರುವುದರಿಂದ ಒಂದು ಹಾಳೆಯ ಎರಡು ಮಗ್ಗಲುಗಳಂತೆ ಇವೆ. ರಕ್ಷಣೆಯ ಯೋಜನೆಯು ಪೂರ್ಣಗೊಳ್ಳುವುದಕ್ಕೆ ಕ್ರಿಸ್ತನ ಎರಡೂ ಆಗಮನಗಳು ಅವಶ್ಯಕವಾಗಿವೆ. ಒಂದನೇ ಆಗಮನ ಈಗಾಗಲೇ ಆಗಿಹೋಗಿದೆ. ಎರಡನೆಯಂದು ಕ್ರೈಸ್ತರೆಲ್ಲರ ನಿರೀಕ್ಷೆಯ ಮುಕ್ತಾಯಕ್ಕಾಗಿ ಇನ್ನೂ ಆಗಬೇಕಾಗಿದೆ ಅದಕ್ಕಾಗಿ ನಾವೆಲ್ಲರೂ ಕಾಯುತ್ತಿದ್ದೇವೆ.

`ಯೇಸುಕ್ರಿಸ್ತನು ತನ್ನ ಎರಡನೇ ಬರೋಣದ ಬಗ್ಗೆ ನಾವು ಭರವಸೆಯನ್ನು ಹೊಂದಿಕೊಳ್ಳುವಂತೆ ಆತನು ತನ್ನ ಮೊದಲನೆ ಬರೋಣದಲ್ಲಿ ಏನನ್ನು ನೆರವೇರಿಸಿದ್ದಾನೆ? ಎರಡನೇ ಬರೋಣವು ಜರುಗದೆ ಹೋದರೆ ಮೊದಲನೆ ಬರೋಣದ ಉದ್ದೇಶವೇನು?`