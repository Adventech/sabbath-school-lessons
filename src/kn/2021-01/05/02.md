---
title:  ಗಲಿಲಾಯದ ಕತ್ತಲು ಕೊನೆಯಾಗುವುದು
date:   24/01/2021
---

`ಯೆಶಾಯ 9ನೇ ಅಧ್ಯಾಯದ ಒಂದನೇ ವಚನವು ಇದಕ್ಕೆ ಮುಂದಾಗಿ ಬರುವ ವಚನಕ್ಕೆ ವ್ಯತಿರಿಕ್ತವಾಗಿದೆ ಎಂಬುದನ್ನು ಸೂಚಿಸುವ "ಆದರೆ" ಎಂಬ ಪದದಿಂದ ಆರಂಭವಾಗುತ್ತದೆ ಏಕೆ?`

ಯೆಶಾಯ 8:21,22 ವಚನಗಳು ನಿಜವಾದ ದೇವರನ್ನು ಬಿಟ್ಟು ಮಾಟಮಂತ್ರ ಮತ್ತು ಇತರ ಆಚರಣೆಗೆ ತಿರುಗಿಕೊಂಡವರ ಹೀನಾಯ ಸ್ಥಿತಿಯನ್ನು ವಿವರಿಸುತ್ತದೆ. ಎತ್ತ ನೋಡಿದರೂ ಬರೀ ಕಷ್ಟಸಂಕಟ ಅಂಧಕಾರಗಳೇ ಜನರಿಗೆ ಕಾಣಿಸುತ್ತದೆ. ಅಲ್ಲಿಂದ ಜನರು ಮತ್ತೆ ಕಾರ್ಗತ್ತಲಿಗೆ ತಳ್ಳಲ್ಪಡುತ್ತಾರೆ (ಯೆಶಾಯ 8:22). ಇದಕ್ಕೆ ಪ್ರತಿಯಾಗಿ ಸಂಕಟಪಟ್ಟವರ ಅಂಧಕಾರವು ಕಳೆದುಹೋಗುವ ಕಾಲವು ಬರುತ್ತದೆ (ಯೆಶಾಯ 9:1) ಗಲಿಲಾಯ ಪ್ರಾಂತದ ಜನರು "ದೊಡ್ಡ ಬೆಳಕಿನ ವಿಶೇಷವಾದ ಆಶೀರ್ವಾದವನ್ನು ವಿಂಗಡವಾಗಿ ಪಡೆದುಕೊಳ್ಳುತ್ತಾರೆ (ಯೆಶಾಯ 9:2). ದೇಶದ ಜನರು ವೃದ್ಧಿಗೊಂಡು ಅವರ ಭಾರವಾದ ನೊಗವನ್ನು ಮುರಿದು ಬಿಟ್ಟಿದ್ದರಿಂದ ಆನಂದಿಸುತ್ತಾರೆ (ಯೆಶಾಯ 9:4).

ಗಲಿಲಾಯ ಸಮುದ್ರ ಪ್ರಾಂತ್ಯವನ್ನು ಇಲ್ಲಿ ವರ್ಣಿಸಿರುವುದು ಯಾಕೆಂದರೆ, ಅಹಾಜನು ಸಹಾಯಕ್ಕಾಗಿ ಅಶೂರದ ಅರಸನಾದ ಮೂರನೇ ತಿಗ್ಗೆಲೆಸರ್‌ನನ್ನು ಮೊರೆಹೋದಾಗ ಆತನ ಸೈನ್ಯವು ಮೊಟ್ಟ ಮೊದಲಿಗೆ ಗಲಿಲಾಯವನ್ನು ಇಸ್ರಾಯೇಲರಿಂದ ವಶಪಡಿಸಿಕೊಂಡಿತು. ಮೊದಲು ವಶಕ್ಕೆ ಒಳಪಟ್ಟಿದ್ದರಿಂದ ಮೊದಲು ಬಿಡುಗಡೆ ಹೊಂದಬೇಕಾದ ಪ್ರಯುಕ್ತ ಗಲಿಲಾಯ ಪ್ರಾಂತ್ಯವನ್ನು (2 ಅರಸುಗಳು 15:29) ಯೆಶಾಯನು ಇಲ್ಲಿ ಉಲ್ಲೇಖ ಮಾಡಿದ್ದಾನೆ.

`ದೇವರು ತನ್ನ ಜನರನ್ನು ಬಿಡುಗಡೆ ಮಾಡಲು ಯಾರನ್ನು ಉಪಯೋಗಿಸಿದನು? (ಯೆಶಾಯ 9:6,7).`

`ಯಾವಾಗ ಮತ್ತು ಹೇಗೆ ಯೆಶಾಯ 9:1-5ರಲ್ಲಿರುವ ಪ್ರವಾದನೆ ನೆರವೇರಿತು? (ಮತ್ತಾಯ 4:12-25).`

ಯೇಸುವಿನ ಸೇವೆಯು ಗಲಿಲಾಯ ಪ್ರಾಂತ್ಯದಿಂದ ಪ್ರಾರಂಭವಾದದ್ದು. ಕೇವಲ ಆಕಸ್ಮಿಕವಾದುದಲ್ಲ. ಇಲ್ಲಿಯೇ ಆತನು ಜನರರೋಗಗಳನ್ನು ವಾಸಿ ಮಾಡುತ್ತಾ ದೆವ್ವಹಿಡಿದವರನ್ನು ವಾಮಾಚಾರದ ಬಂಧನದಿಂದ ಬಿಡಿಸುತ್ತಾ ಪರಲೋಕದ ಸುವಾರ್ತೆಯನ್ನು ಸಾರಿ ಆ ಸೀಮೆಯ ಜನರಿಗೆ ನಿರೀಕ್ಷೆಯನ್ನು ಕೊಟ್ಟನು (ಮತ್ತಾಯ 4:24). ಸತ್ಯವೇದದಲ್ಲಿ ಹಳೆಯ ಒಡಂಬಡಿಕೆಯಲ್ಲಿ ಮುಂದಾಗಿ ಹೇಳಿರುವ ಘಟನೆಗಳು ಹೊಸ ಒಡಂಬಡಿಕೆಯ ಕಾಲದಲ್ಲಿ ಹೇಗೆ ನೆರವೇರಿದವು ಎಂಬುದಕ್ಕೆ ಪರಿಪೂರ್ಣ ಉದಾಹರಣೆಗಳನ್ನು ನಾವು ಇಲ್ಲಿ ನೋಡಬಹುದಾಗಿದೆ. ಕರ್ತನು ಒಂದು ಯುಗದ ಚಿತ್ರಗಳನ್ನು ಇನ್ನೊಂದು ಯುಗದಲ್ಲಿ ನಡೆಯುವ ಘಟನೆಗಳೊಂದಿಗೆ ಸೇರಿಸಿ ಹೇಳುತ್ತಾನೆ. ಮತ್ತಾಯ 24ನೇ ಅಧ್ಯಾಯದಲ್ಲಿ ಯೇಸುವು ಕ್ರಿ.ಶ.70ನೇ ವರ್ಷದಲ್ಲಿ ನಡೆಯುವ ಯೆರೂಸಲೇಮಿನ ನಾಶನವನ್ನು ಅಂತ್ಯಕಾಲದಲ್ಲಿ ನಡೆಯುವ ಲೋಕದ ನಾಶದ ಜೊತೆಗೆ ಸಮೀಕರಿಸಿ ಹೇಳುತ್ತಾನೆ.

`ಯಾರಾದರೂ ಯೇಸುವು ನಿಮ್ಮನ್ನು ಯಾವುದರಿಂದ ಬಿಡಿಸಿದ್ದಾನೆ ಎಂದು ಪ್ರಶ್ನೆ ಕೇಳಿದರೆ ನಿಮ್ಮ ಉತ್ತರವೇನಾಗಿರುತ್ತದೆ? ನಿಮ್ಮ ಜೀವಿತದಲ್ಲಿ ನೀವು ವೈಯಕ್ತಿಕವಾಗಿ ಯೇಸುಕ್ರಿಸ್ತನ ಶಕ್ತಿಯ ಬಗ್ಗೆ ಎಂತಹ ಸಾಕ್ಷಿಯನ್ನು ಕೊಡಬಲ್ಲಿರಿ?`