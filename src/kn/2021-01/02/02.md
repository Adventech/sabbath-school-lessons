---
title:  ಅರಸನು ಮರಣಹೊಂದಿದನು. ಅರಸನು ಅಮರನಾಗಲಿ!
date:   03/01/2021
---

`ಯೆಶಾಯ 6:1 ಅರಸನಾದ ಉಜ್ಜಯನ ಮರಣದ ಬಗ್ಗೆ ಹೇಳುತ್ತದೆ. 2 ಪೂರ್ವಕಾಲ ವೃತ್ತಾಂತ 26ನೇ ಅಧ್ಯಾಯವನ್ನು ಓದಿದ ಮೇಲೆ ಈ ಪ್ರಶ್ನೆಗೆ ಉತ್ತರ ಹೇಳಿರಿ; ಅರಸನಾದ ಉಜ್ಜಯನ ಮರಣದ ವಿಶೇಷತೆ (ಮಹತ್ವ) ಏನು?`

ಅರಸನ ಮರಣದ ವಿಷಯದಲ್ಲಿ ಬೇರೆ ಬೇರೆ ಅಭಿಪ್ರಾಯಗಳನ್ನು ಹೇಳಬಹುದು.

1) ಉಜ್ಜಯನ ದೀರ್ಘವಾದ ಆಳ್ವಿಕೆಯಲ್ಲಿ ದೇಶವು ಸಮೃದ್ಧವಾಗಿತ್ತು. ಆದರೆ ಆತನು ಬಲಿಷ್ಠನಾದ ಮೇಲೆ ಗರ್ವಿಷ್ಠನಾಗಿ ಭ್ರಷ್ಟನಾದನು; ತನ್ನ ದೇವರಾದ ಯೆಹೋವನಿಗೆ ದ್ರೋಹಿಯಾಗಿ ಧೂಪವೇದಿಯ ಮೇಲೆ ತಾನೇ ಧೂಪ ಹಾಕಬೇಕೆಂದು ಯಹೋವನ ಆಲಯಕ್ಕೆ ಹೋದನು (2 ಪೂ., 26:16). ಆತನು ಯಾಜಕ ಸೇವೆಗೆ ಪ್ರತಿಷ್ಠಿತನಾದ ಆರೋನನ ಸಂತಾನದಲ್ಲವನಾದುದರಿಂದ ಯಾಜಕರು ಅವನನ್ನು ಧೂಪ ಹಾಕದಂತೆ ತಡೆದಾಗ ಆತನು ಯಾಜಕರ ಮೇಲೆ ಕೋಪಗೊಂಡನು (2 ಪೂ.ವೃ.26:18), ಅರಸನು ಯಾಜಕರ ಗದರಿಕೆಯನ್ನು ನಿರಾಕರಿಸಿದಾಗ ದೇವರು ಆತನಿಗೆ ಕುಷ್ಠ ರೋಗವನ್ನು ಬರಮಾಡಿದನು. ಉಜ್ಜಯನು ಜೀವದಿಂದಿರುವವರೆಗೂ ಕುಷ್ಠ ರೋಗಿಯಾಗಿದ್ದು ಯೆಹೋವನ ಆಲಯಕ್ಕೆ ಬಾರದಂತೆ ಬಹಿಷ್ಕೃತನಾದನು. ಅವನು ಕುಷ್ಟದ ದೆಸೆಯಿಂದ ಪ್ರತ್ಯೇಕವಾದ ಮನೆಯಲ್ಲಿ ವಾಸಿಸಬೇಕಾಯಿತು (2 ಪೂ.ವೈ.26:21). ಹೀಗೆ ಭ್ರಷ್ಟ ಮನುಷ್ಯನಾದ ಅರಸನು ಮರಣ ಹೊಂದಿದ ವರುಷದಲ್ಲಿ ಯೆಶಾಯನು ಪರಿಶುದ್ಧನು, ಅಮರನು ದಿವ್ಯ ಅರಸನೂ ಆದ ದೇವರನ್ನು ದರ್ಶನದಲ್ಲಿ ನೋಡಿದುದು ಎಂಥಾ ವಿಪರ್ಯಾಸವಾದುದ್ದಾಗಿದೆ.

2) ಯೆಶಾಯನಿಗೂ ಅರಸನಾದ ಉಜ್ಜಯನಿಗೂ ಎದ್ದುಕಾಣುವ ವ್ಯತ್ಯಾಸವಿದೆ. ಉಜ್ಜಯನಾದರೋ ಗರ್ವಿಷ್ಠನಾಗಿ ಪರಿಶುದ್ಧ ಆಲಯವನ್ನು ಹೊಕ್ಕು ಅಶುದ್ಧನಾಗಿ ಎಂದೆಂದು ಆಲಯಕ್ಕೆ ಬಾರದಂತೆ ಬಹಿಷ್ಕೃತನಾದನು. ಆದರೆ ಯೆಶಾಯನು ದೇವರ ಪರಿಶುದ್ಧ ಸಾನಿಧ್ಯಕ್ಕೆ ಪ್ರವೇಶಿಸಿದನು. ತನ್ನ ಬಲಹೀನತೆಯನ್ನು ಒಪ್ಪಿಕೊಂಡು ದೀನತೆಯಿಂದ ನೀತಿಯ ಪರಿಶುದ್ಧತೆಗಾಗಿ ಹಂಬಲಿಸಿದನು ಮತ್ತು ಅದನ್ನು ಪಡೆದುಕೊಂಡನು (ಯೆಶಾಯ 6:5-7), ಆತನು ಯೇಸುಕ್ರಿಸ್ತನ ಸಾಮ್ಯದಲ್ಲಿ ನೀತಿವಂತನೆಂದು ನಿರ್ಣಯಿಸಲ್ಪಟ್ಟವನಾಗಿ ಮನೆಗೆ ಹೋದ ಸುಂಕದವನಂತೆ ಆದನು. "ತನ್ನನ್ನು ಹೆಚ್ಚಿಸಿಕೊಳ್ಳುವ ಪ್ರತಿಯೊಬ್ಬನು ತಗ್ಗಿಸಲ್ಪಡುವನು, ತನ್ನನ್ನು ತಗ್ಗಿಸಿಕೊಳ್ಳುವವನು ಹೆಚ್ಚಿಸಲ್ಪಡುವನು" (ಲೂಕ 18:14).

3) ಉಜ್ಜಯನ ಕುಷ್ಠ ಹತ್ತಿದ ದೇಹಕ್ಕೂ ಇಸ್ರಾಯೇಲ್‌ ಜನರ ನೈತಿಕ ಪರಿಸ್ಥಿತಿಗೂ ಎದ್ದು ಕಾಣುವ ಸಾಮ್ಯತೆ ಇತ್ತು. "ತಲೆಯೆಲ್ಲಾ ರೋಗ ಹೃದಯವೆಲ್ಲಾ ದುರ್ಬಲ ಅಂಗಾಲಿನಿಂದ ನಡುನೆತ್ತಿಯ ತನಕ ಪೆಟ್ಟುಬಾಸುಂಡೆ ಮಾಗದ ಗಾಯಗಳೇ ಹೊರತು ಏನೂ ಸೌಖ್ಯವಿಲ್ಲ” (ಯೆಶಾಯ 1:6).

4) ಸುಮಾರು ಕ್ರಿ.ಪೂ. 745ರಲ್ಲಿ ಉಜ್ಜಯನು ಕಾಲವಾದನು. ಆ ವರುಷವು ದೇವಜನರ ನಾಯಕವದಲ್ಲಿ ತಲೆದೋರಿದ ದೊಡ್ಡಬಿಕ್ಕಟ್ಟನ್ನು ದಾಖಲಿಸುತ್ತದೆ. ದೇಶದ ಸಂಪೂರ್ಣ ಆಡಳಿತವನ್ನು ನಡೆಸುತ್ತಿದ್ದ ಅರಸನು ಮರಣ ಹೊಂದಿದಾಗ ಮತ್ತೊಬ್ಬನು ಅಧಿಕಾರಕ್ಕೆ ಬರುವವರೆಗೂ ಆ ದೇಶವು ಅಪಾಯದಲ್ಲಿರುತ್ತದೆ. ಆದರೆ ಯೂದಾಯವು ಒಂದು ವಿಶೇಷವಾದ ಅಪಾಯಕ್ಕೆ ಗುರಿಯಾಗಿತ್ತು. ಯಾಕೆಂದರೆ ಮೂರನೇ ತಿಗ್ಗತ್-ಪಿಲೇಸರನು ಅಸೂರ್ಯ ಸಿಂಹಾಸನವನ್ನು ಕೆಲವು ವರ್ಷಗಳ ಹಿಂದೆಯಷ್ಟೆ ಅಂದರೆ ಕ್ರಿ.ಪೂ. 745ರಲ್ಲಿ ಏರಿದ್ದನು. ಸಿಂಹಾಸನ ಏರಿದಾಗಲೇ ಯುದ್ಧದಲ್ಲಿ ತೊಡಗಿಸಿಕೊಂಡು ಯಾರು ಜೈಸಲಾಗದ ದೊಡ್ಡಶಕ್ತಿಯಾಗಿ ಹೊರಹೊಮ್ಮಿದನು. ಮೂಡಣ ದೇಶಗಳ ಪ್ರತ್ಯೇಕ ಅಸ್ತಿತ್ವಕ್ಕೆ ಅಪಾಯ ಒಡ್ಡಿದನು. ಇಂತಹ ಬಿಕ್ಕಟ್ಟಿನ ಸಂದರ್ಭದಲ್ಲಿ ದೇವರು ಯೆಶಾಯನಿಗೆ ಸರ್ವವೂ ತನ್ನ ನಿಯಂತ್ರಣದಲ್ಲಿದೆಯೆಂದು ತೋರಿಸಿ ಆತನನ್ನು ಧೈರ್ಯಪಡಿಸಿದನು.

`2 ಪೂರ್ವಕಾಲ ವೃತ್ತಾಂತ 26:16ನ್ನು ಜಾಗ್ರತೆಯಿಂದ ಓದಿರಿ. ನಮ್ಮಲ್ಲಿ ಪ್ರತಿಯೊಬ್ಬರು ಯಾವ ತೆರನಾಗಿ ಇಂತಹುದನ್ನೇ ಎದುರಿಸುವ ಸಾಧ್ಯತೆಯಿರುತ್ತದೆ? ಅಂತಹ ಅಪಾಯಕ್ಕೆ ಗುರಿಯಾಗದ ಹಾಗೆ ಕ್ರಿಸ್ತನ ಶಿಲುಬೆಯಲ್ಲಿ ನೆಲೆಗೊಂಡು ನಮ್ಮನ್ನು ನಾವು ಹೇಗೆ ರಕ್ಷಿಸಿಕೊಳ್ಳಬಹುದು?`