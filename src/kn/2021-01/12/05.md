---
title:  "ಯೆಹೋವನು ನೇಮಿಸಿರುವ ಶುಭ ವರುಷ"
date:   17/03/2021
---

`ಯೆಶಾಯ 61:1ನೇ ವಚನದಲ್ಲಿ ಯಾರು ಮಾತಾಡುತ್ತಿದ್ದಾರೆ?`

ದೇವರ ಆತ್ಮನು ಆತನು ಅಭಿಷೇಕಿಸಿದವನ ಮೇಲೆ ಇದೆ ಎಂದರೆ ಆತನು ಮೆಸ್ಸಿಯರಲ್ಲೊಬ್ಬನು ಅಥವಾ ಆತನೇ ಮೆಸ್ಸಿಯನು "ಆತನು ಬಡವರಿಗೆ ಶುಭವರ್ತಮಾನವನ್ನು ತರುತ್ತಾನೆ, ಮನಮುರಿದವರನ್ನು ಕಟ್ಟಿ ವಾಸಿ ಮಾಡುತ್ತಾನೆ, ಸೆರೆಯವರಿಗೆ ಬಿಡುಗಡೆಯನ್ನು ಸಾರುತ್ತಾನೆ. ಬಂದಿಗಳಿಗೆ ಕದ ತೆರೆಯುವುದನ್ನು ಪ್ರಸಿದ್ಧ ಪಡಿಸುತ್ತಾನೆ" (ಯೆಶಾಯ 61:1). ಹೀಗೆ ಮಾಡುವವನು ಯಾರೆಂದು ಅನಿಸುತ್ತದೆ? ಯೆಶಾಯ 42:1-7 ವಚನಗಳಿಗೆ ಹೋಲಿಕೆ ಮಾಡಿರಿ. ಇಲ್ಲಿ ದೇವರ ಸೇವಕನು ಇದೇ ತರವಾಗಿ ವಿವರಿಸಲ್ಪಟ್ಟಿದ್ದಾನೆ.

ಯೆಶಾಯ 61:2ನೇ ವಚನವು "ಯೆಹೋವನು ನೇಮಿಸಿರುವ ಶುಭವರುಷದ" ಬಗ್ಗೆ ಹೇಳುತ್ತದೆ. ದಾವೀದನ ಸಿಂಹಾಸನಾಧೀಶನಾಗಿಯೂ ವಿಮೋಚಕನಾಗಿಯೂ ಅಭಿಷಿಕ್ತನಾದ ಮೆಸ್ಸಿಯನು ಬಿಡುಗಡೆಯನ್ನು ಸಾರುವ ಸಂದರ್ಭದಲ್ಲಿಯೇ ದೇವರು ನೇಮಿಸಿರುವ ಶುಭ ವರುಷವನ್ನು ಸಾರುತ್ತಾನೆ. ಯಾಜಕಕಾಂಡ 25:10ರನ್ನು ಹೋಲಿಸಿರಿ. ಇಲ್ಲಿ ದೇವರು ದೇಶವಾಸಿಗಳಿಗೆ 50ನೇ ವರ್ಷದಲ್ಲಿ ಬಿಡುಗಡೆಯನ್ನು ಸಾರಿರಿ ಎಂಬುದಾಗಿ ಇಸ್ರಾಯೇಲ್ಯರಿಗೆ ಆಜ್ಞಾಪಿಸುತ್ತಾನೆ. ಆ ವರುಷವು ನಿಮಗೆ ಜೂಬಿಲಿ ಸಂವತ್ಸರವಾಗಿರುವುದರಿಂದ ನೀವೆಲ್ಲರು ನಿಮ್ಮ ನಿಮ್ಮ ಭೂಮಿಗಳಿಗೂ ಸ್ವಜನರ ಬಳಿಗೂ ಹೋಗಿ ಇರಬಹುದು. ಕಷ್ಟದ ದಿನಗಳಲ್ಲಿ ಯಾರಾರು ತಮ್ಮ ಭೂಮಿಯನ್ನು ಇತರರಿಗೆ ಮಾರಿದ್ದರೋ ಮತ್ತು ತಮ್ಮನ್ನು ತಾವು ಇತರರಿಗೆ ದಾಸರನ್ನಾಗಿ ಮಾರಿಕೊಂಡಿದ್ದರೋ ಅವರೆಲ್ಲ ಮತ್ತೆ ತಮ್ಮ ಭೂಮಿಯನ್ನು ತಿರುಗಿ ಪಡೆದುಕೊಳ್ಳುತ್ತಿದ್ದರು ಮತ್ತು ದಾಸರಾದವರಿಗೆ ಬಿಡುಗಡೆಯಾಗುತ್ತಿತ್ತು (ಯಾ.ಕಾಂಡ 25:25-55).

ಯಾಕೆಂದರೆ ಜೂಬಿಲಿ ಸಂವತ್ಸರದ ಆರಂಭದಲ್ಲೇ ಸಕಲ ದೋಷ ಪರಿಹಾರಕ ದಿನದಂದೇ ಕೊಂಬನ್ನು ಧ್ವನಿ ಮಾಡಿಸಬೇಕಾಗಿತ್ತು (ಯ.ಕಾಂಡ 25:9). ಯೆಶಾಯ 58ನೇ ಅಧ್ಯಾಯಕ್ಕೆ ಸಂಬಂಧಿಸಿದ ಹಾಗೆ ಈ ವಚನಗಳನ್ನು ಈಗಾಗಲೇ ಉಲ್ಲೇಖ ಮಾಡಲಾಗಿದೆ.

ಯೆಶಾಯ 61:2ರಲ್ಲಿ ಉಲ್ಲೇಖಿಸಿರುವ "ಯೆಹೋವನು ನೇಮಿಸಿದ ಶುಭ ವರುಷವು ಒಂದು ರೀತಿಯಲ್ಲಿ ಜೂಬಿಲಿ ಸಂವತ್ಸರವಾಗಿದೆ. ಇದು ಕೇವಲ ಯಾಜಕಕಾಂಡದ 25ನೇ ಅಧ್ಯಾಯದಲ್ಲಿರುವ ಸಂವತ್ಸರವನ್ನು ಆಚರಿಸುತ್ತಿದ್ದಂತಲ್ಲ. ಈ ಸಂವತ್ಸರವು ಅಭಿಷಿಕ್ತನಾದ ಅರಸನಿಂದ (ಮೆಸ್ಸಿಯ) ಪ್ರಕಟಗೊಂಡಿದೆ. ಆತನು ತನ್ನನ್ನು ತಾನು ಬಿಡುಗಡೆಯ ಮತ್ತು ಪುನರ್‌ ಸ್ಥಾಪನೆಯ ಸೇವೆಯ ಮೂಲಕ ಪ್ರಕಟಪಡಿಸಿಕೊಳ್ಳುವಾಗಲೇ ಈ ಸಂವತ್ಸರವನ್ನು ಪ್ರಕಟಿಸಿದ್ದಾನೆ. ಇದು ಮೆಸಪೊಟೇಮಿಯದ ಅರಸರು ತಮ್ಮ ಆಳ್ವಿಕೆಯ ಆರಂಭದಲ್ಲಿ ಪ್ರಜೆಗಳಿಗೆ ಪರೋಪಕಾರ ಮಾಡುವ ಸಲುವಾಗಿ ಜನರ ಸಾಲಗಳನ್ನು ಮನ್ನ ಮಾಡಿ ಸೆರೆಯಲ್ಲಿರುವವರಿಗೆ ಬಿಡುಗಡೆಯನ್ನು ಘೋಷಿಸುತ್ತಿದ್ದರ ಅನುಕರಣೆಯಂತಿತ್ತು. ಮೆಸ್ಸಿಯನ ಸೇವೆಯು ಯಾಜಕ ಕಾಂಡ 25ನೇ ಅಧ್ಯಾಯದಲ್ಲಿರುವುದಕ್ಕಿಂತ ಬಹಳ ದೊಡ್ಡ ಪ್ರಮಾಣದ್ದಾಗಿತ್ತು. ಆತನು ಸೆರೆಯವರಿಗೆ ಬಿಡುಗಡೆಯನ್ನು ಸಾರುವುದರ ಜೊತೆಗೆ ಮನಮುರಿದವರಿಗೆ ಕಟ್ಟಿವಾಸಿ ಮಾಡುತ್ತಾನೆ, ಎಲ್ಲಾ ಒಳ್ಳೆಯದನ್ನು ಕೊಟ್ಟು ಅವರನ್ನು ಮರುಸ್ಥಾಪನೆ ಮಾಡುತ್ತಾನೆ (ಯೆಶಾಯ 61:1-11). ಇದರ ನಂತರ ಆತನು ಮುಂದುವರೆದು ದೇವರ ಶುಭ ವರುಷದ ಜೊತೆ ಜೊತೆಗೆ ನಮ್ಮ ದೇವರು ಮುಖ್ಯಿ ತೀರಿಸುವ ದಿನವನ್ನು ಸಾರಿ ಪ್ರಚುರ ಪಡಿಸುತ್ತಾನೆ (ಯೆಶಾಯ 61:2).

`ಯೆಶಾಯನ ಪ್ರವಾದನೆಯು ಯಾವಾಗ ನೆರವೇರಿತು? (ಲೂಕ 4:16- 21). ಯೇಸುಕ್ರಿಸ್ತನ ಸೇವೆಯು ಇದನ್ನು ಹೇಗೆ ಸಾಧಿಸಿತು? ಹಾಗೆಯೇ, ಈ ಮುಖ್ಯವಾದ ಪ್ರಶ್ನೆಯನ್ನು ನೀವು ನಿಮ್ಮನ್ನೇ ಕೇಳಿಕೊಳ್ಳಿರಿ: ನಾವೇ ಯೇಸುಕ್ರಿಸ್ತನಲ್ಲ. ಆದರೆ ಆತನನ್ನು ಲೋಕಕ್ಕೆ ಪ್ರತಿನಿಧಿಸುವವರಾಗಿದ್ದೇವೆ. ಯೆಶಾಯ 61:1- 3ರಲ್ಲಿ ಹೇಳಿರುವ, ನಾವು ಕೂಡ ನಮ್ಮ ಪರಿಮಿತಿಯಲ್ಲಿ ಮಾಡಬೇಕಾದ ಯಾವ ಕಾರ್ಯಗಳನ್ನು ಯೇಸುಕ್ರಿಸ್ತನು ಮಾಡಿದನು? ಮತ್ತು ನಾವು ಕೂಡ ಇವುಗಳನ್ನು ನಮ್ಮ ದೈನಂದಿನ ಜೀವಿತದಲ್ಲಿ ಮಾಡಬಹುದಾದ ಕೆಲವು ಮಾರ್ಗಗಳಾವುವು?`