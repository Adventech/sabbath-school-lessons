---
title:  ಮತ್ತೊಂದು ಅವಕಾಶ
date:   12/01/2021
---

ಅರಸನಾದ ಅಹಾಜನು ಯೆಶಾಯನ ನಂಬಿಕೆಯ ಕರೆಗೆ ಸ್ಪಂದಿಸದೆ ಹೋದಾಗ ದೇವರು ರಾಜನಿಗೆ ಕರುಣೆಯುಳ್ಳವನಾಗಿ ಮತ್ತೊಂದು ಅವಕಾಶವನ್ನು ಕೊಟ್ಟನು, ಕೆಳಗೆ ಪಾತಾಳದಷ್ಟು ಆಳದಲ್ಲಿದ್ದರೂ ಮೇಲೆ ಮೇಲಣ ಲೋಕದಷ್ಟು ಎತ್ತರದಲ್ಲಿದ್ದರೂ ಯಾವುದಾದರೂ ಗುರುತನ್ನು ಕೇಳಿಕೊಳ್ಳಲು ಹೇಳಿದನು (ಯೆಶಾಯ 7:11), ನರಕುಲದವರಿಗೆ ಎಂದೆಂದಿಗೂ ದೊಡ್ಡ ಆಹ್ವಾನ ಸಿಕ್ಕಿತು. ವ್ಯಾಪಾರಗಾರರು ತಮ್ಮ ವಸ್ತುವನ್ನು ಮಾರಾಟ ಮಾಡುವಾಗ ಗ್ರಾಹಕರನ್ನು ಆಕರ್ಷಿಸಲು ಲಾಟರಿ ಅಥವಾ ಇತರೆ ಅದೃಷ್ಟದ ಆಟಗಳಲ್ಲಿ ಆಮಿಷವಾಗಿ "ಖರೀದಿಸಿರಿ ಬಹುಮಾನ ಗೆಲ್ಲಿರಿ" ಎಂಬುದಾಗಿ ದೊಡ್ಡ ಅಕ್ಷರಗಳಲ್ಲಿ ಜಾಹಿರಾತು ಕೊಟ್ಟು ಅವನ್ನು ಗೆಲ್ಲುವ ಅವಕಾಶ ಕೆಲವರಿಗೆ ಮಾತ್ರ ಸಾಧ್ಯವಾಗುವಂತೆ ನಿರ್ಬಂಧಗಳನ್ನು ಬಹಳ ಸಣ್ಣ ಅಕ್ಷರಗಳಲ್ಲಿ ಮುದ್ರಿಸಿರುತ್ತಾರೆ. ದೇವರು ಅಹಾಜನಿಗೆ ಅಂತಹ ಹುಸಿ ಆಮಿಷವನ್ನು ಒಡ್ಡಲಿಲ್ಲ. ಇಲ್ಲವೆ ಅತಿ ಹೆಚ್ಚು ಉದಾರಿಯಾದ ರಾಜನು ತನ್ನ ಅರ್ಧರಾಜ್ಯವನ್ನು ಮಾತ್ರ ದಾನ ಮಾಡಲು ಸಿದ್ಧವಾಗಿರುವಂತೆ ದೇವರು ಅಹಾಜನಿಗೆ ಮಾಡಲಿಲ್ಲ (ಎಸ್ತೆರಳು 5:6 ಮತ್ತು 7:2 ಮತ್ತು ಮತ್ತಾಯ 6:23ನ್ನು ನೋಡಿರಿ), ಆತನು ಇಡೀ ಪರಲೋಕ ಭೂಲೋಕವನ್ನೇ ಬರಿದು ಮಾಡಿ ಆತನಿಗೆ ಕೊಡಲು ಇಷ್ಟವುಳ್ಳವನಾಗಿ ಸಿದ್ಧವಾಗಿದ್ದನು. ಅದಕ್ಕೆ ಪ್ರತಿಯಾಗಿ ಅಹಾಜನು ಅದನ್ನು ನಂಬಬೇಕಾಗಿತ್ತು ಅಷ್ಟೆ! ಅಹಾಜನು ಗುರುತಾಗಿ ಒಂದು ಚಿನ್ನದ ಪರ್ವತವನ್ನು ಅಥವಾ ಮೆಡಿಟರೇನಿಯನ್ ಸಮುದ್ರ ತೀರದಲ್ಲಿರುವ ಮರಳಿನಷ್ಟು ಸಂಖ್ಯೆಯ ಸೈನಿಕರನ್ನು ಕೇಳಿಕೊಳ್ಳಬಹುದಾಗಿತ್ತು.

ಯಾಕೆ ಅಹಾಜನು ಆ ರೀತಿಯಾಗಿ ನಡೆದುಕೊಂಡನು?

ಮೊದಲ ನೋಟಕ್ಕೆ ಅಹಾಜನು ದೇವರಿಗೆ ಭಯಭಕ್ತಿಯಿಂದ, ಗೌರವದಿಂದ ನಡೆದುಕೊಂಡಂತೆ ಅನ್ನಿಸುತ್ತದೆ. ಇಸ್ರಾಯೇಲ್ಯರು ಅರಣ್ಯದಲ್ಲಿ ಅಲೆಯುತ್ತಿರುವಾಗ ಅವರು ದೇವರನ್ನು ಪರೀಕ್ಷಿಸಿದಂತೆ ತಾನು ಪರೀಕ್ಷಿಸಬಾರದೆಂದು ಅಹಾಜನು ನಿರ್ಧರಿಸಿದನು (ವಿ.ಕಾಂಡ 17:2, ಧ.ಕಾಂಡ 6:16). ಆದರೆ, ಇಲ್ಲಿ ವ್ಯತ್ಯಾಸವೇನೆಂದರೆ ದೇವರೆ ತನ್ನನ್ನು ಪರೀಕ್ಷಿಸಲು ಅಹಾಜನಿಗೆ ಆಹ್ವಾನ ನೀಡುತ್ತಿದ್ದಾನೆ (ಮಲಾಕಿ 3:10ರ ಜೊತೆ ಇದನ್ನು ಹೋಲಿಸಿರಿ), ತನಗೆ ನೀಡುವ ಉದಾರವಾದ ಉಡುಗೊರೆಯನ್ನು ಅಹಾಜನು ಸ್ವೀಕರಿಸಿದ್ದರೆ ದೇವರ ಮೆಚ್ಚಿಕೆಗೆ ಪಾತ್ರನಾಗುತ್ತಿದ್ದನು. ಆದರೆ ದೇವರ ಮೇಲೆ ನಂಬಿಕೆ ಇಡಲು ತನಗೆ ಸಹಾಯ ಮಾಡುವುದಕ್ಕೂ ಸಹಾ ಅಹಾಜನು ಅವಕಾಶಕೊಡಲಿಲ್ಲ. ಆತನು ತನ್ನ ಹೃದಯಕ್ಕೆ ಯಾವುದೇ ಪ್ರವೇಶವನ್ನು ನಿಷೇಧಿಸಿ ಅದರ ಬಾಗಿಲನ್ನು ಮುಚ್ಚಿ ಅಗುಳಿಯನ್ನು ಹಾಕಿ ನಂಬಿಕೆಯನ್ನು ಹೊರಗಡೆ ಇಟ್ಟನು.

ಯೆಶಾಯ 7:13ನ್ನು ಓದಿರಿ. ಇಲ್ಲಿ ಯೆಶಾಯನು ಏನು ಹೇಳುತ್ತಿದ್ದಾನೆ? ಅಹಾಜನು ದೇವರಿಗೆ ಬೇಸರ ಪಡಿಸಬಾರದೆಂದು ಆತನನ್ನು ಪರೀಕ್ಷಿಸಲು ನಿರಾಕರಿಸಿದನು. ಆದರೆ ಆತನ ನಿರಾಕರಣೆಯಿಂದಲೇ ದೇವರಿಗೆ ಬೇಸರವಾಯಿತು. ಈ ವಚನದಲ್ಲಿ ಮನಸ್ಸನ್ನು ಅತಿಯಾಗಿ ಬೇಸರಪಡಿಸುವ ಅಂಶವೇನೆಂದರೆ ಯೆಶಾಯನು 'ನನ್ನ ದೇವರು' ಎಂಬುದಕ್ಕೆ ವ್ಯತಿರಿಕ್ತವಾದ ಪದವನ್ನು ಯೆಶಾಯ 7:11ರಲ್ಲಿ ಸೂಚಿಸಿದ್ದಾನೆ. ಇಲ್ಲಿ ಪ್ರವಾದಿಯು ರಾಜನನ್ನು ಕುರಿತು 'ನಿನ್ನ ದೇವರನ್ನು ಒಂದು ಗುರುತು ಕೇಳು ಎಂದು ಹೇಳುತ್ತಾನೆ. ಅಹಾಜನು ದೇವರು ಕೊಟ್ಟ ಅವಕಾಶವನ್ನು ತಿರಸ್ಕರಿಸಿದಾಗ ದೇವರನ್ನು ತನ್ನ ದೇವರಾಗಿರುವುದಕ್ಕೆ ನಿರಾಕರಿಸಿದನು. ಕರ್ತನು ಯೆಶಾಯನ ದೇವರಾಗಿದ್ದನು. ಆದರೆ ಅಹಾಜನ ದೇವರಾಗಲಿಲ್ಲ.

ಎಲ್ಲರನ್ನೂ ರಕ್ಷಣೆಗೆ ತರಬೇಕೆನ್ನುವ ದೇವರ ಇಚ್ಚೆ ಮತ್ತು ದೀರ್ಘ ಶಾಂತಿಯ ಬಗ್ಗೆ ಈ ದಿನದ ಅಧ್ಯಯನವು ನಮಗೆ ಏನು ಬೋಧಿಸುತ್ತದೆ. ತನ್ನ ಪೂರ್ಣವಾಗಿ ದೇವರಿಗೆ ಒಪ್ಪಿಸದಿರುವ ಮಾನವ ಹೃದಯದ ಕರುಡುತನ ಮತ್ತು ಕಠಿಣತೆಯ ಬಗ್ಗೆಯೂ ಸಹಾ ಈ ಅಧ್ಯಯನ ಏನು ಹೇಳುತ್ತದೆ?

ಕೊನೆಯಲ್ಲಿ, ಒಂದೊಮ್ಮೆ ದೇವರು ಅಹಾಜನಿಗೆ ಬೇಕಾದ ಗುರುತನ್ನು ಕೊಟ್ಟಿದ್ದರೆ ಆತನು ನಂಬುತ್ತಿದ್ದನು ಎಂದು ಆಲೋಚಿಸುವಿರಾ? ನಿಮ್ಮ ಉತ್ತರವನ್ನು ವಿವರಿಸಿ.