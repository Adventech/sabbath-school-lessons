---
title:  ದುಷ್ಟತನದ ಸಮಸ್ಯೆ
date:   08/02/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಯೋಬನು 30:26; 38:1-12; ಆದಿಕಾಂಡ 2:16,17; ಕೀರ್ತನೆ 73ನೇ ಅಧ್ಯಾಯ; ಮತ್ತಾಯ 27:46 ಹಾಗೂ ಪ್ರಕಟನೆ 21:3,4ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ದೇವರು ಅವರ ಕಣ್ಣೀರನ್ನೆಲ್ಲಾ ಒರಸಿಬಿಡುವನು; ಇನ್ನು ಮರಣವಿರುವುದಿಲ್ಲ, ಇನ್ನು ದುಃಖವಾಗಲಿ ಗೋಳಾಟವಾಗಲಿ, ಕಷ್ಟವಾಗಲಿ ಇರುವುದಿಲ್ಲ, ಮೊದಲಿದ್ದದ್ದೆಲ್ಲಾ ಇಲ್ಲದೆ ಹೋಯಿತು" (ಪ್ರಕಟನೆ 21:4).

ಕೆಟ್ಟತನದ ಸಮಸ್ಯೆಯು ಬಹುಶಃ ಕ್ರೈಸ್ತಧರ್ಮವು ಎದುರಿಸುತ್ತಿರುವ ಅತ್ಯಂತ ದೊಡ್ಡ ಸಮಸ್ಯೆಯಾಗಿದೆ. ದೇವರು ಪರಿಪೂರ್ಣವಾಗಿ ಒಳ್ಳೆಯವನೂ, ಪ್ರೀತಿ ಸ್ವರೂಪನೂ ಆಗಿರುವಾಗ ಕೆಟ್ಟತನವು ಲೋಕದಲ್ಲಿ ಹೇಗೆ ಹೆಚ್ಚಾಗಿ ಹರಡಿಕೊಂಡಿದೆ ಎಂಬುದನ್ನು ಆಲೋಚಿಸುವಾಗ, ಅದನ್ನು ಒಪ್ಪಿಕೊಳ್ಳಲು ಕಷ್ಟವಾಗುತ್ತದೆ. ಸಂಕ್ಷಿಪ್ತವಾಗಿ ಹೇಳುವುದಾದಲ್ಲಿ, ದೇವರು ಸಂಪೂರ್ಣವಾಗಿ ಒಳ್ಳೆಯವನೂ ಹಾಗೂ ಸರ್ವಶಕ್ತನೂ ಆಗಿರುವಾಗ ಯಾಕೆ ಲೋಕದಲ್ಲಿ ದುಷ್ಟತನ ಹೆಚ್ಚಾಗಿದೆ ಎಂಬ ಪ್ರಶ್ನೆಯು ಏಳುತ್ತದೆ?

ಇದು ಕೇವಲ ವ್ಯರ್ಥವಾದ ಚರ್ಚೆಯಲ್ಲ, ಬದಲಾಗಿ ಅನೇಕರು ಆಳವಾಗಿ ಚಿಂತಿಸುವ ಸಮಸ್ಯೆಯಾಗಿದೆ. ಈ ಕಾರಣದಿಂದ ಅನೇಕರು ದೇವರನ್ನು ಹಾಗೂ ಆತನ ಪ್ರೀತಿಯನ್ನು ತಿಳಿದುಕೊಳ್ಳಲು ಬಯಸುತ್ತಿಲ್ಲ.

ಶ್ರೀಮತಿ ವೈಟಮ್ಮನವರು ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 492ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಪಾಪದ ಉಗಮ ಹಾಗೂ ಅದರ ಅಸ್ತಿತ್ವವು ಅನೇಕರಿಗೆ ಬಹಳ ಜಟಿಲವಾದ ಒಗಟಾಗಿ ಕಾಣುತ್ತದೆ. ಅವರು ಕೆಟ್ಟತನದ ಕಾರ್ಯಗಳು, ಅದರ ಭಯಾನಕವಾದ ದುಃಖದ ಪರಿಣಾಮಗಳನ್ನು ದಿನನಿತ್ಯದಲ್ಲಿ ಕಾಣುತ್ತಾರೆ. ಸರ್ವಶಕ್ತನೂ, ಸರ್ವ ಜ್ಞಾನಿಯೂ, ಅಪರಿಮಿತವಾಗಿ ಪ್ರೀತಿಸ್ವರೂಪನೂ ಆಗಿ ಸಮಸ್ತ ವಿಶ್ವದ ಮೇಲೆ ಪರಮಾಧಿಕಾರವುಳ್ಳ ದೇವರ ಎದುರಿನಲ್ಲಿ ಈ ದುಷ್ಟನವು ಹೇಗೆ ಅಸ್ತಿತ್ವದಲ್ಲಿರಲು ಸಾಧ್ಯವೆಂದು ಜನರು ಪ್ರಶ್ನಿಸುತ್ತಾರೆ. ಇದು ಒಂದು ನಿಗೂಢವಾದ ವಿಷಯವಾಗಿದ್ದು, ಅದಕ್ಕೆ ವಿವರಣೆ ನೀಡಲು ಸಾಧ್ಯವಿಲ್ಲ".

ಕೆಟ್ಟತನವು ಈ ಲೋಕದಲ್ಲಿ ಯಾಕೆ ಅಸ್ತಿತ್ವದಲ್ಲಿದೆ? ದೇವರು ಅದನ್ನು ಹೇಗೆ ಸಹಿಸಿಕೊಳ್ಳಲು ಸಾಧ್ಯ? ಎಂಬ ಸಂಶಯವು ತಮ್ಮಲ್ಲಿರುವುದರಿಂದ ತಾವು ದೇವರನ್ನು ನಂಬದ ನಾಸ್ತಿಕರಾಗಿದ್ದೇವೆಂದು ಅನೇಕರು ಹೇಳಿಕೊಳ್ಳುತ್ತಾರೆ. ಆದರೆ ಪಾಪತುಂಬಿದ ಈ ಲೋಕದಲ್ಲಿ ಕೆಟ್ಟತನವು ತುಂಬಿಕೊಂಡಿದ್ದರೂ, ನಮ್ಮ ದೇವರು ಸಂಪೂರ್ಣವಾಗಿ ಒಳ್ಳೆಯವನೂ ಪ್ರೀತಿಸ್ವರೂಪನೂ ಆಗಿದ್ದಾನೆ ಮತ್ತು ಆತನಲ್ಲಿ ನಾವು ಭರವಸೆ ಇಡಬಹುದೆಂದು ಈ ವಾರದ ಹಾಗೂ ಮುಂದಿನ ಕೆಲವು ವಾರಗಳ ಪಾಠಗಳಿಂದ ನಾವು ತಿಳಿದುಕೊಳ್ಳಬಹುದು.