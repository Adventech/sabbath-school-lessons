---
title:  "ಕರ್ತನೇ ಇನ್ನೆಲ್ಲಿಯವರೆಗೆ?"
date:   09/02/2025
---

ಕೆಟ್ಟತನದ ಸಮಸ್ಯೆಯು ನಾವು ಜೀವಿಸುತ್ತಿರುವ ಈ ಕಾಲದಲ್ಲಿ ಮಾತ್ರವಲ್ಲ, ಸತ್ಯವೇದದಲ್ಲಿಯೂ ಕಂಡುಬರುತ್ತದೆ.

`ಯೋಬನು 30:26; ಕೀರ್ತನೆ 10:1; ಯೆರೆಮೀಯ 12:1; 13:22 ಹಾಗೂ ಮಲಾಕಿಯ 2:17ನೇ ವಚನಗಳನ್ನು ಓದಿರಿ. ಮಾನವರು ಅನುಭವಿಸುತ್ತಿರುವ ಕೇಡು, ಗಂಡಾಂತರ ಹಾಗೂ ಕೆಟ್ಟತನದ ಸಮಸ್ಯೆಗಳ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಮೇಲಿನ ವಾಕ್ಯಗಳು ಈಗ ನಾವು ಎದುರಿಸುತ್ತಿರುವ ಅನೇಕ ಪ್ರಶ್ನೆಗಳನ್ನು ತಿಳಿಸುತ್ತವೆ? ದುಷ್ಟರು ಹಾಗೂ ಕೆಡುಕರು ಸದಾಕಾಲವೂ ಅಲ್ಲದಿದ್ದರೂ, ಪ್ರಸ್ತುತ ಯಾಕೆ ಅಭಿವೃದ್ಧಿ ಹೊಂದುತ್ತಾರೆ? ಪ್ರಶ್ನೆ ಉಂಟಾಗುತ್ತದಲ್ಲವೇ? ನೀತಿವಂತರು ಯಾಕೆ ಹೆಚ್ಚಿನ ತೊಂದರೆ ಅನುಭವಿಸುತ್ತಾರೆ? ಕೇಡುಗಳು ಸಂಭವಿಸುವಾಗ ದೇವರು ಎಲ್ಲಿರುವನು? ಕೆಲವು ವೇಳೆ ದೇವರು ಯಾಕೆ ನಮ್ಮಿಂದ ಬಹುದೂರವಾಗಿದ್ದಾನೆ? - ಇವೇ ಮುಂತಾದ ಪ್ರಶ್ನೆಗಳು ಒಂದಲ್ಲಾ ಒಂದು ಸಮಯದಲ್ಲಿ ನಮ್ಮೆಲ್ಲರ ಮನಸ್ಸಿನಲ್ಲಿ ಬರುತ್ತದಲ್ಲವೇ?

ಈ ಪ್ರಶ್ನೆಗಳಿಗೆ ಪ್ರತಿಯೊಬ್ಬರೂ ತಮ್ಮದೇ ಆದ ಉತ್ತರ ಹೇಳುವುದರಲ್ಲಿ ಸಂದೇಹವಿಲ್ಲ. ಆದರೆ ಕೆಟ್ಟತನವನ್ನು ಎಂದಿಗೂ ನಾವು ಹಗುರವಾಗಿ ಕಾಣಬಾರದು. ಕೆಟ್ಟತನದಲ್ಲಿ ದೊಡ್ಡದು ಅಥವಾ ಚಿಕ್ಕದ್ದು ಎಂಬ ಪ್ರಶ್ನೆ ಬರುವುದಿಲ್ಲ. ಅದು ಬಹಳ ಹಾನಿಕರವಾದದ್ದು. ನಮಗಿಂತಲೂ ಹೆಚ್ಚಾಗಿ ದೇವರು ಅದನ್ನು ದ್ವೇಷಿಸುತ್ತಾನೆ. ಲೋಕದಲ್ಲಿ ತುಂಬಿ ತುಳುಕುತ್ತಿರುವ ಕೆಟ್ಟತನ ಹಾಗೂ ಅನ್ಯಾಯಗಳನ್ನು ಕಂಡು ಸತ್ಯವೇದದಲ್ಲಿ ಭಕ್ತರು "ಕರ್ತನೇ, ಇನ್ನೆಷ್ಟರವರೆಗೆ?" ಎಂದು ಕಣ್ಣೀರಿನಿಂದ ದೇವರನ್ನು ಕೇಳಿದ್ದಾರೆ. ನಾವೂ ಸಹ ಅವರೊಂದಿಗೆ ಸೇರಿ ಈ ಪ್ರಶ್ನೆಯನ್ನು ಕೇಳೋಣ.

`ಮತ್ತಾಯ 27:26ನೇ ವಚನಗಳನ್ನು ಓದಿರಿ. ಯೇಸುವಿನ ಈ ವಾಕ್ಯಗಳನ್ನು ನಾವು ಹೇಗೆ ಅರ್ಥಮಾಡಿಕೊಳ್ಳಬಹುದು "ನನ್ನ ದೇವರೇ, ನನ್ನ ದೇವರೇ, ಯಾಕೆ ನನ್ನನ್ನು ಕೈಬಿಟ್ಟಿದ್ದೀ?" ಎಂದು ಶಿಲುಬೆಯಲ್ಲಿ ಯೇಸುಸ್ವಾಮಿ ಹೇಳಿದ ಮಾತುಗಳು ಕೆಟ್ಟತನವು ದೇವರನ್ನೂ ಸಹ ಮುಟ್ಟಿದೆ ಎಂಬುದನ್ನು ನಾವು ಹೇಗೆ ಅರ್ಥಮಾಡಿಕೊಳ್ಳಬಹುದು?`

ಶಿಲುಬೆಯಲ್ಲಿ ತೂಗಾಡುತ್ತಿರುವಾಗ ಯೇಸುಕ್ರಿಸ್ತನು ಸ್ವತಃ ನನ್ನ ದೇವರೇ, ನನ್ನ ದೇವರೇ, ಯಾಕೆ ನನ್ನನ್ನು ಕೈಬಿಟ್ಟಿದ್ದೀ?" ಎಂಬ ಪ್ರಶ್ನೆ ಕೇಳಿದನು. ಕೆಟ್ಟತನವು ದೇವರ ಅನುಭವಕ್ಕೂ ಸಹ ಬಂದಿತೆಂಬುದನ್ನೂ ನಾವು ವಿಶೇಷವಾಗಿ ತಿಳಿದುಕೊಳ್ಳಬಹುದು. ಸಮಸ್ತ ಲೋಕದ ಪಾಪದಿಂದಾದ ಕೆಟ್ಟತನವು ಶಿಲುಬೆಯಲ್ಲಿ ಕ್ರಿಸ್ತನು ಅನುಭವಿಸಿದ ಶ್ರಮೆ, ಸಂಕಟ, ಮರಣದಲ್ಲಿ ವಿಶೇಷವಾಗಿ ಕಂಡುಬಂದಿತೆಂಬ ಅದ್ಭುತವಾದ ಸತ್ಯವು ಇದರಿಂದ ತಿಳಿದುಬರುತ್ತದೆ.

ಆದಾಗ್ಯೂ, ಇಲ್ಲಿಯೂ ಸಹ ನಿರೀಕ್ಷೆಯಿದೆ. ಕ್ರಿಸ್ತನ ಶಿಲುಬೆಯ ಮರಣವು ಒಂದುದಿನ ದುಷ್ಟತನ ಹಾಗೂ ಅದರ ಮೂಲಕಾರಣನಾದ ಸೈತಾನನನ್ನು ಸಂಪೂರ್ಣವಾಗಿ ನಿರ್ಮೂಲ ಮಾಡಲಿದೆ. ಕೀರ್ತನೆ 22:1ನೇ ವಚನವನ್ನು ಶಿಲುಬೆಯ ಮೇಲೆ ಯೇಸುಸ್ವಾಮಿಯು ಉದಾಹರಿಸಿದನು. ಈ ಅಧ್ಯಾಯದ ಉಳಿದ ವಚನಗಳು ವಿಜಯದೊಂದಿಗೆ ಮುಕ್ತಾಯಗೊಳ್ಳುತ್ತವೆ.

`ಶಿಲುಬೆಯಲ್ಲಿ ಕ್ರಿಸ್ತನು ಮುಂದೆ ಬರಲಿರುವ ನಿರೀಕ್ಷೆಯನ್ನು ನೋಡಿದನು. ನಾವೂ ಸಹ ಆತನ ಅನುಭವದಿಂದ ಮುಂದೆ ಬರಲಿರುವ ವಿಜಯದ ನಿರೀಕ್ಷೆಯಿಂದ ಈಗಿರುವ ಕಷ್ಟ, ಕೆಡುಕುಗಳು, ಕೆಟ್ಟತನದ ನಡುವೆಯೂ ಹೇಗೆ ಆದರಣೆ ಹೊಂದಬಹುದು?`