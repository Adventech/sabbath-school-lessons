---
title:  ಸ್ವಂತ ತೀರ್ಮಾನದ ಸಮರ್ಥನೆ
date:   12/02/2025
---

ದೇವರ ಮಾರ್ಗಗಳು ಹಾಗೂ ಆಲೋಚನೆಗಳನ್ನು ನಾವು ಎಂದಿಗೂ ತಿಳಿದುಕೊಳ್ಳಲು ಸಾಧ್ಯವಿಲ್ಲ. ಆದಾಗ್ಯೂ ಲೋಕದಲ್ಲಿ ತುಂಬಿರುವ ಕೆಟ್ಟತನವನ್ನು ಸ್ವಲ್ಪಮಟ್ಟಿಗೆ ಅರ್ಥಮಾಡಿಕೊಳ್ಳುವ ಕೆಲವು ಸಂಗತಿಗಳನ್ನು ಸತ್ಯವೇದದಲ್ಲಿ ತಿಳಿಸಲಾಗಿದೆ. ಈ ತಾರ್ಕಿಕ ಸಮಸ್ಯೆಯನ್ನು ಅರ್ಥಮಾಡಿಕೊಳ್ಳುವ ಒಂದು ಮಾರ್ಗಕ್ಕೆ ಸ್ವಂತತೀರ್ಮಾನದ ಸಮರ್ಥನೆ (Freewill Defense) ಎಂದು ಕರೆಯುತ್ತಾರೆ. ಈ ಸಮರ್ಥನೆಯ ಪ್ರಕಾರ ದೇವರು ಮಾನವರಿಗೆ ಕೊಟ್ಟಿರುವ ಈ ಸ್ವಂತ ತೀರ್ಮಾನ ಮಾಡುವ ಸಹಜ ಸ್ವಭಾವವನ್ನು ನಾವು ದುರುಪಯೋಗಪಡಿಸಿಕೊಳ್ಳುವ ಫಲಿತಾಂಶವಾಗಿ ಕೆಟ್ಟತನವು ಲೋಕದಲ್ಲಿದೆ ಎಂಬುದು ಇದರ ಅಭಿಪ್ರಾಯವಾಗಿದೆ. ಸ್ವತಂತ್ರವಾಗಿ ತೀರ್ಮಾನ ತೆಗೆದುಕೊಳ್ಳುವ ಆಯ್ಕೆಯನ್ನು ದೇವರು ನಮಗೆ ಒಳ್ಳೆಯ ಉದ್ದೇಶಕ್ಕಾಗಿ ಕೊಟ್ಟಿದ್ದಾನೆ. ಆದರೆ ನಾವು ಅದನ್ನು ದುರುಪಯೋಗಪಡಿಸಿಕೊಂಡಾಗ ದುಷ್ಟತನ ಕಂಡುಬರುತ್ತದೆ. ಇದಕ್ಕಾಗಿ ನಾವು ದೇವರನ್ನು ದೂಷಿಸಬಾರದು. "ಸ್ವತಂತ್ರ ತೀರ್ಮಾನವನ್ನು ದುರುಪಯೋಗಪಡಿಸಿಕೊಂಡಾಗ, ಅದರ ಪರಿಣಾಮವಾಗಿ ಕೆಟ್ಟತನವು ಕಂಡುಬರುವುದು ನಿಜ. ಆದಾಗ್ಯೂ ಇದರಿಂದ ಮಾತ್ರ ನಮ್ಮ ಜೀವನದಲ್ಲಿ ಪ್ರೀತಿ, ಒಳ್ಳೇತನ, ಸಂತೋಷ ಮುಂತಾದ ಉತ್ತಮವೂ, ಯೋಗ್ಯವೂ ಆದ ಭಾವನೆಗಳು ಉಂಟಾಗುತ್ತವೆ. ಯಾರೇ ಆಗಲಿ ಯಂತ್ರದಂತೆ ಕಾರ್ಯ ನಿರ್ವಹಿಸುವುದರಿಂದ ಈ ಸಕಾರಾತ್ಮಕ ಭಾವನೆಗಳು ಬರುವುದಿಲ್ಲ. ತನ್ನ ಸ್ವರೂಪದಲ್ಲಿ ತನ್ನದೇ ಹೋಲಿಕೆಗೆ ತಕ್ಕಂತೆ ಉಂಟುಮಾಡಿರುವ ಮಾನವರಿಗೆ ದೇವರು ಉದ್ದೇಶಿಸಿರುವ ಸಂತೋಷವು ಆತನೊಂದಿಗೂ ಹಾಗೂ ಇತರರೊಂದಿಗೂ ನಾವು ಸ್ವಪ್ರೇರಣೆಯಿಂದ ಉತ್ತಮ ಸಂಬಂಧ ಹೊಂದಿದಾಗ ಮಾತ್ರ ಉಂಟಾಗುತ್ತದೆ. ಈ ಕಾರಣದಿಂದ ಮನುಷ್ಯರು ಮುಕ್ತ ಸ್ವಾತಂತ್ರ್ಯದ ಆಯ್ಕೆ ಹೊಂದಿರಬೇಕು" ಎಂದು ಸಿ.ಎಸ್. ಲೂಯಿಸ್ ಎಂಬುವವರು ತಮ್ಮ ಮಿಯರ್ ಕ್ರಿಶಿÑಯಾನಿಟಿ' ಎಂಬ ಪುಸ್ತಕದ 52ನೇ ಪುಟದಲ್ಲಿ ತಿಳಿಸುತ್ತಾರೆ.

`ಆದಿಕಾಂಡ 2:16,17ನೇ ವಚನಗಳನ್ನು ಓದಿರಿ. ಆದಾಮ ಹವ್ವಳಿಗೆ ಕೊಟ್ಟಂತ ನೈತಿಕ ಸ್ವಾತಂತ್ರ್ಯದ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಯಾರಿಗಾದರೂ ಆಯ್ಕೆಯ ಸ್ವಾತಂತ್ರ್ಯಕೊಡದಿದ್ದಲ್ಲಿ, ಅವರ ಮೇಲೆ ಅಧಿಕಾರ ಚಲಾಯಿಸಲು ಸಾಧ್ಯವಿಲ್ಲ. ಆದಿ ತಂದೆತಾಯಿಯರು ದೇವರು ತಿನ್ನಬಾರದೆಂದು ತಿಳಿಸಿದ್ದ ಹಣ್ಣನ್ನು ತಿಂದಕಾರಣದಿಂದ ಲೋಕದಲ್ಲೆಲ್ಲಾ ಪಾಪ ಹಾಗೂ ಕೆಟ್ಟತನವು ವ್ಯಾಪಿಸಿಕೊಂಡಿತು. ಕಾಯಿನನು ತನ್ನ ತಮ್ಮನಾದ ಹೇಬೆಲನನ್ನು ಕೊಂದದ್ದು ಈ ದುಷ್ಟತನದ ಭಯಂಕರ ಫಲಿತಾಂಶವಾಗಿದೆ. ಆದಾಮ ಹವ್ವಳು ತಮಗೆ ಕೊಟ್ಟಿದ್ದ ಆಯ್ಕೆಯ ಸ್ವಾತಂತ್ರ್ಯದ ದುರುಪಯೋಗ ಮಾಡಿಕೊಂಡ ಕಾರಣದಿಂದ ನಮ್ಮ ಲೋಕಕ್ಕೆ ಪಾಪ ಹಾಗೂ ದುಷ್ಟತನವು ಹೇಗೆ ಬಂದಿತೆಂದು ಕಾಣಬಹುದು.

ಸ್ವತಂತ್ರವಾದ ನೈತಿಕ ಆಯ್ಕೆಯ ವಾಸ್ತವಾಂಶವನ್ನು ಸತ್ಯವೇದದಲ್ಲಿ ಕಾಣಬಹುದು (ಧರ್ಮೋಪದೇಶಕಾಂಡ 7:12,13; ಯೆಹೋಶುವ 24:14,15; ಕೀರ್ತನೆ 81:11- 14 ಹಾಗೂ ಯೆಶಾಯ 66:4ನೇ ವಚನಗಳನ್ನು ಓದಿರಿ). ನಮ್ಮ ದಿನನಿತ್ಯದ ಜೀವನದಲ್ಲಿ ಒಂದಲ್ಲಾ ಒಂದು ರೀತಿಯಲ್ಲಿ ಸೃಷ್ಟಿಕರ್ತನಾದ ದೇವರು ನಮಗೆ ಕೊಟ್ಟಿರುವ ಆಯ್ಕೆಯ ಸ್ವಾತಂತ್ರ್ಯವನ್ನು ನಾವು ಉಪಯೋಗಿಸುತ್ತೇವೆ. ಈ ಆಯ್ಕೆಯ ಸ್ವಂತ ತೀರ್ಮಾನ ತೆಗೆದುಕೊಳ್ಳುವ ಸ್ವಾತಂತ್ರ್ಯವಿಲ್ಲದಿದ್ದಲ್ಲಿ, ನಾವು ಮನುಷ್ಯರಾಗಿರಲು ಸಾಧ್ಯವಿಲ್ಲ, ನಾವು ಒಂದು ಯಂತ್ರವೂ ಅಥವಾ ರೊಬೆಟ್ ಅಂದರೆ ಕೃತಕ ಮನುಷ್ಯರಂತಾಗುತ್ತೇವೆ.

`ಮಾನವರಾದ ನಮಗೆ ಕೊಟ್ಟಿರುವ ಆಯ್ಕೆಯ ಸ್ವಾತಂತ್ರ್ಯವನ್ನು ನಾವು ದುರುಪಯೋಗಪಡಿಸಿಕೊಳ್ಳುವ ಸಾಧ್ಯತೆಯಿದೆ. ಆದಾಗ್ಯೂ ದೇವರು ಯಾಕೆ ಮಾನವರಿಗೆ ಸ್ವತಂತ್ರ ಆಯ್ಕೆಯ ನಿರ್ಧಾರ ಕೈಕೊಳ್ಳುವ ರೀತಿಯಲ್ಲಿ ಸೃಷ್ಟಿಸಿದನು?`