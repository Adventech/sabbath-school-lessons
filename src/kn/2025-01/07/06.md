---
title:  ಪಾಠ
date:   13/02/2025
---
ಪ್ರೀತಿ ಮತ್ತು ಕೆಟ್ಟತನ?

ದೇವರು ತನ್ನ ಸೃಷ್ಟಿಯಾದ ನಮಗೆ ಸ್ವತಂತ್ರವಾದ ಇಚ್ಛಾಶಕ್ತಿ (Freewill) ಕೊಟ್ಟಿದ್ದಾನೆ. ಯಾಕೆಂದರೆ ಪ್ರೀತಿಗಾಗಿ ಇದು ಅತ್ಯಗತ್ಯವಾಗಿದೆ. ಸ್ವತಂತ್ರವಾದ ಇಚ್ಛಾಶಕ್ತಿಯನ್ನು ದುರುಪಯೋಗಪಡಿಸಿಕೊಂಡಾಗ, ಅದು ಕೆಟ್ಟತನಕ್ಕೆ ಕಾರಣವಾಗುತ್ತದೆ. ಆದರೆ ಇದರಿಂದ ಕೆಲವು ಪ್ರಶ್ನೆಗಳು ಮನಸ್ಸಿನಲ್ಲಿ ಉಂಟಾಗಬಹುದು. ದೇವರು ದುಷ್ಟತನವನ್ನು ಬಹಳವಾಗಿ ದ್ವೇಷಿಸಿದರೂ, ತಾತ್ಕಾಲಿಕವಾಗಿ ಅದು ಮುಂದುವರೆಯುವಂತೆ ಬಿಟ್ಟಿದ್ದಾನೆ. ಅದನ್ನು ಕಾಲಕ್ಕಿಂತ ಮೊದಲೇ ನಾಶ ಮಾಡಿದಲ್ಲಿ ಪ್ರೀತಿಗೆ ಅಗತ್ಯವಾದ ಭರವಸೆ/ ನಂಬಿಕೆಯನ್ನು ಅದು ಹಾನಿಗೊಳಿಸುವ ಸಂಭವವಿದೆ.

ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ್ 22ನೇ ಪುಟದಲ್ಲಿ ಹೀಗೆ ತಿಳಿಸಿದ್ದಾರೆ:

ದೇವರ ಬಗೆಗಿನ ತಪ್ಪು ತಿಳುವಳಿಕೆಯಿಂದಾಗಿ ಈ ಲೋಕವು ಆತ್ಮೀಕವಾಗಿ ಅಂಧಕಾರದಲ್ಲಿದೆ. ಈ ಅಂಧಕಾರವು ತೊಲಗಿ, ಲೋಕವು ದೇವರ ಬಳಿಗೆ ಹಿಂದಿರುಗಿಬೇಕಾದಲ್ಲಿ, ಸೈತಾನನ ಮರುಳುಗೊಳಿಸುವ ಶಕ್ತಿಯು ನಾಶವಾಗಬೇಕಾಗಿದೆ. ಇದನ್ನು ಬಲಾತ್ಕಾರದಿಂದ ಮಾಡಲಾಗದು. ಯಾಕೆಂದರೆ ಬಲಾತ್ಕಾರವನ್ನು ಉಪಯೋಗಿಸುವುದು ದೇವರ ಸರ್ಕಾರದ ಸಿದ್ಧಾಂತಗಳಿಗೆ ವಿರುದ್ಧವಾಗಿದೆ. ದೇವರು ಪ್ರೀತಿಯಿಂದ ತನ್ನನ್ನು ಆರಾಧಿಸಬೆಕೆಂದು ಬಯಸುತ್ತಾನೆಯೇ ಹೊರತು ಒತ್ತಾಯದ ಪ್ರೀತಿಯನ್ನಲ್ಲ. ಪ್ರೀತಿಯನ್ನು ಅಧಿಕಾರ ಚಲಾಯಿಸುವ ಮೂಲಕವಾಗಲಿ ಇಲ್ಲವೆ ಬಲಾತ್ಕಾರದಿಂದಾಗಲಿ ಜಯಿಸಲು ಸಾಧ್ಯವಿಲ್ಲ. ಪ್ರೀತಿಯಿಂದ ಮಾತ್ರ ಪ್ರೀತಿ ಉಂಟಾಗುತ್ತದೆ. ದೇವರನ್ನು ಅರಿಯುವುದೆಂದರೆ, ಆತನನ್ನು ಪ್ರೀತಿಸುವುದೇ ಆಗಿದೆ. ಸೈತಾನನ ಗುಣಸ್ವಭಾವಕ್ಕೆ ವ್ಯತಿರಿಕ್ತವಾಗಿ ದೇವರ ಪ್ರೀತಿಯು ವ್ಯಕ್ತವಾಗಬೇಕು".

ಸ್ವತಂತ್ರವಾದ ಆಯ್ಕೆಮಾಡುವ ಶಕ್ತಿಯಿಲ್ಲದಿದ್ದಲ್ಲಿ, ಪ್ರೀತಿಯಿರುವುದಿಲ್ಲ. ದೇವರು ಪ್ರೀತಿಸ್ವರೂಪಿಯಾಗಿದ್ದಲ್ಲಿ, ಪ್ರೀತಿಯನ್ನು ನಿರಾಕರಿಸುವುದು ಅಥವಾ ಅದು ಅಸ್ತಿತ್ವದಲ್ಲಿರುವುದಕ್ಕೆ ಅಗತ್ಯವಾದ ಸ್ವಾತಂತ್ರ್ಯವನ್ನು ದೇವರು ಎಂದಿಗೂ ರದ್ದುಪಡಿಸುವುದಿಲ್ಲ. ಪ್ರೀತಿಯಿಲ್ಲದೆ ಜಗತ್ತಿನಲ್ಲಿ ಯಾರು ತಾನೇ ಜೀವಿಸಲು ಇಷ್ಟಪಡುತ್ತಾರೆ?

`ರೋಮಾಯ 8:18 ಹಾಗೂ ಪ್ರಕಟನೆ 21:3,4ನೇ ವಚನಗಳನ್ನು ಓದಿರಿ. ನಮ್ಮ ಲೋಕದಲ್ಲಿ ಇಷ್ಟೆಲ್ಲಾ ಕೆಟ್ಟತನವು ತುಂಬಿದ್ದರೂ, ಈ ವಾಕ್ಯಗಳು ದೇವರ ಒಳ್ಳೇತನದಲ್ಲಿ ಭರವಸೆ ಇಡುವುದಕ್ಕೆ ನಮಗೆ ಹೇಗೆ ಸಹಾಯಕವಾಗಿದೆ?`

ಕೆಟ್ಟತನದ ಬಗ್ಗೆ ನಮಗೆ ಏನೂ ತಿಳಿಯದಿದ್ದರೂ, ದೇವರು ಆರಂಭದಲ್ಲಿಯೇ ಮುಕ್ತಾಯವನ್ನು ಬಲ್ಲನು. ಅಲ್ಲದೆ ಕ್ರಿಸ್ತನಲ್ಲಿ ನಂಬಿಕೆಯಿಟ್ಟಿರುವವರೆಲ್ಲರಿಗೂ ವಾಗ್ದಾನ ಮಾಡಲ್ಪಟ್ಟಿರುವ ನಿತ್ಯಜೀವವನ್ನೂ ಸಹ ಆತನು ತಿಳಿದಿದ್ದಾನೆ. "ನಮಗೋಸ್ಕರ ಮುಂದಿನ ಕಾಲದಲ್ಲಿ ಪ್ರತ್ಯಕ್ಷವಾಗುವ ಮಹಿಮೆ ಪದವಿಯನ್ನು ಆಲೋಚಿಸಿ ಈಗಿನ ಕಾಲದ ಕಷ್ಟಗಳು ಅಲ್ಪವೇ ಸರಿ ಎಂದು ಎಣಿಸುತ್ತೇನೆ" ಎಂದು ಪೌಲನು ಹೇಳುತ್ತಾನೆ (ರೋಮಾಯ 8:18). ಇಂತಹ ಅದ್ಭುತವಾದ ವಾಗ್ದಾನದಲ್ಲಿ ಭರವಸೆಯಿಡುವಷ್ಟು ನಂಬಿಕೆಯು ನಮಗಿದೆಯೇ?

ಅಲ್ಲದೆ ಪ್ರೀತಿಯು ಬಹಳ ಪ್ರಾಮುಖ್ಯವಾದದ್ದು ಹಾಗೂ ಪವಿತ್ರವೂ ಆಗಿದೆ. ಪ್ರೀತಿಯಿಂದ ಉಂಟಾದ ಸ್ವಾತಂತ್ರ್ಯವು ತನಗೆ ಬಹಳವಾದ ಸಂಕಟ, ವೇದನೆ ಹಾಗೂ ಶಿಲುಬೆಯ ಮರಣವನ್ನು ತರುತ್ತದೆಂದು ಕ್ರಿಸ್ತನಿಗೆ ತಿಳಿದಿತ್ತು. ಆದಾಗ್ಯೂ, ಆತನು ನಮಗೆ ಈ ಸ್ವತಂತ್ರವಾದ ಆಯ್ಕೆ ಮಾಡುವ ಸಾಮರ್ಥ್ಯ ಕೊಟ್ಟನು. ಇಂತಹ ಅಮೂಲ್ಯವಾದ ಆಲೋಚನೆಯು ಯಾವಾಗಲೂ ನಮ್ಮ ಮನಸ್ಸಿನಲ್ಲಿರಬೇಕು.

`ದೇವರು ನಮ್ಮೆಲ್ಲರಿಗೂ ಸ್ವತಂತ್ರವಾದ ಆಯ್ಕೆ ಮಾಡುವ ಸಾಮರ್ಥ ಕೊಟ್ಟಿದ್ದಾನೆ. ನಮಗೆ ಸಂಭವಿಸುವುದೆಲ್ಲವೂ ದೇವರ ಚಿತ್ತದಂತೆ ನಡೆಯುತ್ತದೆಂಬ ತಪ್ಪುಭಾವನೆ ಹೋಗಲಾಡಿಸಲು ಇದು ಹೇಗೆ ಸಹಾಯ ಮಾಡುತ್ತದೆ?`