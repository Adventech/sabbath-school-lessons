---
title:  ಸಂಶಯ ಮನೋಭಾವವುಳ್ಳ ಆಸ್ತಿಕ
date:   11/02/2025
---

(ಆಸ್ತಿಕರೆಂದರೆ ದೇವರಲ್ಲಿ ನಂಬಿಕೆ ಇಟ್ಟಿರುವವರು).

ಯೆಶಾಯ 55:8,9ನೇ ವಚನಗಳಲ್ಲಿ ದೇವರು- "ನನ್ನ ಆಲೋಚನೆಗಳು ನಿಮ್ಮ ಆಲೋಚನೆಗಳಲ್ಲ; ನಿಮ್ಮ ಮಾರ್ಗಗಳು ನನ್ನ ಮಾರ್ಗಗಳಲ್ಲ ಭೂಮಿಯ ಮೇಲೆ ಆಕಾಶವು ಎಷ್ಟು ಉನ್ನತವೋ, ನಿಮ್ಮ ಮಾರ್ಗಗಳಿಗಿಂತ ನನ್ನ ಮಾರ್ಗಗಳೂ, ನಿಮ್ಮ ಆಲೋಚನೆಗಳಿಗಿಂತ ನನ್ನ ಆಲೋಚನೆಗಳೂ ಅಷ್ಟು ಉನ್ನತವಾಗಿವೆ" ಎಂದು ಹೇಳುತ್ತಾನೆ.

ದೇವರ ಆಲೋಚನೆಗಳು ನಮ್ಮ ಆಲೋಚನೆಗಳಿಗಿಂತ ಬಹಳಷ್ಟು ಅತ್ಯುನ್ನತವಾಗಿವೆ. ಲೋಕದ ಚರಿತ್ರೆಯ ಬಗ್ಗೆ ಆತನ ಯೋಜನೆಗಳ ಜಟಿಲತೆಗಳ ಬಗ್ಗೆ ನಾವು ಊಹಿಸಿಕೊಳ್ಳಲೂ ಆಗದು. ಆದುದರಿಂದ ವಿವಿಧ ಸಂದರ್ಭಗಳಲ್ಲಿ ದೇವರು ಏನೂ ಮಾಡುತ್ತಾನೆ ಅಥವಾ ಏನು ಮಾಡುವುದಿಲ್ಲ ಎಂಬ ಆತನ ವಿವೇಚನಾಶೀಲತೆಯ ಬಗ್ಗೆ ತಿಳಿದುಕೊಳ್ಳಲು ನಾವು ಎಂದಿಗೂ ಪ್ರಯತ್ನಿಸಬಾರದು.

ಕೆಟ್ಟತನದ ಸಮಸ್ಯೆಯು ಈ ಲೋಕದಲ್ಲಿ ಯಾಕೆ ಇದೆ? ಎಂಬುದನ್ನು ಅಲ್ಪವಾಗಿ ತಿಳಿದುಕೊಳ್ಳುವುದಕ್ಕೆ ಮೊದಲು ನಮಗೆ ತಿಳಿದಿರುವುದು ಕೇವಲ ಅತ್ಯಲ್ಪ ಎಂಬ ಸತ್ಯವನ್ನು ಅರಿತುಕೊಳ್ಳಬೇಕು. ಇದಕ್ಕೆ ಸಂಶಯ ಭಾವನೆಯ ಆಸ್ತಿಕತೆ ಎಂದು ಹೆಸರು, ಸಂಶಯ ಮನೋಭಾವವುಳ್ಳ ಆಸ್ತಿಕನೆಂದರೆ ದೇವರು ಮಾಡುವ ಎಲ್ಲದಕ್ಕೂ ಯೋಗ್ಯವಾದ ಕಾರಣಗಳಿವೆ ಎಂದು ನಂಬುವವನು. ಆದರೆ ನಮ್ಮ ಜ್ಞಾನಕ್ಕೆ ತನ್ನದೇ ಆದ ಇತಿಮಿತಿಗಳಿರುವುದರಿಂದ, ಆ ಕಾರಣಗಳನ್ನು ತಿಳಿದುಕೊಳ್ಳುವುದಕ್ಕೆ ನಾವು ನಿರೀಕ್ಷೆ ಇಡಬಾರದು. ಈ ಲೋಕದಲ್ಲಿ ಕೆಟ್ಟತನವು ಇರುವುದಕ್ಕೆ ಸಂಬಂಧ ಪಟ್ಟಂತೆ, ದೇವರ ಕಾರಣಗಳನ್ನು ಮಾನವರಾದ ನಾವು ಸಂಪೂರ್ಣವಾಗಿ ಅರ್ಥಮಾಡಿಕೊಳ್ಳುವ ಸಾಮರ್ಥ್ಯ ಹೊಂದಿಲ್ಲವೆಂದು ಸಂದೇಹ ಮನೋಭಾವವುಳ್ಳ ಆಸ್ತಿಕನು ಅಂದರೆ ದೇವರಲ್ಲಿ ನಂಬಿಕೆಯುಳ್ಳವನು ಭಾವಿಸುತ್ತಾನೆ. ಉದಾಹರಣೆಗೆ ವೈರಾಣುಗಳು, ಸೂಕ್ಷಾ÷್ಮಣು ಜೀವಿಗಳು ನಮ್ಮ ಸುತ್ತಲೂ ಗಾಳಿಯಲ್ಲಿ ತೇಲುತ್ತಿವೆ. ಆದರೂ ಅವುಗಳನ್ನು ನಾವು ಕಣ್ಣಾರೆ ಕಾಣಲು ಸಾಧ್ಯವಿಲ್ಲ. ಈ ಕಾರಣದಿಂದ ಸೂಕ್ಷ್ಮಜೀವಿಗಳು, ವೈರಾಣುಗಳು ಇಲ್ಲವೆಂದು ನಾವು ನಿರ್ಧರಿಸಲಾಗದು. ಅದೇ ರೀತಿಯಲ್ಲಿ ಕೆಟ್ಟತನವು, ಈ ಲೋಕದಲ್ಲಿರುವುದಕ್ಕೆ ಕಾರಣಗಳನ್ನು ನಾವು ತಿಳಿಯದಿದ್ದರೂ, ದೇವರಿಗೆ ತನ್ನದೇ ಆದ ಸೂಕ್ತಕಾರಣಗಳಿವೆ ಎಂಬುದನ್ನು ನಾವು ಅಲ್ಲಗಳೆಯಲಾಗದು.

`ಕೀರ್ತನೆ 73ನೇ ಅಧ್ಯಾಯ ಓದಿರಿ. ಕೀರ್ತನೆಗಾರನು ತನ್ನ ಸುತ್ತಲೂ ಕಂಡು ಬರುವ ಅನ್ಯಾಯ ಮತ್ತು ಕೆಟ್ಟತನದ ಬಗ್ಗೆ ಯಾವ ಭಾವನೆ ಹೊಂದಿದ್ದಾನೆ?`

ಕೀರ್ತನೆಗಾರನಾದ ಆಸಾಫನು ಲೋಕದಲ್ಲಿ ಕಂಡುಬರುವ ದುಷ್ಟತನದ ಬಗ್ಗೆ ಬಹಳವಾದ ರೀತಿಯಲ್ಲಿ ಆತಂಕಗೊಂಡನು (ಆಸಾಫನು ಸೊಲೊಮೋನನ ಕಾಲದಲ್ಲಿ ದೇವಾಲಯದ ಗಾಯಕ ವರ್ಗದವರ ನಾಯಕನಾಗಿದ್ದನು). ಅವನು ದುಷ್ಟರ ಸೌಭಾಗ್ಯವನ್ನು ಕಂಡು ಸೊಕ್ಕಿನವರ ಮೇಲೆ ಉರಿಗೊಂಡನು. ಎಲ್ಲವೂ ಅನ್ಯಾಯವಾಗಿಯೂ, ಅಪ್ರಮಾಣಿಕವಾಗಿಯೂ, ಯುಕ್ತವಲ್ಲದ್ದಾಗಿಯೂ (Unfair) ಅವನಿಗೆ ಕಂಡುಬಂದಿತು. ಆದರೆ ಇದಕ್ಕೆ ಕೀರ್ತನೆಗಾರನಲ್ಲಿ ಉತ್ತರವಿರಲಿಲ್ಲ. ದೇವರನ್ನು ಸೇವಿಸುವುದು ಹಾಗೂ ಆತನಲ್ಲಿ ನಂಬಿಕೆಯಿಡುವುದು ವ್ಯರ್ಥವಾಗಿದೆಯೋ ಏನೋ ಎಂಬ ಸಂಶಯ ಅವನಲ್ಲುಂಟಾಯಿತು. ಅನಂತರ ಕೀರ್ತನೆಗಾರನು ದೇವಾಲಯಕ್ಕೆ ಹೋಗಿ ಕೆಟ್ಟವರಿಗೆ ಕೊನೆಯಲ್ಲಿ ಎಂತಹ ದುರ್ಗತಿ ಸಂಭವಿಸುತ್ತದೆಂಬುದನ್ನು ಆಲೋಚಿಸಿದಾಗ, ಅವನಿಗೆ ಉತ್ತರ ದೊರೆಯಿತು. ನೀತಿವಂತನಾದ ನ್ಯಾಯಾಧಿಪತಿಯು ತನ್ನದೇ ಆದ ಸಮಯದಲ್ಲಿ ನ್ಯಾಯತೀರಿಸುತ್ತಾನೆಂದು ಅವನಿಗೆ ಅರಿವಾಯಿತು (ಕೀರ್ತನೆ 73:17-20).

`ನ್ಯಾಯವಿಚಾರಣೆ, ನ್ಯಾಯತೀರ್ಪು ಮತ್ತು ದೇವದರ್ಶನ ಗುಡಾರದ ಸಿದ್ಧಾಂತವನ್ನು ಅಡ್ವೆಂಟಿಸ್ಟರಾದ ನಾವು ಸಾಕಷ್ಟು ಅರ್ಥಮಾಡಿಕೊಂಡಿದ್ದೇವೆ. ಇದು ಕೆಟ್ಟತನದ ಸಮಸ್ಯೆಯ ಬಗ್ಗೆ ಹೇಗೆ ಮನವರಿಕೆ ಮಾಡಿಕೊಡುತ್ತದೆ?`