---
title:  ದೇವರ ನಿತ್ಯನಿತ್ಯವಾದ ಪ್ರೀತಿ
date:   05/01/2025
---

ದೇವರು ಎಲ್ಲರನ್ನೂ ಪ್ರೀತಿಸುತ್ತಾನೆಂಬ ವಿಷಯವನ್ನು ಸತ್ಯವೇದವು ಸ್ಪಷ್ಟವಾಗಿ ತಿಳಿಸುತ್ತದೆ. "ದೇವರು ಲೋಕದ ಮೇಲೆ ಎಷ್ಟೋ ಪ್ರೀತಿಯನ್ನಿಟ್ಟು ತನ್ನ ಒಬ್ಬನೇ ಮಗನನ್ನು ಕೊಟ್ಟನು; ಆತನನ್ನು ನಂಬುವ ಒಬ್ಬನಾದರೂ ನಾಶವಾಗದೆ, ಎಲ್ಲರೂ ನಿತ್ಯಜೀವವನ್ನು ಪಡೆಯಬೇಕೆಂದು ಆತನನ್ನು ಕೊಟ್ಟನು" ಎಂಬ ಸತ್ಯವೇದದ ಪ್ರಸಿದ್ಧವಾದ ಈ ವಾಕ್ಯವು ಈ ಸತ್ಯವನ್ನು ತಿಳಿಸುತ್ತದೆ (ಯೋಹಾನ 3:16).

`ಕೀರ್ತನೆಗಳು 33:5 ಹಾಗೂ 145:9ನೇ ವಚನಗಳನ್ನು ಓದಿರಿ. ದೇವರ ಪ್ರೀತಿಯ ಕರುಣೆ, ಅನುಕಂಪ ಹಾಗೂ ದಯೆ ಎಷ್ಟೊಂದು ನೀತಿಯಲ್ಲಿ ವ್ಯಾಪಿಸಿದೆ ಎಂಬುದರ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಕೆಲವರು ತಮ್ಮನ್ನು ಯಾರೂ ಪ್ರೀತಿಸುವುದಿಲ್ಲ ಅಥವಾ ದೇವರು ನನ್ನನ್ನು ಬಿಟ್ಟು ಬೇರೆಲ್ಲರನ್ನೂ ಪ್ರೀತಿಸುತ್ತಾನೆಂದು ಆಲೋಚಿಸಬಹುದು. ಆದರೆ ದೇವರು ಪ್ರತಿಯೊಬ್ಬರನ್ನೂ ಪ್ರೀತಿಸುತ್ತಾನೆಂದು ಸತ್ಯವೇದವು ದೃಢವಾಗಿ ತಿಳಿಸುತ್ತದೆ. ಆತನು ಪ್ರೀತಿಸದಿರುವ ಒಬ್ಬನೂ ಈ ಲೋಕದಲ್ಲಿಲ್ಲ. ದೇವರು ಎಲ್ಲರನ್ನೂ ಪ್ರೀತಿಸುವುದರಿಂದ, ಪ್ರತಿಯೊಬ್ಬರೂ ರಕ್ಷಿಸಲ್ಪಡಬೇಕೆಂದು ಬಯಸುತ್ತಾನೆ. 2 ಪೇತ್ರನು 3:9; 1 ತಿಮೊಥೆ 2:4 ಹಾಗೂ ಯೆಹೆಜ್ಕೇಲನು 33:11ನೇ ವಚನಗಳನ್ನು

`ಓದಿರಿ. ಪ್ರತಿಯೊಬ್ಬರನ್ನು ರಕ್ಷಿಸಬೇಕೆಂಬ ದೇವರ ಅಪಾರವಾದ ಬಯಕೆಯ ಬಗ್ಗೆ ಈ ವಚನಗಳು ನಮಗೇನು ತಿಳಿಸುತ್ತವೆ?`

ಯೋಹಾನ 3:17ನೇ ವಚನವು- "ದೇವರು ತನ್ನ ಮಗನ ಮುಖಾಂತರ ಲೋಕಕ್ಕೆ ರಕ್ಷಣೆಯಾಗಬೇಕೆಂದು ಆತನನ್ನು ಕಳುಹಿಸಿಕೊಟ್ಟನೇ ಹೊರತು, ತೀರ್ಪು ಮಾಡುವುದಕ್ಕಾಗಿ ಕಳುಹಿಸಲಿಲ್ಲ" ಎಂದು ತಿಳಿಸುತ್ತದೆ. ದೇವರ ಪ್ರೀತಿಯು ಏಕಪಕ್ಷೀಯವಾಗಿದ್ದಲ್ಲಿ, ಅದರಲ್ಲಿ ಮನುಷ್ಯರ ಯಾವ ಪಾತ್ರವು ಇಲ್ಲದಿದ್ದಲ್ಲಿ, ಪ್ರತಿಯೊಬ್ಬರೂ ಸಹ ಆತನ ಪ್ರೀತಿಯನ್ನು ಅಂಗೀಕರಿಸಿಕೊಂಡು ರಕ್ಷಣೆ ಹೊಂದುತ್ತಿದ್ದರು. ಆದಾಗ್ಯೂ, ದೇವರು ತನ್ನ ಪ್ರೀತಿಯನ್ನು ಯಾರ ಮೇಲೆಯೂ ಒತ್ತಾಯದಿಂದ ಹೇರುವುದಿಲ್ಲ. ಆತನ ಪ್ರೀತಿಯನ್ನು ಅಂಗೀಕರಿಸಲು ಅಥವಾ ತಿರಸ್ಕರಿಸಲು ಮಾನವರು ಸ್ವತಂತ್ರರಾಗಿದ್ದಾರೆ.

ಕೆಲವರು ದೇವರ ಪ್ರೀತಿಯನ್ನು ತಿರಸ್ಕರಿಸಿದರೂ, ದೇವರು ಅವರನ್ನು ಪ್ರೀತಿಸುವುದನ್ನು ಎಂದಿಗೂ ನಿಲ್ಲಿಸುವುದಿಲ್ಲ. ಯೆರೆಮಿಯ 31:3ನೇ ವಚನದಲ್ಲಿ ಆತನು ತನ್ನ ಜನರಿಗೆ- "ನಾನು ನಿನ್ನನ್ನು ಪ್ರೀತಿಸಿರುವುದು ಶಾಶ್ವತ ಪ್ರೇಮದಿಂದಲೇ; ಆದಕಾರಣ ನಿನ್ನನ್ನು ಮಮತೆಯಿಂದ ಸೆಳೆದುಕೊಂಡಿದ್ದೇನೆ" ಎಂದು ಹೇಳುತ್ತಾನೆ. "ದೇವರ ಕೃಪೆ ಅಥವಾ ಪ್ರೀತಿಯು ಶಾಶ್ವತವಾದದ್ದು ಎಂದು ಸತ್ಯವೇದದಲ್ಲಿ ಅನೇಕ ವಚನಗಳು ಪದೇಪದೇ ತಿಳಿಸುತ್ತವೆ (ಉದಾಹರಣೆಗೆ ಕೀರ್ತನೆ 136ನೇ ಅಧ್ಯಾಯ). ದೇವರ ಪ್ರೀತಿಯು ಎಂದೂ ಸಹ ಬಿದ್ದು ಹೋಗುವುದಿಲ್ಲ ಅಥವಾ ನಿಂತು ಹೋಗುವುದಿಲ್ಲ. ಅದು ಯುಗಯುಗಾಂತರಗಳವರೆಗೂ ಇರುತ್ತದೆ. ಇತರರನ್ನು ಹಾಗೂ ನಮ್ಮ ವೈರಿಗಳನ್ನು ಪ್ರೀತಿಸುವುದು ಅಷ್ಟೊಂದು ಸುಲಭವಲ್ಲ. ಆದುದರಿಂದ ದೇವರ ನಿತ್ಯನಿತ್ಯವಾದ ಪ್ರೀತಿಯನ್ನು ಗ್ರಹಿಸಿಕೊಳ್ಳುವುದು ನಮಗೆ ಕಷ್ಟವಾಗಬಹುದು.

ದೇವರು ಪ್ರೀತಿಸ್ವರೂಪಿ, ಆತನ ಪ್ರೀತಿಯು ಯುಗಯುಗಾಂತರಗಳಲ್ಲಿಯೂ ಇರುವುದು ಎಂಬ ಸತ್ಯವನ್ನು ನಾವು ಅನುಭವದಿಂದ ತಿಳಿದುಕೊಂಡಾಗ, ನಮ್ಮ ನಡತೆಯು ಎಷ್ಟೊಂದು ವ್ಯತ್ಯಾಸವಾಗಿರುತ್ತದಲ್ಲವೇ! ಹಾಗೂ ನಾವು ನಮ್ಮ ನೆರೆಯವರನ್ನು ಪ್ರೀತಿಸುವ ರೀತಿಯೂ ಎಷ್ಟೊಂದು ವಿಭಿನ್ನವಾಗಿರುತ್ತದಲ್ಲವೇ!

`ದೇವರು ಪ್ರತಿಯೊಬ್ಬರನ್ನು ಪ್ರೀತಿಸುತ್ತಾನೆ. ಅಂದಮೇಲೆ ನಾವೂ ಸಹ ನೀಚವಾದ ವ್ಯಕ್ತಿಗಳನ್ನೂ ಸಹ ಪ್ರೀತಿಸಬೇಕಲ್ಲವೇ? ಅಂತಹ ವ್ಯಕ್ತಿಗಳು ನಮ್ಮ ಸಮುದಾಯ, ಸಮಾಜದಲ್ಲಿ ಸಾಕಷ್ಟಿದ್ದಾರೆ. ದೇವರು ಅವರನ್ನೂ ಸಹ ಪ್ರೀತಿಸುವಾಗ, ನಾವು ಅವರೊಂದಿಗೆ ಎಂತಹ ಸಂಬಂಧ ಹೊಂದಿರಬೇಕು?`