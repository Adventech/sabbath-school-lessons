---
title:  ಒಡಂಬಡಿಕೆಯ ಪ್ರೀತಿ
date:   04/01/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಧರ್ಮೋಪದೇಶಕಾಂಡ 7:6-9; ರೋಮಾಯ 11:22; ಯೋಹಾನ 15:12; 2 ಪೇತ್ರನು 3:9; 1 ಯೋಹಾನನು 4:7-20, 3:16ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೇಸು ಅವನಿಗೆ- ಯಾರಾದರೂ ನನ್ನನ್ನು ಪ್ರೀತಿಸುವವನಾದರೆ, ನನ್ನ ಮಾತನ್ನು ಕೈಕೊಂಡು ನಡೆಯುವನು; ಅವನನ್ನು ನನ್ನ ತಂದೆಯು ಪ್ರೀತಿಸುವನು; ಮತ್ತು ನಾವಿಬ್ಬರೂ ಅವನ ಬಳಿಗೆ ಬಂದು ಅವನ ಬಳಿಯಲ್ಲಿ ಬಿಡಾರವನ್ನು ಮಾಡಿಕೊಳ್ಳುವೆವು" (ಯೋಹಾನ 14:23).

ಗ್ರೀಕ್ ಭಾಷೆಯ 'ಅಗಾಪೆ' ಅಂದರೆ ಶ್ರೇಷ್ಠವಾದ, ಪರಮೋನ್ನತ ಪ್ರೀತಿ ಎಂಬ ಪದವು ದೇವರ ವಿಶಿಷ್ಟವಾದ ಗುಣವಾಗಿದೆ ಎಂದು ನಾವು ಕಲಿತಿದ್ದೇವೆ. 'ಫಿಲಿಯೋ' ಎಂಬ ಮತ್ತೊಂದು ವಿಧವಾದ ಪ್ರೀತಿ ಅಂದರೆ ತಂದೆ ತಾಯಿಯರು ತಮ್ಮ ಮಕ್ಕಳನ್ನು ಹಾಗೂ ಸಹೋದರ ಸಹೋದರಿಯರ ನಡುವಿರುವ ಪ್ರೀತಿಯು ಅಗಾಪೆ ಪ್ರೀತಿಗಿಂತ ಕಡಿಮೆ ಎಂದು ಅನೇಕರು ತಿಳಿದುಕೊಂಡಿದ್ದಾರೆ. ಅಗಾಪೆ ಎಂಬ ಪರಮೋನ್ನತವಾದ ಹಾಗೂ ಶ್ರೇಷ್ಠವಾದ ಪ್ರೀತಿಯು ಏಕಪಕ್ಷೀಯವಾದದ್ದು, ಅದು ಕೊಡುವಂತದ್ದೇ ಹೊರತು ಅದಕ್ಕೆ ಪ್ರತಿಯಾಗಿ ಸ್ವೀಕರಿಸುವುದಿಲ್ಲ, ಅದು ದೇವರು ಮಾತ್ರ ಪಾಪಿಗಳು, ಅನರ್ಹರೂ ಆದ ನಮ್ಮ ಮೇಲೆ ತೋರಿಸುವ ಪ್ರೀತಿಯಾಗಿದ್ದು, ಮಾನವರಾದ ನಮಗೆ ಅದರಲ್ಲಿ ಯಾವ ಪಾತ್ರವೂ ಇಲ್ಲವೆಂದು ಮತ್ತೆ ಕೆಲವರು ಭಾವಿಸುತ್ತಾರೆ.

ಇಂತಹ ಭಾವನೆಗಳು ಕ್ರೈಸ್ತರಲ್ಲಿ ಕಂಡುಬರುವುದು ಸಾಮಾನ್ಯವಾಗಿದೆ. ಆದರೆ ಸತ್ಯವೇದದಲ್ಲಿ ಕಂಡುಬರುವ ದೈವೀಕ ಪ್ರೀತಿಯನ್ನು ಎಚ್ಚರಿಕೆಯಿಂದ ಅಧ್ಯಯನ ಮಾಡಿದಾಗ, ಈ ಅಭಿಪ್ರಾಯವು ತಪ್ಪೆಂದು ಕಂಡುಬರುತ್ತದೆ. ಮೊದಲನೆಯದಾಗಿ 'ಅಗಾಪೆ' ಎಂಬ ಗ್ರೀಕ್‌ಭಾಷೆಯ ಶ್ರೇಷ್ಠವಾದ ಪ್ರೀತಿಯು, ದೇವರ ಪ್ರೀತಿಯನ್ನು ಸೂಚಿಸುವುದು ಮಾತ್ರವಲ್ಲದೆ, ಮನುಷ್ಯರ ಪ್ರೀತಿಯನ್ನೂ ಸಹ ಸೂಚಿಸುತ್ತದೆ. ಅಲ್ಲದೆ ಕೆಲವು ವೇಳೆ ತಪ್ಪು ದಾರಿ ತೋರಿಸುವ ಸೂಚನೆಯೂ ಆಗಿರುತ್ತದೆ (2 ತಿಮೊಥೆ 4:10).

ಎರಡನೆಯದಾಗಿ ಸತ್ಯವೇದದಾದ್ಯಂತ 'ಅಗಾಪೆ' ಎಂಬ ಪದವನ್ನು ಹೊರತುಪಡಿಸಿ ದೇವರ ಪ್ರೀತಿಯನ್ನು ತೋರಿಸುವ ಬೇರೆ ಪದಗಳೂ ಸಹ ಉಪಯೋಗಿಸಲ್ಪಟ್ಟಿವೆ. ಉದಾಹರಣೆಗೆ "ನೀವು ನನ್ನ ಮೇಲೆ ಮಮತೆಯಿಟ್ಟು ನನ್ನನ್ನು ತಂದೆಯ ಬಳಿಯಿಂದ ಹೊರಟು ಬಂದವನೆಂದು ನಂಬಿದ್ದರಿಂದ, ತಂದೆಯು ತಾನೇ ನಿಮ್ಮ ಮೇಲೆ ಮಮತೆ (ಅಂದರೆ ಪ್ರೀತಿ) ಇಡುತ್ತಾನಲ್ಲವೇ" ಎಂದು ಯೇಸು ಶಿಷ್ಯರಿಗೆ ಹೇಳುತ್ತಾನೆ (ಯೋಹಾನ 16:27). ಇಲ್ಲಿ ಗ್ರೀಕ್ ಭಾಷೆಯ 'ಫಿಲಿಯೋ' ಎಂಬ ಪದವನ್ನು ಮಾನವರ ಪ್ರೀತಿಗೆ ಮಾತ್ರವಲ್ಲ, ಮಾನವರ ಮೇಲೆ ದೇವರು ಇಟ್ಟಿರುವ ಪ್ರೀತಿಯನ್ನು ತೋರಿಸುವುದಕ್ಕಾಗಿ ಉಪಯೋಗಿಸಲಾಗಿದೆ. ಆದುದರಿಂದ ಫಿಲಿಯೋ ಎಂಬ ಪದವು ಅಗಾಪೆ ಎಂಬ ಪದವು ಸೂಚಿಸುವ ಪ್ರೀತಿಗಿಂತ ಕಡಿಮೆಯಲ್ಲ, ಬದಲಾಗಿ ದೇವರ ಪ್ರೀತಿಯನ್ನೂ ಸಹ ಸೂಚಿಸುತ್ತದೆ.

ದೇವರ ಪ್ರೀತಿಯು ಏಕಪಕ್ಷೀಯ ಅಂದರೆ ಒಂದೇ ವ್ಯಕ್ತಿಗೆ ಸಂಬಂಧಿಸಿದ್ದಲ್ಲ. ಬದಲಾಗಿ ಅದು ನಿಕಟವಾದ ಸಂಬಂಧವನ್ನು ಸೂಚಿಸುವಂತದ್ದಾಗಿದ್ದು, ಮನುಷ್ಯರು ದೇವರ ಪ್ರೀತಿಯನ್ನು ಆತನಿಗೆ ತೋರಿಸಲಿ ಅಥವಾ ಇತರರಿಗೆ ಪ್ರತಿಫಲಿಸಲಿ ಆತನು ನಮ್ಮನ್ನು ಅತಿಶಯವಾಗಿ ಪ್ರೀತಿಸುತ್ತಾನೆಂಬ ಮಹತ್ತರ ವ್ಯತ್ಯಾಸವನ್ನೂ ಸಹ ತಿಳಿಸುತ್ತದೆ.