---
title:  ಷರತ್ತುಬದ್ಧವಾದ ಸಂಬಂಧ
date:   07/01/2025
---

ದೇವರು ತನ್ನೊಂದಿಗೆ ಅತ್ಯಂತ ಆತ್ಮೀಯವಾದ ಪ್ರೀತಿಯ ಸಂಬಂಧ ಹೊಂದಿಕೊಳ್ಳುವಂತೆ ನಮ್ಮನ್ನು ಆಹ್ವಾನಿಸುತ್ತಾನೆ (ಮತ್ತಾಯ 22:1-14). ದೇವರ ಈ ಪ್ರೀತಿಯ ಕರೆಗೆ ನಾವು ಅತ್ಯಂತ ಸೂಕ್ತವಾದ ರೀತಿಯಲ್ಲಿ ಪ್ರತ್ಯುತ್ತರಕೊಡಬೇಕಾಗಿದೆ. ನಿನ್ನ ನೆರೆಯವನನ್ನು ನಿನ್ನಂತೆಯೇ ಪ್ರೀತಿಸು ಹಾಗೂ ನಿನ್ನ ದೇವರನ್ನು ಪೂರ್ಣ ಹೃದಯ, ಪ್ರಾಣದಿಂದಲೂ ಪೂರ್ಣಶಕ್ತಿಯಿಂದಲೂ ಪ್ರೀತಿಸು (ಮತ್ತಾಯ 22:37- 39) ಎಂಬ ಆಜ್ಞೆಗಳಿಗೆ ಸಂಪೂರ್ಣವಾಗಿ ವಿಧೇಯರಾಗುವುದೇ ದೇವರ ಪ್ರೀತಿಯ ಆಹ್ವಾನಕ್ಕೆ ನಾವು ಕೊಡುವ ಸೂಕ್ತವಾದ ಉತ್ತರವಾಗಿದೆ. ಆತನ ಈ ಆಹ್ವಾನವನ್ನು ನಾವು ಮನಃಪೂರ್ವಕವಾಗಿ ಅಂಗೀಕರಿಸಿಕೊಳ್ಳುತ್ತೇವೆಯೋ ಇಲ್ಲವೆ ನಿರಾಕರಿಸುತ್ತೇವೆಯೋ ಎಂಬುದರ ಮೇಲೆ ದೇವರೊಂದಿಗೆ ನಾವು ಹೊಂದಿರುವ ಸಂಬಂಧದಿಂದ ಬರುವ ಆಶೀರ್ವಾದವನ್ನು ನಾವು ಅನುಭವಿಸುವುದು ನಿರ್ಧರಿಸಲ್ಪಡುತ್ತದೆ.

`ಹೋಶೇಯ 9:15; ಯೆರೆಮೀಯ 16:5; ರೋಮಾಯ 11:22 ಹಾಗೂ ಯೂದನು 1:22ನೇ ವಚನಗಳನ್ನು ಓದಿರಿ. ದೇವರ ಪ್ರೀತಿಯಿಂದ ಬರುವ ಆಶೀರ್ವಾದಗಳು ತಿರಸ್ಕರಿಸಲ್ಪಡುತ್ತವೆ ಹಾಗೂ ಮುಟ್ಟುಗೋಲು ಆಗುವ ಸಾಧ್ಯತೆ ಇದೆ ಎಂಬುದರ ಬಗ್ಗೆ ಈ ವಚನಗಳು ಏನು ತಿಳಿಸುತ್ತವೆ?`

ದೇವರೊಂದಿಗೆ ಪ್ರೀತಿಪೂರ್ವಕವಾದ ಸಂಬಂಧದಿಂದ ಬರುವ ಆಶೀರ್ವಾದಗಳು ಮಾನವರಾದ ನಾವು ಆ ಪ್ರೀತಿಗೆ ಯಾವ ರೀತಿ ಪ್ರತಿಕ್ರಯಿಸುತ್ತೇವೆಂಬ ಷರತ್ತಿನ ಮೇಲೆ ಆಧಾರಗೊಂಡಿದೆ ಎಂದು ಮೇಲಿನ ಹಾಗೂ ಸತ್ಯವೇದದ ಇತರ ವಚನಗಳು ತಿಳಿಸುತ್ತವೆ. ಆದರೆ ದೇವರು ನಮ್ಮನ್ನು ಪ್ರೀತಿಸುವುದನ್ನು ನಿಲ್ಲಿಸುತ್ತಾನೆಂಬ ಆಲೋಚನೆ ನಮ್ಮಲ್ಲಿ ಎಂದಿಗೂ ಬರಬಾರದು. ದೇವರ ಪ್ರೀತಿಯು ಯುಗಯುಗಾಂತರಗಳವರೆಗೂ ಇರುವಂತದ್ದು. ಹೋಶೇಯ 9:15ನೇ ವಚನದಲ್ಲಿ "ಅವರನ್ನು ಇನ್ನು ಪ್ರೀತಿಸೆನು" ಎಂದು ದೇವರು ಹೇಳಿದರೂ, ಇದೇ ಪುಸ್ತಕದಲ್ಲಿ ನಾನು ಅವರನ್ನು ಮನಃಪೂರ್ವಕವಾಗಿ ಪ್ರೀತಿಸುವೆನು" ಎಂದು ದೇವರು ಹೇಳಿರುವುದನ್ನು ಮರೆಯಬಾರದು (ಹೋಶೇಯ 14:4). ನಾನು ಅವರನ್ನು ಪ್ರೀತಿಸೆನು ಎಂಬ ವಾಕ್ಯವು ದೇವರು ತನ್ನ ಜನರನ್ನು ಸಂಪೂರ್ಣವಾಗಿ ತ್ಯಜಿಸುತ್ತಾನೆಂಬ ಅರ್ಥ ಕೊಡುವುದಿಲ್ಲ. ಬದಲಾಗಿ ಅದು ದೇವರೊಂದಿಗೆ ಮಾನವರಾದ ನಾವು ಹೊಂದಿರುವ ಪ್ರೀತಿಯ ಸಂಬಂಧದಿಂದ ಬರುವ ಆಶೀರ್ವಾದಗಳು ಷರತ್ತಿಗೆ ಒಳಪಟ್ಟಿವೆ ಎಂದು ಸೂಚಿಸುತ್ತದೆ. ಅಲ್ಲದೆ ದೇವರ ಅಪಾರವಾದ ಪ್ರೀತಿಗೆ ನಾವು ಹೇಗೆ ಪ್ರತಿಕ್ರಿಯಿಸುವೆಂಬುದು ಆತನೊಂದಿಗೆ ನಮ್ಮ ಸಂಬಂಧವು ಮುಂದುವರಿಯುವುದಕ್ಕೆ ನಿರ್ಣಾಯಕವಾಗಿದೆ.

"ನನ್ನ ಆಜ್ಞೆಗಳನ್ನು ಹೊಂದಿ ಅವುಗಳನ್ನು ಕೈಕೊಂಡು ನಡೆಯುವವನೇ, ನನ್ನನ್ನು ಪ್ರೀತಿಸುವವನು. ನನ್ನನ್ನು ಪ್ರೀತಿಸುವವನು ನನ್ನ ತಂದೆಗೆ ಪ್ರಿಯನಾಗಿರುವನು; ನಾನೂ ಅವನನ್ನು ಪ್ರೀತಿಸಿ ಅವನಿಗೆ ಕಾಣಿಸಿಕೊಳ್ಳುವೆನು (ಒಚಿಟಿiಜಿesಣ)" ಎಂದು ಯೇಸುಸ್ವಾಮಿ ಹೇಳಿದ್ದಾನೆ (ಯೋಹಾನ 14:21). ಅದೇ ರೀತಿಯಲ್ಲಿ ಆತನು ತನ್ನ ಶಿಷ್ಯರಿಗೆ- "ನೀವು ನನ್ನ ಮೇಲೆ ಮಮತೆ (ಪ್ರೀತಿ) ಇಟ್ಟು ನನ್ನನ್ನು ತಂದೆಯ ಬಳಿಯಿಂದ ಹೊರಟುಬಂದವನೆಂದು ನಂಬಿದ್ದರಿಂದ, ತಂದೆಯು ತಾನೇ ನಿಮ್ಮ ಮೇಲೆ ಮಮತೆ ಇಡುತ್ತಾನಲ್ಲವೇ!" ಎಂದು ಹೇಳಿದ್ದಾನೆ. ದೇವರ ಪ್ರೀತಿಯನ್ನು ಅಂಗೀಕರಿಸಿಕೊಂಡು, ಅದರಿಂದಾಗುವ ಆಶೀರ್ವಾದಗಳನ್ನು ಉಳಿಸಿಕೊಳ್ಳುವುದು ಆತನೊಂದಿಗಿನ ನಮ್ಮ ಪ್ರೀತಿಯ ಸಂಬಂಧದ ಮೇಲೆ ಆತುಕೊಂಡಿದೆ. ಆದರೆ ಆತನ ಪ್ರೀತಿಯು ಎಂದೆಂದಿಗೂ ನಿಂತುಹೋಗುತ್ತದೆ ಎಂದು ಇದರ ಅರ್ಥವಲ್ಲ. ಸೂರ್ಯನು ಪೂರ್ವದಲ್ಲಿ ಮೂಡುವುದನ್ನು ಹಾಗೂ ಪ್ರಕಾಶಿಸುವುದನ್ನು ನಿಲ್ಲಿಸಲು ನಮಗೆ ಸಾಧ್ಯವಿಲ್ಲ, ಆದರೆ ಅದರ ಕಿರಣಗಳು ನಮ್ಮ ಮೇಲೆ ಬೀಳದಂತೆ ನಾವು ತಡೆಯಬಹುದಲ್ಲವೇ! ಅದರಂತೆ ದೇವರ ಶಾಶ್ವತವಾದ ಪ್ರೀತಿಯನ್ನು ತಡೆಯಲು ನಾವು ಏನೂ ಮಾಡಲೂ ಸಾಧ್ಯವಿಲ್ಲ. ಆದರೆ ನಾವು ಅಂತಿಮವಾಗಿ ಆತನೊಂದಿಗೆ ನಮ್ಮ ಸಂಬಂಧವನ್ನು ತಿರಸ್ಕರಿಸುವುದರ ಮೂಲಕ ಆತನ ಆಶೀರ್ವಾದಗಳನ್ನು ಹಾಗೂ ವಿಶೇಷವಾಗಿ ನಿತ್ಯಜೀವದ ವಾಗ್ದಾನವನ್ನು ಕಳೆದುಕೊಳ್ಳುತ್ತೇವೆ.

`ಜನರು ದೇವರ ಪ್ರೀತಿಗೆ ಪ್ರತಿಯಾಗಿ ಸ್ಪಂದಿಸಲಿ ಅಥವಾ ತಿರಸ್ಕರಿಸಲಿ, ಅವರು ಆ ಪ್ರೀತಿಯನ್ನು ಹೇಗೆ ನೋಡಬಹುದು ಹಾಗೂ ಅನುಭವಿಸಬಹುದು? ಉದಾಹರಣೆಗೆ ಈ ಲೋಕವು ಪಾಪದಿಂದ ತುಂಬಿದ್ದರೂ, ಆತನ ಪ್ರೀತಿಯನ್ನು ಹೇಗೆ ಪ್ರಕಟಪಡಿಸುತ್ತದೆ?`