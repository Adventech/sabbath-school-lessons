---
title:  ಒಡಂಬಡಿಕೆಯ ಪ್ರೀತಿ
date:   06/01/2025
---

ಸತ್ಯವೇದವು ದೇವರು ನಮ್ಮ ಮೇಲಿಟ್ಟಿರುವ ವಿಶೇಷ ಪ್ರೀತಿಯ ಸಂಬಂಧವನ್ನು ಕುಟುಂಬ, ರಕ್ತ ಸಂಬಂಧದ ಬಾಂಧವ್ಯದ ರೂಪಾಲಂಕಾರ ಉಪಯೋಗಿಸುವುದರ ಮೂಲಕ ವರ್ಣಿಸುತ್ತದೆ. ಅದರಲ್ಲಿಯೂ ವಿಶೇಷವಾಗಿ ಗಂಡಹೆಂಡತಿಯರ ನಡುವಣ ನಿಕಟಸಂಬಂಧ ಅಥವಾ ಒಳ್ಳೆಯ ತಾಯಿಗೆ ತನ್ನ ಮಗುವಿನೊಂದಿಗಿರುವ ಆತ್ಮೀಯ ಸಂಬಂಧದ ಮೂಲಕ ವಿವರಿಸುತ್ತದೆ. ಈ ರೂಪಾಲಂಕಾರಗಳನ್ನು ದೇವರು ಮತ್ತು ಆತನ ಒಡಂಬಡಿಕೆಯ ಜನರ ನಡುವಣ ವಿಶೇಷ ಸಂಬಂಧವನ್ನು ತೋರಿಸಲು ಹೆಚ್ಚಾಗಿ ಉಪಯೋಗಿಸಲಾಗಿದೆ. ಇದು ಒಡಂಬಡಿಕೆಯ ಪ್ರೀತಿಯ ಸಂಬಂಧವಾಗಿದೆ. ಇದು ದೇವರು ತನ್ನ ಜನರ ಮೇಲಿಟ್ಟಿರುವ ವಿಶೇಷ ಪ್ರೀತಿಯನ್ನು ಮಾತ್ರವಲ್ಲದೆ, ಜನರು ಈ ಪ್ರೀತಿಯನ್ನು ಅಂಗೀಕರಿಸಿಕೊಂಡು ಅದಕ್ಕೆ ಪ್ರತಿಯಾಗಿ ಆತನನ್ನು ಪ್ರೀತಿಸುವುದನ್ನೂ ಸಹ ಒಳಗೊಂಡಿದೆ. ಅಲ್ಲದೆ ನಾವು ಒಬ್ಬರನ್ನೊಬ್ಬರೂ ಸಹ ಪ್ರೀತಿಸಬೇಕಾಗಿದೆ.

`ಧರ್ಮೋಪದೇಶಕಾಂಡ 7:6-9ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ದೇವರು ಒಡಂಬಡಿಕೆಯನ್ನು ಮಾಡಿಕೊಳ್ಳುವುದು ಹಾಗೂ ಆತನ ಪ್ರೀತಿ ಪೂರ್ವಕವಾದ ಕರುಣೆಯ ನಡುವಣ ಸಂಬಂಧದ ಬಗ್ಗೆ ಏನು ತಿಳಿಸುತ್ತವೆ?`

ಧರ್ಮೋಪದೇಶಕಾಂಡ 7:9ನೇ ವಚನವು ದೇವರು ತನ್ನ ಒಡಂಬಡಿಕೆಯ ಜನರೊಂದಿಗೆ ಹೊಂದಿರುವ ವಿಶೇಷ ರೀತಿಯ ಪ್ರೀತಿಯನ್ನು ವರ್ಣಿಸುತ್ತದೆ. ಈ ಸಂಬಂಧವು ದೇವಜನರು ಆತನಿಗೆ ನಂಬಿಗಸ್ತರಾಗಿದ್ದಾರೆಯೋ ಅಥವಾ ಇಲ್ಲವೋ ಎಂಬುದರ ಮೇಲೆ ನಿರ್ಧಾರಿತವಾಗಿದೆ, ದೇವರ ಪ್ರೀತಿಯು ಯಾವುದೇ ಶರತ್ತುಗಳನ್ನು (Conditions) ಒಳಗೊಂಡಿಲ್ಲ. ಆದರೆ ಆತನು ಜನರೊಂದಿಗೆ ಮಾಡಿಕೊಂಡ ಒಡಂಬಡಿಕೆಯ ಸಂಬಂಧದಲ್ಲಿ ಶರತ್ತುಗಳಿವೆ.

ಧರ್ಮೋಪದೇಶಕಾಂಡ 7:9ನೇ ವಚನದಲ್ಲಿ ಪ್ರೀತಿಯುಳ್ಳ ಕರುಣೆ ಎಂಬ ಪದವು ದೈವೀಕ ಪ್ರೀತಿಯ ಒಡಂಬಡಿಕೆಯ ಅಂಶದ ದೃಷ್ಟಾಂತವಾಗಿದೆ. ಇದು ದೇವರ ಮಹೋನ್ನತವಾದ ಕರುಣೆ, ಒಳ್ಳೇತನ ಹಾಗೂ ಪ್ರೀತಿಯನ್ನು ವರ್ಣಿಸಲು ಹೆಚ್ಚಾಗಿ ಉಪಯೋಗಿಸಲ್ಪಡುತ್ತದೆ. ಅಲ್ಲದೆ ಪ್ರೀತಿ ತುಂಬಿದ ಕರುಣೆ, ಅಥವಾ ದೃಢವಾದ ಪ್ರೀತಿ ಹಾಗೂ ಪರಸ್ಪರ ಅನ್ಯೋನ್ಯತೆ ಹಾಗೂ ಪ್ರೀತಿಯ ಸಂಬಂಧವನ್ನೂ ಸಹ ಪ್ರೀತಿಯುಳ್ಳ ಕರುಣೆ ಎಂಬ ಪದವು ವ್ಯಕ್ತಪಡಿಸುತ್ತದೆ. ದೇವರು ನಮ್ಮನ್ನು ಪ್ರೀತಿಸುವುದರಿಂದ ನಾವೂ ಸಹ ಅದಕ್ಕೆ ಪ್ರತ್ಯುತ್ತರವಾಗಿ ಆತನಿಗೆ ಪ್ರೀತಿಯ ಸಂಬಂಧವನ್ನು ತೋರಿಸಬೇಕೆಂದು ಇದು ಉತ್ತೇಜಿಸುತ್ತದೆ.

ದೇವರ ಪ್ರೀತಿ ತುಂಬಿದ ಕರುಣೆಯು ಅತ್ಯಂತ ನಿಶ್ಚಲವಾದದ್ದೂ, ತಾಳಿ ಕೊಳ್ಳುವಂತದ್ದೂ ಹಾಗೂ ವಿಶ್ವಾಸಾರ್ಹವಾದದ್ದೂ ಆಗಿದೆ. ಆದಾಗ್ಯೂ ಅದೇ ಸಮಯದಲ್ಲಿ ಇಂತಹ ಪ್ರೀತಿಯನ್ನು ನಾವು ಅಂಗೀಕರಿಸಿದಾಗ ಬರುವಂತ ಆಶೀರ್ವಾದವು ನಿರ್ಬಂಧಕ್ಕೆ ಒಳಪಟ್ಟಿದೆ. ದೇವಜನರು ಆತನ ಪ್ರೀತಿಗೆ ಪ್ರತಿಯಾಗಿ ಆತನಿಗೆ ವಿಧೇಯರಾಗಿ ಕೊನೆಯವರೆಗೂ ಈ ಸಂಬಂಧವನ್ನು ಕಾಪಾಡಿಕೊಳ್ಳುತ್ತಾರೋ ಎಂಬ ಶರತ್ತನ್ನು ಇದು ಒಳಗೊಂಡಿದೆ (2 ಸಮುವೇಲನು 22:26; 1 ಅರಸು 8:23; 2 ಪೂ.ಕಾ. ವೃತ್ತಾಂತ 6:14 ಕೀರ್ತನೆ 25:10 ಹಾಗೂ 32:10ನೇ ವಚನಗಳನ್ನು ಓದಿರಿ).

ದೇವರ ಅತ್ಯಂತ ದೃಢವಾದ ಪ್ರೀತಿಯು ಎಲ್ಲಾ ರೀತಿಯ ಪ್ರೀತಿಯ ಸಂಬಂಧಗಳಿಗೆ ಆಧಾರವಾಗಿದೆ ಹಾಗೂ ನಾವು ಎಂದೆಂದಿಗೂ ಅಂತಹ ಪ್ರೀತಿಯನ್ನು ಸರಿಗಟ್ಟಲಾಗದು. ದೇವರು ತನ್ನ ಅತಿಶಯವಾದ ಪ್ರೀತಿಯಿಂದ ನಮ್ಮನ್ನು ಕಾಪಾಡುತ್ತಾ ಬಂದಿದ್ದಾನೆ, ನಾವು ಉಳಿದಿರುವುದು ಆತನ ಕೃಪೆಯಿಂದಲೇ. ಅಲ್ಲದೆ ತನ್ನ ಮಗನನ್ನು ದೇವರು ನಮ್ಮ ಪಾಪ ಪರಿಹಾರಕ್ಕೋಸ್ಕರ ಮನಃಪೂರ್ವಕವಾಗಿಯೇ ಶಿಲುಬೆಯಲ್ಲಿ ಬಲಿಯಾಗಿ ಅರ್ಪಿಸಿದ್ದಾನೆ. "ಪ್ರಾಣವನ್ನೇ ಸ್ನೇಹಿತರಿಗೋಸ್ಕರ ಕೊಡುವ ಪ್ರೀತಿಗಿಂತ ಹೆಚ್ಚಿನ ಪ್ರೀತಿಯು ಯಾವುದೂ ಇಲ್ಲ" (ಯೋಹಾನ 15:13) ನಮ್ಮ ಕರ್ತನಾದ ಯೇಸುಕ್ರಿಸ್ತನು ".... ತನ್ನನ್ನು ತಗ್ಗಿಸಿಕೊಂಡು ಮರಣವನ್ನು ಅಂದರೆ ಶಿಲುಬೆಯ ಮರಣವನ್ನಾದರೂ ಹೊಂದುವಷ್ಟು ವಿಧೇಯನಾದನು (ಫಿಲಿಪ್ಪಿ 2:8). ಇದು ನಮ್ಮ ದೇವರ ಪ್ರೀತಿಯು ಅತ್ಯುನ್ನತವಾದ ರೀತಿಯಲ್ಲಿ ವ್ಯಕ್ತವಾಗಿದೆ ಎಂಬುದರಲ್ಲಿ ಯಾವುದೇ ಸಂಶಯವಿಲ್ಲ.

`ದೇವರ ಪ್ರೀತಿಯನ್ನು ನಾವು ನಿರಂತರವಾಗಿ ಮನಸ್ಸಿನಲ್ಲಿ ಇಟ್ಟುಕೊಳ್ಳುವ ಮಾರ್ಗಗಳು ಯಾವುವು?`