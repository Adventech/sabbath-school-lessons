---
title:  ಕರುಣೆಯನ್ನು ಕಳೆದುಕೊಂಡದ್ದು
date:   08/01/2025
---

ದೇವರ ಪ್ರೀತಿಯು ಶಾಶ್ವತವಾದದ್ದು ಹಾಗೂ ಯಾವಾಗಲೂ ಅರ್ಹರಲ್ಲದವರಿಗೆ ಆತನು ಕೃಪೆಯಿಂದಲೇ ತೋರಿಸುವಂತದ್ದಾಗಿದೆ. ಆದಾಗ್ಯೂ ಮಾನವರು ಇಂತಹ ಅಮೂಲ್ಯವಾದ ಪ್ರೀತಿಯನ್ನು ಸ್ವೀಕರಿಸಬಹುದು ಅಥವಾ ತಿರಸ್ಕರಿಸಬಹುದು. ಆಯ್ಕೆ ಸ್ವಾತಂತ್ರ್ಯ ಅವರಿಗೆ ಕೊಡಲ್ಪಟ್ಟಿದೆ. ಆದರೆ ನಾವು ತಿರಸ್ಕರಿಸುವುದಕ್ಕೆ ಅಥವಾ ಅಂಗೀಕರಿಸುವುದಕ್ಕೆ ಮೊದಲೇ ದೇವರು ಮನಃಪೂರ್ವಕವಾಗಿ ನಮ್ಮನ್ನು ಶಾಶ್ವತವಾದ ಪ್ರೇಮದಿಂದ ಪ್ರೀತಿಸಿ ಮಮತೆಯಿಂದಲೇ ನಮ್ಮನ್ನು ಸೆಳೆದುಕೊಂಡಿದ್ದಾನೆ (ಯೆರೆಮೀಯ 31:3). ನಾವು ಕೇಳುವುದಕ್ಕೆ ಮೊದಲೇ ದೇವರು ಈಗಾಗಲೇ ನಮಗೆ ತೋರಿಸಿರುವ ಕೃಪೆಗೆ ಉತ್ತರವಾಗಿ ನಾವು ಆತನನ್ನು ಪ್ರೀತಿಸುತ್ತೇವೆ.

`1 ಯೋಹಾನನು 4:7-20ನೇ ವಚನಗಳನ್ನು ಓದಿರಿ. ಇವುಗಳಲ್ಲಿ ನಿರ್ದಿಷ್ಟವಾಗಿ ಏಳನೇ ಹಾಗೂ ಹತ್ತೊಂಬತ್ತನೆಯ ವಚನಗಳು ದೇವರ ಪ್ರೀತಿಯ ಆದ್ಯತೆಯ (Priority) ಅಂದರೆ ಮೊದಲ ಪ್ರಾಮುಖ್ಯತೆಯ ಬಗ್ಗೆ ನಮಗೇನು ತಿಳಿಸುತ್ತವೆ?`

ದೇವರ ಪ್ರೀತಿಯು ಯಾವಾಗಲೂ ಮೊದಲು ತೋರಿಬರುತ್ತದೆ. ದೇವರು ನಮ್ಮನ್ನು ಮೊದಲು ಪ್ರೀತಿಸದಿದ್ದಲ್ಲಿ, ಅದಕ್ಕೆ ಪ್ರತಿಯಾಗಿ ನಾವು ಆತನನ್ನು ಪ್ರೀತಿಸಲಾರೆವು. ನಾವು ಇತರರನ್ನು ಪ್ರೀತಿಸುವುದಕ್ಕೆ ಹಾಗೂ ಪ್ರೀತಿಸಲ್ಪಡುವುದಕ್ಕೂ ಸಾಮರ್ಥ್ಯ ಹೊಂದುವವರಾಗುವಂತೆ ದೇವರು ನಮ್ಮನ್ನು ಸೃಷ್ಟಿಸಿದ್ದಾನೆ. ಆದರೂ ಆತನೇ ಎಲ್ಲಾ ಪ್ರೀತಿಯ ಮೂಲನಾಗಿದ್ದಾನೆ. ಆದಾಗ್ಯೂ ನಾವು ಆತನ ಪ್ರೀತಿಯನ್ನು ಅಂಗೀಕರಿಸಿಕೊಂಡು ಅದನ್ನು ನಮ್ಮ ಜೀವನದಲ್ಲಿ ಪ್ರತಿಫಲಿಸುವ ಆಯ್ಕೆ ನಮ್ಮದಾಗಿದೆ. ಈ ಸತ್ಯಾಂಶವು ಯೇಸುಸ್ವಾಮಿ ಹೇಳಿದ ತನ್ನ ಜೊತೆ ಸೇವಕನನ್ನು ಕರುಣಿಸದ ಹಾಗೂ ಕ್ಷಮಿಸದ ನೀಚನಾದ ಸೇವಕನ ಸಾಮ್ಯದ ದೃಷ್ಟಾಂತದ ರೂಪದಲ್ಲಿ ವಿವರಿಸಿದ್ದಾನೆ (ಮತ್ತಾಯ 18:23-35).

ಈ ಸಾಮ್ಯದಲ್ಲಿ ಒಬ್ಬ ಸೇವಕನು ತನ್ನ ಒಡೆಯನಿಗೆ ಕೋಟ್ಯಾಂತರ ರೂಪಾಯಿ ಸಾಲಕೊಡಬೇಕಾಗಿತ್ತೆಂದು ತಿಳಿಸಲಾಗಿದೆ. ಆದರೆ ಅದನ್ನು ಆ ಸೇವಕನು ಯಾವ ರೀತಿಯಲ್ಲಿಯೂ ತೀರಿಸುವ ಸ್ಥಿತಿಯಲ್ಲಿರಲಿಲ್ಲ. ಅವನು ತನ್ನ ಜೀವಮಾನ ಪರ್ಯಂತ ದುಡಿದರೂ ಅಷ್ಟು ಹಣವನ್ನು ಒಡೆಯನಿಗೆ ಹಿಂದಕ್ಕೆ ಕೊಡಲಾಗುತ್ತಿರಲಿಲ್ಲ. ಆದರೆ ಆ ಸೇವಕನ ಒಡೆಯನು ಕನಿಕರಪಟ್ಟು ಅವನನ್ನು ಬಿಡಿಸಿ ಆ ಸಾಲವನ್ನೆಲ್ಲಾ ಬಿಟ್ಟುಬಿಟ್ಟನು.

ನೀಚನಾದ ಈ ಸೇವಕನಿಗೆ ಮತ್ತೊಬ್ಬ ಜೊತೆ ಸೇವಕನು ನೂರು ಹಣ ಕೊಡಬೇಕಾಗಿತ್ತು. ನೀಚಸೇವಕನು ತನ್ನ ಜೊತೆ ಸೇವಕನನ್ನು ಕ್ಷಮಿಸಲು ನಿರಾಕರಿಸಿದನು. ಸಾಲಕೊಡಬೇಕಾದವನು ಇವನ ಕಾಲಿಗೆ ಬಿದ್ದು ಸ್ವಲ್ಪ ಸಮಯದ ನಂತರ ತೀರಿಸುತ್ತೇನೆಂದು ಬೇಡಿಕೊಂಡರೂ ಒಪ್ಪದೆ ನೂರು ಹಣ ಸಾಲವನ್ನು ತೀರಿಸುವ ತನಕ ಸೆರೆಮನೆಯಲ್ಲಿ ಹಾಕಿಸಿದನು. ಇತರ ಸೇವಕರು ನಡೆದ ಸಂಗತಿಯನ್ನು ನೋಡಿ ಬಹಳ ದುಃಖಪಟ್ಟು ತಮ್ಮ ಒಡೆಯನ ಬಳಿಗೆ ಬಂದು ನಡೆದದ್ದನ್ನೆಲ್ಲಾ ತಿಳಿಸಿದರು. ಇದರಿಂದ ಬಹಳವಾಗಿ ಕೋಪಗೊಂಡ ಒಡೆಯನು ಕೃಪೆಯಿಂದಲೇ ತಾನು ತೋರಿಸಿದ್ದ ಕ್ಷಮಾಪಣೆಯನ್ನು ಹಿಂದಕ್ಕೆ ತೆಗೆದುಕೊಂಡನು.

ನೀಚನಾದ ಈ ಸೇವಕನು ತನ್ನ ಒಡೆಯನು ತೋರಿಸಿದ ಪ್ರೀತಿ ಹಾಗೂ ಕ್ಷಮೆಯನ್ನು

ಕಳೆದುಕೊಂಡನು. ದೇವರ ಅನುಕಂಪ ಹಾಗೂ ಕರುಣೆಯು ಎಂದೆಂದಿಗೂ

ಮುಗಿಯುವುದಿಲ್ಲವಾದರೂ, ಯಾರಾದರೂ ಸಹ ಅವುಗಳನ್ನು ಅಂತಿಮವಾಗಿ

`ತಿರಸ್ಕರಿಸಿ ಕಳೆದುಕೊಳ್ಳುವ ಸಾಧ್ಯತೆಯಿದೆ. ನಿಮ್ಮ ಯಾವ ಪಾಪ, ಅಪರಾಧಗಳಿಗಾಗಿ ನೀವು ದೇವರಿಂದ ಕ್ಷಮೆ ಹೊಂದಿರುವಿರಿ ಮತ್ತು ಅದಕ್ಕೆ ನೀವು ಯಾವ ಬೆಲೆ ತೆರಬೇಕಾಯಿತು? ಇತರರನ್ನು ಕ್ಷಮಿಸುವುದರ ಬಗ್ಗೆ ಇದು ನಿಮಗೇನು ತಿಳಿಸುತ್ತದೆ?`