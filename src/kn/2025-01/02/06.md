---
title:  ಉಚಿತವಾಗಿ ಹೊಂದಿದ್ದೀರಿ. ಉಚಿತವಾಗಿ ಕೊಡಿರಿ
date:   09/01/2025
---

ನೀಚನಾದ ಸೇವಕನು ಹೇಗೆ ತನ್ನ ಒಡೆಯನಿಗೆ ಸಾಲವನ್ನು ತೀರಿಸಲು ಸಾಧ್ಯವಾಗಲಿಲ್ಲವೋ, ಅದೇ ರೀತಿ ನಾವೂ ಸಹ ದೇವರ ಪ್ರೀತಿ ಹಾಗೂ ಕೃಪೆಯನ್ನು ಎಂದೆಂದಿಗೂ ತೀರಿಸಲಾಗದು. ದೇವರ ಪ್ರೀತಿಗೆ ನಾವು ಎಂದಿಗೂ ಅರ್ಹರಲ್ಲ, ಮಾತ್ರವಲ್ಲದೆ ಅದನ್ನು ನಮ್ಮ ಸ್ವಂತ ಶ್ರಮದಿಂದ ಗಳಿಸಿಕೊಳ್ಳಲಾಗದು. ದೇವರ ಇಂತಹ ಪ್ರೀತಿಯ ಬಗ್ಗೆ ಪೌಲನು ಹೀಗೆ ತಿಳಿಸುತ್ತಾನೆ: "ನಾವು ಪಾಪಿಗಳಾಗಿದ್ದಾಗಲೂ, ಕ್ರಿಸ್ತನು ನಮಗೋಸ್ಕರ ಪ್ರಾಣಕೊಟ್ಟಿದ್ದರಲ್ಲಿ ದೇವರು ನಮ್ಮ ಮೇಲೆ ತನಗಿರುವ ಪ್ರೀತಿಯನ್ನು ಸಿದ್ಧಾಂತ ಪಡಿಸಿದ್ದಾನೆ" (ರೋಮಾಯ 5:8) ಎಂತಹ ಅದ್ಭುತವಾದ ಪ್ರೀತಿ? ದೇವರ ಇಂತಹ ಪ್ರೀತಿಯನ್ನು ಯೋಹಾನನು "ದೇವರ ಮಕ್ಕಳೆಂಬ ಹೆಸರನ್ನು ನಮಗೆ ಕೊಡುವುದರಲ್ಲಿ ತಂದೆಯು ಎಂಥಾ ಪ್ರೀತಿಯನ್ನು ನಮ್ಮ ಮೇಲೆ ಇಟ್ಟಿದ್ದಾನೆ ನೋಡಿರಿ; ನಾವು ಆತನ ಮಕ್ಕಳಾಗಿದ್ದೇವೆ..." ಎಂದು ವಿವರಿಸುತ್ತಾನೆ (1 ಯೋಹಾನನು 3:1).

ದೇವರ ಇಂತಹ ಅಪಾರವಾದ ಶ್ರೇಷ್ಠ ಪ್ರೀತಿಗೆ ಬದಲಾಗಿ ನಾವೇನೂ ಕೊಡಲು ಸಾಧ್ಯವಿಲ್ಲ. ಆದಾಗ್ಯೂ ಸಾಧ್ಯವಾದಷ್ಟು ಮಟ್ಟಿಗೆ ನಾವು ಇತರರನ್ನು ಪ್ರೀತಿಸುವ ಮೂಲಕ ದೇವರ ಪ್ರೀತಿಯನ್ನು ನಮ್ಮ ಜೀವನದಲ್ಲಿ ಪ್ರತಿಫಲಿಸಬೇಕಾಗಿದೆ. ನಾವು ದೇವರ ಇಂತಹ ಶ್ರೇಷ್ಠವಾದ ಅನುಕಂಪ ಮತ್ತು ಕ್ಷಮೆಯನ್ನು ಹೊಂದಿರುವಾಗ, ನಾವು ಇನ್ನೂ ಹೆಚ್ಚಿನ ರೀತಿಯಲ್ಲಿ ಇತರರಿಗೆ ಇಂತಹ ಅನುಕಂಪ, ಕರುಣೆ ಹಾಗೂ ಕ್ಷಮೆಯನ್ನು ತೋರಿಸಬೇಕಲ್ಲವೇ? ಕೋಟ್ಯಾಂತರ ಸಾಲ ಮಾಡಿದ್ದ ನೀಚನಾದ ಸೇವಕನು ತನ್ನ ಜೊತೆ ಸೇವಕನನ್ನು ಕನಿಕರಿಸದ ಕಾರಣದಿಂದ ತನಗೆ ಒಡೆಯನು ತೋರಿಸಿದ್ದ ಕರುಣೆ ಹಾಗೂ ಕ್ಷಮೆಯನ್ನು ಕಳೆದುಕೊಂಡ ದೃಷ್ಟಾಂತವನ್ನೂ ನೆನಪಿಸಿಕೊಳ್ಳಿರಿ. ನಾವು ಯಥಾರ್ಥವಾಗಿ ದೇವರನ್ನು ಪ್ರೀತಿಸಿದಲ್ಲಿ, ನಾವು ಇಂತಹ ಪ್ರೀತಿಯನ್ನೂ ಇತರರಿಗೆ ಖಂಡಿತವಾಗಿಯೂ ತೋರಿಸುತ್ತೇವೆ.

`ಯೋಹಾನ 15:12; 1 ಯೋಹಾನನು 3:16 ಹಾಗೂ 4:7-12ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ದೇವರ ಪ್ರೀತಿ, ನಾವು ದೇವರ ಮೇಲೆಯೂ ಹಾಗೂ ಇತರರ ಮೇಲೆಯೂ ಇಟ್ಟಿರುವ ಪ್ರೀತಿಯ ಬಗ್ಗೆ ನಮಗೇನು ತಿಳಿಸುತ್ತೇವೆ?`

ಯೇಸುಸ್ವಾಮಿಯು ತನ್ನ ಶಿಷ್ಯರಿಗೆ- "ನಾನು ನಿಮ್ಮನ್ನು ಪ್ರೀತಿಸಿದ ಮೇರೆಗೆ ನೀವು ಒಬ್ಬರನ್ನೊಬ್ಬರು ಪ್ರೀತಿಸಬೇಕೆಂಬುದೇ ನಾನು ಕೊಡುವ ಆಜ್ಞೆಯಾಗಿದೆ.... ನಾನು ನಿಮಗೆ ಕೊಟ್ಟ ಆಜ್ಞೆಗಳಿಗೆ ಸರಿಯಾಗಿ ನೀವು ನಡೆದರೆ, ನೀವು ನನ್ನ ಸ್ನೇಹಿತರು" ಎಂದು ಹೇಳುತ್ತಾನೆ (ಯೋಹಾನ 15:12,14). ಯೇಸುವು ಅವರಿಗೆ ಯಾವ ಆಜ್ಞೆಕೊಟ್ಟನು? ಇತರ ಆಜ್ಞೆಗಳೂ ಸೇರಿದಂತೆ ಆತನು ತನ್ನ ಶಿಷ್ಯರಿಗೆ ತಾನು ಅವರನ್ನು ಪ್ರೀತಿಸಿದಂತೆ, ಅವರೂ ಸಹ ಇತರರನ್ನು ಪ್ರೀತಿಸಬೇಕೆಂಬ ಆಜ್ಞೆ ಕೊಟ್ಟಿದ್ದಾನೆ. ಈ ವಚನದಲ್ಲಿ ಮಾತ್ರವಲ್ಲದೆ, ದೇವರ ಮಕ್ಕಳಾದ ನಾವು ಆತನನ್ನು ಮಾತ್ರವಲ್ಲದೆ, ಇತರರನ್ನೂ ಪ್ರೀತಿಸಬೇಕು. ನಿನ್ನಂತೆಯೇ ನಿನ್ನ ನೆರೆಯವನನ್ನು ಪ್ರೀತಿಸಬೇಕೆಂದು ಕರ್ತನು ನಮಗೆ ಆಜ್ಞಾಪಿಸಿದ್ದಾನೆ.

ಸಂಕ್ಷಿಪ್ತವಾಗಿ ಹೇಳುವುದಾದಲ್ಲಿ, ನಾವು ಕಡುಪಾಪಿಗಳಾಗಿದ್ದೇವೆ, ಕೋಟ್ಯಾಂತರ ರೂಪಾಯಿ ಸಾಲ ಮಾಡಿದ್ದೇವೆ. ಅದನ್ನು ತೀರಿಸಲು ನಮ್ಮಿಂದ ಎಂದೆಂದೂ ಸಾಧ್ಯವಾಗದು. ಆದರೆ ದೇವರು ತನ್ನ ಕೃಪೆಯಿಂದ ಶಿಲುಬೆಯಲ್ಲಿ ತನ್ನ ಪ್ರಾಣ ಕೊಡುವುದರ ಮೂಲಕ ಆ ಸಾಲವನ್ನು ತೀರಿಸಿ ನಮ್ಮನ್ನು ಕ್ಷಮಿಸಿದ್ದಾನೆ. ಈ ಕಾರಣದಿಂದ ನಾವು ದೇವರನ್ನೂ ಪ್ರೀತಿಸಿಕೊಂಡಾಡಬೇಕು. ಮಾತ್ರವಲ್ಲದೆ ಇತರರನ್ನೂ ಸಹ ಪ್ರೀತಿಸಿ ಅವರಿಗೆ ಅನುಕಂಪ ತೋರಿಸಬೇಕು. "....ಆದರೆ ಯಾವನಿಗೆ ಸ್ವಲ್ಪ ಮಾತ್ರ ಕ್ಷಮಿಸಲ್ಪಟ್ಟಿದೆಯೋ, ಅವನು ತೋರಿಸುವ ಪ್ರೀತಿಯು ಸ್ವಲ್ಪವೇ". ಯಾರಿಗೆ ಹೆಚ್ಚಾಗಿ ಕ್ಷಮಿಸಲ್ಪಟ್ಟಿದೆಯೋ, ಅವರು ಬಹಳ ಪ್ರೀತಿ ತೋರಿಸುತ್ತಾರೆಂದು ಯೇಸುಕ್ರಿಸ್ತನು ಹೇಳಿದ್ದಾನೆ (ಲೂಕ 7:47). ನಾವು ಪ್ರತಿಯೊಬ್ಬರೂ ಸಹ ನಮ್ಮ ಪಾಪಗಳು ಹೆಚ್ಚಾಗಿ ಕ್ಷಮಿಸಲ್ಪಟ್ಟಿವೆಯೋ ಅಥವಾ ಕಡಿಮೆಯಾಗಿ ಕ್ಷಮಿಸಲ್ಪಟ್ಟಿವೆಯೋ ಎಂದು ತಿಳಿದಿದ್ದೇವಲ್ಲವೇ?

ನಾವು ದೇವರನ್ನು ಪ್ರೀತಿಸಿದಲ್ಲಿ ಇತರರನ್ನೂ ಸಹ ಪ್ರೀತಿಸುವ ಹಂಗಿನಲ್ಲಿದ್ದೇವೆ. ಅಂದಮೇಲೆ ನಾವು ನಮ್ಮ ನಡೆನುಡಿಗಳ ಮೂಲಕ ದೇವರ ಪ್ರೀತಿಯ ಸಂದೇಶವನ್ನು ಎಷ್ಟೊಂದು ತ್ವರಿತವಾಗಿ ಹಂಚಿಕೊಳ್ಳಬೇಕಾಗಿದೆಯಲ್ಲವೇ! ಈ ಲೋಕದಲ್ಲಿ ಈಗಲೇ ನಮ್ಮ ದಿನನಿತ್ಯದ ಜೀವಿತದಲ್ಲಿ ಜನರಿಗೆ ಸಹಾಯ ಮಾಡಬೇಕಾಗಿದೆ. ಅಲ್ಲದೆ ದೇವರ ಪ್ರೀತಿಯ ಸಾಧನವಾಗಿರುವ ನಾವು ನೂತನಾಕಾಶ ಹಾಗೂ ನೂತನ ಭೂಮಂಡಲದಲ್ಲಿ ನಿತ್ಯಜೀವವನ್ನು ಕೊಡುತ್ತೇನೆಂದು ವಾಗ್ದಾನ ಮಾಡಿರುವ ಕ್ರಿಸ್ತನೆಡೆಗೆ ಇತರರನ್ನು ಕರೆದೊಯ್ಯಬೇಕಾಗಿದೆ.

`ಇತರರನ್ನು ಪ್ರೀತಿಸುವ ಮೂಲಕ ದೇವರನ್ನು ಪ್ರೀತಿಸಲು ನಾವು ನಿರ್ದಿಷ್ಟವಾದ ಯಾವ ಮಾರ್ಗ ಅನುಸರಿಸಬಹುದು? ನಿತ್ಯಜೀವವನ್ನು ವಾಗ್ದಾನ ಮಾಡಿರುವ ದೈವೀಕ ಪ್ರೀತಿಯನ್ನು ಇತರರಿಗೆ ಯಾವ ರೀತಿಯಲ್ಲಿ ನಾವು ತೋರಿಸಬಹುದು?`