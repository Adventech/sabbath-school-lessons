---
title:  ಯೇಸುಕ್ರಿಸ್ತನು ತೋರಿಸಿದ ಅನುಕಂಪ
date:   21/01/2025
---

ದೇವರ ಅನುಕಂಪವನ್ನು ವರ್ಣಿಸಲು ಹಳೇ ಒಡಂಬಡಿಕೆಯಲ್ಲಿ ಉಪಯೋಗಿಸಿದ ಅದೇ ದೃಷ್ಟಾಂತವನ್ನೂ ಹೊಸಒಡಂಬಡಿಕೆಯಲ್ಲಿಯೂ ಸಹ ಉಪಯೋಗಿಸಲಾಗಿದೆ. ಪೌಲನು ತಂದೆಯಾದ ದೇವರನ್ನು "...ಕನಿಕರವುಳ್ಳ ತಂದೆಯೂ, ಸಕಲ ವಿಧವಾಗಿ ಸಂತೈಸುವ ದೇವರೂ ಆಗಿದ್ದಾನೆ" ಎಂದು ಹೇಳುತ್ತಾನೆ (1 ಕೊರಿಂಥ 1:3). ಅಲ್ಲದೆ ಎಫೆಸ 2:4ನೇ ವಚನವು "ಕರುಣಾನಿಧಿಯಾಗಿರುವ ದೇವರು ನಮ್ಮ ಮೇಲೆ ಮಹಾಪ್ರೀತಿಯನ್ನಿಟ್ಟು ಅಪರಾಧಿಗಳ ದೆಸೆಯಿಂದ ಸತ್ತವರಾಗಿದ್ದ ನಮ್ಮನ್ನು ಕ್ರಿಸ್ತನೊಂದಿಗೆ ಬದುಕಿಸಿದನು" ಎಂದು ಹೇಳುತ್ತದೆ.

ಮತ್ತಾಯ 18:27; ಲೂಕ 10:33 ಹಾಗೂ 15:20ನೇ ವಚನಗಳಲ್ಲಿ ತಿಳಿಸಿರುವ ಸಾಮ್ಯಗಳಲ್ಲಿ ಯೇಸುಕ್ರಿಸ್ತನು ತಂದೆಯ ಕನಿಕರ, ಅನುಕಂಪವನ್ನು ವಿವರಿಸಲು ಆತನ ಕರುಳು ಮರುಗುವಂತ ಭಾವೋದ್ವೇಗ ಎಂಬ ಪದವನ್ನು ಉಪಯೋಗಿಸಿದ್ದಾನೆ. ಸತ್ಯವೇದದಲ್ಲಿ ದೈವೀಕ ಅನುಕಂಪವನ್ನು ಸೂಚಿಸುವಂತ ಅದೇ ಪದವನ್ನು ಯೇಸುಸ್ವಾಮಿ ದುಃಖಸಂಕಟಗಳಲ್ಲಿ ಬಾಧಿತರಾದವರನ್ನು ಸಂತೈಸಲು ಸುವಾರ್ತೆ- ಗಳಲ್ಲಿಯೂ ಉಪಯೋಗಿಸಿದ್ದಾನೆ.

`ಮತ್ತಾಯ 9:36; 14:14; 23:37; ಮಾರ್ಕ 1:41; 6:34 ಹಾಗೂ ಲೂಕ 7:13ನೇ ವಚನಗಳನ್ನು ಓದಿರಿ. ಜನರ ಕಷ್ಟ ದುಃಖವನ್ನು ಕಂಡು ಯೇಸುಕ್ರಿಸ್ತನು ಹೇಗೆ ಕನಿಕರಪಟ್ಟನೆಂದು ಇವು ತಿಳಿಸುತ್ತವೆ?`

ಜನರು ಬಾಧೆಪಡುವುದನ್ನು ಕಂಡು ಕ್ರಿಸ್ತನು ಅವರು ಕುರುಬನಿಲ್ಲದ ಕುರಿಗಳಂತೆ ಚದರಿಹೋಗಿದ್ದಾರಲ್ಲಾ ಎಂದು ಕನಿಕರಪಟ್ಟನೆಂದು ಸುವಾರ್ತೆಗಳಲ್ಲಿ ಅನೇಕ ಸಾರಿ ತಿಳಿಸಿದೆ. ಕೇವಲ ಕನಿಕರಪಟ್ಟದ್ದು ಮಾತ್ರವಲ್ಲ. ಆತನು ಜನರ ಅಗತ್ಯಗಳನ್ನು ನೀಗಿಸಿದನು. ಯೇಸುವು ತನ್ನ ಜನರಿಗಾಗಿ ಬಹಳವಾಗಿ ದುಃಖಪಟ್ಟನು. ಯೆರೂಸಲೇಮನ್ನು ನೋಡಿ ಕಣ್ಣೀರಿಟ್ಟು ಆತನು- "ಯೆರೂಸಲೇಮೇ, ಯೆರೂಸಲೇಮೇ... ಕೋಳಿ ತನ್ನ ಮರಿಗಳನ್ನು ರೆಕ್ಕೆಗಳ ಕೆಳಗೆ ಕೂಡಿಸಿಕೊಳ್ಳುವಂತೆ ನಿನ್ನ ಮಕ್ಕಳನ್ನು ಕೂಡಿಸಿಕೊಳ್ಳುವುದಕ್ಕೆ ನನಗೆ ಎಷ್ಟೋ ಸಾರಿ ಮನಸ್ಸಿತ್ತು. ಆದರೆ ನಿನಗೆ ಮನಸ್ಸಿಲ್ಲದೆ ಹೋಯಿತು" ಎಂದು ಹೇಳುತ್ತಾನೆ (ಮತ್ತಾಯ 23:37). ಹಳೇ ಒಡಂಬಡಿಕೆಯಲ್ಲಿ ಇಸ್ರಾಯೇಲಿನ ಬಗ್ಗೆ ಅವನು ನನ್ನ ಪ್ರಿಯಪುತ್ರನೋ ಏನೋ, ಅವನನ್ನು ನೆನಸಿಕೊಳ್ಳುವಾಗೆಲ್ಲಾ ನನ್ನ ಕರುಳು ಅವನಿಗಾಗಿ ಮರುಗುತ್ತದೆಂದು" ದೇವರು ಹೇಳಿರುವಂತ ಅನುಕಂಪವನ್ನೂ, ಇಲ್ಲಿಯೂ ಸಹ ಯೆರೂಸಲೇಮಿನ ಬಗ್ಗೆ ವ್ಯಕ್ತಪಡಿಸಿರುವುದನ್ನು ನಾವು ಕಾಣಬಹುದು. ದೇವರು ಇಸ್ರಾಯೇಲ್ಯರನ್ನು ಐಗುಪ್ತದೇಶದಿಂದ ಕಾನಾನ್ ದೇಶಕ್ಕೆ ಒಯ್ಯುವಾಗ "ಯಾವ ರೀತಿ ಹದ್ದು ತನ್ನ ಮರಿಗಳನ್ನು ಗೂಡಿನೊಳಗಿಂದ ಹೊರಡಿಸಿ ಅವುಗಳ ಬಳಿಯಲ್ಲಿ ಹಾರಾಡುವಂತೆ, ತನ್ನ ರೆಕ್ಕೆಗಳನ್ನು ಚಾಚಿ ಅವರನ್ನು ಆತುಕೊಂಡನು" ಎಂದು ಧರ್ಮೋಪದೇಶಕಾಂಡ 32:11ನೇ ವಚನವು ತಿಳಿಸುತ್ತದೆ. ಹೆಚ್ಚುಕಡಿಮೆ ಅದೇ ದೃಷ್ಟಾಂತವನ್ನು ಯೇಸುಸ್ವಾಮಿಯೂ ಸಹ ಯೆರೂಸಲೇಮಿನ ಬಗ್ಗೆ ರೂಪಾಲಂಕಾರವಾಗಿ ಉಪಯೋಗಿಸಿದ್ದಾನೆ.

ಕ್ರಿಸ್ತನನ್ನು ನಮಗೋಸ್ಕರ ತ್ಯಾಗಬಲಿಯಾಗಿ ಕೊಟ್ಟಂತ ಅನುಕಂಪ, ಪ್ರೀತಿಗಿಂತ ಮಹತ್ತರವಾದ ಪ್ರೀತಿ ಇನ್ನಾವುದೂ ಇಲ್ಲ. ಆದಾಗ್ಯೂ, ಆತನು "ದೇವರ ಪ್ರಭಾವದ ಪ್ರಕಾಶವೂ, ಆತನ ತತ್ವದ ಮೂರ್ತಿಯೂ... ಆಗಿದ್ದಾನೆ (ಇಬ್ರಿಯ 1:2). ಅದೂ ಅಲ್ಲದೆ ಯೇಸುಸ್ವಾಮಿಯು ಮಾನವತ್ವದ ಪರಿಪೂರ್ಣ ಮಾದರಿಯೂ ಆಗಿದ್ದಾನೆ.

`ಮಾನವರಾದ ನಾವು ದೇವರ ಪ್ರೀತಿಯನ್ನು ಕೇವಲ ಬೋಧಿಸುವುದು ಮಾತ್ರವಲ್ಲ, ಅದನ್ನು ಕ್ರಿಯೆಯ ಮೂಲಕ ಹೇಗೆ ತೋರಿಸಬಹುದು? ನಮ್ಮ ಜೀವನದಲ್ಲಿ ನಾವು ಹೇಗೆ ಕ್ರಿಸ್ತನ ಮಾದರಿಯನ್ನು ಅನುಸರಿಸಬಹುದು?`