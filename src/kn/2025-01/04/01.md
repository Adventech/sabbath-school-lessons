---
title:  ದೇವರ ಅನುಕಂಪ ಹಾಗೂ ಕೋಪ
date:   18/01/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಕೀರ್ತನೆ 103:13; ಯೆಶಾಯ 49:15; ಹೋಶೇಯನು 11:1-9; ಮತ್ತಾಯ 23:37; 2 ಕೊರಿಂಥ 11:2 ಹಾಗೂ 13:4-8ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಒಬ್ಬ ಹೆಂಗಸು ತಾನು ಹೆತ್ತ ಮಗುವಿನ ಮೇಲೆ ಕರುಣೆಯಿಡದೆ ತನ್ನ ಮೇಲೆ ಕೂಸನ್ನು ಮರೆತಾಳೇ? ಒಂದುವೇಳೆ ಮರೆತಾಳು, ನಾನಾದರೋ ನಿನ್ನನ್ನು ಮರೆಯುವುದಿಲ್ಲ" (ಯೆಶಾಯ 49:15).

ಭಾವೋದ್ವೇಗವು ಮನುಷ್ಯನ ಆರೋಗ್ಯಕ್ಕೆ ಒಳ್ಳೆಯದಲ್ಲ, ಅದನ್ನು ತಡೆದು ಕೊಳ್ಳಬೇಕೆಂದು ಅನೇಕರು ಭಾವಿಸುತ್ತಾರೆ. ಕೆಲವರು ಈ ಭಾವೋದ್ವೇಗವು ಸಹಜವಾಗಿಯೇ ಅಸಮಂಜಸವಾಗಿರುವುದರಿಂದ, ಯಾರನ್ನೇ ಆಗಲಿ ಅವರು ಭಾವೋದ್ವೇಗಗೊಂಡವರೆಂದು ಹೇಳಬಾರದೆಂದು ಅಭಿಪ್ರಾಯಪಡುತ್ತಾರೆ. ಪುರಾತನ ಗ್ರೀಕ್‌ತತ್ವಜ್ಞಾನದ ಪ್ರಕಾರ ವಿಚಾರಶೀಲನಾದ ವ್ಯಕ್ತಿಯ ಬಗ್ಗೆ ಅದರದೇ ಆದ ಪರಿಕಲ್ಪನೆಯಿದೆ. ಅದರ ಪ್ರಕಾರ ಒಬ್ಬ ವಿಚಾರವಂತನಾದ ವ್ಯಕ್ತಿಯು ಯಾವುದೇ ರೀತಿಯ ಭಾವೋದ್ವೇಗಕ್ಕೆ ಒಳಗಾಗದವನೂ ಅಥವಾ ಭಾವೋದ್ರೇಕರಹಿತವಾದ ವೈಚಾರಿಕತೆಯಿಂದ ತನ್ನ ಭಾವೋದ್ವೇಗವನ್ನು ನಿಯಂತ್ರಿಸುವವನೂ ಆಗಿರುತ್ತಾನೆ. ಇಂತವನು ಆದರ್ಶ ಪುರುಷನೆಂದು ಪುರಾತನ ಗ್ರೀಕ್‌ತತ್ವಶಾಸ್ತ್ರಜ್ಞರು ಅಭಿಪ್ರಾಯ ಪಟ್ಟಿದ್ದಾರೆ.

ನಮ್ಮ ಭಾವೋದ್ವೇಗವನ್ನು ಹತೋಟಿಯಲ್ಲಿಟ್ಟುಕೊಳ್ಳದಿದ್ದಲ್ಲಿ, ಅದು ಸಮಸ್ಯೆಗೆ ಖಂಡಿತ ಕಾರಣವಾಗುತ್ತದೆ. ಆದಾಗ್ಯೂ ದೇವರು ಮಾನವರಾದ ನಮ್ಮನ್ನು ಭಾವೋದ್ವೇಗದ ಅನುಭವ ಹೊಂದುವಂತ ರೀತಿಯಲ್ಲಿ ಸೃಷ್ಟಿಸಿದ್ದಾನೆ. ಅಲ್ಲದೆ ದೇವರೂ ಸಹ ಅಗಾಧವಾದ ರೀತಿಯಲ್ಲಿ ಭಾವೋದ್ವೇಗ ಅನುಭವಿಸಿದ್ದಾನೆಂದು ಸತ್ಯವೇದದಾದ್ಯಂತ ಕಂಡುಬರುತ್ತದೆ. ಸ್ವತಃ ದೇವರೂ ಸಹ ತೀವ್ರವಾದ ಭಾವೋದ್ವೇಗ (Emotion) ಅನುಭವಿಸಿದಲ್ಲಿ, ಭಾವೋದ್ವೇಗವು ಸಹಜವಾಗಿ ಕೆಟ್ಟದ್ದು ಅಥವಾ ಅಸಮಂಜಸವಾದದ್ದಾಗಿರಲು ಸಾಧ್ಯವಿಲ್ಲ. ಯಾಕೆಂದರೆ ನಮ್ಮ ದೇವರು ಪರಿಪೂರ್ಣ ವಿವೇಕಿಯೂ, ಜ್ಞಾನಿಯೂ ಹಾಗೂ ಪರಿಪೂರ್ಣವಾಗಿ ಒಳ್ಳೆಯವನೂ ಆಗಿದ್ದಾನೆ.

ನಮ್ಮ ಮೇಲೆ ದೇವರು ಇಟ್ಟಿರುವುದು ಗಾಢವಾದ ಭಾವೋದ್ವೇಗದ ಪ್ರೀತಿ ಎಂಬುದನ್ನು ನಾವು ಮನದಟ್ಟು ಮಾಡಿಕೊಂಡಾಗ, ಅದರಲ್ಲಿ ಸಹಜವಾದ ಸತ್ಯವನ್ನು ತಿಳಿದುಕೊಳ್ಳಬಹುದು. ಆದರೆ ದೇವರ ಈ ಪ್ರೀತಿಯು ಯಾವಾಗಲೂ ಪರಿಪೂರ್ಣವಾಗಿದೆ ಎಂಬುದನ್ನು ನೆನಪಿನಲ್ಲಿಡಬೇಕು. ದೇವರ ಗಾಢವಾದ ಈ ಭಾವೋದ್ವೇಗವು ಮನುಷ್ಯರಾದ ನಾವು ದಿನನಿತ್ಯದಲ್ಲಿ ಅನುಭವಿಸುವಂತ ಮಾನವ ಸಹಜ ಭಾವೋದ್ವೇಗವಲ್ಲವೆಂಬುದನ್ನು ಗಮನದಲ್ಲಿಡಬೇಕು.