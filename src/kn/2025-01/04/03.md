---
title:  ಕರುಳು ಮರುಗುವ ಪ್ರೀತಿ
date:   20/01/2025
---

ದೇವರು ಮಾನವರ ಮೇಲೆ ತೋರಿಸುವ ಅಪರಿಮಿತವಾದ ಅನುಕಂಪಪೂರಿತ ಪ್ರೀತಿಯನ್ನು ಹೋಶೇಯ ಪ್ರವಾದಿಯು ವಿವರಿಸಿದ್ದಾನೆ. "ದೇವರು ಪ್ರವಾದಿಗೆ- "ನೀನು ಹೋಗಿ ವ್ಯಭಿಚಾರಿಣಿಯನ್ನು ಮದುವೆ ಮಾಡಿಕೊಂಡು ವ್ಯಭಿಚಾರದಿಂದಾಗುವ ಮಕ್ಕಳನ್ನು ಸೇರಿಸಿಕೋ. ದೇಶವು ನನ್ನನ್ನು ಬಿಟ್ಟು ಅಧಿಕ ವ್ಯಭಿಚಾರವನ್ನು ನಡೆಸುತ್ತದೆಂಬುದಕ್ಕೆ ಇದು ದೃಷ್ಟಾಂತವಾಗಿರಲಿ" ಎಂದು ಹೇಳಿದನು (ಹೋಶೇಯ 1:2). ಆದರೆ ಇದೇ ಪುಸ್ತಕದ ಹನ್ನೊಂದನೆ ಅಧ್ಯಾಯದಲ್ಲಿ ದೇವರು ತನ್ನ ಮಕ್ಕಳೊಂದಿಗಿರುವ ಸಂಬಂಧವನ್ನು ಒಬ್ಬ ತಂದೆಯು ತನ್ನ ಮಗುವಿನ ಮೇಲಿಟ್ಟಿರುವ ಪ್ರೀತಿಯ ದೃಷ್ಟಾಂತದ ಮೂಲಕ ವರ್ಣಿಸಲಾಗಿದೆ.

`ಹೋಶೇಯ 11:1-9ನೇ ವಚನಗಳನ್ನು ಓದಿರಿ. ದೇವರು ತನ್ನ ಮಕ್ಕಳನ್ನು ಕರುಣಿಸುತ್ತಾನೆ ಹಾಗೂ ಪ್ರೀತಿಸುತ್ತಾನೆಂಬುದನ್ನು ಈ ದೃಷ್ಟಾಂತವು ಯಾವ ರೀತಿಯಲ್ಲಿ ನಿರೂಪಿಸುತ್ತದೆ?`

ದೇವರು ತನ್ನ ಜನರ ಮೇಲಿಟ್ಟಿರುವ ಪ್ರೀತಿಯನ್ನು ಒಬ್ಬ ತಂದೆಯು ತನ್ನ ಮಗುವಿನ ಮೇಲೆ ತೋರಿಸುವ ಕೋಮಲವಾದ ಹಾಗೂ ಕರುಳು ಮರುಗುವಂತ ಪ್ರೀತಿಗೆ ಹೋಲಿಸಲಾಗಿದೆ. ತಂದೆಯು ಹೇಗೆ ತನ್ನ ಪ್ರೀತಿಯ ಮಗುವನ್ನು ಕೈಹಿಡಿದು ನಡೆಸುವುದು, ಕೈಗಳಲ್ಲಿ ಎತ್ತಿಕೊಳ್ಳುವುದು ಹಾಗೂ ಅದಕ್ಕೆ ಬೇಕಾದ ಎಲ್ಲಾ ಅವಶ್ಯಕತೆಗಳನ್ನು ಪೂರೈಸುತ್ತಾನೋ, ಅದೇ ರೀತಿ ದೇವರು ತನ್ನ ಪ್ರಜೆಗಳನ್ನು ಅನುಕಂಪಪೂರಿತ ಕರುಣೆಯಿಂದ ನೋಡಿಕೊಳ್ಳುತ್ತಾನೆಂದು ಈ ವಚನಗಳು ತಿಳಿಸುತ್ತವೆ. "ನಾನೇ ಎಫ್ರಾಯೀಮಿಗೆ ನಡೆದಾಟವನ್ನು ಕಲಿಸಿದೆನು, ಅದನ್ನು ಕೈಯಲ್ಲಿ ಎತ್ತಿಕೊಂಡೆನು.... ಮಮತೆಯ ಹಗ್ಗದಿಂದ ಸೆಳೆದುಕೊಂಡೆನು... (11:3,4) ಎಂಬ ರೂಪಾಲಂಕಾರದ ಮೂಲಕ ದೇವರು ಇಸ್ರಾಯೇಲ್ಯರ ಮೇಲಿನ ಕರುಳು ಮರುಗುವಂತ ತನ್ನ ಪ್ರೀತಿಯನ್ನು ವ್ಯಕ್ತಪಡಿಸುತ್ತಾನೆ. "ನಿಮ್ಮ ಪ್ರಯಾಣದಲ್ಲೆಲ್ಲಾ ಮಗನನ್ನು ತಂದೆ ಹೇಗೋ ಹಾಗೆಯೇ, ನಿಮ್ಮ ದೇವರಾದ ಯೆಹೋವನು ನಿಮ್ಮನ್ನು ಹೊತ್ತನಲ್ಲವೇ?" ಎಂದು ಸತ್ಯವೇದವು ತಿಳಿಸುತ್ತದೆ (ಧರ್ಮೋಪದೇಶಕಾಂಡ 1:31). ಅಲ್ಲದೆ ಯೆಶಾಯ 63:9ನೇ ವಚನವು "....(ದೇವರು) ತನ್ನಲ್ಲಿರುವ ಮಮತೆಯಿಂದಲೂ, ತಾಳೆಯಿಂದಲೂ ಅವರನ್ನು ವಿಮೋಚಿಸಿ ಪುರಾತನ ಕಾಲದಲ್ಲೆಲ್ಲಾ ಎತ್ತಿಕೊಂಡು ಹೊರುತ್ತಾ ಬಂದನು" ಎಂದು ಹೇಳುತ್ತದೆ.

ಆದರೆ ದೇವರ ಇಂತಹ ದೃಢವಾದ ನಂಬಿಗಸ್ತಿಕೆಗೆ ವ್ಯತಿರಿಕ್ತವಾಗಿ ಆತನು ಜನರು ಆತನಿಗೆ ಅವಿಧೇಯತೆ ತೋರಿಸುತ್ತಲೇ ಬಂದರು. ಅಂತಿಮವಾಗಿ ದೇವರ ಪವಿತ್ರಾತ್ಮನನ್ನು ದುಃಖಪಡಿಸಿ ತಮಗೆ ತಾವೇ ದಂಡನೆ ತಂದುಕೊಂಡರು. ಆತನು ಕನಿಕರವೂ, ದೀರ್ಘಶಾಂತನೂ ಆದಂತ ಕರುಣೆಯುಳ್ಳ ದೇವರಾಗಿದ್ದನೆಂಬುದು ನಿಜ, ಆದರೆ ದೇವರು ಎಂದಿಗೂ ಸಹ ಅನ್ಯಾಯವನ್ನು ಸಹಿಸುವುದಿಲ್ಲ. ಪ್ರೀತಿ ಮತ್ತು ನ್ಯಾಯವು ಒಂದೇನಾಣ್ಯದ ಎರಡು ಮುಖಗಳಂತೆ ಜೊತೆಯಾಗಿ ಹೋಗುತ್ತವೆ.

ನಿಮ್ಮ ಮನಸ್ಸಿನಲ್ಲಿ ಅಲ್ಲಕಲ್ಲೋಲವಾಗುವಂತ, ಕ್ಷೋಭ ಹುಟ್ಟಿಸುವಂತ ಘಟನೆ ಎಂದಾದರೂ ನಡೆದಿದೆಯೇ? ದೇವರು ತನ್ನ ಜನರ ಮೇಲಿಟ್ಟಿರುವ ಗಾಢವಾದ ಭಾವೋದ್ವೇಗವನ್ನು ಸೂಚಿಸಲು ಅಂತಹ ದೃಷ್ಟಾಂತವನ್ನು ಉಪಯೋಗಿಸಲಾಗಿದೆ. ಮನುಷ್ಯರಲ್ಲಿ ಮಾತ್ರವಲ್ಲ, ದೇವರೂ ಸಹ ತೀವ್ರತರನಾದ ಭಾವೋದ್ವೇಗದಿಂದ ಅನುಕಂಪ ತೋರಿಸುತ್ತಾನೆಂದು ಇದು ಅರ್ಥಕೊಡುತ್ತದೆ.

ಸೊಲೊಮೋನ ರಾಜನ ಬಳಿಗೆ ಇಬ್ಬರು ಸ್ತ್ರೀಯರು ಒಂದು ಜೀವಂತ ಮಗುವನ್ನು ಇದು ನನ್ನದು ಎಂದು ವಾದ ಮಾಡುತ್ತಾರೆ. ಆಗ ಅರಸನು ಜೀವಂತವಿರುವ ಮಗುವನ್ನು ಕೊಂದು ಎರಡು ಭಾಗವಾಗಿ ಮಾಡಿ ಇಬ್ಬರಿಗೂ ಕೊಡಬೇಕೆಂದು ಆಜ್ಞಾಪಿಸುತ್ತಾನೆ. ಆಗ ಮಗುವಿನ ನಿಜವಾದ ತಾಯಿಯು ತೋರಿಸುವ ಪ್ರೀತಿಯು ಇಂತಹ ಅನುಕಂಪಪೂರಿತ ದೃಷ್ಟಾಂತಕ್ಕೆ ಉದಾಹರಣೆಯಾಗಿದೆ. ಇದು ತಾಯಿಯ ಭಾವೋದ್ವೇಗದ ಪ್ರತಿಕ್ರಿಯೆಯನ್ನು ವಿವರಿಸುತ್ತದೆ (1 ಅರಸು 3:26; ಆದಿಕಾಂಡ 43:30).

`ತಂದೆತಾಯಿಯರಿಗೆ ತಮ್ಮ ಮಕ್ಕಳ ಮೇಲಿರುವ ಪ್ರೀತಿಯನ್ನು ಲೋಕದಲ್ಲಿ ಬೇರೆ ಯಾವ ಪ್ರೀತಿಯೂ ಸರಿಗಟ್ಟಲಾರದು. ಇದು ದೇವರು ನಮ್ಮ ಮೇಲಿಟ್ಟಿರುವ ಯಥಾರ್ಥ ಪ್ರೀತಿಯನ್ನು ಮನವರಿಕೆ ಮಾಡಿಕೊಳ್ಳಲು ಹೇಗೆ ಸಹಾಯಕವಾಗಿದೆ? ಇದರಿಂದ ನಮಗೆ ಹೇಗೆ ಆದರಣೆ ಉಂಟಾಗುತ್ತದೆ?`