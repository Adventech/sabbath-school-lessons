---
title:  ದೇವರು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಸ್ವರೂಪ
date:   27/02/2025
---

ದೇವರು ಮತ್ತು ಸೈತಾನನ ನಡುವೆ ಮಹಾಹೋರಾಟ ನಡೆಯುತ್ತಿದೆ ಎಂದು ಸತ್ಯವೇದದ ವಚನಗಳ ಮೂಲಕ ತಿಳಿದುಕೊಂಡಿದ್ದೇವೆ. ಆದರೆ ಇಂತಹ ಹೋರಾಟ ನಡೆಯುವ ಸಾಧ್ಯತೆಯಾದರೂ ಹೇಗೆ? ಸರ್ವಶಕ್ತನಾದ ದೇವರನ್ನು ಯಾರಾದರೂ ಹೇಗೆ ವಿರೋಧಿಸಲು ಸಾಧ್ಯ? ಈ ಹೋರಾಟವು ಕೇವಲ ಅಧಿಕಾರಕ್ಕಾಗಿ ಮಾತ್ರ ನಡೆದಿದ್ದಲ್ಲಿ, ಇದು ಆರಂಭವಾಗಲಿಕ್ಕೆ ಮೊದಲೇ ಮುಕ್ತಾಯವಾಗುತ್ತಿತ್ತು. ಅದು ಬೇರೆ ರೀತಿಯ ಹೋರಾಟವಾಗಿದ್ದಿರಬೇಕು. ಈ ಹೋರಾಟವು ದೇವರ ಗುಣಸ್ವಭಾವದ ಬಗ್ಗೆ ಉಂಟಾದ ವಿವಾದವಾಗಿದೆ ಎಂದು ಸತ್ಯವೇದವು ತಿಳಿಸುತ್ತದೆ. ದೇವರು ಒಳ್ಳೆಯವನಲ್ಲ ಹಾಗೂ ಪ್ರೀತಿಸ್ವರೂಪಿಯೂ ಅಲ್ಲವೆಂದು ದೇವರಿಗೆ ವಿರುದ್ಧವಾಗಿ ಸೈತಾನನು ಮಾಡಿದ ಸುಳ್ಳು ಆಪಾದನೆಯ ಬಗ್ಗೆ ಹೋರಾಟ ನಡೆಯುತ್ತಿದೆ. ಸೈತಾನನು ದೇವರ ವಿರುದ್ಧವಾಗಿ ಮಾಡಿದ ಸುಳ್ಳು ಆರೋಪವನ್ನು ಅಧಿಕಾರದಿಂದಾಗಲಿ ಅಥವಾ ಕೂ್ರರವಾದ ಬಲ ಉಪಯೋಗಿಸಿ ಎದುರಿಸಬಾರದಾಗಿತ್ತು. ಯಾಕೆಂದರೆ ಇದು ಪರಲೋಕದಲ್ಲಿ ಆರಂಭವಾಗಿ ಅನಂತರ ವಿಶ್ವದಲ್ಲಿ ವ್ಯಾಪಿಸಿದ ಹೋರಾಟವಾಗಿದೆ.

ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು 'ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 498ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಪಾಪದ ಸಮಸ್ಯೆಯನ್ನು ಬಗೆಹರಿಸಲು ದೇವರು ಕೇವಲ ನೀತಿ ಮತ್ತು ಸತ್ಯವನ್ನು ಮಾತ್ರ ಉಪಯೋಗಿಸಬಹುದಾಗಿತ್ತು. ಸೈತಾನನು ವಂಚನೆ ಮತ್ತು ಮುಖಸ್ತುತಿಯನ್ನು ಪ್ರಯೋಗಿಸುತ್ತಾನೆ. ದೇವರು ಇದನ್ನು ಪ್ರಯೋಗಿಸುವುದಿಲ್ಲ. ಸೈತಾನನು ದೇವರ ವಾಕ್ಯವನ್ನು ಮೋಸದಿಂದ ಬದಲಾಯಿಸಲು ಪ್ರಯತ್ನಿಸಿದನು. ಪರಲೋಕದ ದೇವದೂತರೂ ಸಹ ನೀತಿನಿಯಮಗಳನ್ನು ಪಾಲಿಸಬೇಕೆಂದು ದೇವರು ಬಯಸುವುದು ನ್ಯಾಯವಲ್ಲವೆಂದು ಸೈತಾನನು ದೇವರ ಆಡಳಿತದ ಯೋಜನೆಯನ್ನು ಎಲ್ಲಾ ದೇವದೂತರ ಮುಂದೆ ಸುಳ್ಳಾಗಿ ನಿರೂಪಿಸಿದನು. ಅಲ್ಲದೆ ದೇವರು ತಾನು ಸೃಷ್ಟಿಸಿದ ದೇವದೂತರು ತನಗೆ ವಿಧೇಯತೆ ತೋರಿಸಿ ಅಧೀನರಾಗಬೇಕೆಂದು ಬಯಸುವುದರ ಮೂಲಕ ತನ್ನ ಘನತೆ ಗೌರವ ಮತ್ತು ಅಧಿಕಾರವನ್ನು ಹೆಚ್ಚಿಸಿಕೊಳ್ಳ- ಬೇಕೆಂದು ದೇವರು ಅಪೇಕ್ಷಿಸುತ್ತಾನೆಂದು ಸೈತಾನನು ಆತನ ಬಗ್ಗೆ ಸುಳ್ಳು ಅಪವಾದ ಮಾಡಿದನು. ಈ ಕಾರಣದಿಂದ ದೇವರ ಅಧಿಕಾರವು ನ್ಯಾಯಸಮ್ಮತವಾಗಿದ್ದು, ಆತನು ಪ್ರೀತಿಸ್ವರೂಪನಾಗಿದ್ದಾನೆಂಬುದನ್ನು ಪರಲೋಕದ ದೇವದೂತರ ಮುಂದೆ ಮಾತ್ರವಲ್ಲ, ಪಾಪಮಾಡದ ಇತರ ಲೋಕಗಳ ಮುಂದೆಯೂ ರುಜುವಾತು ಪಡಿಸಬೇಕಾಗಿತ್ತು. ಸಮಸ್ತ ವಿಶ್ವಕ್ಕೆ ಒಳ್ಳೆಯದಾಗಬೇಕೆಂದು ತಾನು ಬಯಸುತ್ತಿದ್ದೇನೆಂಬ ರೀತಿಯಲ್ಲಿ ಸೈತಾನನು ವರ್ತಿಸಿದನು ಹಾಗೂ ಆ ರೀತಿ ಕಾಣುವಂತೆ ಮಾಡಿದನು. ಆದರೆ ದೇವರ ನ್ಯಾಯಸಮ್ಮತವಾದ ಸಿಂಹಾಸನವನ್ನು ಬಲಾತ್ಕಾರದಿಂದಲೂ, ಅನ್ಯಾಯದಿಂದಲೂ ದುರಾಕ್ರಮಣ ಮಾಡಿ ಕಿತ್ತುಕೊಳ್ಳಲು ಪ್ರಯತ್ನಿಸಿದ ಸೈತಾನನ ನಿಜವಾದ ಸ್ವಭಾವ ಹಾಗೂ ಉದ್ದೇಶವು ಪರಲೋಕದ ದೇವದೂತರಿಗೂ ಮತ್ತು ಇತರ ಲೋಕಗಳಲ್ಲಿರುವವರಿಗೂ ಮನವರಿಕೆಯಾಗಬೇಕಾಗಿತ್ತು. ಅವನು ತನ್ನ ದುಷ್ಟಕಾರ್ಯಗಳ ಮೂಲಕ ತನ್ನ ಈ ಕೆಟ್ಟಗುಣ ಮತ್ತು ದುಷ್ಟತ್ವವನ್ನು ತೋರ್ಪಡಿಸಲು ಅವನಿಗೆ ಸಮಯಕೊಡಬೇಕಾಗಿತ್ತು".

`ಪ್ರಕಟನೆ 12:7-9ನೇ ವಚನಗಳ ಆಧಾರದಲ್ಲಿ ಯೋಹಾನ 8:44,45ನೇ ವಾಕ್ಯಗಳನ್ನು ಓದಿರಿ. ದೆವ್ವವಾದ ಸೈತಾನನ ಸ್ವಭಾವ ಮತ್ತು ಅವನ ಕುಟಿಲ ತಂತೊ್ರÃಪಾಯಗಳ ಬಗ್ಗೆ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ದೇವರು ಅನ್ಯಾಯಗಾರನು ಮತ್ತು ತನ್ನ ಸೃಷ್ಟಿಯನ್ನು ಪ್ರೀತಿಸದವನೂ ಆಗಿದ್ದಾನೆಂದು ಮನುಷ್ಯರು ಮಾತ್ರವಲ್ಲ, ಇತರ ಲೋಕದವರೂ ಸಹ ನಂಬುವಂತೆ ಸೈತಾನನು ಪ್ರಯತ್ನ ಮಾಡುತ್ತಿದ್ದಾನೆ. ಅಲ್ಲದೆ ದೇವರಾಜ್ಞೆಗಳು ದಬ್ಬಾಳಿಕೆಯಿಂದ ಕೂಡಿದ್ದು ಅನುಸರಿಸಲು ಕಠಿಣವಾಗಿವೆ ಎಂದೂ ಸಹ ಸೈತಾನನು ದೇವರ ಮೇಲೆ ಆರೋಪ ಹೊರಿಸುತ್ತಾನೆ. ಇದು ಆದಿಯಿಂದಲೂ ಅವನ ಕುತಂತ್ರದ ಯೋಜನೆಯಾಗಿದೆ. ಈ ಕಾರಣದಿಂದ ಸೈತಾನನು ಸುಳ್ಳುಗಾರನೂ, ಸುಳ್ಳಿಗೆ ಮೂಲಪುರುಷನೂ ಆಗಿದ್ದಾನೆಂದು ಯೇಸುಸ್ವಾಮಿ ಹೇಳಿರುವುದರಲ್ಲಿ ಆಶ್ಚರ್ಯವಿಲ್ಲ (ಯೋಹಾನ 8:44). ಸೈತಾನನ ಈ ಸ್ವಭಾವಕ್ಕೆ ವ್ಯತಿರಿಕ್ತವಾಗಿ ಯೇಸುವು ಸತ್ಯದ ವಿಷಯದಲ್ಲಿ ಸಾಕ್ಷಿ ಹೇಳುವುದಕ್ಕೋಸ್ಕರ ಈ ಲೋಕಕ್ಕೆ ಬಂದನು (ಯೋಹಾನ 18:37). ಅಲ್ಲದೆ ಸೈತಾನನ ಸುಳ್ಳು ಅಪವಾದಗಳನ್ನು ನೇರವಾಗಿ ಎದುರಿಸಿ, ಅಂತಿಮವಾಗಿ ಮರಣಾಧಿಕಾರಿಯಾದ ಸೈತಾನನನ್ನು ಅಡಗಿಸಿ ಬಿಡುವುದಕ್ಕೂ (ಇಬ್ರಿಯ 2:14) ಅವನ ಕೆಲಸಗಳನ್ನು ಲಯಮಾಡುವುದಕ್ಕೂ ದೇವಕುಮಾರನು ಪ್ರತ್ಯಕ್ಷನಾದನು (1 ಯೋಹಾನನು 3:8).

ಪ್ರಕಟನೆ 12:9,10ನೇ ವಚನಗಳು ಸೈತಾನನ ಬಗ್ಗೆ ಹೆಚ್ಚಾಗಿ ಕೆಳಕಂಡಂತೆ ತಿಳಿಸುತ್ತವೆ. ಅವನು:

(1) ಪುರಾತನ ಘಟಸರ್ಪ (2) ದೇವರ ಮಕ್ಕಳಾದ ಸಹೋದರರ ಮೇಲೆ ಹಗಲಿರುಳು ದೂರು ಹೇಳಿದ ದೂರುಗಾರ (3) ಭೂಲೋಕದವರನ್ನೆಲ್ಲಾ ಮರುಳು ಗೊಳಿಸುವ ಮಹಾಘಟಸರ್ಪ.

ಗ್ರೀಕ್‌ಭಾಷೆಯಲ್ಲಿ ದೆವ್ವ ಎಂಬ ಪದಕ್ಕೆ ದೂರುಗಾರನು, ಚಾಡಿಕೋರನು ಎಂಬ ಅರ್ಥವೂ ಇದೆ. ಸೈತಾನನು ಮತ್ತು ದೇವರ ನಡುವಣ ಮಹಾಹೋರಾಟದ ಸ್ವರೂಪವು ದೇವರ ಗುಣಸ್ವಭಾವಗಳ ಬಗ್ಗೆ ನಮಗಿರುವ ನಂಬಿಕೆಯ ವಿರುದ್ಧವಾದ ಹೋರಾಟವಾಗಿದೆ.