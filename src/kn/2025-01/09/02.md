---
title:  ಇದು ಒಬ್ಬ ವೈರಿ ಮಾಡಿದ ಕೆಲಸ
date:   23/02/2025
---

`ಮತ್ತಾಯ 13:24-27ನೇ ವಚನಗಳನ್ನು ಓದಿರಿ. ನಮ್ಮ ಲೋಕದಲ್ಲಿರುವ ಕೆಟ್ಟತನವನ್ನು ತಿಳಿದುಕೊಳ್ಳಲು ಈ ಸಾಮ್ಯವು ಹೇಗೆ ಸಹಾಯ ಮಾಡುತ್ತದೆ?`

ಯೇಸುಸ್ವಾಮಿಯು ಈ ಸಾಮ್ಯದಲ್ಲಿ ತನ್ನ ಹೊಲದಲ್ಲಿ ಒಳ್ಳೆಯ ಬೀಜಗಳನ್ನು ಮಾತ್ರ ಬಿತ್ತಿದ್ದ ಒಬ್ಬ ಹೊಲದ ಒಡೆಯನ ಕಥೆಯನ್ನು ತಿಳಿಸುತ್ತಾನೆ. ಆದರೆ ಗೋದಿಯೊಂದಿಗೆ ಹಣಜಿಯೂ (ಕಳೆ) ಸಹ ಬೆಳೆಯಿತು. ಯಜಮಾನನ ಆಳುಗಳು ಅವನ ಬಳಿಗೆ ಬಿಂದು- "ಅಯ್ಯಾ, ನೀನು ನಿನ್ನ ಹೊಲದಲ್ಲಿ ಒಳ್ಳೆಯ ಬೀಜ ಬಿತ್ತಿದೆಯಲ್ಲಾ, ಹಣಜಿ ಎಲ್ಲಿಂದ ಬಂತು?" ಎಂದು ಕೇಳಿದರು (ಮತ್ತಾಯ 13:27). ಲೋಕದಲ್ಲಿ ಕೆಟ್ಟತನವು ಯಾಕೆ ತುಂಬಿದೆ ಎಂದು ಜನರು ಇಂದು ಪ್ರಶ್ನಿಸುತ್ತಾರಲ್ಲಾ! ಅದಕ್ಕೆ ಇದು ಹೋಲಿಕೆಯಾಗಿದೆ. ದೇವರು ಲೋಕದಲ್ಲಿ ಉಂಟು ಮಾಡಿದ್ದೆಲ್ಲವೂ ಒಳ್ಳೆಯದೇ ಆಗಿತ್ತು; ಹಾಗಿದ್ದಲ್ಲಿ ಕೆಟ್ಟದ್ದು ಯಾಕೆ ಇಲ್ಲಿ ಕಂಡುಬರುತ್ತಿದೆ?

`ಮತ್ತಾಯ 13:37-40ನೇ ವಚನಗಳಲ್ಲಿ ಕ್ರಿಸ್ತನು ನೀಡಿರುವ ವಿವರಣೆಯನ್ನು ನೆನಪಿನಲ್ಲಿಟ್ಟುಕೊಂಡು 13:28-30ನೇ ವಚನಗಳನ್ನು ಓದಿರಿ.`

ಆಳುಗಳು ಕೇಳಿದ ಪ್ರಶ್ನೆಗೆ ಹೊಲದ ಯಜಮಾನನು "....ಇದು ಒಬ್ಬ ವೈರಿ ಮಾಡಿದ ಕೆಲಸ...." ಎಂದು ಉತ್ತರಿಸುತ್ತಾನೆ (13:28). 37ನೇ ವಚನದಲ್ಲಿ ಯೇಸುಸ್ವಾಮಿಯು "ಒಳ್ಳೆಯ ಬೀಜವನ್ನು ಬಿತ್ತುವವನು ಮನುಷ್ಯಕುಮಾರನು; ಹಣಜಿಯನ್ನು ಬಿತ್ತಿದವನು ಸೈತಾನನು...." ಎಂದು ತಿಳಿಸುತ್ತಾನೆ (13:39). ಕ್ರಿಸ್ತನು ಈ ಉತ್ತರದ ಮೂಲಕ ತನ್ನ ಮತ್ತು ಸೈತಾನನ ನಡುವೆ ನಡೆಯುವ ಮಹಾ ಸಂಘರ್ಷವನ್ನು ಸ್ಪಷ್ಟವಾಗಿ ತಿಳಿಸುತ್ತಾನೆ. ಈ ಲೋಕದಲ್ಲಿ ದುಷ್ಟತನವು ಯಾಕೆ ತುಂಬಿದೆ? ಯಜಮಾನನನ್ನು ವಿರೋಧಿಸುವ ವೈರಿಯು ಎಲ್ಲಾ ರೀತಿಯ ಕೆಟ್ಟತನಕ್ಕೆ ಕಾರಣನಾಗಿದ್ದಾನೆ. "ಇದು ಒಬ್ಬ ವೈರಿ (ಸೈತಾನನು) ಮಾಡಿದ ಕೆಲಸವಾಗಿದೆ (13:28).

ಹೊಲದ ಯಜಮಾನನು ಹಣಜಿ ಅಂದರೆ ಕಳೆಯನ್ನು ಒಬ್ಬ ವೈರಿ ಬಿತ್ತಿದನು ಎಂದು ಹೇಳಿದಾಗ, ಅವನ ಆಳುಗಳು- "ಹಾಗಾದರೆ ನಾವು ಅದನ್ನು ಆರಿಸಿ ತೆಗೆಯೋಣವೋ?" ಎಂದು ಕೇಳುತ್ತಾರೆ (13:28). ಅಂದರೆ ದುಷ್ಟತನವನ್ನು ಯಾಕೆ ತಕ್ಷಣವೇ ನಿರ್ಮೂಲ ಮಾಡಬಾರದೆಂದು ಆಳುಗಳು ಹೊಲದ ಯಜಮಾನನ್ನು ಪ್ರಶ್ನಿಸುತ್ತಾರೆ. ಆದರೆ ಯಜಮಾನನು- "ಬೇಡ, ಹಣಜಿಯನ್ನು ಆರಿಸಿ ತೆಗೆಯುವಾಗ, ಅದರ ಸಂಗಡ ಗೋದಿಯನ್ನೆಲ್ಲಾದರೂ ಕಿತ್ತೀರಿ? ಸುಗ್ಗೀಕಾಲದ ತನಕ ಅವೆರಡೂ ಬೆಳೆಯಲಿ..." ಎಂದು ಹೇಳಿದನು (ಮತ್ತಾಯ 13:29,30; ಮಾರ್ಕ 4:29). ದೇವರು ಕೊನೆಯಲ್ಲಿ ದುಷ್ಟತನವನ್ನು ಸಂಪೂರ್ಣವಾಗಿ ನಾಶ ಮಾಡುತ್ತಾನೆಂದು ಈ ಸಾಮ್ಯವು ತಿಳಿಸುತ್ತದೆ. ಸುಗ್ಗೀಕಾಲಕ್ಕೆ ಮೊದಲು ಕಳೆಯನ್ನು ಕಿತ್ತಲ್ಲಿ, ಅಕ್ಕಪಕ್ಕದಲ್ಲಿರುವ ಗೋಧಿಗೂ ಸಹ ಹಾನಿಯಾಗುವ ಸಂಭವವಿದೆ. ಈ ಕಾರಣದಿಂದ ಹಣಜಿಯನ್ನು ಈಗಲೇ ಕೇಳಬಾರದೆಂದು ಯಜಮಾನನು ಆಳುಗಳಿಗೆ ತಿಳಿಸಿದನು.

`ಸಭೆಯಲ್ಲಿ ಒಳ್ಳೆಯವರು ಮತ್ತು ಕೆಟ್ಟವರು ಇಬ್ಬರೂ ಇರುತ್ತಾರೆ. ಒಳ್ಳೆಯವರ ನಡುವೆ ಇರುವ ಕೆಟ್ಟವರನ್ನು ಈಗಲೇ ಕಿತ್ತುಹಾಕಬೇಕೆಂದು ಪ್ರಯತ್ನಿಸುವುದರಿಂದಾಗುವ ಕೆಲವು ಅಪಾಯಗಳೇನು? ಅದೇ ಸಮಯದಲ್ಲಿ ನಾವು ಎದುರಿಸುವ ದುಷ್ಟತನದ ಬಗ್ಗೆಯೂ ನಿರ್ಲಕ್ಷ್ಯ ತೋರಬಾರದೆಂದು ಇದು ಹೇಗೆ ತಿಳಿಸುತ್ತದೆ?`