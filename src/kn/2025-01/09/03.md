---
title:  ನಮ್ಮ ಲೋಕದಲ್ಲಿ ಮಹಾಹೋರಾಟದ ಆರಂಭ
date:   24/02/2025
---

ಮತ್ತಾಯ 13ನೇ ಅಧ್ಯಾಯದಲ್ಲಿ ಹೊಲದ ಯಜಮಾನನು ಒಳ್ಳೆಯ ಬೀಜವನ್ನು ಮಾತ್ರ ಬಿತ್ತಿದ್ದನೆಂದು ಆಳುಗಳು ತಿಳಿಸುತ್ತಾರೆ. ಆದರೆ ಹಣಜಿ ಅಂದರೆ ಕಳೆ ಎಲ್ಲಿಂದ ಬಂತೆಂದು ಕೇಳುತ್ತಾರೆ. ಇದಕ್ಕೆ ಸಮಾನಾಂತರವಾಗಿ ದೇವರು ಈ ಲೋಕವನ್ನು ಪರಿಪೂರ್ಣವಾಗಿ ಒಳ್ಳೆಯದಾಗಿ ಉಂಟುಮಾಡಿದ್ದಲ್ಲಿ, ಕೆಟ್ಟತನವು ಹೇಗೆ ಆರಂಭವಾಯಿತು? ಎಂಬ ಪ್ರಶ್ನೆಯು ಉಂಟಾಗುತ್ತದೆ.

`ಆದಿಕಾಂಡ 1:31ನೇ ವಚನ ಓದಿರಿ. ದೇವರು ಸೃಷ್ಟಿಯ ಕಾರ್ಯವನ್ನೆಲ್ಲಾ ಆರುದಿನಗಳಲ್ಲಿಮುಕ್ತಾಯಗೊಳಿಸಿದಾಗ, ಈ ಲೋಕವು ಹೇಗಿತ್ತೆಂದು ಈ ವಚನವು ತಿಳಿಸುತ್ತದೆ? ಹಾಗೂ ಇದಕ್ಕೆ ಉತ್ತರವು ಯಾಕೆ ಮುಖ್ಯವಾಗಿದೆ?`

ದೇವರು ತಾನು ಉಂಟುಮಾಡಿದ್ದೆಲ್ಲವನ್ನೂ ನೋಡಲಾಗಿ ಅದು ಬಹು ಒಳ್ಳೇದಾಗಿತ್ತು (ಆದಿಕಾಂಡ 1:31). ಈ ಲೋಕದಲ್ಲಿ ದೇವರು ಯಾವುದೇ ಕೆಟ್ಟದ್ದನ್ನು ಸೃಷ್ಟಿಸಿರಲಿಲ್ಲ. ಹಾಗಿದ್ದಲ್ಲಿ ನಮ್ಮ ಲೋಕಕ್ಕೆ ಕೆಟ್ಟತನವು ಹೇಗೆ ಬಂದಿತು?

`ಆದಿಕಾಂಡ 3:1-7ನೇ ವಚನಗಳು ನಮ್ಮ ಲೋಕಕ್ಕೆ ಪಾಪ ಅಥವಾ ಕೆಟ್ಟತನವು ಹೇಗೆ ಬಂದಿತೆಂದು ತಿಳಿಸುತ್ತವೆ? ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾ ಹೋರಾಟದ ಸ್ವರೂಪದ ಬಗ್ಗೆ ಇದು ಏನನ್ನು ತಿಳಿಸುತ್ತದೆ? (ಪ್ರಕಟನೆ 12:7-9ನೇ ವಚನಗಳನ್ನು ಓದಿರಿ).`

ಈ ವಿವರಣೆಯಲ್ಲಿ (ಆದಿಕಾಂಡ 3:1-7) ಸರ್ಪವು ದೇವರಸ್ವಭಾವದ ಬಗ್ಗೆ ಸುಳ್ಳು ಹೇಳುವುದನ್ನು ಕಾಣಬಹುದು. ಲೋಕದವರನ್ನೆಲ್ಲಾ ಮರುಳುಗೊಳಿಸುವ ಈ ಪುರಾತನ ಘಟಸರ್ಪವು ಸೈತಾನನಾಗಿದ್ದಾನೆ (ಪ್ರಕಟನೆ 12:9). ಸರ್ಪವು ಏದೆನ್ ತೋಟದಲ್ಲಿ ಹವ್ವಳಿಗೆ- "ತೋಟದಲ್ಲಿರುವ ಯಾವ ಮರದ ಹಣ್ಣನ್ನೂ ನೀವು ತಿನ್ನಬಾರದೆಂದು ದೇವರು ಅಪ್ಪಣೆ ಕೊಟ್ಟಿರುವುದು ನಿಜವೇ?" ಎಂದು ಪ್ರಶ್ನಿಸುವುದರ ಮೂಲಕ ದೇವರ ಆದೇಶದ ವಿಷಯದಲ್ಲಿ ಆಕೆಯ ಮನಸ್ಸಿನಲ್ಲಿ ಸಂಶಯ ಹುಟ್ಟಿಸಿದನು. ಅನಂತರ ಆ ಸರ್ಪವು ಹವ್ವಳಿಗೆ- "ನೀವು ಹೇಗೂ ಸಾಯುವುದಿಲ್ಲ..." ಎಂದು ಹೇಳುವ ಮೂಲಕ (ಆದಿಕಾಂಡ 3:4) ಸುಳ್ಳು ಹೇಳಿ ದೇವರು ಕೊಟ್ಟ ಆದೇಶಕ್ಕೆ ನೇರವಾಗಿ ಸವಾಲು ಹಾಕಿತು.

ಈ ಸನ್ನಿವೇಶದಲ್ಲಿ ಸೈತಾನನು ಅಥವಾ ದೇವರು- ಈ ಇಬ್ಬರಲ್ಲಿ ಒಬ್ಬರು ಹವ್ವಳಿಗೆ ಸುಳ್ಳು ಹೇಳಿದರು. ಈಗ ಹವ್ವಳು ದೇವರು ಹೇಳಿದ ಮಾತಿಗೆ ನಂಬಿಕೆಯಿಂದ ವಿಧೇಯಳಾಗಬೇಕೋ ಅಥವಾ ಸೈತಾನನ ಮಾತನ್ನು ನಂಬಬೇಕೋ? ಎಂಬ ಆಯ್ಕೆ ಮಾಡಬೇಕಾಗಿತ್ತು.

ಇಲ್ಲಿ ಮಾತ್ರವಲ್ಲ, ಸತ್ಯವೇದದಾದ್ಯಂತ ಕ್ರಿಸ್ತನ ಮತ್ತು ಸೈತಾನನ ನಡುವಣ ಮಹಾಹೋರಾಟದ ಸ್ವರೂಪವು ಇವರಿಬ್ಬರಲ್ಲಿ ಯಾರನ್ನು ನಂಬಬೇಕು? ಯಾರಿಗೆ ವಿಧೇಯರಾಗಬೇಕು ಎಂಬ ಪ್ರಮುಖ ಪ್ರಶ್ನೆಯನ್ನು ತಿಳಿಸುತ್ತದೆ. ಇದು ಸಂಪೂರ್ಣವಾಗಿ ಪ್ರೀತಿಗೆ ಸಂಬಂಧ ಹೊಂದಿದೆ. ಈ ಕಾರಣದಿಂದಲೇ ನೀವು ವಿಶ್ವಾಸದಿಂದ ಒಬ್ಬರಲ್ಲಿ ಭರವಸೆ ಇಟ್ಟಾಗ, ಅದು ನಿಮ್ಮಲ್ಲಿ ಆಳವಾದ ಪರಿಣಾಮ ಬೀರುತ್ತದೆ. ಆಗ ನೀವು ಆ ವ್ಯಕ್ತಿ ಹೇಳುವುದನ್ನು ಕೇಳಿ ಅದರಂತೆ ನಡೆಯುತ್ತೀರಿ.

ಆದಿಕಾಂಡ 3:15ನೇ ವಚನ ಓದಿರಿ. ದೇವರು ಸೈತಾನನಿಗೆ - ಈ ಸ್ತ್ರೀ ಸಂತಾನವು ಅಂದರೆ ಮೆಸ್ಸೀಯನಾದ ಕ್ರಿಸ್ತನು ನಿನ್ನ ತಲೆಯನ್ನು ಜಜ್ಜುವನು ಎಂದು ಹೇಳುತ್ತಾನೆ. ವಿದ್ವಾಂಸರು ಇದು ಸತ್ಯವೇದದಲ್ಲಿ ತಿಳಿಸಿರುವ ಮೊದಲನೆ ಶುಭವಾರ್ತೆಯಾಗಿದೆ ಎಂದು ಹೇಳುತ್ತಾರೆ.

`ಇವೆರಡೂ ಸತ್ಯಾಂಶಗಳ ಆಧಾರದಿಂದ ಹೇಗೆ ಮಹಾಹೋರಾಟವು ವಾಸ್ತವವೆಂಬುದನ್ನು ದೃಢಪಡಿಸುತ್ತವೆ? ಅಲ್ಲದೆ ನಮಗೆ ಹೇಗೆ ನಿರೀಕ್ಷೆ ನೀಡುತ್ತದೆ?`