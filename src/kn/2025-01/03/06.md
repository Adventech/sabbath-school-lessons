---
title:  ಯೋಗ್ಯವಾದ ಉದ್ದೇಶ
date:   16/01/2025
---

ದೇವರು ನಮ್ಮ ಮಧ್ಯಸ್ಥನೂ, ಕರುಣಾಳುವೂ ಹಾಗೂ ಪ್ರೀತಿಸ್ವರೂಪನೂ ಆಗಿದ್ದಾನೆ. ಆದುದರಿಂದ ಆತನ ಪ್ರೀತಿಗೆ ನಾವು ಕೃತಜ್ಞತಾಭಾವದಿಂದ ತೋರಿಸುವ ಉಪಕಾರ ಸ್ತುತಿಯೂ ಎಷ್ಟೇ ಚಿಕ್ಕಪ್ರಮಾಣದಲ್ಲಿದ್ದರೂ ದೇವರು ಅದನ್ನು ಹರ್ಷದಿಂದ ಸ್ವೀಕರಿಸುತ್ತಾನೆ. ಪರಿಪೂರ್ಣವಾಗಿ ಸ್ವತಃ ನೀತಿವಂತನೂ ಹಾಗೂ ಪ್ರೀತಿಗೆ ಏಕಮಾತ್ರ ಯೋಗ್ಯನೂ ಆಗಿರುವ ಕ್ರಿಸ್ತನ ಮೂಲಕ ನಾವು ಪ್ರತಿಯೊಬ್ಬರೂ ಸಹ ದೇವರ ದೃಷ್ಟಿಯಲ್ಲಿ ಪ್ರೀತಿಪಾತ್ರರೂ ಹಾಗೂ ನೀತಿವಂತರೂ ಎಂದು ಎಣಿಸಲ್ಪಡುತ್ತೇವೆ. ಆಗ ನಾವು ಆತನೊಂದಿಗೆ ಯುಗಯುಗಾಂತರಗಳಲ್ಲಿಯೂ ಪರಿಪೂರ್ಣವಾದ ಪ್ರೀತಿಯಿಂದ ಜೀವಿಸುತ್ತೇವೆ. ಇದು ನಮಗೆ ಬಿಡುಗಡೆಯ ಮಹಾನಿರೀಕ್ಷೆಯಾಗಿದ್ದು, ಪರಲೋಕದಲ್ಲಿ ಕ್ರಿಸ್ತನು ನಮಗಾಗಿ ಮಧ್ಯಸ್ಥನಾಗಿ ಸೇವೆ ಮಾಡುತ್ತಿರುವ ಕಾರಣದಿಂದ ಉಂಟಾಗುತ್ತದೆ.

ಆದರೆ ಈ ಬಿಡುಗಡೆಯ ಮಹಾನಿರೀಕ್ಷೆಯಲ್ಲಿ ನಾನೂ ಸಹ ಇದ್ದೇನೆಯೇ ಎಂದು ನಿಮಗೆ ಆಶ್ಚರ್ಯವಾಗಬಹುದು. ಒಂದು ವೇಳೆ ನಾನು ಇದಕ್ಕೆ ಯೋಗ್ಯನಾಗಿರದಿದ್ದಲ್ಲಿ ಬೇರೆ ಯಾವ ಮಾರ್ಗವಿದೆ? ನನ್ನಲ್ಲಿ ಅಂತಹ ದೃಢನಂಬಿಕೆ ಇಲ್ಲದಿದ್ದಲ್ಲಿ ನನ್ನ ಪರಿಸ್ಥಿತಿಯೇನು?

ಮಾರ್ಕ 9:17-29ನೇ ವಚನಗಳನ್ನು ಓದಿರಿ. ಈ ಘಟನೆಯಲ್ಲಿ ಮೂಕದೆವ್ವ ಹಿಡಿದಿದ್ದ ಬಾಲಕನ ತಂದೆಗೆ ಕರ್ತನಾದ ಕ್ರಿಸ್ತನು ಹೇಗೆ ಪ್ರತಿಕ್ರಿಯೆ ನೀಡಿದನು? ನಮ್ಮ ನಂಬಿಕೆಯು ದೇವರ ದೃಷ್ಟಿಯಲ್ಲಿ ಯೋಗ್ಯವಾಗಿರಲಿಕ್ಕೆ ನಮ್ಮಲ್ಲಿ ನಂಬಿಕೆಯು ಯಾವ ಪ್ರಮಾಣದಲ್ಲಿರಬೇಕು?

ಯೇಸುವಿನ ಶಿಷ್ಯರಿಂದ ಬಾಲಕನಿಗೆ ಹಿಡಿದಿದ್ದ ಮೂಕದೆವ್ವವನ್ನು ಬಿಡಿಸಲು ಆಗಿದೆಹೋಯಿತು. ಇದರಿಂದ ಅವನ ತಂದೆಗೆ ನಿರಾಶೆಯಾಗಿ ಎಲ್ಲಾ ನಿರೀಕ್ಷೆ ಕಳೆದುಕೊಂಡನು. ಆದರೆ ಯೇಸುಕ್ರಿಸ್ತನು ಅವನ ಬಳಿಗೆ ಬಂದು "ನಂಬುವವನಿಗೆ ಎಲ್ಲಾ ಆಗುವುದು" ಎಂದು ಹೇಳಿದನು (ಮಾರ್ಕ 9:23). ಅದಕ್ಕೆ ಹುಡುಗನ ತಂದೆಯು ಕಣ್ಣೀರಿಡುತ್ತಾ- "ನಂಬುತ್ತೇನೆ, ನನಗೆ ನಂಬಿಕೆ ಕಡಿಮೆಯಾಗಿದ್ದರೂ ಸಹಾಯ ಮಾಡು" ಎಂದು ಹೇಳಿದನು (9:24).

ಯೇಸುಸ್ವಾಮಿಯು ಆ ಬಾಲಕನ ತಂದೆಗೆ- "ನಿನಗೆ ನಂಬಿಕೆ ಹೆಚ್ಚಾದಾಗ ನಿನ್ನ ಮಗನನ್ನು ಕರೆದುಕೊಂಡು ಬಾ, ಆಗ ಅವನ ದೆವ್ವವನ್ನು ಬಿಡಿಸುತ್ತೇನೆ" ಎಂದು ಹೇಳಲಿಲ್ಲ. ಬದಲಾಗಿ ತಂದೆಯು- "ನನ್ನಲ್ಲಿ ನಂಬಿಕೆ ಕಡಿಮೆಯಾಗಿದ್ದರೂ ಸಹಾಯ ಮಾಡು" ಎಂದು ಹೇಳಿದ ಮಾತು ಸಾಕಾಯಿತು ಎಂಬುದನ್ನು ಗಮನಿಸಿ. "ನಂಬಿಕೆಯಿಲ್ಲದೆ ದೇವರನ್ನು ಮೆಚ್ಚಿಸುವುದು ಅಸಾಧ್ಯ (ಇಬ್ರಿಯ 11:6). ಆದಾಗ್ಯೂ ಯೇಸುವು ನಮ್ಮ ನಂಬಿಕೆಯು ಅಲ್ಪವಾಗಿದ್ದರೂ, ಅದನ್ನು ಅಂಗೀಕರಿಸುತ್ತಾನೆ. ಕ್ರಿಸ್ತನ ಮಧ್ಯಸ್ಥಿಕೆಯಿಂದ ನಮ್ಮ ನಂಬಿಕೆಯ ಮೂಲಕ ದೇವರನ್ನು ಮೆಚ್ಚಿಸಬಹುದು. ಮೂಕದೆವ್ವ ಹಿಡಿದಿದ್ದ ಹುಡುಗನ ತಂದೆಯಂತೆ ನಾವೂ ಸಹ ನಂಬಿಕೆಯ ಮೂಲಕ ದೇವರಿಗೆ ಮೆಚ್ಚಿಕೆಯಾಗುವ ರೀತಿಯಲ್ಲಿ ವರ್ತಿಸಬಹುದು.

ಆದುದರಿಂದ ನಾವು ಪೌಲನ ಹಿತೋಪದೇಶ ಪ್ರಕಾರ ದೇವರಿಗೆ ಮೆಚ್ಚಿಕೆಯಾಗುವಂತೆ ನಡೆದುಕೊಳ್ಳುವುದು ನಮ್ಮ ಯೋಗ್ಯವಾದ ಉದ್ದೇಶವಾಗಿರಬೇಕು (2 ಕೊರಿಂಥ 5:9,10; ಕೊಲೊಸ್ಸೆ 1:10; 1 ಥೆಸಲೋನಿಕ 4:1 ಹಾಗೂ ಇಬ್ರಿಯ 11:5). ನಮ್ಮ ವೈಯಕ್ತಿಕವಾದ ಹಿತಾಸಕ್ತಿಯನ್ನು ಬಿಟ್ಟು, ನಾವು ಪ್ರೀತಿಸುವವರ ಹಿತಾಸಕ್ತಿಗಾಗಿಯೂ ಹಾಗೂ ನಮ್ಮ ಪ್ರೀತಿಯು ಇತರರಿಗೂ ವಿಸ್ತರಿಸುವಂತೆಯೂ ನಮ್ಮಲ್ಲಿ ಒಂದು ಪರಿಪೂರ್ಣ ಬದಲಾವಣೆ ತರಬೇಕೆಂದು ದೇವರಲ್ಲಿ ಬೇಡಿಕೊಳ್ಳಬೇಕು. ಈ ವಿಷಯದಲ್ಲಿ ಅಪೋಸ್ತಲನಾದ ಪೌಲನು ಹೀಗೆ ತಿಳಿಸುತ್ತಾನೆ:

"ಕ್ರೆೈಸ್ತ ಸಹೋದರರು ಅಣ್ಣತಮ್ಮಂದಿರೆಂದು ಒಬ್ಬರನ್ನೊಬ್ಬರು ಪ್ರೀತಿಸಿರಿ. ಮಾನ ಮರ್ಯಾದೆ ತೋರಿಸುವುದರಲ್ಲಿ ಒಬ್ಬರಿಗಿಂತ ಒಬ್ಬರು ಮುಂದಾಗಿರಿ... ಕರ್ತನ ಸೇವೆ ಮಾಡುವವರಾಗರ‍್ರಿ. ಕ್ರೆೈಸ್ತರು ನಿರೀಕ್ಷಿಸುವ ಮಹಾಪದವಿಯನ್ನು ನೆನಸಿ ಉಲ್ಲಾಸವಾಗರ‍್ರಿ.... ಬೇಸರಗೊಳ್ಳದೆ ಪ್ರಾರ್ಥನೆ ಮಾಡಿರಿ. ದೇವಜನರಿಗೆ ಕೊರತೆ ಬಂದಾಗ ಸಹಾಯಮಾಡಿರಿ; ಅತಿಥಿ ಸತ್ಕಾರವನ್ನು ಅಭ್ಯಾಸಿಸಿರಿ" (ರೋಮಾಯ 12:10-13).

`ದೇವರು ಕ್ರಿಸ್ತನ ಮೂಲಕ ನಮ್ಮನ್ನು ಅಂಗೀಕರಿಸಿಕೊಂಡಿರುವಾಗ ನಾವು ಇನ್ನೆಷ್ಟಾಗಿ ಇತರರನ್ನು ಪ್ರೀತಿಸಬೇಕು? ನಿನ್ನ ನೆರೆಯವನನ್ನು ನಿನ್ನಂತೆಯೇ ಪ್ರೀತಿಸಬೇಕು ಹಾಗೂ ಜನರು ನಿಮಗೆ ಏನು ಮಾಡಬೇಕೆಂದು ಅಪೇಕ್ಷಿಸುತ್ತೀರೋ, ಅದನ್ನು ನೀವು ಅವರಿಗೆ ಮಾಡಿರಿ" ಎಂಬ ಆಜ್ಞೆಗಳ ಮೇಲೆ ಇದು ಯಾವ ಹೆಚ್ಚಿನ ಅರಿವನ್ನು ನಿಮ್ಮಲ್ಲಿ ಮಾಡಿಸುತ್ತದೆ?`