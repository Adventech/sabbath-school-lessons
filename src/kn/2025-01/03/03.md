---
title:  ಉಲ್ಲಾಸ ಪಡುವುದು
date:   13/01/2025
---

ನಾವು ಪ್ರತಿಯೊಬ್ಬರೂ ದೇವರ ದೃಷ್ಟಿಯಲ್ಲಿ ಅಪರಿಮಿತವಾದ ಮೌಲ್ಯ ಹೊಂದಿದ್ದೇವೆ. ಇದು ನಾವು ಊಹಿಸಲಿಕ್ಕೂ ಕಠಿಣವಾಗಬಹುದು. ಆದರೆ ಒಬ್ಬ ವ್ಯಕ್ತಿಯು ರಕ್ಷಣೆ ಹೊಂದಿದರೂ, ದೇವರು ಉಲ್ಲಾಸಪಡುತ್ತಾನೆ.

`ಚೆಫನ್ಯ 3:17ನೇ ವಚನ ಓದಿರಿ. ಈ ವಾಕ್ಯವು ಕೆಟ್ಟಕುಮಾರನ ಸಾಮ್ಯದ ಬಗ್ಗೆ ಹೇಗೆ ಹೆಚ್ಚಿನ ಜ್ಞಾನವನ್ನು ನೀಡುತ್ತದೆ?`

ರಕ್ಷಿಸಲ್ಪಟ್ಟ ಜನರ ವಿಷಯದಲ್ಲಿ ದೇವರು ಉಲ್ಲಾಸಿಸೇ ಉಲ್ಲಾಸಿಸುವನೆಂದು ಮೇಲಿನ ವಾಕ್ಯವು ಸ್ಪಷ್ಟವಾಗಿ ತಿಳಿಸುತ್ತದೆ. ದೇವರು ನಾವು ರಕ್ಷಿಸಲ್ಪಟ್ಟಾಗ ಯಾವ ರೀತಿಯಲ್ಲಿ ಹರ್ಷದಿಂದ ಉಲ್ಲಾಸಿಸುವನೆಂಬುದನ್ನು ಚೆಫನ್ಯ 3:17ನೇ ವಚನವು ವರ್ಣಿಸುತ್ತದೆ.

ಈ ವಾಕ್ಯದ ಪ್ರಕಾರ ದೇವರು ತನ್ನ ಜನರ ಮಧ್ಯದಲ್ಲಿ ಶೂರನಾಗಿದ್ದನೆಂಬುದನ್ನು ಗಮನಿಸಿ. ದೇವರು ಮತ್ತು ನಮ್ಮ ನಡುವೆ ಇರುವ ನಿಕಟವಾದ ಪ್ರೀತಿಯ ಈ ಸಂಬಂಧದಿಂದ ಆತನು ನಮ್ಮೊಂದಿಗೆ ಸಮಾಧಾನಗೊಂಡಿದ್ದಾನೆ. ಇದು ನೇರವಾಗಿ ದೇವರ ಸನ್ನಿಧಿಯಿಂದಲೇ ತಕ್ಷಣವೇ ಉಂಟಾಗುತ್ತದೆ. ಕೆಟ್ಟಕುಮಾರನನ್ನು ದೂರದಿಂದಲೇ ಕಂಡಾಗ, ಅವನ ತಂದೆಯು ಓಡಿಹೋಗಿ ಅವನಿಗೆ ಮುದ್ದಿಡುತ್ತಾನೆ. ಅದೇ ರೀತಿ ದೇವರು ತನ್ನ ಜನರ ಮಧ್ಯದಲ್ಲಿ ವಾಸವಾಗಿದ್ದಾನೆ.

ಯೆಶಾಯ 62:4ನೇ ವಚನದಲ್ಲಿ ಇದೇ ರೀತಿಯಾದ ರೂಪಾಲಂಕಾರವು ಒಂದು ವಿವಾಹದ ದೃಷ್ಟಾಂತದ ಮೂಲಕ ತಿಳಿಸಲ್ಪಟ್ಟಿದೆ. ಈ ವಾಕ್ಯದ ಪ್ರಕಾರ ದೇವಜನರು 'ಹೆಷ್ಚಿಬಾ' ಅಂದರೆ 'ಎನ್ನುಲ್ಲಾಸಿನಿ' ಎಂದು ಕರೆಯಲ್ಪಟ್ಟಿದ್ದಾರೆ ಹಾಗೂ ದೇಶವು 'ಬೆಯೂಲಾ' ಅಂದರೆ 'ವಿವಾಹಿತೆ' ಎಂದು ಹೆಸರಾಗುವುದು. ಇದಕ್ಕೆ ಕಾರಣವೇನು? ಯಾಕೆಂದರೆ "ಯೆಹೋವನು ನಿನ್ನಲ್ಲಿ ಉಲ್ಲಾಸಗೊಳ್ಳುತ್ತಾನೆ; ನಿನ್ನ ಸೀಮೆಗೆ ವಿವಾಹವಾಗುವುದು" (ಯೆಶಾಯ 6:4) ತಂದೆಯು ಕೆಟ್ಟುಹೋಗಿದ್ದ ತನ್ನ ಎರಡನೇ ಮಗನು ಹಿಂದಿರುಗಿ ಬಂದಾಗ, ಹೇಗೆ ಉಲ್ಲಾಸಪಟ್ಟನೋ, ಅದೇರೀತಿ ದೇವರು ನಮ್ಮ ವಿಷಯದಲ್ಲಿ ಹರ್ಷಗೊಳ್ಳುವನು. ದೇವರ ಈ ಹರ್ಷಾನಂದವು ನಾವು ಪರಲೋಕಕ್ಕೆ ಸೇರಲ್ಪಟ್ಟಾಗ, ತನ್ನ ಉನ್ನತಮಟ್ಟವನ್ನು ಮುಟ್ಟಲಿದೆ.

`ಎಫೆಸ 5:25,28ನೇ ವಚನಗಳನ್ನು ಓದಿರಿ. ಪುರುಷರು ಎಂತಹ ಪ್ರೀತಿಯನ್ನು ತಮ್ಮ 'ಹೆಂಡತಿಯರಿಗೆ ತೋರಿಸಬೇಕೆಂದು ಇವು ತಿಳಿಸುತ್ತವೆ?`

"ಕ್ರಿಸ್ತನು ಸಭೆಯನ್ನು ಪ್ರೀತಿಸಿದ ಪ್ರಕಾರ, ಪುರುಷರು ತಮ್ಮ ಹೆಂಡತಿಯರನ್ನು ಪ್ರೀತಿಸಬೇಕು. ದೇವರು ಅದನ್ನು ಪ್ರತಿಷ್ಠೆಪಡಿಸುವುದಕ್ಕಾಗಿ ತನ್ನನ್ನು ಒಪ್ಪಿಕೊಟ್ಟನು" ಎಂದು ಎಫೆಸ 5:25ನೇ ವಚನವು ತಿಳಿಸುತ್ತದೆ. ಪುರುಷರು ತಮ್ಮ ಹೆಂಡತಿಯರನ್ನು ನಿಸ್ವಾರ್ಥವೂ, ಮತ್ತು ತ್ಯಾಗಪೂರ್ವಕವಾದ ಪ್ರೀತಿಯಿಂದಲೂ ಪ್ರೀತಿಸಬೇಕೆಂಬ ವಿಷಯವನ್ನು ಪ್ರಾಮುಖ್ಯವಾಗಿ ತಿಳಿಸುತ್ತದೆ. ಅಲ್ಲದೆ ಕ್ರಿಸ್ತನೂ ಸಹ ತನ್ನ ಜನರೂ ವಧುವೂ ಆದ ಸಭೆಯನ್ನು ತನ್ನಂತೆಯೇ ಪ್ರೀತಿಸುತ್ತಾನೆಂಬುದನ್ನೂ ಸಹ ಸ್ಪಷ್ಟವಾಗಿ ತಿಳಿಸುತ್ತದೆ.