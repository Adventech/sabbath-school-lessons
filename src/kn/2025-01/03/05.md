---
title:  ಸಜೀವ ಕಲ್ಲುಗಳು
date:   15/01/2025
---

`ಪಾಪಿಗಳಾದ ನಾವು ಪವಿತ್ರ ದೇವರನ್ನು ಹೇಗೆ ಆನಂದಪಡಿಸಬಹುದು? ರೋಮಾಯ 8:1 ಹಾಗೂ 5:8ನೇ ವಚನಗಳನ್ನು ಓದಿರಿ. ದೇವರ ದೃಷ್ಟಿಯಲ್ಲಿ ನಾವು ಎಂತವರಾಗಿದ್ದೇವೆಂದು ಇವು ತಿಳಿಸುತ್ತವೆ?`

ದೇವರ ಆಹ್ವಾನಕ್ಕೆ ನಾವು ಓಗೊಡುವ ಮೊದಲೇ ಆತನು ತನ್ನ ಕೃಪೆಯನ್ನು ನಮ್ಮ ಮೆಲೆ ಸುರಿಸುತ್ತಾನೆ. ನಾವು ಏನಾದರೂ ಹೇಳುವುದಕ್ಕೆ ಅಥವಾ ಮಾಡುವುದಕ್ಕೆ ಮೊದಲೇ ದೇವರು ನಮಗೆ ಕರೆ ನೀಡಿ ಆತನ ಪ್ರೀತಿಯನ್ನು ಅಂಗೀಕರಿಸಲು ಅಥವಾ ತಿರಸ್ಕರಿಸಲು ನಮಗೆ ಅವಕಾಶಕೊಡುತ್ತಾನೆ. "ನಾವು ಪಾಪಿಗಳಾಗಿದ್ದಾಗಲೂ, ಕ್ರಿಸ್ತನು ನಮಗೋಸ್ಕರ ಪ್ರಾಣಕೊಟ್ಟದ್ದರಲ್ಲಿ ದೇವರು ನಮ್ಮ ಮೇಲೆ ತನಗಿರುವ ಪ್ರೀತಿಯನ್ನು ಸಿದ್ಧಾಂತ ಪಡಿಸಿದ್ದಾನೆ" ಎಂದು ಪೌಲನು ಹೇಳುತ್ತಾನೆ (ರೋಮಾಯ 5:8; ಯೆರೆಮೀಯ 31:3). ನಮ್ಮ ರಕ್ಷಕನಾದ ಕ್ರಿಸ್ತನ ಮಹಾಬಲಿದಾನದಲ್ಲಿ ನಂಬಿಕೆಯಿಟ್ಟಾಗ ನಾವು ತಂದೆಯಾದ ದೇವರೊಂದಿಗೆ ಸಮಾಧಾನ ಹೊಂದಬಹುದು ಮಾತ್ರವಲ್ಲದೆ ಆತನಿಗೆ ಮೆಚ್ಚುಗೆಯಾಗುತ್ತೇವೆ.

`1 ಪೇತ್ರನು 2:4-6ನೇ ವಚನಗಳನ್ನು ಇಬ್ರಿಯ 11:6ನೇ ವಚನದೊಂದಿಗೆ ಹೋಲಿಕೆ ಮಾಡಿ. ದೇವರನ್ನು ನಾವು ಹೇಗೆ ಮೆಚ್ಚಿಸಬಹುದು ಎಂಬುದರ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ದೇವರ ಸಹಾಯವಿಲ್ಲದೆ ಪಾಪಿಗಳಾದ ನಾವು ಆತನಿಗೆ ಅಮೂಲ್ಯವಾದ ಯಾವುದನ್ನೂ ಕೊಡಲು ಸಾಧ್ಯವಿಲ್ಲ. ಆದಾಗ್ಯೂ, ದೇವರು ತನ್ನ ಕೃಪೆ ಮತ್ತು ಕರುಣೆಯ ಮೂಲಕ, ಕ್ರಿಸ್ತನ ಬಲಿದಾನದಿಂದ ನಮಗೆ ಮಾರ್ಗ ಮಾಡಿದ್ದಾನೆ. ಅದರಲ್ಲಿಯೂ ವಿಶೇಷವಾಗಿ ".... ಯೇಸುಕ್ರಿಸ್ತನ ಮೂಲಕ ದೇವರಿಗೆ ಸಮರ್ಪಕವಾದ ಆತ್ಮೀಯ ಯಜ್ಞಗಳನ್ನು (ನಾವು) ಸಮರ್ಪಿಸಬಹುದು (1 ಪೇತ್ರನು 2:5). "ನಂಬಿಕೆಯಿಲ್ಲದೆ ದೇವರನ್ನು ಮೆಚ್ಚಿಸುವುದು ಅಸಾಧ್ಯ"ವಾದದ್ದು (ಇಬ್ರಿಯ 11:6). ಕ್ರಿಸ್ತನ ಮಹಾಯಾಜಕ ಸೇವೆಯ ಮೂಲಕ ದೇವರು ನಮ್ಮಲ್ಲಿ ತನ್ನ ಚಿತ್ತವನ್ನು ನೆರವೇರಿಸುವನು. ಹಾಗೂ ಯೇಸುಕ್ರಿಸ್ತನ ಮೂಲಕ ತನಗೆ ಸಮರ್ಪಕವಾದದ್ದನ್ನು ನಮ್ಮಲ್ಲಿ ನಡೆಸುವನು. ಯುಗಯುಗಾಂತರಗಳಲ್ಲಿಯೂ ಆತನಿಗೆ ಸ್ತೋತ್ರವಾಗಲಿ, ಆಮೆನ್ (ಇಬ್ರಿಯ 13:21).

ನಂಬಿಕೆಯಿಂದ ದೇವರ ಆಹ್ವಾನವನ್ನು ಸ್ವೀಕರಿಸಿದವರು, ಕ್ರಿಸ್ತನ ಮಧ್ಯಸ್ಥಿಕೆಯ ಯಾಜಕ ಸೇವೆಯ ಮೂಲಕ ನೀತಿವಂತರೆಂದು ಎಣಿಸಲ್ಪಡುವರು. ಕ್ರಿಸ್ತನ ನೀತಿಯು ಮಾತ್ರ ದೇವರಿಂದ ಸ್ವೀಕರಿಸಲ್ಪಡುವುದು. ದೇವರ ಪ್ರೀತಿಯನ್ನು ಅಂಗೀಕರಿಸಿದವರು ಪುನರುತ್ಥಾನ ಪಡೆಯುವುದಕ್ಕೆ ಯೋಗ್ಯರೆನಿಸಿಕೊಳ್ಳುವರು (ಲೂಕ 20:35) ಹಾಗೂ ಆತನು ಪ್ರತ್ಯಕ್ಷನಾದಾಗ, ನಾವೂ ಸಹ ಆತನ ಹಾಗಿರುವೆವು (1 ಯೋಹಾನನು 3:2, 1 ಕೊರಿಂಥ 15:51-57). ದೇವರ ರಕ್ಷಣಾ ಕಾರ್ಯವು ಕೇವಲ ನಮಗೆ ಮಾತ್ರವಲ್ಲ, ಸಮಸ್ತ ಲೋಕದವರಿಗಾಗಿಯೂ ಇದೆ.

`ಪರಲೋಕದಲ್ಲಿ ಕ್ರಿಸ್ತನು ನಮಗಾಗಿ ಮಧ್ಯಸ್ಥನಾಗಿ ಬೇಡಿಕೊಳ್ಳುತ್ತಿದ್ದಾನೆಂಬ ಸತ್ಯವು ನಮಗೆ ಯಾಕೆ ಆದರಣೆ ನೀಡುತ್ತದೆ?`