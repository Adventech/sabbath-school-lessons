---
title:  ನಾವು ಊಹಿಸುವುದಕ್ಕಿಂತಲೂ ಹೆಚ್ಚು ಅಮೂಲ್ಯರು
date:   12/01/2025
---

ಹಿಂದಿನ ಪಾಠದಲ್ಲಿ ಕಲಿತಂತೆ ಎಂತಹ ನೀಚನೇ ಆಗಿರಲಿ ಇಲ್ಲವೆ ದುಷ್ಟ ವ್ಯಕ್ತಿಯಾಗಲಿ, ದೇವರು ಎಲ್ಲರನ್ನೂ ಪ್ರೀತಿಸುತ್ತಾನೆ. ಆತನು ಪ್ರೀತಿಸದಿರುವ ಯಾವ ವ್ಯಕ್ತಿಯೂ ಇಲ್ಲ. ನಾವು ಊಹಿಸುವುದಕ್ಕಿಂತಲೂ ದೇವರು ನಮ್ಮನ್ನು ಹೆಚ್ಚಾಗಿ ಅಮೂಲ್ಯರೆಂದೆಣಿಸುತ್ತಾನೆ. ಈ ಕಾರಣದಿಂದ ಆತನು ಪಾಪವನ್ನು ದ್ವೇಷಿಸುತ್ತಾನೆಯೇ ಹೊರತು, ಪಾಪಿಗಳನ್ನು ಅಪಾರವಾಗಿ ಪ್ರೀತಿಸುತ್ತಾನೆ.

`ಲೂಕ 15:11-32ನೇ ವಚನಗಳನ್ನು ಓದಿರಿ. ಕೆಟ್ಟಕುಮಾರನ ಈ ಸಾಮ್ಯವು ದೇವರ ಪ್ರೀತಿ ಮತ್ತು ಅನುಕಂಪದ ಬಗ್ಗೆ ನಮಗೇನು ತಿಳಿಸುತ್ತದೆ? ಈ ಸಾಮ್ಯವು ಹಿರಿಮಗನಂತವರಿಗೆ ಯಾವ ಎಚ್ಚರಿಕೆ ನೀಡುತ್ತದೆ?`

ಯೇಸುಕ್ರಿಸ್ತನು ಹೇಳಿದ ಈ ಕಥೆಯಲ್ಲಿ ಕಿರಿಮಗನು ತನ್ನ ತಂದೆ ಹಾಗೂ ಮನೆಯವರೆಲ್ಲರನ್ನೂ ನಿರ್ಲಕ್ಷಿಸಿ ತನಗೆ ಬರಬೇಕಾದ ಆಸ್ತಿಯನ್ನೂ ತೆಗೆದುಕೊಳ್ಳುತ್ತಾನೆ. ಅವನು ದೂರದೇಶಕ್ಕೆ ಹೋಗಿ ಪಟಿಂಗನಾಗಿ ಬದುಕಿ ತನ್ನ ಆಸ್ತಿಯನ್ನೆಲ್ಲಾ ಕಳೆದುಕೊಂಡನು. ಕಿರಿಮಗನು ಬಡತನದಿಂದ ಊಟಕ್ಕೂ ಗತಿಯಿಲ್ಲದವನಾಗಿದನು. ದೇಶದಲ್ಲೆಲ್ಲಾ ಬರಗಾಲ ಇದ್ದುದರಿಂದ ಅವನಿಗೆ ತಿನ್ನಲು ಏನು ಇಲ್ಲದಾಯಿತು. ಹಂದಿ ಮೇಯಿಸುವ ಕೆಲಸ ಮಾಡುತ್ತಿದ್ದ ಕಿರಿಮಗನು ಹಂದಿಗಳು ತಿನ್ನುತ್ತಿದ್ದ ಕಾಯಿಗಳನ್ನಾದರೂ ತಿಂದುಹಸಿವು ತೀರಿಸಿಕೊಳ್ಳಲು ಪ್ರಯತ್ನಿಸಿದರೂ ಸಾಧ್ಯವಾಗಲಿಲ್ಲ. ಆಗ ಅವನಿಗೆ ಬುದ್ಧಿ ಬಂದು ಅವನು- "ನನ್ನ ತಂದೆಯ ಬಳಿಯಲ್ಲಿ ಬೇಕಾದಷ್ಟು ಆಹಾರವಿದೆ, ಆದುದರಿಂದ ತಂದೆಯ ಮನೆಗೆ, ಹೋಗಿ ನಾನು ನಿನ್ನ ಮಗನೆನಿಸಿಕೊಳ್ಳುವುದಕ್ಕೆ ಯೋಗ್ಯನಲ್ಲ. ಆದರೂ ಆಳಿನಂತೆ ನನ್ನನ್ನು ಸೇರಿಸಿಕೋ" ಎಂದು ಹೇಳುವೆನು ಅಂದುಕೊಂಡನು.

ಆಸ್ತಿಯನ್ನೆಲ್ಲಾ ಕಳೆದುಕೊಂಡು ಭಿಕ್ಷುಕನಂತೆ ಮನೆಗೆ ಹಿಂದಿರುಗಿದ ಮಗನನ್ನು ನೋಡಿ ಕೆಲವು ತಂದೆಯರು ಅವನಿಗೆ- "ನಿನಗೆ ಬರಬೇಕಾದ ಆಸ್ತಿಯನ್ನೆಲ್ಲಾ ತೆಗೆದುಕೊಂಡು ಹೋಗಿ ಕುಟುಂಬದ ಸಂಬಂಧ ಕಡಿದುಕೊಂಡೆ, ಆದುದರಿಂದ ಈ ಮನೆಯಲ್ಲಿ ನಿನಗೆ ಸ್ಥಾನವಿಲ್ಲ" ಎಂದು ಹೇಳಬಹುದು. ಅದು ಮನುಷ್ಯರ ದೃಷ್ಟಿಯಲ್ಲಿ ತರ್ಕಬದ್ಧವಾಗಿಯೂ, ನ್ಯಾಯಸಮ್ಮತವಾಗಿಯೂ ಇದೆಯಲ್ಲವೇ!

ಆದರೆ ಕೆಟ್ಟಕುಮಾರನ ಸಾಮ್ಯದ ತಂದೆಯು ದೇವರನ್ನು ಪ್ರತಿನಿಧಿಸುತ್ತಾನೆ. ಆತನು ಲೌಕಿಕ ತಂದೆಯರಂತೆ ಮಗನಿಗೆ ಪ್ರತಿಕ್ರಿಯೆ ವ್ಯಕ್ತಪಡಿಸುವುದಿಲ್ಲ. ಬದಲಾಗಿ ಕಿರಿಮಗನು "ಇನ್ನೂ ದೂರದಲ್ಲಿರುವಾಗಲೇ ಅವನ ತಂದೆಯು ಮಗನನ್ನು ಕಂಡು ಕನಿಕರಪಟ್ಟು ಓಡಿಬಂದು ಅವನಿಗೆ ಮುದ್ದಿಟ್ಟನು (ಲೂಕ 15:20). ಶ್ರೀಮಂತನಾದ ಮನೆಯ ಒಡೆಯನು ಓಡಿಹೋಗಿ ಯಾರನ್ನಾದರೂ ಎದುರುಗೊಳ್ಳುವುದು ಅವನ ಗೌರವಕ್ಕೆ ತಕ್ಕದ್ದಲ್ಲ. ಆದರೆ ಕೆಟ್ಟಕುಮಾರನ ಸಾಮ್ಯದಲ್ಲಿ ತಿಳಿಸಿರುವ ತಂದೆಯು ಮಗನ ಮೇಲೆ ಬಹಳ ಅನುಕಂಪ, ಕನಿಕರಪಟ್ಟು ಅವನನ್ನು ಸಂಧಿಸಲು ಓಡಿಹೋದನು, ಮಾತ್ರವಲ್ಲ ತಿರುಗಿ ಅವನನ್ನು ತನ್ನ ಮನೆಗೆ ವಾರಸುದಾರನನ್ನಾಗಿ ನೇಮಿಸಿದನು. ಅಲ್ಲದೆ ಕಿರಿಮಗನಿಗಾಗಿ ಒಂದು ದೊಡ್ಡ ಔತಣವನ್ನೂ ಸಹ ಏರ್ಪಡಿಸಿದನು. ತಂದೆಯ ಈ ಕಾರ್ಯವು ದೇವರು ತನ್ನನ್ನು ಬಿಟ್ಟುಹೋಗಿ ದಾರಿ ತಪ್ಪಿರುವ ಎಂತಹ ವ್ಯಕ್ತಿಗಾದರೂ ಮಹಾ ಅನುಕಂಪ ಕರುಣೆ ತೋರಿಸುತ್ತಾನೆ ಹಾಗೂ ಒಬ್ಬ ವ್ಯಕ್ತಿ ತನ್ನ ಬಳಿಗೆ ಹಿಂದಿರುಗಿದಲ್ಲಿ ಸಂತೋಷ ಪಡುತ್ತಾನೆಂಬುದನ್ನು ಸೂಚಿಸುತ್ತದೆ. ಇದು ಪ್ರೀತಿಸ್ವರೂಪಿಯಾದ ದೇವರ ಬಗ್ಗೆ ಎಂತಹ ಒಂದು ಮಾದರಿಯಾಗಿದೆಯಲ್ಲವೇ!

`ಹಿರೀಮಗನ ವರ್ತನೆಯು ಬಹಳ ಆಸಕ್ತಿ ಉಂಟುಮಾಡುತ್ತದೆ. ಆದರೆ ಅವನ ಈ ಪ್ರತಿಕ್ರಿಯೆಯು ಮಾನವರಿಗೆ ಸಹಜವಾದ ಗುಣವಾಗಿದೆ. ಆದರೆ ಮನುಷ್ಯ ಸಹಜವಾದ ಈ ವರ್ತನೆಯು ದೇವರು ನಮ್ಮ ಮೇಲಿಟ್ಟಿರುವ ಪ್ರೀತಿಗೆ ಹೇಗೆ ವಿರುದ್ಧವಾಗಿದೆ?`