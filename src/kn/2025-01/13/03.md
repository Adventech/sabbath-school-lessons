---
title:  ಆಜ್ಞೆಗಳು ಪರಿಶುದ್ಧವೂ, ನ್ಯಾಯವೂ, ಹಿತವೂ ಆಗಿವೆ
date:   24/03/2025
---

ಪ್ರೀತಿಯು ದೇವರಾಜ್ಞೆಗಳ ಅಸ್ತಿವಾರವಾಗಿದೆ. ದೇವರು ತನ್ನ ಈ ಆಜ್ಞೆಗಳನ್ನು ಸಮರ್ಥಿಸಿದಾಗ, ಆತನು ಪ್ರೀತಿಯನ್ನೂ ಸಹ ಸಮರ್ಥಿಸುತ್ತಾನೆ. ಪಾಪಿಗಳಾದ ನಮಗೆ ತನ್ನ ಕೃಪೆಯನ್ನು ತೋರಿಸುತ್ತಾ, ಆಜ್ಞೆಗಳನ್ನು ದೃಢೀಕರಿಸುವುದಕ್ಕಾಗಿಯೇ ಕ್ರಿಸ್ತನು ನಮ್ಮನ್ನು ರಕ್ಷಿಸುವುದಕ್ಕಾಗಿ ತನ್ನ ಪ್ರಾಣಕೊಟ್ಟನು. ಈ ಕಾರಣದಿಂದಲೇ ಆತನು ನೀತಿಸ್ವರೂಪನಾಗಿಯೂ ಹಾಗೂ ತನ್ನಲ್ಲಿ ನಂಬಿಕೆಯಿಡುವವರನ್ನು ನೀತಿವಂತರೆಂದು ನಿರ್ಣಯಿಸುವವನೂ ಆಗಿದ್ದಾನೆ (ರೋಮಾಯ 3:25,26). ಇದು ದೇವರ ಅಪಾರವಾದ ಪ್ರೀತಿಯನ್ನೂ ಹೇಗೆ ವ್ಯಕ್ತಪಡಿಸುತ್ತದೆಂಬುದನ್ನು ಗಮನಿಸಿ. ಅದೇ ರೀತಿಯಲ್ಲಿ ಪಾಪಿಗಳಾದ ನಮ್ಮನ್ನು ವಿಮೋಚಿಸುವುದರಿಂದ ಧರ್ಮಶಾಸ್ತ್ರವು ರದ್ದಾಗಲಿಲ್ಲ, ಬದಲಾಗಿ ಅದನ್ನು ಇನ್ನೂ ಹೆಚ್ಚಾಗಿ ದೃಢಪಡಿಸುತ್ತದೆ.

`ರೋಮಾಯ 6:1-3 ಹಾಗೂ 7:7-12ನೇ ವಚನಗಳನ್ನು ಓದಿರಿ. 12ನೇ ವಚನಕ್ಕೆ ಹೆಚ್ಚು ಗಮನಕೊಡಿರಿ. ಕ್ರಿಸ್ತನ ಮರಣದ ನಂತರವೂ ಈ ವಾಕ್ಯಗಳು ದೇವರಾಜ್ಞೆಗಳ ಬಗ್ಗೆ ನಮಗೇನು ತಿಳಿಸುತ್ತವೆ?`

ಕೃಪೆ ಮತ್ತು ಬಿಡುಗಡೆಯ ಕಾರಣದಿಂದ ಧರ್ಮಶಾಸ್ತ್ರ ಅಂದರೆ ಹತ್ತು ಆಜ್ಞೆಗಳು ರದ್ದುಮಾಡಲ್ಪಟ್ಟಿವೆ ಎಂದು ಕೆಲವರು ನಂಬುತ್ತಾರೆ. ಆದರೆ ಅಪೋಸ್ತಲನಾದ ಪೌಲನು- "ಹಾಗಾದರೆ.... ದೇವರ ಕೃಪೆಯು ಹೆಚ್ಚಲಿ ಎಂದು ನಾವು ಪಾಪದಲ್ಲಿ ಇನ್ನೂ ಇರಬೇಕೋ?" ಎಂದು ಪ್ರಶ್ನಿಸುತ್ತಾನೆ. ಅದಕ್ಕೆ ಬದಲಾಗಿ ಕ್ರಿಸ್ತಯೇಸುವಿನಲ್ಲಿ ಸೇರುವುದಕ್ಕೆ ದೀಕ್ಷಾಸ್ನಾನ ಮಾಡಿಸಿಕೊಂಡವರಾದ ನಾವೆಲ್ಲರೂ, ಪಾಪದ ಪಾಲಿಗೆ ಸತ್ತು... ಆತನಲ್ಲಿ ಜೀವಿಸುತ್ತೇವೆ" ಎಂದು ಪೌಲನು ಹೇಳುತ್ತಾನೆ (ರೋಮಾಯ 6:2-4).

ದೇವರ ಧರ್ಮಶಾಸ್ತ್ರ ಅಂದರೆ ಆಜ್ಞೆಗಳು ಪಾಪವಲ್ಲ. ಆದರೆ ಈ ಆಜ್ಞೆಗಳಿಂದಲೇ ಪಾಪವೇನೆಂದು ನಮಗೆ ಗೊತ್ತಾಗುತ್ತದೆ. "ಇಲ್ಲದಿದ್ದಲ್ಲಿ ಪಾಪವೆಂಬುದು ಏನೋ, ನನಗೆ ಗೊತ್ತಾಗುತ್ತಿರಲಿಲ್ಲ" ಎಂದು ಸತ್ಯವೇದವು ತಿಳಿಸುತ್ತದೆ (ರೋಮಾಯ 7:7). ಈ ಕಾರಣದಿಂದಲೇ ಧರ್ಮಶಾಸ್ತ್ರವು ಪರಿಶುದ್ಧವಾದದ್ದು; ಮತ್ತು ಆಜ್ಞೆಯು ಪರಿಶುದ್ಧವೂ, ನ್ಯಾಯವೂ ಹಿತವೂ ಆಗಿರುವಂಥದ್ದು ಸರಿ ಎಂದು ಪೌಲನು ಹೇಳುತ್ತಾನೆ (ರೋಮಾಯ 7:12). ಇದು ಮಾನವರಾದ ನಮಗೆ ರಕ್ಷಣೆ ಹಾಗೂ ವಿಮೋಚನೆಯು ಅತ್ಯಗತ್ಯವಾಗಿದೆ ಎಂಬುದನ್ನು ತಿಳಿಸುತ್ತದೆ. ಈ ಬಿಡುಗಡೆ ಹಾಗೂ ರಕ್ಷಣೆಯು ನಮಗೆ ಕ್ರಿಸ್ತನ ಮೂಲಕ ಮಾತ್ರ ದೊರೆಯುತ್ತದೆ. "ಹಾಗಾದರೆ ನಂಬಿಕೆಯಿಂದ ಧರ್ಮಪ್ರಮಾಣವನ್ನು ನಿರರ್ಥಕ ಮಾಡುತ್ತೇವೋ? ಎಂದಿಗೂ ಇಲ್ಲ; ಧರ್ಮಪ್ರಮಾಣವನ್ನು ಸ್ಥಿರಪಡಿಸುತ್ತೇವೆ" ಎಂದು ರೋಮಾಯ 3:31ನೇ ವಚನವು ತಿಳಿಸುತ್ತದೆ.

ಯೇಸುಕ್ರಿಸ್ತನು ಧರ್ಮಶಾಸ್ತ್ರವನ್ನಾಗಲಿ, ಪ್ರವಾದಿಗಳ ವಚನಗಳನ್ನಾಗಲಿ ತೆಗೆದು ಹಾಕುವುದಕ್ಕೆ ಬರಲಿಲ್ಲ; ಬದಲಾಗಿ ನೆರವೇರಿಸಲಿಕ್ಕೆ ಬಂದನು. ಈ ಕಾರಣದಿಂದಲೇ ಆತನು- "ನಿಮಗೆ ಸತ್ಯವಾಗಿ ಹೇಳುತ್ತೇನೆ; ಆಕಾಶವೂ ಭೂಮಿಯೂ ಅಳಿದುಹೋಗುವ ತನಕ ಧರ್ಮಶಾಸ್ತ್ರವೆಲ್ಲಾ ನೆರವೇರಿದ ಹೊರತು, ಅದರೊಳಗಿಂದ ಒಂದು ಸೊನ್ನೆಯಾದರೂ ಒಂದು ಗುಡುಸಾದರೂ ಅಳಿದು ಹೋಗಲಾರದು" ಎಂದು ಸ್ಪಷ್ಟವಾಗಿ ಹೇಳುತ್ತಾನೆ (ಮತ್ತಾಯ 5:17,18).

ದೇವರ ಧರ್ಮಶಾಸ್ತ್ರ ಅಂದರೆ ಹತ್ತು ಆಜ್ಞೆಗಳು ಪ್ರೀತಿ, ನೀತಿ, ಸತ್ಯ ಹಾಗೂ ಒಳ್ಳೇತನ ಎಂಬ ಆತನ ಪರಿಪೂರ್ಣವಾದ ಗುಣಸ್ವಭಾವಗಳನ್ನು ತಿಳಿಸುತ್ತದೆ (ಯಾಜಕಕಾಂಡ 19:2; ಕೀರ್ತನೆ 19:7;8; 119:142, 172). ವಿಮೋಚನಕಾಂಡ 31:18ನೇ ವಚನದ ಪ್ರಕಾರ ಎರಡು ಕಲ್ಲಿನ ಹಲಗೆಗಳ ಮೇಲೆ ಸ್ವತಃ ದೇವರೇ ಹತ್ತು ಆಜ್ಞೆಗಳನ್ನು ಬರೆದನೆಂಬುದು ಬಹಳ ಪ್ರಾಮುಖ್ಯವಾಗಿದೆ. ದೇವರ ನೈತಿಕ ಸರ್ಕಾರದ ನಿಯಮಗಳು ಮಾತ್ರವಲ್ಲದೆ, ದೇವರೂ ಸಹ ಎಂದು ಬದಲಾಗುವುದಿಲ್ಲ ಎಂಬುದಕ್ಕೆ ಹತ್ತು ಆಜ್ಞೆಗಳನ್ನು ಕಲ್ಲಿನ ಹಲಗೆಗಳ ಮೇಲೆ ಬರೆದಿರುವುದೇ ಬಲವಾದ ಸಾಕ್ಷ್ಯಾಧಾರವಾಗಿದೆ. ಆತನ ನೈತಿಕ ಸರ್ಕಾರವು ಮಹಾಹೋರಾಟದ ಪ್ರಮುಖ ವಿಷಯವಾದ ಪ್ರೀತಿಯ ಮೇಲೆ ಸ್ಥಾಪಿಸಲ್ಪಟ್ಟಿದೆ.

`"ನೀವು ನನ್ನನ್ನು ಪ್ರೀತಿಸುವಿರಾದರೆ, ನನ್ನ ಆಜ್ಞೆಗಳನ್ನು ಕೈಕೊಂಡು ನಡೆಯುವಿರಿ" ಎಂದು ಯೇಸುಸ್ವಾಮಿ ಹೇಳಿದ್ದಾನೆ (ಯೋಹಾನ 14:15). ಹತ್ತು ಆಜ್ಞೆಗಳು ಮತ್ತು ಪ್ರೀತಿಯ ನಡುವಣ ಸಂಬಂಧವನ್ನು ಇನ್ನೂ ಉತ್ತಮವಾಗಿ ಅರ್ಥ ಮಾಡಿಕೊಳ್ಳಲು ಈ ವಾಕ್ಯಗಳು ನಮಗೆ ಹೇಗೆ ಸಹಾಯಕವಾಗಿವೆ?`