---
title:  ಪ್ರೀತಿಯ ಆಜ್ಞೆಗಳು
date:   23/03/2025
---

ದೇವರಾಜ್ಞೆಗಳು ನಮ್ಮ ಇಂದ್ರಿಯಗಳಿಗೆ ಕಾಣಿಸದಂತ ಸಿದ್ಧಾಂತಗಳನ್ನು (Principles) ಒಳಗೊಂಡಿಲ್ಲ. ಬದಲಾಗಿ ಅವು ಸಂಬಂಧವನ್ನು ವ್ಯಕ್ತಪಡಿಸುತ್ತವೆ. ಇದನ್ನು ಹತ್ತುಆಜ್ಞೆಗಳಲ್ಲಿ ಸ್ಪಷ್ಟವಾಗಿ ನೋಡಬಹುದು ಹತ್ತು ಆಜ್ಞೆಗಳ ಮೂಲಭೂತವಾದ ತತ್ವಗಳು ಏದೆನ್ ತೋಟದಲ್ಲಿ ಆಗಲೇ ಇದ್ದವು. ಇವು ದೇವರು ಮತ್ತು ಮನುಷ್ಯರು ಹಾಗೂ ಮನುಷ್ಯರ ನಡುವೆ ಸಂಬಂಧವನ್ನು ಸ್ಥಾಪಿಸುವ ಪ್ರೀತಿಯ ಸಿದ್ಧಾಂತಗಳಾಗಿವೆ.

ದೇವರು ಸೀನಾಯಿ ಬೆಟ್ಟದಲ್ಲಿ ಹತ್ತು ಆಜ್ಞೆಗಳನ್ನು ಘೋಷಿಸಿದನು. ಅನುವರ ಅವುಗಳನ್ನು ಎರಡು ಕಲ್ಲಿನ ಹಲಿಗೆಗಳಲ್ಲಿ ತಾನೇ ಬರೆದನು. ಒಡಂಬಡಿಕೆಯ ಸಂಬಂಧದ ಸನ್ನಿವೇಶಕ್ಕೆ ಅನುಗುಣವಾಗಿ ಆಜ್ಞೆಗಳನ್ನು ಇಸ್ರಾಯೇಲ್ಯರಿಗೆ ಕೊಡಲಾಯಿತು. ದೇವರು ಇಸ್ರಾಯೇಲ್ಯರನ್ನು ಐಗುಪ್ತದೇಶದಿಂದ ಬಿಡುಗಡೆ ಮಾಡಿದ ನಂತರ ಆಜ್ಞೆಗಳನ್ನು ದೇವರು ಸೀನಾಯಿ ಬೆಟ್ಟದಿಂದ ಘೋಷಿಸಿದನು ಹಾಗೂ ತಾನೇ ಎರಡು ಹಲಗೆಗಳ ಮೇಲೆ ಕೈಯಿಂದ ಬರೆದನು. ಈ ಆಜ್ಞೆಗಳು ದೇವರ ಪ್ರೀತಿ ಹಾಗೂ ಇಸ್ರಾಯೇಲ್ ದೇಶಕ್ಕೆ ಮಾಡಿದ ವಾಗ್ದಾನಗಳ ಮೇಲೆ ಆಧಾರಗೊಂಡಿತ್ತು (ವಿಮೋಚನಕಾಂಡ 6:7,8; ಯಾಜಕಕಾಂಡ 26:12). ಹತ್ತು ಆಜ್ಞೆಗಳು ಎರಡು ಭಾಗಗಳಾಗಿ ವಿಂಗಡಿಸಲ್ಪಟ್ಟಿವೆ. ಮೊದಲ ನಾಲ್ಕು ಆಜ್ಞೆಗಳು ಮನುಷ್ಯರು ದೇವರೊಂದಿಗೆ ಹೊಂದಿರಬೇಕಾದ ಉತ್ತಮ ಸಂಬಂಧವನ್ನು ಹಾಗೂ ಉಳಿದ ಆರು ಆಜ್ಞೆಗಳು ಮನುಷ್ಯರು ಇತರರೊಂದಿಗೆ ಹೊಂದಿರಬೇಕಾದ ಮಧುರವಾದ ಸಂಬಂಧದ ಬಗ್ಗೆ ತಿಳಿಸುತ್ತವೆ.

`ವಿಮೋಚನಕಾಂಡ 20:1-17ನೇ ವಚನಗಳನ್ನು ಓದಿರಿ. ದೇವರನ್ನು ಪ್ರೀತಿಸುವುದು ಹಾಗೂ ನೆರೆಯವರನ್ನು ಪ್ರೀತಿಸುವುದು - ಎಂಬ ಎರಡು ಸಿದ್ಧಾಂತಗಳನ್ನು ಈ ವಾಕ್ಯಗಳು ಹೇಗೆ ತಿಳಿಸುತ್ತವೆ?`

ನಾವು ಮೊದಲೇ ನೋಡಿದಂತೆ ಮೊದಲ ನಾಲ್ಕು ಆಜ್ಞೆಗಳು ಮಾನವರಾದ ನಾವು ದೇವರೊಂದಿಗೆ ಸಂಬಂಧ ಹೊಂದಿರುವುದು ಹಾಗೂ ಉಳಿದ ಆರು ಆಜ್ಞೆಗಳು ನಾವು ಇತರರೊಂದಿಗೆ ಹೇಗೆ ಉತ್ತಮ ಸಂಬಂಧ ಹೊಂದಿರಬೇಕಾದ ವಿಷಯಗಳ ಬಗ್ಗೆ ತಿಳಿಸುತ್ತವೆ. ಇವೆರಡೂ ಸಂಬಂಧಗಳು ದೇವರಾಜ್ಞೆಗಳ ಸಿದ್ಧಾಂತಗಳಿಂದ ನಿಯಂತ್ರಿಸಲ್ಪಡಬೇಕು.

ದೇವರಾಜ್ಞೆಗಳ ಈ ಎರಡು ವಿಭಾಗಗಳು ಅತ್ಯಂತ ಪ್ರಮುಖವಾದ ಅಥವಾ ದೊಡ್ಡದಾದ ಆಜ್ಞೆಗಳಾಗಿವೆ ಎಂದು ಯೇಸುವು ತಿಳಿಸಿದ್ದಾನೆ: "ನಿನ್ನ ದೇವರಾದ ಕರ್ತನನ್ನು ಪೂರ್ಣಹೃದಯದಿಂದಲೂ ಪ್ರೀತಿಸಬೇಕು... (ಮತ್ತಾಯ 22:37) ಹಾಗೂ "ನಿನ್ನ ನೆರೆಯವನನ್ನು ನಿನ್ನಂತೆಯೇ ಪ್ರೀತಿಸಬೇಕು" (ಮತ್ತಾಯ 22:39) ಎಂಬುವುದೇ ಈ ಎರಡು ಪ್ರಮುಖ ಆಜ್ಞೆಗಳಾಗಿವೆ (ಧರ್ಮೋಪದೇಶಕಾಂಡ 6:5 ಹಾಗೂ ಯಾಜಕಕಾಂಡ 19:18ನೇ ವಚನಗಳನ್ನು ಓದಿರಿ). "ಈ ಎರಡು ಆಜ್ಞೆಗಳು ಎಲ್ಲಾ ಧರ್ಮಶಾಸ್ತ್ರಕ್ಕೂ, ಪ್ರವಾದನಾ ಗ್ರಂಥಕ್ಕೂ ಆಧಾರವಾಗಿವೆ" ಎಂದು ಯೇಸುಕ್ರಿಸ್ತನು ಸ್ಪಷ್ಟವಾಗಿ ತಿಳಿಸಿದ್ದಾನೆ (ಮತ್ತಾಯ 22:40).

ಆದುದರಿಂದ ದೇವರಾಜ್ಞೆಗಳು ಪರಿಪೂರ್ಣವಾಗಿ ದೇವರ ಪ್ರೀತಿಯ ಮೇಲೆ ನೆಲೆಗೊಂಡಿವೆ. ಕ್ರೈಸ್ತರಲ್ಲಿ ಕೆಲವರು ನಾವು ಹತ್ತು ಆಜ್ಞೆಗಳನ್ನು ಕೈಕೊಂಡು ನಡೆಯುವ ಅಗತ್ಯವಿಲ್ಲ ದೇವರನ್ನು ಮತ್ತು ಇತರರನ್ನು ಪ್ರೀತಿಸುವುದು ಮಾತ್ರ ಅವಶ್ಯಕವೆಂದು ಹೇಳುವುದನ್ನು ನೀವು ಕೇಳಿರಬಹುದು. ಆದರೆ ಅವರ ಈ ಭಾವನೆ ಮೂರ್ಖತನದ್ದಾಗಿದೆ.

`ಹತ್ತು ಆಜ್ಞೆಗಳಲ್ಲಿ ಯಾವುದೇ ಒಂದನ್ನು ನಾವು ಮೀರಿ ನಡೆದಲ್ಲಿ ದೇವರನ್ನು ಮತ್ತು ನೆರೆಯವರನ್ನು ಪ್ರೀತಿಸುತ್ತೇವೆಂದು ವ್ಯಕ್ತಪಡಿಸಲು ಸಾಧ್ಯವಾಗುತ್ತದೆಯೇ?`