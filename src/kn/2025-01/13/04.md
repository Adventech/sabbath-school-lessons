---
title:  ಧರ್ಮಶಾಸ್ತ್ರ ಮತ್ತು ಕೃಪೆ
date:   25/03/2025
---

(ಹೊಸ ಒಡಂಬಡಿಕೆಯಲ್ಲಿ ಧರ್ಮಶಾಸ್ತ್ರ, ಧರ್ಮಪ್ರಮಾಣ ಎಂದು ತಿಳಿಸುವಾಗ ಅದನ್ನು ಯಾವಾಗಲೂ ಹತ್ತು ಆಜ್ಞೆಗಳು ಎಂದು ತಿಳಿದುಕೊಳ್ಳಬೇಕು).

ನಾವು ಈಗಾಗಲೇ ತಿಳಿದುಕೊಂಡಿರುವಂತೆ ಧರ್ಮಶಾಸ್ತ್ರ ಮತ್ತು ಕೃಪೆಯು ಒಂದಕ್ಕೊಂದು ವಿರುದ್ಧವಾಗಿಲ್ಲ. ಬದಲಾಗಿ ಇವು ದೇವರ ಪ್ರೀತಿ ಹಾಗೂ ನ್ಯಾಯದ ಪ್ರಕಾರ ವಿವಿಧ ಕಾರ್ಯಗಳನ್ನು ಮಾಡುತ್ತವೆ. ದೇವರು ಸೀನಾಯಿಬೆಟ್ಟದಲ್ಲಿ ಹತ್ತು ಆಜ್ಞೆಗಳನ್ನು ಕೊಟ್ಟಾಗ ಆತನ ಕೃಪೆಯು ಅದ್ಭುತವಾದ ರೀತಿಯಲ್ಲಿ ತೋರಿಸಲ್ಪಟ್ಟಿತು. ಇವೆರಡರ ನಡುವಣ ತೀವ್ರತರನಾದ ತದ್ವಿರುದ್ಧತೆ ಅಂದರೆ ವ್ಯತ್ಯಾಸವು ಅವರಿಗೆ ಒಗಟಾಗಿ ಕಂಡಿರಬಹುದು, ಅವರ ಸುತ್ತಲಿನ ರಾಜ್ಯಗಳ ಅನ್ಯದೇವತೆಗಳು ಕೇವಲ ಬೊಂಬೆಗಳಾಗಿದ್ದವು. ಅವುಗಳನ್ನು ಸಂತೃಪ್ತಿಗೊಳಿಸುವುದು ಹೇಗೆ ಅಥವಾ ಈ ದೇವತೆಗಳು ತಮ್ಮಿಂದ ಏನು ಬಯಸುತ್ತವೆಂದು ಅನ್ಯರಾಜ್ಯಗಳ ಜನರಿಗೆ ತಿಳಿದಿರಲಿಲ್ಲ. ಆದರೆ ಸತ್ಯವೇದದ ದೇವರು ತನ್ನ ದೃಷ್ಟಿಯಲ್ಲಿ ಯಾವುದು ಮೆಚ್ಚಿಕೆಯಾಗಿದೆ ಎಂಬುದನ್ನು ಸ್ಪಷ್ಟವಾಗಿ ತಿಳಿಸಿದ್ದಾನೆ. ಎಲ್ಲಾ ಜನರಿಗೂ ವೈಯಕ್ತಿಕವಾಗಿರಲಿ ಅಥವಾ ಸಾಮೂಹಿಕವಾಗಿ ಹಿತಕರವಾದದ್ದು ಮತ್ತು ಒಳ್ಳೆಯದನ್ನು ಮಾಡುವುದೇ ನಮ್ಮ ದೇವರಿಗೆ ಮೆಚ್ಚುಗೆಯಾದ ಕಾರ್ಯವಾಗಿದೆ.

`ಯೆರೆಮೀಯ 31:31-34ನೇ ವಚನಗಳನ್ನು ಓದಿರಿ. ನಿಮಗೆ ನೂತನ ಹೃದಯವನ್ನು ಕೊಡುವೆನೆಂಬ ದೇವರ ವಾಗ್ದಾನದ ಬಗ್ಗೆ ಇವು ನಮಗೇನು ತಿಳಿಸುತ್ತವೆ. ಈ ವಾಕ್ಯಗಳನ್ನು ನಿಕೊದೇಮನಿಗೆ ಕ್ರಿಸ್ತನು ಹೇಳಿದ ಹೊಸದಾಗಿ ಹುಟ್ಟಬೇಕೆಂಬ ಮಾತಿನೊಂದಿಗೆ ಹೋಲಿಕೆ ಮಾಡಿರಿ (ಯೋಹಾನ 3:1-21; ಇಬ್ರಿಯ 8:10).`

ಹತ್ತು ಆಜ್ಞೆಗಳು ಕಲ್ಲಿನ ಹಲಿಗೆಗಳಲ್ಲಿ ಸ್ವತಃ ದೇವರಿಂದಲೇ ಬರೆಯಲ್ಪಟ್ಟವು (ವಿಮೋಚನಕಾಂಡ 31:8). ಆದರೆ ಈ ಆಜ್ಞೆಗಳು ದೇವಜನರ ಹೃದಯಗಳಲ್ಲಿಯೂ ಬರೆಯಲ್ಪಡಬೇಕಾಗಿತ್ತು. (ಕೀರ್ತನೆ 37:30,31). ದೇವರ ಪ್ರೀತಿಯ ನಿಯಮವು ನಮ್ಮಲ್ಲಿ ಹೊರಗಿನ ತೋರಿಕೆಯಾಗಿ ಕಂಡುಬರಬಾರದು. ಆದರೆ ನಮ್ಮ ಗುಣ ಸ್ವಭಾವದಲ್ಲಿ ಆಂತರಿಕವಾಗಿ ಅಂದರೆ ಹೃದಯದಲ್ಲಿ ಕಂಡುಬರಬೇಕು. ದೇವರು ಮಾತ್ರ ನಮ್ಮ ಹೃದಯಗಳಲ್ಲಿ ತನ್ನ ಆಜ್ಞೆಗಳನ್ನು ಬರೆಯಬಲ್ಲನು ಹಾಗೂ ತನ್ನೊಂದಿಗೆ ಒಡಂಬಡಿಕೆ ಮಾಡಿಕೊಂಡ ತನ್ನ ಮಕ್ಕಳ ಹೃದಯಗಳಲ್ಲಿ ಅವುಗಳನ್ನು ಬರೆಯುವೆನೆಂದು ದೇವರು ವಾಗ್ದಾನ ಮಾಡಿದ್ದಾನೆ (ಇಬ್ರಿಯ 8:10).

ಆದರೆ ಹತ್ತುಆಜ್ಞೆಗಳನ್ನು ಅನುಸರಿಸಿ ನಡೆಯುವುದರಿಂದ ನಾವು ರಕ್ಷಿಸಲ್ಪಡುವುದಿಲ್ಲ. ಬದಲಾಗಿ- "ನಂಬಿಕೆಯ ಮೂಲಕ ಕೃಪೆಯಿಂದಲೇ, ರಕ್ಷಣೆ ಹೊಂದಿದವರಾಗಿದ್ದೀರಿ; ಆ ರಕ್ಷಣೆಯು ನಿಮ್ಮಿಂದುಂಟಾದದ್ದಲ್ಲ, ಅದು ದೇವರ ವರವೇ" ಎಂದು ಸತ್ಯವೇದವು ಸ್ಪಷ್ಟವಾಗಿ ತಿಳಿಸುತ್ತದೆ (ಎಫೆಸ 2:8). ರಕ್ಷಣೆ ಹೊಂದುವುದಕ್ಕಾಗಿ ನಾವು ಹತ್ತು ಆಜ್ಞೆಗಳನ್ನು ಕೈಕೊಳ್ಳುವುದಿಲ್ಲ; ಬದಲಾಗಿ ನಂಬಿಕೆಯ ಮೂಲಕ ಕೃಪೆಯಿಂದಲೇ ನಾವು ಈಗಾಗಲೇ ರಕ್ಷಣೆ ಹೊಂದಿರುವುದರಿಂದ ಹತ್ತು ಆಜ್ಞೆಗಳನ್ನು ಕೈಕೊಂಡು ನಡೆಯುತ್ತೇವೆ. ದೇವರು ನಮ್ಮನ್ನು ಪ್ರೀತಿಸಬೇಕೆಂದು ನಾವು ಆಜ್ಞೆಗಳನ್ನು ಕೈಕೊಳ್ಳುವುದಿಲ್ಲ, ಬದಲಾಗಿ ದೇವರು ನಮ್ಮನ್ನು ಈಗಾಗಲೇ ಪ್ರೀತಿಸಿದ್ದಾನೆ. ಈ ಕಾರಣದಿಂದ ನಾವು ದೇವರನ್ನು ಪ್ರೀತಿಸಲು ಬಯಸುತ್ತೇವೆ ಹಾಗೂ ಇತರರನ್ನು ಪ್ರೀತಿಸಬೇಕಾದ ಹಂಗಿನಲ್ಲಿದ್ದೇವೆ (ಯೋಹಾನ 14:15).

ಅದೇ ಸಮಯದಲ್ಲಿ ನಾವು ಪಾಪಿಗಳೆಂದು ಹತ್ತು ಆಜ್ಞೆಗಳು ಅಥವಾ ಧರ್ಮಶಾಸ್ತ್ರವು ತೋರಿಸುತ್ತದೆ (ರೋಮಾಯ 3:20; 7:7ಹಾಗೂ ಯಾಕೋಬನು 1:22-25). ಅಲ್ಲದೆ ನಮಗೆ ರಕ್ಷಕನ ಅಗತ್ಯವಿದೆ ಎಂದು ಸ್ಪಷ್ಟವಾಗಿ ತಿಳಿಸುತ್ತದೆ (ಗಲಾತ್ಯ 3:22-24). ಹತ್ತು ಆಜ್ಞೆಗಳು ನಮ್ಮನ್ನು ಅತ್ಯುತ್ತಮಜೀವನ ನಡೆಸಲು ಬೇಕಾದ ಮಾರ್ಗವನ್ನು ತೋರಿಸುತ್ತವೆ ಹಾಗೂ ದೇವರು ಪ್ರೀತಿಸ್ವರೂಪಿಯೆಂದು ನಮಗೆ ಪ್ರಕಟಿಸುತ್ತವೆ.

`ನ್ಯಾಯವಿಚಾರಣೆ/ ನ್ಯಾಯತೀರ್ಪಿನ ಬಗ್ಗೆ ನಿಮಗೆ ಯಾವ ನಿರೀಕ್ಷೆಯಿದೆ? ನೀವು ದೇವರಾಜ್ಞೆಗಳನ್ನು ಶ್ರದ್ಧೆಯಿಂದ ಕೈಕೊಂಡು ನಡೆಯುವುದರ ಮೇಲೆ ಅಥವಾ ಕ್ರಿಸ್ತನ ನೀತಿಯಲ್ಲಿ ನಿರೀಕ್ಷೆ ಹೊಂದಿರುವಿರೋ?`