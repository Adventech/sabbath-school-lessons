---
title:  ಎಲ್ಲಕ್ಕಿಂತಲೂ ಹೆಚ್ಚಾಗಿ ಒಬ್ಬರನ್ನೊಬ್ಬರು ಪ್ರೀತಿಸಿರಿ
date:   27/03/2025
---

ಪ್ರೀತಿಯು ಧರ್ಮಪ್ರಮಾಣವನ್ನು ನೆರವೇರಿಸಿದಲ್ಲಿ, ಒಬ್ಬ ವ್ಯಕ್ತಿಯು ಕೇವಲ ತಪ್ಪು ಮಾಡದಿರುವುದರಿಂದ ಮಾತ್ರ ದೇವರಾಜ್ಞೆಗಳನ್ನು ಸಂಪೂರ್ಣವಾಗಿ ಕೈಕೊಂಡು ನಡೆಯಲಾಗುವುದಿಲ್ಲ. ದೇವರ ಹತ್ತು ಆಜ್ಞೆಗಳು ಪ್ರೀತಿಯುಳ್ಳದ್ದಾಗಿದ್ದು, ಕೆಟ್ಟದ್ದನ್ನು ಮಾಡದಂತೆ ನಮಗೆ ಆದೇಶ ನೀಡುವುದಲ್ಲದೆ, ಇತರ ವಿಶ್ವಾಸಿಗಳಿಗೆ ಮಾತ್ರವಲ್ಲದೆ ಅಗತ್ಯವಿರುವ ಎಲ್ಲರಿಗೂ ಕರುಣೆ, ಪ್ರೀತಿ, ದಯೆಯನ್ನು ತೋರಿಸಿ ಸಹಾಯ ಮಾಡಬೇಕೆಂದೂ ಸಹ ಆಜ್ಞಾಪಿಸುತ್ತದೆ. ಇದು ತಾನೇ ಯಥಾರ್ಥವಾದ ಕ್ರೈಸ್ತಸಾಕ್ಷಿಯಾಗಿದೆ.

`ಯಾಕೋಬನು 2:1-9ನೇ ವಚನಗಳಲ್ಲಿ ನಿರ್ಣಾಯಕವಾದ ಯಾವ ಸಂದೇಶವನ್ನು ನೀಡಲಾಗಿದೆ?`

ಯಾಕೋಬನು ಈ ವಾಕ್ಯಗಳಲ್ಲಿ ಸಮಾಜದಲ್ಲಿ ನಡೆಯುತ್ತಿರುವ ಅನ್ಯಾಯವನ್ನೂ ಬಹಳ ಕಠಿಣವಾಗಿ ಖಂಡಿಸುತ್ತಾನೆ. ಅದರಲ್ಲಿಯೂ ನಿರ್ದಿಷ್ಟವಾಗಿ ಶ್ರೀಮಂತರು ಬಡವರಿಗೆ ಅವಮಾನಿಸಿ, ಅವರ ಮೇಲೆ ದಬ್ಬಾಳಿಕೆ ನಡೆಸುವುದರ ಮೂಲಕ ಅವರನ್ನು ಶೋಷಿಸುವುದರ ವಿರುದ್ಧವಾಗಿ ಶ್ರೀಮಂತರನ್ನು ಎಚ್ಚರಿಸುತ್ತಾನೆ. ಅನಂತರ ಯಾಕೋಬನು- "ಶಾಸ್ತ್ರಕ್ಕೆ ಸರಿಯಾಗಿ ನಿನ್ನ ನೆರೆಯವನನ್ನು ನಿನ್ನಂತೆಯೇ ಪ್ರೀತಿಸಬೇಕೆಂಬ ರಾಜಾಜ್ಞೆಯ ಕಡೆಗೆ..." ಅವರ ಗಮನ ಸೆಳೆಯುತ್ತಾನೆ. ಶ್ರೀಮಂತರು ಈ ರಾಜಾಜ್ಞೆಯ ಪ್ರಕಾರ ನಡೆದಲ್ಲಿ ಅವರು ಒಳ್ಳೆಯದನ್ನು ಮಾಡುವವರಾಗಿದ್ದಾರೆಂದು ಅವನು ಹೇಳುತ್ತಾನೆ (ಯಾಕೋಬನು 2:8).

ಶ್ರೀಮತಿ ವೈಟಮ್ಮನವರು ಇತರರನ್ನು ಪ್ರೀತಿಸುವುದರ ಬಗ್ಗೆ 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 641ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ನಮ್ಮ ನೆರೆಯವರನ್ನು ನಮ್ಮಂತೆಯೇ ಪ್ರೀತಿಸುವುದು, ಭೂಲೋಕದಲ್ಲಿ ದೇವರ ಪ್ರೀತಿಯನ್ನು ವ್ಯಕ್ತಪಡಿಸಿದಂತಿರುತ್ತದೆ. ಇಂತಹ ಪ್ರೀತಿಯನ್ನು ನಮಗೆ ತೋರಿಸಿ, ನಮ್ಮನ್ನು ಒಂದೇ ಕುಟುಂಬದ ಮಕ್ಕಳನ್ನಾಗಿ ಮಾಡುವುದಕ್ಕೋಸ್ಕರ ಮಹಿಮೆಯ ರಾಜನಾದ ಕ್ರಿಸ್ತನು ಮನುಷಾ್ಯವತಾರ ತಾಳಿ ನಮ್ಮಲ್ಲಿ ಒಬ್ಬನಂತಾದನು. ಕ್ರಿಸ್ತನು ಶಿಲುಬೆಯ ಮರಣವನ್ನು ಅನುಭವಿಸುವುದಕ್ಕೆ ಮೊದಲು ಶಿಷ್ಯರಿಗೆ- "ನಾನು ನಿಮ್ಮನ್ನು ಪ್ರೀತಿಸಿದ ಮೇರೆಗೆ ನೀವು ಒಬ್ಬರನ್ನೊಬ್ಬರು ಪ್ರೀತಿಸಬೇಕೆಂಬ" ಆತನ ಆಜ್ಞೆಯನ್ನು ನೆರವೇರಿಸಿದಾಗ (ಯೋಹಾನ 15:12). ಆತನು ಲೋಕವನ್ನು ಪ್ರೀತಿಸಿದಂತೆ ನಾವು ಈ ಲೋಕವನ್ನು ಪ್ರೀತಿಸಿದಾಗ, ಆತನು ನಮಗೆ ಕೊಟ್ಟ ದೈವನಿಯಮಿತ ಸೇವೆಯನ್ನು ಮಾಡಿದಂತಾಗುತ್ತದೆ. ಆಗ "ನಾವು ಪರಲೋಕಕ್ಕೆ ಅರ್ಹರಾಗುತ್ತೇವೆ".

ಕ್ರಿಸ್ತನು ಈ ಲೋಕವನ್ನು ಪ್ರೀತಿಸಿದಂತೆ, ನಾವೂ ಸಹ ಈ ಲೋಕವನ್ನು ಪ್ರೀತಿಸಿದಾಗ, ನಾವು ಪರಲೋಕಕ್ಕೆ ಅರ್ಹರಾಗುತ್ತೇವೆ- ಇದು ನಾವು ಕ್ರಿಸ್ತನ ಅನುಯಾಯಿಗಳಾಗಿದ್ದೇವೆಂಬುದನ್ನು ಎಷ್ಟೊಂದು ಬಲವಾಗಿ ವ್ಯಕ್ತಪಡಿಸುತ್ತದಲ್ಲವೇ?

"ನಾನು ನಿಮ್ಮನ್ನು ಪ್ರೀತಿಸಿದ ಮೇರೆಗೆ ನೀವೂ ಸಹ ಒಬ್ಬರನ್ನೊಬ್ಬರು ಪ್ರೀತಿಸಬೇಕು" ಎಂದು ಕ್ರಿಸ್ತನು ತನ್ನ ಶಿಷ್ಯರಿಗೆ ಆಜ್ಞಾಪಿಸಿದ್ದಾನೆ (ಯೋಹಾನ 13:34). ಅಲ್ಲದೆ "ನಿಮ್ಮೊಳಗೆ ಒಬ್ಬರ ಮೇಲೊಬ್ಬರಿಗೆ ಪ್ರೀತಿಯಿದ್ದರೆ, ಎಲ್ಲರೂ ನಿಮ್ಮನ್ನು ನನ್ನ ಶಿಷ್ಯರೆಂದು ತಿಳಿದುಕೊಳ್ಳುವರು" ಎಂದೂ ಸಹ ಆತನು ತಿಳಿಸಿದ್ದಾನೆ (13:35). ದೇವರು ಪ್ರೀತಿಸ್ವರೂಪಿಯಾಗಿದ್ದಾನೆ (1 ಯೋಹಾನನು 4:8,16). ಈ ಕಾರಣದಿಂದ ಪ್ರೀತಿಯು ಕ್ರೈಸ್ತ ನಂಬಿಕೆಯ ಪ್ರಮುಖ ಅಂಶವಾಗಿದೆ. "ದೇವರನ್ನು ಪ್ರೀತಿಸುವವನು ತನ್ನ ಸಹೋದರರನ್ನೂ ಪ್ರೀತಿಸಬೇಕೆಂಬ ಆಜ್ಞೆಯನ್ನು ಹೊಂದಿದ್ದಾನೆ" (1 ಯೋಹಾನನು 4:21).

ಇದೇ ರೀತಿಯಲ್ಲಿ ಅಪೋಸ್ತಲನಾದ ಪೇತ್ರನೂ ಸಹ "ಮೊಟ್ಟಮೊದಲು ನಿಮ್ಮ ನಿಮ್ಮೊಳಗೆ ಯಥಾರ್ಥವಾದ ಪ್ರೀತಿಯಿರಲಿ, ಪ್ರೀತಿಯು ಬಹುಪಾಪಗಳನ್ನು ಮುಚ್ಚುತ್ತದೆ" ಎಂದು ತಿಳಿಸಿದ್ದಾನೆ (1 ಪೇತ್ರನು 4:8; ಇಬ್ರಿಯ 10:24 ಹಾಗೂ 1 ಥೆಸಲೋನಿಕ 3:12).

`ಕ್ರಿಸ್ತನು ಲೋಕವನ್ನು ಪ್ರೀತಿಸಿದಂತೆ ನಾವೂ ಸಹ ಲೋಕವನ್ನು ಪ್ರೀತಿಸಬೇಕೆಂಬ ವಿಷಯದ ಬಗ್ಗೆ ಹೆಚ್ಚು ಗಮನ ನೀಡಿರಿ. ಕ್ರೈಸ್ತಪರಿಪೂರ್ಣತೆ ಎಂಬ ಪರಿಕಲ್ಪನೆ ಹಾಗೂ ನಮ್ಮನ್ನು ಪರಲೋಕಕ್ಕೆ ಯೋಗ್ಯರನ್ನಾಗಿ ಮಾಡುವುದಕ್ಕೆ ಇದು ಹೇಗೆ ಸಹಾಯಕವಾಗಲಿದೆ?`