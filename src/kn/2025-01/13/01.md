---
title:  ಪ್ರೀತಿಯು ಧರ್ಮಪ್ರಮಾಣದ ನೆರವೇರುವಿಕೆಯಾಗಿದೆ
date:   22/03/2025
---

### ಈ ಪಾಠದ ಅಧ್ಯಯನಕ್ಕಾಗಿ

ವಿಮೋಚನಕಾಂಡ 20:1- 17; ಯೆರೆಮೀಯ 31:31-34; ಮತ್ತಾಯ 23:23,24; ರೋಮಾಯ 6:1-3; 7:7-12 ಹಾಗೂ ಯಾಕೋಬನು 2:1-9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> ಒಬ್ಬರನ್ನೊಬ್ಬರು ಪ್ರೀತಿಸಬೇಕೆಂಬ ಋಣವೇ ಹೊರತು, ಬೇರೆ ಯಾವ ಸಾಲವೂ ನಿಮಗೆ ಇರಬಾರದು. ಮತ್ತೊಬ್ಬರನ್ನು ಪ್ರೀತಿಸುವವನು ಧರ್ಮ ಪ್ರಮಾಣವನ್ನೆಲ್ಲಾ (ಹತ್ತು ಆಜ್ಞೆಗಳು) ನೆರವೇರಿಸಿದ್ದಾನೆ" (ರೋಮಾಯ 13:8).

ಒಂದು ಅಡ್ವೆಂಟಿಸ್ಟ್ ಸಭೆಯ ಸಭಾಪಾಲನಾ ಸಮಿತಿಯ (ಚರ್ಚ್ ಬೋರ್ಡ್) ಮುಂದೆ ಕಠಿಣವಾದ ಸಮಸ್ಯೆ ಎದುರಾಗಿತ್ತು. ಆಗ ಆ ಸಮಿತಿಯ ಸದಸ್ಯರೊಬ್ಬರು "ಅನುಕಂಪದ ಮೇಲೆ ಯಾವ ತೀರ್ಮಾನವನ್ನು ನಾವು ತೆಗೆದುಕೊಳ್ಳಬಾರದು" ಎಂದು ಹೇಳಿದರು. ಈ ಸದಸ್ಯರು ದೇವರಾಜ್ಞೆ ಮತ್ತು ಆತನ ಪ್ರೀತಿಯನ್ನು ಸರಿಯಾಗಿ ಅರ್ಥಮಾಡಿಕೊಂಡಿಲ್ಲವೆಂದು ಸಭಾಬೋಧಕರಿಗೆ ಆಶ್ಚರ್ಯವಾಯಿತು. ತಪ್ಪು ಮಾಡಿದ ಸದಸ್ಯರ ವಿಷಯದಲ್ಲಿ ಸಭೆಯು ಯಾವಾಗಲೂ ಅನುಕಂಪ ಹಾಗೂ ಪ್ರೀತಿಯ ಆಧಾರದಲ್ಲಿ ನಿರ್ಧಾರ ತೆಗೆದುಕೊಳ್ಳಬೇಕು. "ಒಬ್ಬರನ್ನೊಬ್ಬರು ಅಂದರೆ ನಮ್ಮ ನೆರೆಯವರನ್ನು ಪ್ರೀತಿಸುವುದರಿಂದ ನಾವು ಧರ್ಮಪ್ರಮಾಣವನ್ನೆಲ್ಲಾ ನೆರವೇರಿಸುತ್ತೇವೆ. ಅಂದರೆ ಹತ್ತು ಆಜ್ಞೆಗಳನ್ನು ಕೈಕೊಂಡು ನಡೆಯುತ್ತೇವೆ.

ಪ್ರೀತಿ ತೋರಿಸುವುದರ ಮೂಲಕ ನಾವು ಧರ್ಮಪ್ರಮಾಣವನ್ನು ನೆರವೇರಿಸುತ್ತೇವೆಂದು ಸತ್ಯವೇದವು ತಿಳಿಸುತ್ತದೆ. ಆದುದರಿಂದ ನಾವು ಹತ್ತು ಆಜ್ಞೆಗಳನ್ನು ಪ್ರೀತಿಯಿಂದ ಪ್ರತ್ಯೇಕಗೊಳಿಸುವುದನ್ನಾಗಲಿ ಅಥವಾ ಪ್ರೀತಿಗೂ ಆಜ್ಞೆಗಳಿಗೂ ಸಂಬಂಧವಿಲ್ಲವೆಂಬ ನಿರ್ಧಾರ ತೆಗೆದುಕೊಳ್ಳಬಾರದು. ಇಂತಹ ತಪ್ಪನ್ನು ಮಾಡದಂತೆ ನಾವು ಎಚ್ಚರಿಕೆ ವಹಿಸಬೇಕು. ದೈವೀಕವಾದ ಹತ್ತು ಆಜ್ಞೆಗಳನ್ನು ಕೊಟ್ಟಾತನು ಪ್ರೀತಿಸ್ವರೂಪನಾಗಿರುವುದರಿಂದ, ದೇವರಾಜ್ಞೆಗಳೂ ಸಹ ಪ್ರೀತಿಯ ಆಜ್ಞೆಗಳಾಗಿವೆ. ಪ್ರೀತಿಯು ದೇವರ ಗುಣಸ್ವಭಾವದ ಪ್ರತಿಸ್ವರೂಪವಾಗಿದೆ (Transcript) ಎಂದು ಶ್ರೀಮತಿ ವೈಟಮ್ಮನವರು ತಿಳಿಸುತ್ತಾರೆ (ಕ್ರೈಸ್ಟ್ಸ್ ಆಬ್ಜೆಕ್ಟ್ ಲೆಸನ್ಸ್, ಪುಟ 305).

ದೇವರಾಜ್ಞೆಗಳು ನಮ್ಮ ಇಂದ್ರಿಯಗಳಿಗೆ ಕಾಣದಂತ (Abstract) ಸಿದ್ಧಾಂತಗಳ ಸಂಗ್ರಹವಲ್ಲ. ಬದಲಾಗಿ ಅವು ನಮ್ಮ ಅವು ನಮ್ಮ ಆತ್ಮೀಕ, ಸಾಮಾಜಿಕ ಏಳಿಗೆಗಾಗಿ ಕೊಡಲ್ಪಟ್ಟ ಸಲಹೆಗಳು ಹಾಗೂ ಆದೇಶಗಳೂ ಆಗಿವೆ. ದೇವರು ಪ್ರೀತಿಸ್ವರೂಪನಾಗಿರುವುದರಿಂದ ಆತನ ಆಜ್ಞೆಗಳೂ ಸಹ ಪ್ರೀತಿಯಿಂದ ಕೂಡಿವೆ ಎಂದು ಅವುಗಳು ಪರಿಪೂರ್ಣವಾಗಿ ಆತನ ಪ್ರೀತಿಯನ್ನು ವ್ಯಕ್ತಪಡಿಸುತ್ತವೆ.