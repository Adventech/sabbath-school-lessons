---
title:  ಪ್ರೀತಿ ಮತ್ತು ನ್ಯಾಯ
date:   02/02/2025
---

ಪ್ರೀತಿ ಹಾಗೂ ನ್ಯಾಯವು ಒಂದೇ ನಾಣ್ಯದ ಎರಡು ಮುಖಗಳಂತೆ ಜೊತೆಯಾಗಿರುತ್ತದೆಂದು ಸತ್ಯವೇದವು ತಿಳಿಸುತ್ತದೆ. ಯಥಾರ್ಥವಾದ ಪ್ರೀತಿಗೆ ನ್ಯಾಯವು ಅಗತ್ಯವಾಗಿದೆ ಹಾಗೂ ಪ್ರೀತಿಯಿಂದ ಮಾತ್ರ ಯಥಾರ್ಥವಾದ ನ್ಯಾಯವು ಕೊಡಲ್ಪಡುತ್ತದೆ. ಮನುಷ್ಯರಾದ ನಾವು ನ್ಯಾಯ ಮತ್ತು ಪ್ರೀತಿಯನ್ನು ಬಹಳಷ್ಟು ವಿರೂಪಗೊಳಿಸಿರುವುದರಿಂದ ಇವೆರಡರ ಬಗ್ಗೆ ನಾವು ಒಟ್ಟಾಗಿ ಆಲೋಚಿಸುತ್ತಿಲ್ಲ.

`ಕೀರ್ತನೆ 33:5; 85:10; 89:14; ಯೆಶಾಯ 61:8 ಹಾಗೂ ಯೆರೆಮೀಯ 9:24ನೇ ವಚನಗಳನ್ನು ಓದಿರಿ. ದೇವರು ನ್ಯಾಯದ ಬಗ್ಗೆ ಕಾಳಜಿ ಹೊಂದಿದ್ದಾನೆಂಬುದರ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ದೇವರು ನ್ಯಾಯವನ್ನು ಪ್ರೀತಿಸುತ್ತಾನೆಂದು ಈ ವಾಕ್ಯಗಳು ಸ್ಪಷ್ಟವಾಗಿ ತಿಳಿಸುತ್ತವೆ (ಯೆಶಾಯ 61:8; ಕೀರ್ತನೆ 33:5). ಪ್ರೀತಿ ಹಾಗೂ ನ್ಯಾಯವು ಬಿಡಿಸಲಾಗದಂತ ರೀತಿಯಲ್ಲಿ ಒಂದಕ್ಕೊಂದು ಸಂಬಂಧಹೊಂದಿವೆ. ದೇವರ ಪ್ರೀತಿ ಹಾಗೂ ನೀತಿಯು ಒಟ್ಟಾಗಿ ಹೋಗುತ್ತವೆ. ಈ ಕಾರಣದಿಂದ ಲೋಕದ ಎಲ್ಲರಲ್ಲಿಯೂ ನ್ಯಾಯ, ನೀತಿ, ಪ್ರೀತಿಯು ಇರಬೇಕೆಂದು ಆತನು ಬಹಳವಾಗಿ ಬಯಸುತ್ತಾನೆ.

ಈ ಕಾರಣದಿಂದಲೇ ಸತ್ಯವೇದದ ಪ್ರವಾದಿಗಳೆಲ್ಲರೂ ಎಲ್ಲಾ ರೀತಿಯ ಅನ್ಯಾಯ, ತೂಕದಲ್ಲಿ ವ್ಯತ್ಯಾಸವಿರುವ ತಕ್ಕಡಿ, ಅನ್ಯಾಯದ ಕಾನೂನುಗಳು, ಬಡವರು, ದಿಕ್ಕೆಲ್ಲದವರು, ಅನಾಥರು, ನಿರ್ಗತಿಕರು, ವಿಧವೆಯರನ್ನು ಶೋಷಿಸುವ ಮತ್ತು ದಬ್ಬಾಳಿಕೆ ನಡೆಸುವವರನ್ನು ಬಲವಾಗಿ ಖಂಡಿಸುತ್ತದೆ. ಜನರು ಇಂತಹ ಅನ್ಯಾಯದ ಕೃತ್ಯಗಳನ್ನು ಮಾಡುವವರಾಗಿದ್ದರೂ, ದೇವರು ಲೋಕದಲ್ಲಿ ಯಾವಾಗಲೂ ನೀತಿ ಪ್ರೀತಿ ನ್ಯಾಯಗಳನ್ನು ತೋರ್ಪಡಿಸುವ ದೇವರಾಗಿದ್ದಾನೆ (ಯೆರೆಮೀಯ 9:24). ಈ ಕಾರಣದಿಂದಲೇ ದೇವರಿಗೆ ನಂಬಿಗಸ್ತರಾಗಿರುವವರು ದೈವೀಕ ದಂಡನೆಯನ್ನು ಯಾವಾಗಲೂ ನಿರೀಕ್ಷಿಸಿರುತ್ತಾರೆ. ದುಷ್ಟರು, ದಬ್ಬಾಳಿಕೆ ನಡೆಸುವವರು ದಂಡನೆ ಅನುಭವಿಸುತ್ತಾರೆ ಹಾಗೂ ಅನ್ಯಾಯವಾದ ಶೋಷಣೆಗೂ, ದಬ್ಬಾಳಿಕೆಗೂ ಒಳಗಾದವರಿಗೆ ನ್ಯಾಯ ಒದಗಿಸುವುದರಿಂದ ಪ್ರಾಮಾಣಿಕರು ದೈವೀಕ ಶಿಕ್ಷೆ ಯಾವಾಗ ಬರುವುದೋ ಎಂದು ನಿರೀಕ್ಷೆ ಇಟ್ಟಿರುತ್ತಾರೆ.

ನೀತಿ, ನ್ಯಾಯ ಪ್ರೀತಿಗಳು ದೇವರ ಆಡಳಿತದ ಅಸ್ತಿವಾರವಾಗಿವೆ. ದೇವರ ನೈತಿಕವಾದ ಪ್ರೀತಿಯ ಆಡಳಿತವು ನ್ಯಾಯವೂ ಹಾಗೂ ನೀತಿಯೂ ಉಳ್ಳದ್ದಾಗಿದ್ದು, ಈ ಲೋಕದ ಭ್ರಷ್ಟ ಸರ್ಕಾರಗಳಿಗಿಂತ ಸಂಪೂರ್ಣವಾಗಿ ಭಿನ್ನವಾಗಿದೆ. ಈ ಲೋಕದ ಆಡಳಿತಗಾರರು ಹಣ, ಅಧಿಕಾರಕ್ಕಾಗಿ ಎಂತಹ ಅನ್ಯಾಯ, ಅಪರಾಧಗಳನ್ನು ಮಾಡಲು ಸಿದ್ಧರಾಗಿರುತ್ತಾರೆ. ಆದರೆ ನಮ್ಮ ದೇವರಲ್ಲಿ "ಕೃಪೆಯೂ, ಸತ್ಯವೂ ಒಂದನ್ನೊಂದು ಕೂಡಿರುವವು; ಹಾಗೂ ನೀತಿಯೂ ಸಮಾಧಾನವೂ ಮುದ್ದಿಟ್ಟುಕೊಳ್ಳುವವು" (ಕೀರ್ತನೆ 85:10).

ದೇವರು ನಮ್ಮಿಂದ ಏನು ಬಯಸುತ್ತಾನೆಂಬುದನ್ನು ಬಹಳ ಸ್ಪಷ್ಟವಾಗಿ ತಿಳಿಸಿದ್ದಾನೆ. ಇದನ್ನು ಪ್ರವಾದಿಯಾದ ಮೀಕನು ಈ ರೀತಿ ತಿಳಿಸುತ್ತಾನೆ: "ಮನುಷ್ಯನೇ, ಒಳ್ಳೆಯದು ಇಂಥದ್ದೇ ಎಂದು ಯೆಹೋವನು ನಿನಗೆ ತೋರಿಸಿದ್ದಾನಷ್ಟೆ; ನ್ಯಾಯವನ್ನು ಆಚರಿಸುವುದು, ಕರುಣೆಯಲ್ಲಿ ಆಸಕ್ತನಾಗಿರುವುದು, ನಿನ್ನ ದೇವರಿಗೆ ನಮ್ರವಾಗಿ ನಡೆದುಕೊಳ್ಳುವುದು, ಇಷ್ಟನ್ನೇ ಹೊರತು ಯೆಹೋವನು ನಿನ್ನಿಂದ ಇನ್ನೇನು ಅಪೇಕ್ಷಿಸುವನು?" (ಮೀಕ 6:8). ಇತರರಿಗೆ ಪ್ರೀತಿ, ನ್ಯಾಯ ಹಾಗೂ ಕರುಣೆ ತೋರಿಸುವ ಮೂಲಕ ನಾವು ನಮ್ಮ ಜೀವನದಲ್ಲಿ ದೇವರ ಶ್ರೇಷ್ಠ ಗುಣಗಳನ್ನು ಪ್ರತಿಫಲಿಸುತ್ತೇವೆ.

`ಮಾನವರ ನ್ಯಾಯವನ್ನು ಯಾವ ರೀತಿಯಲ್ಲಿ ಇಂದು ವಿರೂಪಗೊಳಿಸಲಾಗುತ್ತಿದೆ? ಆದುದರಿಂದ ನಾವು ಯಾವ ರೀತಿಯಲ್ಲಿ ದೇವರಿಗೆ ನೀನು ಶೀಘ್ರವಾಗಿ ಬಂದು ಲೋಕದಲ್ಲಿ ನ್ಯಾಯವನ್ನು ಸ್ಥಾಪಿಸೆಂದು ಬೇಡಿಕೊಳ್ಳಬಹುದು?`