---
title:  ಪಶ್ಚಾತ್ತಾಪಪಡುವ ದೇವರು?
date:   05/02/2025
---

ದೇವರು ಪಶ್ಚಾತ್ತಾಪಪಡುತ್ತಾನೆಯೇ? ಪಶ್ಚಾತ್ತಾಪ ಪಡುತ್ತಾನೆಂದರೆ ಅದರ ಅರ್ಥವೇನು? ದೇವರು ಎಂದೆಂದಿಗೂ ಬದಲಾಗುವುದಿಲ್ಲ, ಹಾಗೂ ಆತನು ಚಂಚಲ ಮನಸ್ಸಿನವನಲ್ಲ. ಆದಾಗ್ಯೂ ದೇವರು ಪಶ್ಚಾತ್ತಾಪಪಟ್ಟನು, ನೊಂದುಕೊಂಡನು ಅಥವಾ ಉಗ್ರಕೋಪ ಬಿಟ್ಟು ಮರುಕಗೊಂಡನು ಎಂದು ಸತ್ಯವೇದದ ಕೆಲವು ವಾಕ್ಯಗಳು ತಿಳಿಸುತ್ತವೆ. ಮಾನವರಾದ ನಾವು ಪಶ್ಚಾತ್ತಾಪಪಟ್ಟರೆ ಏನೋ ತಪ್ಪು ಮಾಡಿದ್ದೇವೆಂದು ಅರ್ಥ, ಹಾಗಿದಲ್ಲಿ ಎಂದೂ ತಪ್ಪನ್ನೇ ಮಾಡದ ದೇವರು ಪಶ್ಚಾತ್ತಾಪಪಡುವುದೆಂದರೆ ಯಾವ ಅಭಿಪ್ರಾಯ ವ್ಯಕ್ತಪಡಿಸುತ್ತದೆ.

`ವಿಮೋಚನಕಾಂಡ 32:14ನೇ ವಚನವನ್ನು ಯೇರೆಮೀಯ 18:4-10ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ. ದೇವರು ಮಾಡಬೇಕೆಂದಿದ್ದ ಕೇಡಿನ ವಿಷಯದಲ್ಲಿ ಮನಸ್ಸನ್ನು ಬೇರೆ ಮಾಡಿಕೊಂಡನು ಎಂಬ ಮಾತನ್ನು ನೀವು ಹೇಗೆ ಅರ್ಥಮಾಡಿಕೊಳ್ಳುವಿರಿ?`

ಮೇಲಿನ ಹಾಗೂ ಇತರ ಕೆಲವು ವಾಕ್ಯಗಳಲ್ಲಿ (ಯೋನನು 3:10). ದುಷ್ಟಜನರು ತಮ್ಮ ಪಾಪಗಳಿಗೆ ಪಶ್ಚಾತ್ತಾಪಪಟ್ಟು ದುಃಖ ವ್ಯಕ್ತಪಡಿಸಿದಾಗ ಅಥವಾ ಮೋಶೆ ತನ್ನ ಜನರಾದ ಇಸ್ರಾಯೇಲ್ಯರ ಪಾಪವನ್ನು ಕ್ಷಮಿಸಬೇಕೆಂದು ದೇವರನ್ನು ಬೇಡಿಕೊಂಡಾಗ, ಆತನು ಮನಮರುಗಿ ತಾನು ಕೊಡಬೇಕೆಂದು ನಿರ್ಧರಿಸಿದ್ದ ದಂಡನೆಯ ವಿಷಯದಲ್ಲಿ ಮನಸ್ಸನ್ನು ಬೇರೆ ಮಾಡಿಕೊಂಡನೆಂದು ತಿಳಿಸುತ್ತವೆ. ಜನರು ತಮ್ಮ ದುಷ್ಟತನವನ್ನು ಬಿಟ್ಟಲ್ಲಿ, ತಾನು ಅವರಿಗೆ ಮಾಡಬೇಕೆಂದಿರುವ ಕೇಡನ್ನು ಅವರ ಮೇಲೆ ಬರ ಮಾಡುವುದಿಲ್ಲವೆಂದು ವಾಗ್ದಾನ ಮಾಡಿದ್ದಾನೆ. ಇದು ಸತ್ಯವೇದದಾದ್ಯಂತ ಕಂಡುಬರುತ್ತದೆ.

`ದೇವರು ಪಶ್ಚಾತ್ತಾಪಪಡುತ್ತಾನೆಯೇ ಅಥವಾ ಮಾಡಬೇಕೆಂದಿದ್ದ ವಿಷಯದಲ್ಲಿ ಮನಮರುಗುತ್ತಾನೆಯೇ ಎಂಬ ವಿಷಯದ ಬಗ್ಗೆ ಅರಣ್ಯಕಾಂಡ 23:19 ಹಾಗೂ 1 ಸಮುವೇಲನು 15:29ನೇ ವಚನಗಳು ಏನು ತಿಳಿಸುತ್ತವೆ?`

"ಇಸ್ರಾಯೇಲ್ಯರ ನಿತ್ಯಾಧಾರನು ಸುಳಾîಡುವವನಲ್ಲ; ಪಶ್ಚಾತ್ತಾಪಪಡುವವನಲ್ಲ. ಯಾಕೆಂದರೆ ಆತನು ಪಶ್ಚಾತ್ತಾಪಪಡುವ ಮನುಷ್ಯನಲ್ಲ" (1 ಸಮುವೇಲನು 15:2- 5) ಹಾಗೂ "ದೇವರು ಮನುಷ್ಯನಂತೆ ಎರದು ಮಾತಿನವನಲ್ಲ. ಮಾನವನಂತೆ ಮನಸ್ಸನ್ನು ಬೇರೆ ಮಾಡಿಕೊಳ್ಳುವವನಲ್ಲ. ತಾನು ಹೇಳಿದ ಮೇರೆಗೆ ನಡೆಯುವುದಿಲ್ಲವೋ? ಮಾತುಕೊಟ್ಟನಂತರ ನೆರವೇರಿಸುವುದಿಲ್ಲವೋ?" ಎಂದು ದೇವರು ಹೇಳುತ್ತಾನೆ (ಅರಣ್ಯಕಾಂಡ 23:19). ಈ ವಾಕ್ಯಗಳನ್ನು ವಿಮೋಚನಕಾಂಡ 32:14 ಹಾಗೂ ಯೆರೆಮೀಯ 18:4-10ನೇ ವಚನಗಳೊಂದಿಗೆ ಹೋಲಿಕೆ ಮಾಡಿ ನೋಡಿರಿ. ದೇವರು ಪಶ್ಚಾತ್ತಾಪಪಡುತ್ತಾನೆಂದರೆ ಮನುಷ್ಯರಾದ ನಮ್ಮಂತೆ ಆತನು ಪಶ್ಚಾತ್ತಾಪಪಡುತ್ತಾನೆಂದು ಅರ್ಥವಲ್ಲವೆಂಬ ಸತ್ಯವನ್ನು ತಿಳಿಸುತ್ತದೆ (ಆದಿಕಾಂಡ 6:6ನೇ ವಚನವು "ಯೆಹೋವನು ತಾನು ಭೂಮಿಯ ಮೇಲೆ ಮನುಷ್ಯರನ್ನು ಉಂಟು ಮಾಡಿದ್ದಕ್ಕೆ ಪಶ್ಚಾತ್ತಾಪಪಟ್ಟು ತನ್ನ ಹೃದಯದಲ್ಲಿ ನೊಂದುಕೊಂಡನು" ಎಂದು ತಿಳಿಸುತ್ತದೆ. ಇಲ್ಲಿ ದೇವರು ಮನುಷ್ಯರನ್ನು ಉಂಟುಮಾಡಿ ತಪ್ಪು ಮಾಡಿದ್ದೇನೆಂದು ಪಶ್ಚಾತ್ತಾಪಪಡುವುದಿಲ್ಲ. ಬದಲಾಗಿ ತನ್ನ ಸ್ವರೂಪದಲ್ಲಿ ತನ್ನ ಹೋಲಿಕೆಗೆ ತಕ್ಕಂತೆ ಉಂಟುಮಾಡಿದ ಈ ಜನರನ್ನು ತಾನು ನಾಶಮಾಡಬೇಕಲ್ಲಾ ಎಂಬ ದೈವೀಕ ಅನುಕಂಪದಿಂದ ಹೇಳಿದನೆಂದು ಶ್ರೀಮತಿ ವೈಟಮ್ಮನವರು ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್' ಎಂಬ ಪುಸ್ತಕದಲ್ಲಿ ತಿಳಿಸುತ್ತಾರೆ).

ಬದಲಾಗಿ ದೇವರು ಯಾವಾಗಲೂ ತನ್ನ ವಾಗ್ದಾನವನ್ನು ನೆರವೇರಿಸುತ್ತಾನೆ. ಭೂಮಾ್ಯಕಾಶಗಳು ಅಳಿದುಹೋದರೂ ಆತನ ವಾಗ್ದಾನಗಳು ಎಂದಿಗೂ ಬಿದ್ದುಹೋಗುವುದಿಲ್ಲ. ಆದರೆ ಮನುಷ್ಯರ ಪಶ್ಚಾತ್ತಾಪದ ವರ್ತನೆಗೆ ತಕ್ಕಂತೆ ತನ್ನ ಅಭಿಪ್ರಾಯವನ್ನು ಬದಲಾಯಿಸಿಕೊಳ್ಳುತ್ತಾನೆ. ಅದನ್ನು ಯಾವಾಗಲೂ ತನ್ನ ಒಳ್ಳೇತನ ಹಾಗೂ ತನ್ನ ವಾಕ್ಯದ ಪ್ರಕಾರ ಮಾಡುತ್ತಾನೆ. ಆತನು ಒಳ್ಳೆಯವನೂ, ನೀತಿವಂತನೂ, ಪ್ರೀತಿಯುಳ್ಳವನೂ ಹಾಗೂ ಕರುಣೆಯೂ ದೀರ್ಘಶಾಂತಿಯೂ ಉಳ್ಳವನಾಗಿರುವುದರಿಂದ ಮಾನವರು ಪಶ್ಚಾತ್ತಾಪಪಟ್ಟಾಗ ತಾನು ಮಾಡಬೇಕೆಂದಿದ್ದ ಕೇಡಿನ ವಿಷಯದಲ್ಲಿ ಮನಮರುಗಿ ತನ್ನ ಮನಸ್ಸನ್ನು ಬದಲಾಯಿಸಿಕೊಳ್ಳುತ್ತಾನೆ.

`ದೈವೀಕ ಮನಮರುಗುವಿಕೆ ಎಂಬ ಸತ್ಯವೇದದ ಮಾತಿನ ಪ್ರಾಮುಖ್ಯತೆ ಏನು? ದೇವರ ಗುಣವು ಎಂದೆಂದಿಗೂ ದೃಢವಾಗಿರುತ್ತದೆಂಬ ವಿಷಯವನ್ನು ಇದು ನಮಗೆ ಹೇಗೆ ತಿಳಿಸುತ್ತದೆ?`