---
title:  ದೇವರ ಗುಣಸ್ವಭಾವವು ಎಂದೆಂದಿಗೂ ಬದಲಾಗದು
date:   04/02/2025
---

`ಮಲಾಕಿಯ 3:6 ಹಾಗೂ ಯಾಕೋಬನು 1:17ನೇ ವಚನಗಳನ್ನು ಓದಿರಿ. ಇವು ದೇವರ ಸ್ವಭಾವದ ಬಗ್ಗೆ ಏನು ತಿಳಿಸುತ್ತವೆ.`

"ಯೆಹೋವನಾದ ನಾನು ಮಾರ್ಪಟ್ಟಿಲ್ಲ" (ಮಲಾಕಿಯ 3:6). ಆದುದರಿಂದ ಯಾಕೋಬ ಸಂತತಿಯವರೇ, ನೀವು ನಾಶವಾಗಲಿಲ್ಲ" ಎಂದು ದೇವರು ಹೇಳುತ್ತಾನೆ. ಏನೇ ಆಗಲಿ, ದೇವರು ಎಂದಿಗೂ ಬದಲಾಗುವುದಿಲ್ಲವೆಂದು ಕೆಲವರು ಈ  ವಾಕ್ಯವನ್ನು ಅರ್ಥಮಾಡಿಕೊಳ್ಳುತ್ತಾರೆ. ನೈತಿಕವಾಗಿ ದೇವರು ಬದಲಾಗುವುದಿಲ್ಲವೆಂದು ಈ ವಾಕ್ಯದ ಸಂದರ್ಭವು ಸೂಚಿಸುತ್ತದೆ. ಆದರೆ ಸಂದರ್ಭಾತ್ಮಕವಾಗಿ ದೇವರು ಬದಲಾಗಬಹುದು ಎಂದು ಮುಂದಿನ ವಚನವು ತಿಳಿಸುತ್ತದೆ. "ನನ್ನ ಕಡೆಗೆ ಪುನಃ ತಿರುಗಿರಿ; ತಿರುಗಿದರೆ ನಾನು ನಿಮ್ಮ ಕಡೆಗೆ ಪುನಃ ತಿರುಗುವೆನು" ಎಂದು ದೇವರು ಹೇಳುತ್ತಾನೆ (ಮಲಾಕಿಯ 3:7).

ದೇವರು ತನ್ನ ಸೃಷ್ಟಿಯೊಂದಿಗಿನ ಸಂಬಂಧದಲ್ಲಿ ಎಂದಿಗೂ ಚಂಚಲತ್ವ ತೋರಿಸುವುದಿಲ್ಲ. ಆತನು ಎಂದಿಗೂ ಬದಲಾಗುವವನಲ್ಲ, ಆತನ ಸಂಬಂಧವು ಎಂದೆಂದಿಗೂ ನಿರಂತರವಾಗಿರುತ್ತದೆ. ಈ ವಿಷಯವನ್ನು ಯಾಕೋಬನು ತನ್ನ ಪತ್ರಿಕೆ 1:17ನೇ ವಚನದಲ್ಲಿ "ಎಲ್ಲಾ ಒಳ್ಳೇ ದಾನಗಳೂ, ಕುಂದಿಲ್ಲದ ಎಲ್ಲಾ ವರಗಳೂ ಮೇಲಣಿಂದ ಸಕಲ ವಿಧವಾದ ಬೆಳಕಿಗೂ ಮೂಲಕಾರಣನಾದವನಿಂದ ಇಳಿದು ಬರುತ್ತವೆ. ಆತನಲ್ಲಿ ಚಂಚಲತ್ವವೇನೂ ಇಲ್ಲ, ವ್ಯತ್ಯಾಸದ ಸೂಚನೆಯೂ ಇಲ್ಲ" ಎಂದು ಹೇಳುತ್ತಾನೆ. ದೇವರು ಕೆಟ್ಟದ್ದಕ್ಕೆ ಮೂಲಕಾರಣನಲ್ಲ.

ದೇವರು ಎಂದೆಂದಿಗೂ ಬದಲಾಗುವುದಿಲ್ಲವೆಂದು ಸತ್ಯವೇದವು ತಿಳಿಸುತ್ತದೆ. ಅಂದರೆ ದೇವರು ನೈತಿಕವಾಗಿ ಎಂದಿಗೂ ಬದಲಾಗುವುದಿಲ್ಲ. ಆದಾಗ್ಯೂ, ದೇವರು ತನ್ನ ಸೃಷ್ಟಿಗಳಾದ ನಮ್ಮೊಂದಿಗೆ ಯಾವಾಗಲೂ ನ್ಯಾಯ, ನೀತಿ ಹಾಗೂ ಪ್ರೀತಿಯಿಂದ ಯಥಾರ್ಥ ಸಂಬಂಧ ಹೊಂದುತ್ತಾನೆ.

`2 ತಿಮೊಥೆ 2:13; ತೀತನು 1:2 ಹಾಗೂ ಇಬ್ರಿಯ 6:17,18ನೇ ವಚನಗಳು ದೇವರ ಬಗ್ಗೆ ನಮಗೇನು ತಿಳಿಸುತ್ತವೆ?`

ದೇವರು ಎಂದಿಗೂ ಸ್ವತಃ ನಿರಾಕರಿಸುವುದಿಲ್ಲ; ಆತನು ಎಂದಿಗೂ ಸುಳಾîಡುವುದಿಲ್ಲ ಹಾಗೂ ಆತನ ವಾಗ್ದಾನಗಳು ಎಂದಿಗೂ ಮುರಿದುಹೋಗುವುದಿಲ್ಲ. ನಮ್ಮ ದೇವರು ತನ್ನ ಮಗನಾದ ಕ್ರಿಸ್ತನ ಮೂಲಕ ಪ್ರೀತಿಯಿಂದ ತನ್ನನ್ನು ಶಿಲುಬೆಯ ಮೇಲೆ ಅರ್ಪಿಸಿಕೊಂಡನು. ಈ ವಿಷಯದಲ್ಲಿ ನಾವು ದೃಢ ಭರವಸವಿಡಬಹುದು. ಆತನಲ್ಲಿ ವಿಶ್ವಾಸವಿಟ್ಟವರು ಎಂದಿಗೂ ಅಶಾಭಂಗಪಡುವುದಿಲ್ಲ ಹಾಗೂ ಭವಿಷ್ಯದ ಬಗ್ಗೆ ನಾವು ನಿರೀಕ್ಷೆ ಇಡಬಹುದು. "ಯೇಸುಕ್ರಿಸ್ತನು ನೆನ್ನೆ ಇದ್ದ ಹಾಗೆ ಈ ಹೊತ್ತು ಇದ್ದಾನೆ, ನಿರಂತರವೂ ಹಾಗೆಯೇ ಇರುವನು" (ಇಬ್ರಿಯ 13:8).

`ನಮ್ಮ ಜೀವನದಲ್ಲಿ ಕಷ್ಟಗಳೇ ಎದುರಾಗುತ್ತಿರಲಿ, ಆದಾಗ್ಯೂ ದೇವರ ಒಳ್ಳೇತನದ ಮೇಲೆ ನಾವು ಹೇಗೆ ಭರವಸವಿಡಬಹುದು?`