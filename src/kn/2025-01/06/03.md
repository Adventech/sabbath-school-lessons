---
title:  ದೇವರು ಸಂಪೂರ್ಣವಾಗಿ ಒಳ್ಳೆಯವನೂ, ನೀತಿವಂತನೂ ಆಗಿದ್ದಾನೆ
date:   03/02/2025
---

ದೇವರು ಬರಿ ಮಾತಿನಲ್ಲಿ ತಾನು ನ್ಯಾಯವನ್ನು ಪ್ರೀತಿಸುತ್ತೇನೆಂದು ಹೇಳಿ ಜನರೂ ಸಹ ಇತರರಿಗೆ ಪ್ರೀತಿ ತೋರಿಸಿ ನ್ಯಾಯವಾದದ್ದನ್ನು ಮಾಡಬೇಕೆಂದು ಹೇಳುವುದಿಲ್ಲ. ಆದರೆ ದೇವರು ಸ್ವತಃ ಈ ಗುಣಸ್ವಭಾವಗಳನ್ನು ಪರಿಪೂರ್ಣವಾಗಿ ಅನುಸರಿಸಿ ಮಾದರಿಯಾಗಿ ತೋರಿಸುತ್ತಾನೆ. ಆತನು ಸಂಪೂರ್ಣವಾಗಿ ಪರಿಶುದ್ಧನೂ, ನಂಬಿಗಸ್ತನೂ, ಪ್ರೀತಿಸ್ವರೂಪನೂ ಹಾಗೂ ನೀತಿವಂತನೂ ಆಗಿದ್ದಾನೆಂದು ಸತ್ಯವೇದವು ತಿಳಿಸುತ್ತದೆ. ದೇವರು ಮಾತ್ರ ಯಾವಾಗಲೂ ನ್ಯಾಯಸಮ್ಮತವಾದದ್ದನ್ನು ಮತ್ತು ನೀತಿಯುಳ್ಳದ್ದನ್ನು ಮಾಡುತ್ತಾನೆ. ಆತನು ಎಂದಿಗೂ ತಪ್ಪಾದದ್ದನ್ನು ಮಾಡುವುದಿಲ್ಲ.

`ಧರ್ಮೋಪದೇಶಕಾಂಡ 32:4 ಹಾಗೂ ಕೀರ್ತನೆ 92:15ನೇ ವಚನಗಳನ್ನು ಓದಿರಿ. ಇವು ದೇವರ ನಂಬಿಗಸ್ತಿಕೆ ಹಾಗೂ ನೀತಿವಂತಿಕೆಯ ಬಗ್ಗೆ ನಮಗೇನು ತಿಳಿಸುತ್ತವೆ?`

ಈ ವಾಕ್ಯಗಳು ಮಾತ್ರವಲ್ಲದೆ, ಸತ್ಯವೇದದಲ್ಲಿ ಇತರ ಅನೇಕ ವಾಕ್ಯಗಳು ದೇವರು ನ್ಯಾಯವಂತನೂ ಹಾಗೂ ಪ್ರೀತಿಸ್ವರೂಪಿಯೂ ಆಗಿದ್ದಾನೆಂದು ತಿಳಿಸುತ್ತವೆ. ಆತನಲ್ಲಿ ಅನೀತಿ ಇಲ್ಲವೇ ಇಲ್ಲವೆಂದು ಕೀರ್ತನೆ 92:15ನೇ ವಚನವು ತಿಳಿಸುತ್ತದೆ (ಕನ್ನಡ ಸತ್ಯವೇದದಲ್ಲಿ ಆತನು ನಿರ್ವಂಚಕನು ಎಂದು ಅನುಸರಿಸಲಾಗಿದೆ. ಈ ವಾಕ್ಯಗಳನ್ನು ಕೀರ್ತನೆ 25:8 ಹಾಗೂ 129:4ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ). ಚೆಫನ್ಯ 3:5ನೇ ವಚನವು "... ಯೆಹೋವನು ನ್ಯಾಯಸ್ವರೂಪನು; ಎಂದಿಗೂ ಅನ್ಯಾಯ ಮಾಡನು. ಬೆಳಬೆಳಿಗ್ಗೆ ತನ್ನ ನ್ಯಾಯವನ್ನು ತಪ್ಪದೆ ಪ್ರಕಾಶಿಸುವನು" ಎಂದು ಹೇಳುತ್ತದೆ. ಅನ್ಯಾಯವನ್ನು ಪ್ರೀತಿಸುವವರ ಗುಣಸ್ವಭಾವವು ದೇವರಸ್ವಭಾವಕ್ಕೆ ಸಂಪೂರ್ಣ ವಿರುದ್ಧವಾಗಿರುವುದನ್ನು ಗಮನಿಸಿ.

ಯಾರಿಗೆ ಯಾವುದು ಉತ್ತಮವಾಗಿದೆ ಎಂದು ದೇವರು ತಿಳಿದಿದ್ದಾನೆ ಹಾಗೂ ಎಲ್ಲರಿಗೂ ಅತ್ಯುತ್ತಮವಾದದ್ದು ಯಾವುದೆಂಬುದನ್ನು ಆತನು ಬಲ್ಲಾತನಾಗಿದ್ದಾನೆ. ಆದುದರಿಂದ ಎಲ್ಲರಿಗೂ ಶ್ರೇಷ್ಠವಾದದ್ದನ್ನೇ ಒದಗಿಸಲು ನಿರಂತರವಾಗಿ ಕಾರ್ಯ ಮಾಡುತ್ತಾನೆ.

`ಕೀರ್ತನೆ 9:7,8 ಹಾಗೂ 145:9-17ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ದೇವರ ಬಗ್ಗೆ ನಮಗೇನು ತಿಳಿಸುತ್ತವೆ?`

"ದೇವರು ನ್ಯಾಯಕ್ಕೆ ಸರಿಯಾಗಿ ತೀರ್ಪುಕೊಡುವವನು (ಕೀರ್ತನೆ 7:11) "...ಕೆಟ್ಟದ್ದು ಆತನ ಬಳಿಯಲ್ಲಿ ತಂಗಲಾರದು (ಕೀರ್ತನೆ 5:4). "ದೇವರು ಬೆಳಕಾಗಿದ್ದಾನೆ ಹಾಗೂ ಆತನಲ್ಲಿ ಎಷ್ಟು ಮಾತ್ರವೂ ಕತ್ತಲೆಯಿಲ್ಲ" (1 ಯೋಹಾನನು 1:5). ದೇವರು ಪರಿಪೂರ್ಣವಾಗಿ ಒಳ್ಳೆಯವನಾಗಿದ್ದಾನೆ. "ದೇವರು ಕೆಟ್ಟದ್ದಕ್ಕೇನೂ ಸಂಬಂಧಪಟ್ಟವನಲ್ಲ. ಆತನು ಯಾರನ್ನೂ ಪಾಪಕ್ಕೆ ಪ್ರೇರಿಸುವುದಿಲ್ಲ"ವೆಂದು ಯಾಕೋಬ 1:3ನೇ ವಚನವು ತಿಳಿಸುತ್ತದೆ (ಹಬಕ್ಕೂಕ 1:13ನೇ ವಚನದೊಂದಿಗೆ ಇದನ್ನು ಹೋಲಿಕೆ ಮಾಡಿ).

ಇವೆಲ್ಲದರಲ್ಲಿಯೂ ದೇವರ ಒಳ್ಳೇತನ ಹಾಗೂ ಮಹಿಮೆಯು ಪರಸ್ಪರ ಬಿಡಿಸಲಾಗದಷ್ಟು ಸಂಬಂಧ ಹೊಂದಿವೆ. ಮನುಷ್ಯರು ಅಧಿಕಾರ ದುರುಪಯೋಗ ಪಡಿಸಿಕೊಳ್ಳುತ್ತಾರೆ. ದೇವರು ಸರ್ವಶಕ್ತನು, ಆದರೆ ನ್ಯಾಯಯುತವಾಗಿಯೂ ಮತ್ತು ಪ್ರೀತಿಯಿಂದಲೂ ತನ್ನ ಅಧಿಕಾರವನ್ನು ಉಪಯೋಗಿಸುತ್ತಾನೆ. ಮೋಶೆಯು ದೇವರಿಗೆ ನಿನ್ನ ಮಹಿಮೆಯನ್ನು ತೋರಿಸು ಎಂದು ಕೇಳಿಕೊಂಡಾಗ, ದೇವರು ಅವನಿಗೆ ನನ್ನ ಸರ್ವೋತ್ತಮತ್ವವನ್ನು (ಒಳ್ಳೇತನ) ನಿನ್ನೆದುರಾಗಿ ದಾಟಿ ಹೋಗುವಂತೆ ಮಾಡುವೆನು" ಎಂದು ಹೇಳುತ್ತಾನೆ (ವಿಮೋಚನಕಾಂಡ 33:18,19).

`ಇಂತಹ ಒಳ್ಳೆಯವನೂ ಸರ್ವೋತ್ತಮನೂ ಆದ ದೇವರು ಈ ಲೋಕದಲ್ಲಿ ಯಾಕೆ ಕೆಟ್ಟದ್ದು ಇರುವಂತೆ ಮಾಡಿದ್ದಾನೆ?`