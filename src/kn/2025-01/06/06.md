---
title:  ಪ್ರೀತಿ ಹಾಗೂ ನ್ಯಾಯವನ್ನು ದೃಢವಾಗಿ ಅನುಸರಿಸಿರಿ
date:   06/02/2025
---

"ನಮ್ಮ ದೇವರಾದ ಯೆಹೋವನೊಬ್ಬನೇ ದೇವರೆಂದು ತಿಳಿದುಕೊಳ್ಳಬೇಕು. ಆತನು ನಂಬಿಗಸ್ತನಾದ ದೇವರು, ತನ್ನನ್ನು ಪ್ರೀತಿಸಿ ತನ್ನ ಆಜ್ಞೆಗಳನ್ನು ಅನುಸರಿಸುವವರಿಗೆ ಮಾಡಿದ ವಾಗ್ದಾನವನ್ನೂ, ಕೃಪೆಯನ್ನೂ ಅವರ ಸಾವಿರ ತಲೆಗಳವರೆಗೂ ನೆರವೇರಿಸುವವನು" ಎಂದು ಸತ್ಯವೇದವು ತಿಳಿಸುತ್ತದೆ (ಧರ್ಮೋಪದೇಶಕಾಂಡ 7:9). ದೇವರ ಒಳ್ಳೇತನ ಹಾಗೂ ಪ್ರೀತಿಯು ಕ್ರಿಸ್ತನ ಮೂಲಕ ಶಿಲುಬೆಯಲ್ಲಿ ಅತ್ಯುತ್ತಮವಾದ ರೀತಿಯಲ್ಲಿ ತೋರಿಬಂದಿತು (ರೋಮಾಯ 3:25,26; 5:8). "ಯೆಹೋವನು ಒಳ್ಳೆಯವನು, ಆತನಕೃಪೆಯು ಯುಗಯುಗಕ್ಕೂ, ಆತನ ಸತ್ಯತೆಯು ತಲತಲಾಂತರಕ್ಕೂ ಇರುವವು" ಎಂದು ಕೀರ್ತನೆ 100:5ನೇ ವಚನವು ತಿಳಿಸುತ್ತದೆ (ಕೀರ್ತನೆ 89:2ನೇ ವಚನದೊಂದಿಗೆ ಹೋಲಿಕೆ ಮಾಡಿರಿ). ಆದುದರಿಂದ ನಾವು ದೇವರಲ್ಲಿ ಭರವಸವಿಡಬಹುದು; ಆತನು ತನ್ನ ಮಕ್ಕಳಿಗೆ ಯಾವಾಗಲೂ ಒಳ್ಳೆಯದನ್ನೇ ಮಾಡುತ್ತಾನೆ ಹಾಗೂ ಒಳ್ಳೆಯ ವರಗಳನ್ನೇ ಕೊಡುತ್ತಾನೆ (ಯಾಕೋಬನು 1:17, ಲೂಕ 11:11-13). ತನ್ನ ವೈರಿಗಳಿಗೂ ಸಹ ದೇವರು ಉತ್ತಮವಾದದ್ದನ್ನೇ ಕೊಡುವವನಾಗಿದ್ದಾನೆ.

`ಮತ್ತಾಯ 5:43-48ನೇ ವಚನಗಳನ್ನು ಓದಿರಿ. ದೇವರ ಅದ್ಭುತವಾದ ಪ್ರೀತಿಯ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ? ಯೇಸುಕ್ರಿಸ್ತನ ಪರ್ವತ ಪ್ರಸಂಗದ ಈ ಬೋಧನೆಗೆ ಅನುಗುಣವಾಗಿ, ನಾವು ಇತರರೊಂದಿಗೆ ಯಾವ ರೀತಿಯಲ್ಲಿ ವರ್ತಿಸಬೇಕು?`

ದೇವರ ಪ್ರೀತಿಯು ಪರಿಪೂರ್ಣವಾದ ಪ್ರೀತಿಯೆಂದು ಮತ್ತಾಯ 5ನೇ ಅಧ್ಯಾಯವು ತಿಳಿಸುತ್ತದೆ. ನಮ್ಮನ್ನು ಪ್ರೀತಿಸುವವರನ್ನು ಮಾತ್ರ ನಾವು ಪ್ರೀತಿಸಿದರೆ ಅದು ಸ್ವಾರ್ಥದ ಅಥವಾ ಅಪರಿಪೂರ್ಣವಾದ ಪ್ರೀತಿ ಎನಿಸಿಕೊಳ್ಳುತ್ತದೆ. ಆದರೆ ದೇವರು ತನ್ನನ್ನು ದ್ವೇಷಿಸುವವರನ್ನು ಹಾಗೂ ತನ್ನ ವೈರಿಗಳನ್ನೂ ಸಹ ಪ್ರೀತಿಸುತ್ತಾನೆ. ಆತನ ಪ್ರೀತಿಯು ಸಮಗ್ರವಾಗಿರುವುದರಿಂದ (Complete) ಅದು ಪರಿಪೂರ್ಣವಾಗಿದೆ.

ದೇವರ ಪ್ರೀತಿ ಹಾಗೂ ಕರುಣೆಯು ಎಲ್ಲಾ ನಿರೀಕ್ಷೆಗಳನ್ನು ಮೀರಿದ್ದರೂ, ಅವು ಎಂದಿಗೂ ನ್ಯಾಯವನ್ನು ರದ್ದುಪಡಿಸುವುದಿಲ್ಲ (Override) ಅಥವಾ ಉಲ್ಲಂಘಿಸುವುದಿಲ್ಲ. ಇದಕ್ಕೆ ವ್ಯತಿರಿಕ್ತವಾಗಿ ಅದು ನ್ಯಾಯ ಹಾಗೂ ಕರುಣೆಯನ್ನು ಒಂದುಗೂಡಿಸುತ್ತದೆ (ಕೀರ್ತನೆ 85:10; ಈ ವಚನವು ಕನ್ನಡ ಸತ್ಯವೇದದಲ್ಲಿ ಕೃಪೆಯೂ ಸತ್ಯವೂ ಒಂದನ್ನೊಂದು ಕೂಡಿರುವವು... ಎಂದು ಅನುವಾದಗೊಂಡಿದೆ). ಹೋಶೇಯ 12:6ನೇ ವಚನವು ".... ನೀತಿ ಪ್ರೀತಿಗಳನ್ನು ಅನುಸರಿಸಿ ನಿನ್ನ ದೇವರನ್ನು ಎಡೆಬಿಡದೆ ನಿರೀಕ್ಷಿಸಿಕೊಂಡಿರು" ಎಂದು ತಿಳಿಸುತ್ತದೆ (ಲೂಕ 11:42ನೇ ವಚನವನ್ನು ಓದಿರಿ.

ಅಂತ್ಯದಲ್ಲಿ ದೇವರು ತಾನೇ ಪರಿಪೂರ್ಣವಾದ ನ್ಯಾಯವನ್ನು ಸ್ಥಾಪಿಸುತ್ತಾನೆ. ರೋಮಾಯ 2:5ನೇ ವಚನವು "....ದೇವರ ಕೋಪವೂ, ನ್ಯಾಯವಾದ ತೀರ್ಪು ಪ್ರಕಟವಾಗುವ ದಿನವು ಬರುತ್ತದಷ್ಟೆ" ಎಂದು ತಿಳಿಸುತ್ತದೆ. ರಕ್ಷಿಸಲ್ಪಟ್ಟವರೆಲ್ಲರೂ ಅಂತಿಮವಾಗಿ ದೇವರದಾಸನಾದ ಮೋಶೆಯ ಹಾಡನ್ನೂ, ಯಜ್ಞದ ಕುರಿಯಾದಾತನ ಹಾಡನ್ನೂ ಹಾಡುತ್ತಾ-

"ದೇವರಾದ ಕರ್ತನೇ, ಸರ್ವಶಕ್ತನೇ, ನೀವು ಕೃತ್ಯಗಳು ಮಹತ್ತಾದವುಗಳೂ, ಆಶ್ಚರ್ಯಕರವಾದವುಗಳೂ ಆಗಿವೆ; ಸರ್ವಜನಾಂಗಗಳ ಅರಸನೇ, ನಿನ್ನ ಮಾರ್ಗಗಳು ನ್ಯಾಯವೂ ಸತ್ಯವೂ ಆಗಿವೆ" ಎಂದು ದೇವರನ್ನು ಸ್ತುತಿಸುತ್ತಾರೆ (ಪ್ರಕಟನೆ 15:3,4 ಹಾಗೂ 19:12).

`"ಕರ್ತನೇ, ನಿನ್ನ ನಾಮಕ್ಕೆ ಭಯಪಡದವರು, ಅದನ್ನು ಘನವಾದದ್ದೆಂದು ಒಪ್ಪಿಕೊಳ್ಳದವರೂ ಯಾರಾದರೂ ಇದ್ದಾರೆಯೇ? ನೀನೊಬ್ಬನೇ ಪರಿಶುದ್ಧನು ನಿನ್ನ ನೀತಿಯುಳ್ಳ ಕೃತ್ಯಗಳು ಪ್ರಕಾಶಕ್ಕೆ ಬಂದದರಿಂದ ಎಲ್ಲ ಜನಾಂಗಗಳು ಬಂದು ನಿನ್ನ ಸನ್ನಿಧಾನದಲ್ಲಿ ನಮಸ್ಕಾರ ಮಾಡುವರು" (ಪ್ರಕಟನೆ 15:4).`

ಯೆಶಾಯ 25:1ನೇ ವಚನವು "ಯೆಹೋವನೇ, ನೀನೇ ನನ್ನ ದೇವರು; ನೀನು ಸತ್ಯ ಪ್ರಾಮಾಣಿಕತೆಗಳನ್ನು ಅನುಸರಿಸಿ, ಆದಿಸಂಕಲ್ಪಗಳನ್ನು ನೆರವೇರಿಸುತ್ತಾ ಅದ್ಭುತಗಳನ್ನು ನಡೆಸಿದ ಕಾರಣ ನಿನ್ನನ್ನು ಕೊಂಡಾಡುವೆನು, ನಿನ್ನ ನಾಮವನ್ನು ಮಹಿಮೆಗೊಳಿಸುವೆನು" ಎಂದು ತಿಳಿಸುತ್ತದೆ.

`ನಮ್ಮ ಕಷ್ಟಸಂಕಟಗಳ ಸಮಯದಲ್ಲಿಯೂ ನಾವು ಹೇಗೆ ದೇವರನ್ನು ಸ್ತುತಿಸಬಹುದು? ನೀವು ಹೇಗೆ ನಿಮ್ಮ ಜೀವನವನ್ನೇ ದೇವರಿಗೆ ಸ್ತುತಿಯಜ್ಞವಾಗಿ ಸಮರ್ಪಿಸಬಹುದು?`