---
title:  ನ್ಯಾಯ ಹಾಗೂ ನ್ಯಾಯದ ಸಮರ್ಥಕನು
date:   10/03/2025
---

ಕ್ರಿಸ್ತನ ಕಾರ್ಯವು ಪ್ರತಿಯೊಂದು ಹಂತದಲ್ಲಿಯೂ ಸೈತಾನನ ಕಾರ್ಯಗಳನ್ನು ವಿಫಲಗೊಳಿಸುತ್ತದೆ. "....ಸೈತಾನನ ಕೆಲಸಗಳನ್ನು ಲಯಮಾಡುವುದಕ್ಕೋಸ್ಕರವೇ ದೇವಕುಮಾರನು ಪ್ರತ್ಯಕ್ಷನಾದನು" ಎಂದು ಸತ್ಯವೇದವು ತಿಳಿಸುತ್ತದೆ (1 ಯೋಹಾನನು 3:8). ಅಲ್ಲದೆ ಕ್ರಿಸ್ತನು "ತನ್ನ ಮರಣದಿಂದಲೇ ಮರಣಾಧಿಕಾರಿಯನ್ನು ಅಂದರೆ ಸೈತಾನನನ್ನು ಅಡಗಿಸಿಬಿಡುವುದಕ್ಕೂ, ಮರಣಭಯದ ದೆಸೆಯಿಂದ ತನ್ನ ಜೀವಮಾನದಲ್ಲೆಲ್ಲಾ ದಾಸತ್ವದಲ್ಲಿದ್ದವರನ್ನು ಬಿಡಿಸುವುದಕ್ಕೂ ಅವರಂತೆ ರಕ್ತಮಾಂಸಧಾರಿಯಾದನು" (ಇಬ್ರಿಯ 2:14). ಆದಾಗ್ಯೂ ವೈರಿಯಾದ ಸೈತಾನನ ಸಂಪೂರ್ಣ ಅಧಿಕಾರದ ಸೋಲು ಎರಡು ಹಂತಗಳಲ್ಲಿ ನಡೆಯುತ್ತದೆ. ಮೊದಲನೆಯದಾಗಿ ಕ್ರಿಸ್ತನು ಶಿಲುಬೆಯಲ್ಲಿ ತನ್ನ ಪ್ರಾಣ ಕೊಡುವುದರ ಮೂಲಕ ಸೈತಾನನು ದೇವರ ಮೇಲೆ ಮಾಡಿರುವ ಆಪಾದನೆಗಳು ಸುಳ್ಳೆಂದು ನಿರೂಪಿಸಿದನು. ಅನಂತರ ಸೈತಾನನು ಹಾಗೂ ಅವನ ರಾಜ್ಯವು ಸಂಪೂರ್ಣವಾಗಿ ಲಯವಾಗುವುದು.

`ರೋಮಾಯ 3:23-26 ಹಾಗೂ 5:8ನೇ ವಚನಗಳನ್ನು ಓದಿರಿ. ವೈರಿಯಾದ ಸೈತಾನನ ಆಪಾದನೆಗಳನ್ನು ಕ್ರಿಸ್ತನು ಸುಳ್ಳೆಂದು ಹೇಗೆ ನಿರೂಪಿಸಿದನೆಂದು ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ನಾವು ಈಗಾಗಲೇ ತಿಳಿದಿರುವಂತೆ ದೇವರು ಸಂಪೂರ್ಣವಾಗಿ ನೀತಿವಂತನಲ್ಲ ಹಾಗೂ ಪ್ರೀತಿಸ್ವರೂಪಿಯಲ್ಲವೆಂದು ಸೈತಾನನು ಹೇಳುತ್ತಾನೆ. ಆದರೆ ದೇವರು ತನ್ನ ಮಗನಾದ ಕ್ರಿಸ್ತನನ್ನು ಶಿಲುಬೆಯಲ್ಲಿ ಒಪ್ಪಿಸಿಕೊಡುವುದರ ಮೂಲಕ ತಾನು ನೀತಿವಂತನೂ, ಪ್ರೀತಿಸ್ವರೂಪನೂ ಆಗಿದ್ದೇನೆಂದು ಸಮಸ್ತ ವಿಶ್ವಕ್ಕೆ ಪ್ರಕಟಪಡಿಸಿದ್ದಾನೆ.

ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 761ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಕ್ರಿಸ್ತನು ಶಿಲುಬೆಯಲ್ಲಿ ಮರಣಹೊಂದಿದಾಗ, ತನ್ನ ಮುಖವಾಡ ಬಯಲಾಯಿತೆಂದು ಸೈತಾನನು ತಿಳಿದುಕೊಂಡನು. ಪರಲೋಕದ ದೇವದೂತರು ಮತ್ತು ಸಮಸ್ತ ವಿಶ್ವದ ಮುಂದೆ ಅವನು ಎಂತಹ ವ್ಯಕ್ತಿಯೆಂದು ಪ್ರಕಟವಾಯಿತು. ತಾನು ಆದಿಯಿಂದಲೂ ಕೊಲೆಗಾರನಾಗಿದ್ದೇನೆಂದು ಸ್ವತಃ ಸೈತಾನನೇ ತೋರಿಸಿಕೊಂಡನು. ದೇವಕುಮಾರನಾದ ಕ್ರಿಸ್ತನನ್ನು ಮರಣಕ್ಕೆ ಗುರಿಪಡಿಸುವ ಮೂಲಕ ಅವನು ದೇವದೂತರ ಅನುಕಂಪವನ್ನು ಕಳೆದುಕೊಂಡನು".

`ಪ್ರಕಟನೆ 12:10-12 ಹಾಗೂ ಆದಿಕಾಂಡ 3:15ನೇ ವಚನಗಳನ್ನು ಓದಿರಿ. ಕ್ರಿಸ್ತನು ಶಿಲುಬೆಯಲ್ಲಿ ಪಡೆದ ವಿಜಯದಲ್ಲಿ ಪರಲೋಕದ ಮಹತ್ವವನ್ನು ಈ ವಾಕ್ಯಗಳು ಹೇಗೆ ತಿಳಿಸುತ್ತವೆ?`

ದೇವರು ಕೊನೆಯಲ್ಲಿ ಎಲ್ಲರಿಗೂ ಹಿತವಾಗಿರುವುದನ್ನೇ ಮಾಡುತ್ತಾನೆಂಬ ವಿಷಯದಲ್ಲಿ ನಾವು ಭರವಸೆ ಹೊಂದಿರಬೇಕೆಂದು ಶಿಲುಬೆಯಲ್ಲಿ ಕ್ರಿಸ್ತನ ಮರಣವು ನಮಗೆ ಹೇರಳವಾದ ಸಾಕ್ಷ್ಯಾಧಾರ ನೀಡುತ್ತದೆ. ಈ ಮಹಾಹೋರಾಟದಲ್ಲಿ ಯಾವುದು ಒಳ್ಳೆಯದು ಹಾಗೂ ಯಾವುದು ಯೋಗ್ಯವಾಗಿದೆಯೋ ಅದನ್ನೇ ದೇವರು ಮಾಡುತ್ತಾನೆಂದು ಸತ್ಯವೇದವು ತಿಳಿಸುತ್ತದೆ (ಧರ್ಮೋಪದೇಶಕಾಂಡ 32:4; 1 ಸಮುವೇಲನು 3:18; ಕೀರ್ತನೆ 145:17; ದಾನಿಯೇಲನು 4:37; ಹಬಕ್ಕೂಕನು 1:13; ಆದಿಕಾಂಡ 18:25 ಹಾಗೂ ಪ್ರಕಟನೆ 15:3ನೇ ವಚನಗಳನ್ನು ಓದಿರಿ).

`ಕ್ರಿಸ್ತನು ಮತ್ತು ಸೈತಾನನ ನಡುವೆ ನಡೆಯುತ್ತಿರುವ ಈ ಮಹಾಹೋರಾಟದಲ್ಲಿ ದೇವರು ನೀತಿವಂತನೂ ಹಾಗೂ ಪ್ರೀತಿಸ್ವರೂಪನೂ ಆಗಿದ್ದಾನೆಂದು ತೋರಿಸುವುದು ಯಾಕೆ ಪ್ರಾಮುಖ್ಯವಾಗಿದೆ? ಶಿಲುಬೆಯಲ್ಲಿ ಕ್ರಿಸ್ತನ ಮರಣ ಹಾಗೂ ರಕ್ಷಣಾ ಯೋಜನೆಯಲ್ಲಿ ದೇವರ ಎಲ್ಲಾ ಕಾರ್ಯಗಳನ್ನು ಗಮನಿಸಿ. ಇದು ಎಂತಹ ಕಷ್ಟಸಂಕಟ, ಶೋಧನೆಗಳಲ್ಲಿಯೂ ದೇವರ ಪ್ರೀತಿಯಲ್ಲಿ ನಾವು ಪೂರ್ಣ ಭರವಸೆ ಹೊಂದಿರಬೇಕೆಂದು ಹೇಗೆ ತಿಳಿಸುತ್ತದೆ?`