---
title:  ಕ್ರಿಸ್ತನು ಹೇಳಿದ ದ್ರಾಕ್ಷೇ ತೋಟದ ಸಾಮ್ಯ
date:   12/03/2025
---

ಮತ್ತಾಯ 21ನೇ ಅಧ್ಯಾಯದಲ್ಲಿ ಯೇಸುಕ್ರಿಸ್ತನು ದ್ರಾಕ್ಷೇ ತೋಟದ ಬಗ್ಗೆ ಒಂದು ಸಾಮ್ಯವನ್ನು ಹೇಳುತ್ತಾನೆ. ಇಲ್ಲಿ ಆತನು ಪ್ರವಾದಿಯಾದ ಯೆಶಾಯನು ಹೇಳಿದ್ದನ್ನು ಮುಂದುವರಿಸುತ್ತಾ, ದ್ರಾಕ್ಷೇ ತೋಟದ ಯಜಮಾನನು ತನ್ನ ತೋಟದ ಪರವಾಗಿ ಮಾಡಿದ ಕಾರ್ಯಗಳ ಬಗ್ಗೆ ಹೆಚ್ಚು ವಿವರಿಸುತ್ತಾನೆ.

`ಮತ್ತಾಯ 21:33-39ನೇ ವಚನಗಳನ್ನು ಯೆಶಾಯ 5:4ನೇ ವಚನವನ್ನು ನೆನಪಿಸಿಕೊಂಡು ಓದಿರಿ. ಆತನು ಮಾಡಿದ್ದಕ್ಕಿಂತಲೂ ಇನ್ನೇನು ಹೆಚ್ಚಿಗೆ ಆತನು ಮಾಡಬೇಕಾಗಿತ್ತು?`

ಕ್ರಿಸ್ತನು ಈ ಸಾಮ್ಯದಲ್ಲಿ ಯೆಶಾಯ ಐದನೇ ಅಧ್ಯಾಯದಲ್ಲಿ ತಿಳಿಸಿದ ದ್ರಾಕ್ಷೇ ತೋಟದ ಯಜಮಾನ ಹಾಗೂ ಆತನ ತೋಟದ ಬಗ್ಗೆ ತಿಳಿಸಿರುವುದನ್ನು ಪುನಃ ಪ್ರಸ್ತಾಪಿಸುತ್ತಾನೆ. ಅದನ್ನು ಮುಂದುವರಿಸುತ್ತಾ ಯೇಸುವು ಯಜಮಾನನು ತನ್ನ ದ್ರಾಕ್ಷೆ ತೋಟವನ್ನು... ಒಕ್ಕಲಿಗರಿಗೆ ವಾರಕ್ಕೆ (ಗುತ್ತಿಗೆಗೆ) ಕೊಟ್ಟು ಬೇರೊಂದು ದೇಶಕ್ಕೆ ಹೋದನೆಂದು ತಿಳಿಸುತ್ತಾನೆ (ಮತ್ತಾಯ 21:33). ಆದರೆ ಫಲಕಾಲ ಹತ್ತಿರ ಬಂದಾಗ ಯಜಮಾನನು ತನಗೆ ಬರಬೇಕಾದ ಹಣ್ಣುಗಳನ್ನು ತೆಗೆದುಕೊಂಡು ಬರುವಂತೆ ತನ್ನ ಆಳುಗಳನ್ನು ಅಂದರೆ ಪ್ರವಾದಿಗಳನ್ನು ಎರಡುಸಾರಿ ಒಕ್ಕಲಿಗರ ಬಳಿಗೆ ಕಳುಹಿಸಿದನು. ಆದರೆ ಅವರು ಯಜಮಾನನ ಆಳುಗಳನ್ನು ಕೊಂದರು (21:34-36). ಕೊನೆಯಲ್ಲಿ ಆತನು ತನ್ನ ಮಗನಾದ ಯೇಸುಕ್ರಿಸ್ತನಿಗಾದರೂ ಮರ್ಯಾದೆ ತೋರಿಸಾರೆಂದು ಅವರ ಬಳಿಗೆ ಕಳುಹಿಸಿದನು. ಆದರೆ ಆ ಒಕ್ಕಲಿಗರು ಅವನ ಮಗನನ್ನು ಕಂಡು- ಇವನೇ ಬಾಧ್ಯಸ್ಥನು, ಬನ್ನಿ, ಇವನನ್ನು ಕೊಂದು ಹಾಕೋಣ, ಇವನ ಸ್ವಾಸ್ತ÷್ಯವನ್ನು ನಾವೇ ತೆಗೆದುಕೊಳ್ಳೋಣ ಎಂದು ಹೇಳಿ ಅವನನ್ನು ಹಿಡಿದು ದ್ರಾಕ್ಷೇತೋಟದಿಂದ ಹೊರಕ್ಕೆ ದೊಬ್ಬಿ ಕೊಂದು ಹಾಕಿದರು (ಮತ್ತಾಯ 21:38,39).

ದೇವರು ಇದಕ್ಕಿಂತ ಇನ್ನೇನು ಹೆಚ್ಚಾಗಿ ಮಾಡಬೇಕಾಗಿತ್ತು? ದೇವರು ನಮ್ಮ ಮೇಲೆ ಎಷ್ಟೋ ಪ್ರೀತಿಯನ್ನಿಟ್ಟು ತನ್ನ ಒಬ್ಬನೇ ಮಗನನ್ನು ಕೊಟ್ಟನು (ಯೋಹಾನ 3:16). ಕ್ರಿಸ್ತನು ಮತ್ತು ಸೈತಾನನ ನಡುವಣ ಹೋರಾಟವು ಈ ಸಾಮ್ಯದಲ್ಲಿ ತಿಳಿಸಿರುವಂತೆ ರೀತಿಯಲ್ಲಿ ನಡೆದಲ್ಲಿ, ದೇವರು ತನ್ನ ಶಕ್ತಿಯಿಂದ ಅದನ್ನು ಇತ್ಯರ್ಥಗೊಳಿಸುವುದಕ್ಕೆ ಬದಲಾಗಿ, ದೇವರು ನ್ಯಾಯವಂತನೂ, ನೀತಿವಂತನೂ ಹಾಗೂ ಪ್ರೀತಿಸ್ವರೂಪನೂ ಆಗಿದ್ದಾನೆಂಬುದನ್ನು ಸಮಸ್ತ ವಿಶ್ವಕ್ಕೆ ಮೊದಲು ತಿಳಿಸಬೇಕಾಗಿತ್ತು. ಕ್ರಿಸ್ತನ ಸೇವೆಯ ಮೂಲಕ ದೇವರ ಈ ಗುಣಸ್ವಭಾವವು ಅಂತಿಮವಾಗಿ ಎಲ್ಲರಿಗೂ ತೋರ್ಪಡಿಸಲ್ಪಟ್ಟಿತು (ರೋಮಾಯ 3:25,26; 5:8).

`ದೇವರು ತನ್ನ ನ್ಯಾಯ ಹಾಗೂ ಪ್ರೀತಿಯನ್ನು ಬಿಟ್ಟುಕೊಡದೆ ತನ್ನ ಒಬ್ಬನೇ ಮಗನನ್ನು ಶಿಲುಬೆಯಲ್ಲಿ ಬಲಿಕೊಡುವುದರ ಮೂಲಕ ಪಾಪಿಗಳಾದ ನಮ್ಮನ್ನು ನೀತಿವಂತರೆಂದು ನಿರ್ಣಯಿಸಿದನಲ್ಲಾ. ಇದಕ್ಕಿಂತ ಆತನು ಇನ್ನೇನು ಹೆಚ್ಚಿಗೆ ಮಾಡಬೇಕಾಗಿತ್ತು?`

ದೇವರು ತನ್ನ ಯಥಾರ್ಥ ಪ್ರೀತಿಯನ್ನು ತೋರಿಸುತ್ತಾ, ಈ ಲೋಕದಿಂದ ಕೆಟ್ಟತನವನ್ನು ಕಡಿಮೆ ಮಾಡಲು ಹಾಗೂ ನಾಶಮಾಡಲು ತನ್ನ ಒಬ್ಬನೇ ಮಗನನ್ನು ಶಿಲುಬೆಯಲ್ಲಿ ಬಲಿಯಾಗಿ ಅರ್ಪಿಸಿದನು. ಇದಕ್ಕಿಂತ ಆತನು ಇನ್ನೇನು ಮಾಡಬೇಕಾಗಿತ್ತು? ಲೋಕದಲ್ಲಿ ಕೆಟ್ಟತನವನ್ನು ಸಂಪೂರ್ಣವಾಗಿ ನಿರ್ಮೂಲ ಮಾಡಲು ಇದಕ್ಕಿಂತಲೂ ಉತ್ತಮವಾದ ಮಾರ್ಗವಿದ್ದಲ್ಲಿ ದೇವರು ಅದನ್ನು ಅರಿತುಕೊಳ್ಳುತ್ತಿರಲಿಲ್ಲವೇ? ಕ್ರಿಸ್ತನ ಮತ್ತು ಸೈತಾನನೆಂಬ ದೆವ್ವದ ನಡುವಣ ಹೋರಾಟದಲ್ಲಿ ಲೋಕದವರು ಹೆಚ್ಚಾಗಿ ಬಾಧೆ ಸಂಕಟ ಅನುಭವಿಸುತ್ತಿರುವಾಗ, ದೇವರೂ ಸಹ ಅದಕ್ಕಿಂತಲೂ ಹೆಚ್ಚಿನ ವೇದನೆ ಅನುಭವಿಸಿದನು. ಶಿಲುಬೆಯಲ್ಲಿ ಕ್ರಿಸ್ತನ ಶ್ರಮೆ, ಸಂಕಟ, ವೇದನೆಯನ್ನು ಗಮನಿಸಿದಾಗ, ಪಾಪವು ದೇವರಿಗೆ ಎಂತಹ ಬಾಧೆಯನ್ನು ತಂದಿತಲ್ಲಾ ಎಂದು ನಮಗೆ ಮನವರಿಕೆಯಾಗುತ್ತದೆ. ಆದಾಗ್ಯೂ ಪ್ರೀತಿಯಲ್ಲಿ ಸಹಜವಾಗಿರುವ ಸ್ವಾತಂತ್ರ್ಯವು ಎಷ್ಟೊಂದು ಪ್ರಾಮುಖ್ಯವಾಗಿತ್ತೆಂದರೆ, ಶಿಲುಬೆಯ ಮರಣವನ್ನು ನಮಗೋಸ್ಕರ ಹೊಂದುವುದಕ್ಕೆ ಕ್ರಿಸ್ತನು ಸಿದ್ಧವಾಗಿದ್ದನು.

`ಯೆಶಾಯ 53:4ನೇ ವಚನದ ಪ್ರಕಾರ ಕ್ರಿಸ್ತನು ಯಾರ ಸಂಕಟ ಹಾಗೂ ದುಃಖಗಳನ್ನು ಶಿಲುಬೆಯಲ್ಲಿ ಹೊತ್ತನು? ನಮ್ಮ ರಕ್ಷಣೆ ಹಾಗೂ ವಿಮೋಚನೆಗಾಗಿ ದೇವರು ಕೊಟ್ಟ ಅಮೂಲ್ಯವಾದ ಕ್ರಯದ ಬಗ್ಗೆ ಇದು ನಮಗೇನು ತಿಳಿಸುತ್ತದೆ?`