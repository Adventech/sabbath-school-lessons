---
title:  ವಿಜಯಶಾಲಿಯಾದ ಕ್ರಿಸ್ತನು
date:   09/03/2025
---

ಸೈತಾನನು ಈ ಲೋಕದ ಅಂಧಕಾರದ ಅಧಿಪತಿಯಾಗಿದ್ದರೂ, ಯೇಸುಕ್ರಿಸ್ತನು ಸಮಸ್ತ ವಿಶ್ವದ ನಿಜವಾದ ರಾಜನಾಗಿದ್ದಾನೆ. ಯೇಸುಕ್ರಿಸ್ತನು ನಮಗಾಗಿ ಜಯಗಳಿಸುತ್ತಾನೆ. ಎಷ್ಟೇ ಕಷ್ಟ, ನಷ್ಟ, ಸಂಕಟಗಳು, ಕಠಿಣ ಪರಿಸ್ಥಿತಿ ಇದ್ದಾಗ್ಯೂ, ಆತನಲ್ಲಿ ನಾವು ಜಯಸಾಧಿಸಬಹುದು. ಕ್ರಿಸ್ತನ ಕಾರ್ಯವು ಶತ್ರುವಾದ ಸೈತಾನನನ್ನು ಎಲ್ಲಾ ಸಮಯದಲ್ಲಿ ಎದುರಿಸುತ್ತದೆ.

ದೆವ್ವವಾದ ಸೈತಾನನು ಯಾರೆಂದು ಸತ್ಯವೇದವು ವಿವರಿಸುತ್ತದೆ.

1) ಆದಿಯಿಂದಲೂ ಲೋಕವನ್ನು ಮರುಳುಗೊಳಿಸಿದವನು (ಪ್ರಕಟನೆ 12:9; ಮತ್ತಾಯ 4:3; ಯೋಹಾನ 8:44; 2 ಕೊರಿಂಥ 11:3 ಹಾಗೂ 1 ಯೋಹಾನನು 3:8).
2) ಸುಳ್ಳುಗಾರನೂ ಮತ್ತು ದೇವರ ಮೇಲೆ ಹಾಗೂ ಪರಲೋಕದಲ್ಲಿ ದೇವಜನರ ಮೇಲೆ ಆಪಾದನೆ ಹೊರಿಸುವ ದೂರುಗಾರನು (ಪ್ರಕಟನೆ 12:120; 13:6; ಯೋಬನು 1,2ನೇ ಅಧ್ಯಾಯಗಳು ಜೆಕರ್ಯ 3:1,2 ಹಾಗೂ ಯೂದನು 9ನೇ ವಚನ).
3) ಸೈತಾನನು ಬಲವಂತವಾಗಿಯೂ, ಅನ್ಯಾಯವಾಗಿಯೂ ಈ ಲೋಕದ ಅಧಿಕಾರ ಕಸಿದುಕೊಂಡಿರುವ ಇಹಲೋಕಾಧಿಪತಿ (ಯೋಹಾನ 12:31; 14:30; 16:11; ಅ.ಕೃತ್ಯಗಳು 26:18; 2 ಕೊರಿಂಥ 4:4; ಎಫೆಸ 2:2 ಹಾಗೂ 1 ಯೋಹಾನನು 5:19).

ಯೋಹಾನ 18:37ನೇ ವಚನವನ್ನು ಓದಿರಿ. ವೈರಿಯಾದ ಸೈತಾನನ ವಂಚನೆಗಳನ್ನು ಎದುರಿಸಲು ಕ್ರಿಸ್ತನು ಮಾಡುತ್ತಿರುವ ಕಾರ್ಯಗಳ ಬಗ್ಗೆ ಈ ವಾಕ್ಯವು ನಮಗೇನು ತಿಳಿಸುತ್ತದೆ? ಸೈತಾನನು ಆದಿಯಿಂದಲೂ ಮೋಸಗಾರನೂ, ಸುಳ್ಳುಗಾರನೂ, ದೇವಜನರ ಮತ್ತು ದೇವರ ಮೇಲೆ ಆಪಾದನೆ ಹೊರಿಸುವವನೂ ಆಗಿದ್ದಾನೆ. ಅಲ್ಲದೆ ಈ ಲೋಕವನ್ನು ಅನ್ಯಾಯದಿಂದಲೂ, ಬಲಾತ್ಕಾರದಿಂದಲೂ ವಶಪಡಿಸಿಕೊಂಡಿದ್ದಾನೆ ಎಂದು ಸತ್ಯವೇದವು ತಿಳಿಸುತ್ತದೆ. ಆದರೆ ಕ್ರಿಸ್ತನು ಸೈತಾನನ ಮೇಲೆ ಎಲ್ಲಾ ರೀತಿಯಲ್ಲಿಯೂ ವಿಜಯಗಳಿಸಿದ್ದಾನೆಂದೂ ಸಹ ಸತ್ಯವೇದವು ಹೇಳುತ್ತದೆ.

1) ಯೇಸುವು "ಸತ್ಯದ ವಿಷಯದಲ್ಲಿ ಸಾಕ್ಷಿ ಹೇಳುವುದಕ್ಕೆ ಬಂದವನು" (1 ಯೋಹಾನ 18:37).
2) ಶಿಲುಬೆಯಲ್ಲಿ ಕ್ರಿಸ್ತನು ತನ್ನ ಪ್ರಾಣಕೊಡುವುದರ ಮೂಲಕ 'ದೇವರು ಪರಿಪೂರ್ಣವಾಗಿ ನೀತಿಸ್ವರೂಪನೂ ಹಾಗೂ ನಮ್ಮ ಮೇಲೆ ತನಗಿರುವ ಪ್ರೀತಿಯನ್ನು ಸಿದ್ಧಾಂತಪಡಿಸಿದ್ದಾನೆ (ರೋಮಾಯ 3:25;26; 5:8). ಇದರ ಮೂಲಕ ವೈರಿಯಾದ ಸೈತಾನನು ದೇವರ ಮೇಲೆ ಮಾಡಿರುವ ಆಪಾದನೆಗಳೆಲ್ಲವೂ ಸುಳ್ಳೆಂದು ತೋರಿಸಿದ್ದಾನೆ.
3) ತನಗಿರುವ ಕಾಲವು ಸ್ವಲ್ಪವೆಂದು ತಿಳಿದುಕೊಂಡಿರುವ ಸೈತಾನನ ರಾಜ್ಯವನ್ನು ಯೇಸುಕ್ರಿಸ್ತನು ಅಂತಿಮವಾಗಿ ನಾಶಪಡಿಸುತ್ತಾನೆ (ಪ್ರಕಟನೆ 12:12; ರೋಮಾಯ 16:20) ಹಾಗೂ ಕ್ರಿಸ್ತನು ಯುಗಯುಗಾಂತರಗಳವರೆಗೂ ರಾಜ್ಯವಾಳುತ್ತಾನೆ (ಪ್ರಕಟನೆ 11:15).

ಸೈತಾನನು ಈ ಕೊನೆಯ ಕಾಲದಲ್ಲಿ ಏನೇ ಮಾಡಲಿ, ಅವನು ಈಗಾಗಲೇ ಸೋತು ಹೋಗಿರುವ ವೈರಿಯಾಗಿದ್ದಾನೆ. ಆದುದರಿಂದ ನಾವು ಪ್ರತಿಕ್ಷಣದಲ್ಲಿಯೂ, ಪ್ರತಿದಿನದಲ್ಲಿಯೂ ಕ್ರಿಸ್ತನ ವಿಜಯವನ್ನು ನಮ್ಮದಾಗಿಸಿಕೊಳ್ಳಬೇಕು ಮತ್ತು ಶಿಲುಬೆಯಲ್ಲಿ ಆತನು ಮಾಡಿದ ವಾಗ್ದಾನಗಳನ್ನು ಪಡೆದುಕೊಳ್ಳಬೇಕು. ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದಲ್ಲಿ ಯಾರು ಗೆಲ್ಲುತ್ತಾರೆಂದು ನಮಗೆ ತಿಳಿದಿದೆ. ನಮ್ಮ ದಿನನಿತ್ಯದ ಆಯ್ಕೆಗಳು ಅಂತಿಮವಾಗಿ ನಾವು ಯಾರ ಪಕ್ಷವಾಗಿದ್ದೇವೆಂಬುದರ ಮೇಲೆ ಹೇಗೆ ಪರಿಣಾಮ ಬೀರುತ್ತವೆ? ನಾವು ವಿಜಯಶಾಲಿಯಾಗಿರುವ ಕ್ರಿಸ್ತನ ಪಕ್ಷಕ್ಕೆ ಸೇರಿದ್ದೇವೆಂಬುದನ್ನು ಈಗಲೇ ಹೇಗೆ ಖಚಿತಪಡಿಸಿಕೊಳ್ಳಬಹುದು?