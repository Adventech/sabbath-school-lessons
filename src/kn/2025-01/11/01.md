---
title:  ನನ್ನ ತೋಟದಲ್ಲಿ ನಾನು ಮಾಡಿದ್ದಕ್ಕಿಂತಲೂ ಇನ್ನೇನು ಮಾಡಬೇಕಾಗಿತ್ತು?
date:   08/03/2025
---

### ಈ ಪಾಠದ ಅಧ್ಯಯನಕ್ಕಾಗಿ

ಯೆಶಾಯ 5:1-4; ಮತ್ತಾಯ 21:33-39; ಯೆಶಾಯ 53:4; ಯೋಹಾನ 18:37; ರೋಮಾಯ 3:1-4; 23-26; ಹಾಗೂ 5:8ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಅದಕ್ಕೆ ಪಿಲಾತನು- ಹಾಗಾದರೆ ನೀನು ಅರಸನು ಹೌದಲ್ಲವೇ? ಅಂದನು. ಯೇಸು ಅವನಿಗೆ- ನನ್ನನ್ನು ಅರಸನೆಂದು ನೀನೇ ಹೇಳಿದ್ದೀ. ನಾನು ಸತ್ಯದ ವಿಷಯದಲ್ಲಿ ಸಾಕ್ಷಿ ಹೇಳುವುದಕ್ಕಾಗಿ ಹುಟ್ಟಿದವನು. ಅದಕ್ಕೋಸ್ಕರವೇ ಈ ಲೋಕಕ್ಕೆ ಬಂದಿದ್ದೇನೆ. ಸತ್ಯಪರರೆಲ್ಲರೂ ನನ್ನ ಮಾತಿಗೆ ಕಿವಿಗೊಡುತ್ತಾರೆ ಎಂದು ಉತ್ತರ ಕೊಟ್ಟನು" (ಯೋಹಾನ 18:37).

ಕೆಲವು ವರ್ಷಗಳ ಹಿಂದೆ 'ಗೈಡ್' ಎಂಬ ಮಾಸಪತ್ರಿಕೆಯಲ್ಲಿ ಒಂದು ಕಥೆ ಪ್ರಕಟವಾಗಿತ್ತು. ಇದು ಮಧ್ಯಯುಗದಲ್ಲಿ ಅಂದರೆ 4-5 ಶತಮಾನಗಳ ಹಿಂದೆ ನಡೆದಂತ ಘಟನೆ. ಡೆನಿಸ್ ಎಂಬ ಅನಾಥ ಬಾಲಕನು ಬೇರೆ ಒಂದು ಕುಟುಂಬದಲ್ಲಿ ದತ್ತು ಮಗನಾಗಿ ಬೆಳೆಯುತ್ತಿದ್ದನು. ಅವನ ತಂದೆ ತಾಯಿಯರು ಅಸ್ವಸ್ಥರಾಗಿದ್ದಾಗ, ಅರಸನ ಸೈನಿಕರು ಅವನನ್ನು ಬಲವಂತವಾಗಿ ತೆಗೆದುಕೊಂಡು ಹೋಗಿದ್ದರು. ಅದಾದ ನಂತರ ಡೆನಿಸ್ ತನ್ನ ತಂದೆತಾಯಿಯರನ್ನು ತಿರುಗಿ ನೋಡಲೇ ಇಲ್ಲ. ಈ ಕಾರಣದಿಂದ ಡೆನಿಸ್ ಆ ದೇಶದ ರಾಜನನ್ನು ಬಹಳವಾಗಿ ದ್ವೇಷಿಸುತ್ತಿದ್ದನು.

ಆದರೆ ಕೆಲವು ವರ್ಷಗಳಾದ ನಂತರ ಡೆನಿಸ್ಗೆ ನಿಜಸಂಗತಿ ಅರಿವಾಯಿತು. ಏನೆಂದರೆ ಅವನ ತಂದೆತಾಯಿಗಳು ಪ್ಲೇಗ್ರೋಗದಿಂದ ಬಾಧಿತರಾಗಿದ್ದರು. ಅದು ಸಾಂಕಾ್ರಮಿಕ ರೋಗವಾಗಿದ್ದರಿಂದ ಡೆನಿಸ್ನ ಪ್ರಾಣ ಉಳಿಸಬೇಕೆಂಬ ಉದ್ದೇಶದಿಂದ ರಾಜನು ತನ್ನ ಸೈನಿಕರಿಗೆ ಅವನನ್ನು ತಂದೆತಾಯಿಯರಿಂದ ಬೇರ್ಪಡಿಸಿ ಕರೆದು ತರಬೇಕೆಂದು ಆದೇಶ ನೀಡಿದ್ದನು. ಈ ಕಾರಣದಿಂದ ಡೆನಿಸ್ ಪ್ರಾಣ ಉಳಿದಿತ್ತು. ಈ ಸತ್ಯಸಂಗತಿ ತಿಳಿದುಬಂದಾಗ, ರಾಜನ ಮೇಲೆ ಅವನಿಗಿದ್ದ ದ್ವೇಷ ಸಂಪೂರ್ಣವಾಗಿ ಹೋಯಿತು. ರಾಜನು ಎಲ್ಲಾ ಸಮಯದಲ್ಲಿಯೂ ಹಾಗೂ ಪ್ರತಿಯೊಂದು ಪ್ರಕರಣದಲ್ಲಿಯೂ ತನ್ನ ಪ್ರಜೆಗಳನ್ನು ಪ್ರೀತಿಯಿಂದ ಕಾಣುತ್ತಾನೆಂದು ಡೆನಿಸ್ ತಿಳಿದುಕೊಂಡನು.

ಇಂದೂ ಸಹ ಅನೇಕರು ಡೆನಿಸ್ ರಾಜನ ಬಗ್ಗೆ ಹೊಂದಿದ್ದಂತ ಅಭಿಪ್ರಾಯವನ್ನೇ ದೇವರ ಬಗ್ಗೆ ಹೊಂದಿದ್ದಾರೆ. ತಾವು ಅನುಭವಿಸಿದ ಅಥವಾ ನೋಡಿದ ಕೆಟ್ಟತನ, ಅನ್ಯಾಯ ಅತ್ಯಾಚಾರ, ಅಕ್ರಮಗಳ ನಿಮಿತ್ತ ಅವರು ದೇವರನ್ನು ದ್ವೇಷಿಸುತ್ತಾರೆ ಅಥವಾ ದೇವರಿಲ್ಲವೆಂಬ ಮನೋಭಾವ ಹೊಂದಿದ್ದಾರೆ. ಕಷ್ಟಸಂಕಟಗಳು, ಸಂಭವಿಸುವಾಗ ದೇವರು ಎಲ್ಲಿದ್ದನು? ಆತನು ಒಳ್ಳೆಯವನಾಗಿದ್ದಲ್ಲಿ ಲೋಕದಲ್ಲಿ ಯಾಕೆ ಇಷ್ಟೊಂದು ಕೆಟ್ಟತನ ತುಂಬಿಕೊಂಡಿದೆ? ಕ್ರಿಸ್ತನು ಮತ್ತು ಸೈತಾನನ ನಡುವೆ ನಡೆಯುತ್ತಿರುವ ಮಹಾಹೋರಾಟವು ಇಂತಹ ನಿರ್ಣಾಯಕವಾದ ಕೆಲವು ಪ್ರಶ್ನೆಗಳಿಗೆ ಉತ್ತರ ನೀಡಿದರೂ, ಉತ್ತರಿಸಲಾಗದ ಅನೇಕ ಸಂದೇಹಗಳು ಇನ್ನೂ ಉಳಿದಿವೆ. ಈ ಎಲ್ಲಾ ಉತ್ತರಗಳು ನಮೆಲ್ಲಾ ಸಂಶಯಗಳನ್ನು ತೃಪ್ತಿಕರವಾಗಿ ಬಗೆಹರಿಸಲಾಗದಿದ್ದರೂ, ಕ್ರಿಸ್ತನಲ್ಲಿ ನಾವು ಭರವಸವಿಡಬೇಕಾಗಿದೆ.