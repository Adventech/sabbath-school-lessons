---
title:  ನನ್ನ ಪ್ರಿಯನ ಗೀತೆ
date:   11/03/2025
---

ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದ ನಡುವೆಯೂ, ದೇವರು ತನ್ನ ನೀತಿ ಹಾಗೂ ಪ್ರೀತಿಯನ್ನು ಅದ್ಭುತವಾದ ರೀತಿಯಲ್ಲಿ ಪ್ರಕಟಪಡಿಸಿದ್ದಾನೆ. ಲೋಕದಲ್ಲಿರುವ ದುಷ್ಟತನವನ್ನು ತಡೆಗಟ್ಟಲು ಅಥವಾ ನಿರ್ಮೂಲ ಮಾಡಲು ಈಗ ಮಾಡಿರುವುದಕ್ಕಿಂತಲೂ ಇನ್ನೂ ಹೆಚ್ಚಾಗಿ ಏನಾದರೂ ಮಾಡಬಹುದಾಗಿತ್ತೇ? ಎಂದು ಯಾರಾದರೂ ಪ್ರಶ್ನಿಸಬಹುದು. ದೇವರು ತನ್ನ ಮತ್ತು ಮಾನವರ ನಡುವೆ ಪ್ರೀತಿಯ ಸಂಬಂಧವು ಅತ್ಯಂತ ಪರಮಾವಧಿ ಘಟ್ಟವನ್ನು ಮುಟ್ಟಬೇಕಾದಲ್ಲಿ ಮಾನವರು ತಮ್ಮ ಸ್ವಪ್ರೇರಣೆಯಿಂದ ಸಂತೋಷವಾಗಿ ವರ್ತಿಸಲು ಅವರಿಗೆ ಆಯ್ಕೆಯ ಸ್ವಾತಂತ್ರ್ಯದ ಅಗತ್ಯವಿದೆಯೆಂದು ತಿಳಿದಿದ್ದನು. ಆತನು ಮಾನವರ ಈ ಆಯ್ಕೆಗೆ ಗೌರವ ನೀಡಿದನು. ಅಲ್ಲದೆ ತನ್ನ ಗುಣಸ್ವಭಾವದ ಬಗ್ಗೆ ಸೈತಾನನು ವಿಶ್ವದ ಎಲ್ಲರಲ್ಲಿಯೂ ಹುಟ್ಟಿಸಿರುವ ಸಂದೇಹಕ್ಕೆ ಸಂಬಂಧಪಟ್ಟಂತೆ ದೇವರು ನೀತಿ ನಿಯಮಗಳ ಚೌಕಟ್ಟನಲ್ಲಿ ಕಾರ್ಯಮಾಡಿದನು. ಇದು ಇತ್ಯರ್ಥವಾಗ ಬೇಕಾದಲ್ಲಿ ತಾನು ಪ್ರೀತಿಸ್ವರೂಪಿಯೂ, ನ್ಯಾಯವಂತನೂ ಆಗಿದ್ದೇನೆಂಬುದನ್ನು ಸಮಸ್ತ ವಿಶ್ವಕ್ಕೆ ತೋರಿಸಿಕೊಡಬೇಕಾಗಿತ್ತು. ಆಗ ತಾನೇ ದೇವರ ಗುಣಸ್ವಭಾವದ ಬಗ್ಗೆ ಇರುವ ಎಲ್ಲಾ ಸಂದೇಹಗಳು ನಿವಾರಣೆಯಾಗುತ್ತಿದ್ದವು.

`ಯೆಶಾಯ 5:1-4ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳಲ್ಲಿ ಯಾರು ಮಾತಾಡುತ್ತಿದ್ದಾರೆ? ಯೆಶಾಯನು ಯಾರ ಬಗ್ಗೆ ಇಲ್ಲಿ ಮಾತಾಡುತ್ತಿದ್ದಾನೆ? ದ್ರಾಕ್ಷೆ ತೋಟದ ಪರವಾಗಿ ಅದರ ಯಜಮಾನನ ಕಾರ್ಯದ ಮಹತ್ವವೇನು? ಅದರ ಫಲಿತಾಂಶವೇನು?`

ಈ ವಾಕ್ಯಗಳಲ್ಲಿ ಪ್ರವಾದಿಯಾದ ಯೆಶಾಯನು ತನ್ನ ಪ್ರಿಯವಾದ ದ್ರಾಕ್ಷೇ ತೋಟದ ಬಗ್ಗೆ ಒಂದು ಹಾಡನ್ನು ಹಾಡುತ್ತಾನೆ. ಸ್ವತಃ ದೇವರು ದ್ರಾಕ್ಷೇ ತೋಟದ ಯಜಮಾನನಾಗಿದ್ದಾನೆ ಹಾಗೂ ತೋಟವು ಆತನ ಜನರನ್ನು ಸೂಚಿಸುತ್ತದೆ (ಉದಾಹರಣೆಗೆ ಯೆಶಾಯ 1:8; ಯೆರೆಮೀಯ 2:21ನೇ ವಚನಗಳನ್ನು ಓದಿರಿ). ಆದರೆ ಈ ತೋಟದ ಬಗ್ಗೆ ಹಾಡುವ ಗೀತೆಯಲ್ಲಿನ ಸೂಚಕವಾದ ಪ್ರಭಾವವು ಈ ಲೋಕದಲ್ಲಿ ದೇವರ ಕಾರ್ಯವು ವಿಸ್ತರಿಸುವುದಕ್ಕೂ ಸಂಬಂಧಪಟ್ಟಿದೆ ಎಂದು ತಿಳಿದುಕೊಳ್ಳಬಹುದು. ಈ ವಾಕ್ಯಗಳ ಪ್ರಕಾರ ದ್ರಾಕ್ಷೇತೋಟದ ಯಜಮಾನನಾದ ದೇವರು, ಅದು ಉತ್ತಮವಾದ ಫಲಕೊಡುವುದಕ್ಕೆ ಬೇಕಾದ ಎಲ್ಲವನ್ನೂ ಮಾಡಿದನು. ಅದು ಉತ್ತಮವಾದ ದ್ರಾಕ್ಷೆಯನ್ನು ಕೊಡಬೇಕಾಗಿತ್ತು, ಆದರೆ ಅದು ಹೊಲಸು ಹಣ್ಣನ್ನು ಬಿಟ್ಟಿತು. ದೇವರ ತೋಟವು ಕೊಳೆತುಹೋದ ಹಣ್ಣುಗಳನ್ನು ಕೊಟ್ಟಿತು. ಯೆಶಾಯ 5:3ನೇ ವಚನದಲ್ಲಿ ದೇವರು ಯೆರೂಸಲೇಮು ಹಾಗೂ ಯೆಹೂದ್ಯದ ಜನರನ್ನು ತನಗೂ ಮತ್ತು ತನ್ನ ತೋಟಕ್ಕೂ ನ್ಯಾಯತೀರಿಸುವಂತೆ ಆಹ್ವಾನಿಸುತ್ತಾನೆ. ಅಲ್ಲದೆ 4ನೇ ವಚನದಲ್ಲಿ ದೇವರು "ನನ್ನ ತೋಟದಲ್ಲಿ ನಾನು ಮಾಡಿದ್ದಕ್ಕಿಂತಲೂ ಇನ್ನೇನು ಮಾಡಬೇಕಿತ್ತು? ಅದು ಒಳ್ಳೇದ್ರಾಕ್ಷೆಯನ್ನು ಕೊಡುವುದಕ್ಕಿಂತಲೂ ಇನ್ನೇನು ಮಾಡಬೇಕಿತ್ತು? ಅದು ಒಳ್ಳೇ ದ್ರಾಕ್ಷೆಯನ್ನು ಕೊಡುವುದೆಂದು ನಾನು ನಿರೀಕ್ಷಿಸುತ್ತಿರಲು ಯಾಕೆ ಹೊಲಸು ಹಣ್ಣನ್ನು ಬಿಟ್ಟಿತು? ಎಂದು ಪ್ರಶ್ನಿಸುತ್ತಾನೆ. ತೋಟದ ಯಜಮಾನನಾದ ದೇವರು ಇದಕ್ಕಿಂತಲೂ ಹೆಚ್ಚಿಗೆ ಇನ್ನೇನು ಮಾಡಬೇಕಾಗಿತ್ತು? ತಾನು ಮಾಡಿದ್ದಕ್ಕೆ ತೀರ್ಪು ನೀಡುವಂತೆ ದೇವರು ಇತರರನ್ನು ಕೇಳುವುದು ಎಷ್ಟೊಂದು ಆಕರ್ಷಣೀಯವಾಗಿದೆಯಲ್ಲವೇ?

`ದೇವರು ಸ್ವತಃ ತನ್ನನ್ನೇ ಶಿಲುಬೆಯ ಅರ್ಪಿಸಿಕೊಂಡದ್ದನ್ನು ನೆನಪಿಸಿಕೊಂಡಾಗ, "ನನ್ನ ತೋಟದಲ್ಲಿ ಹಿಂದೆ ನಾನು ಮಾಡಿದ್ದಕ್ಕಿಂತಲೂ ಇನ್ನೇನು ಮಾಡಬೇಕಾಗಿತ್ತು?" ಎಂಬ ಆತನ ಮಾತುಗಳು ಹೇಗೆ ವಿಸ್ಮಯಗೊಳಿಸುವಷ್ಟು ಪ್ರಾಮುಖ್ಯವಾಗಿದೆ?`