---
title:  ದೇವರ ಹೆಸರಿನ ಕಳಂಕ ನಿವಾರಣೆ
date:   13/03/2025
---

ಅಂತಿಮವಾಗಿ ದೇವರ ಮೇಲಿರುವ ಸುಳ್ಳು ಆಪಾದನೆಗಳು ನಿವಾರಣೆಯಾಗಿ ಆತನ ಹೆಸರಿನ ಕಳಂಕ ನಿವಾರಣೆಯಾಗಲಿದೆ (Vindication). ರಕ್ಷಣಾ ಯೋಜನೆಯಲ್ಲಿ ತಂದೆ, ಮಗ ಹಾಗೂ ಪರಿಶುದ್ಧಾತ್ಮನು ಮಾಡಿದ ಕಾರ್ಯಗಳ ಮೂಲಕ, ತಂದೆಯಾದ ದೇವರ ಪರಿಪೂರ್ಣವಾದ ನೀತಿ ಮತ್ತು ಪ್ರೀತಿಯು ಯಾವುದೇ ಸಂದೇಹಕ್ಕೆ ಆಸ್ಪದವಿಲ್ಲದಂತೆ ಪ್ರಕಟಗೊಂಡಿದೆ (ರೋಮಾಯ 3:25, 36; 5:8).

`ಯೆಶಾಯ 5:3,4ನೇ ವಚನಗಳ ಹಿನ್ನೆಲೆಯಲ್ಲಿ ರೋಮಾಯ 3:1-4ನೇ ವಚನಗಳನ್ನು ಓದಿರಿ. ಕ್ರಿಸ್ತನಮತ್ತು ಸೈತಾನನ ನಡುವಣ ಮಹಾಹೋರಾಟದಲ್ಲಿ ದೇವರ ಹೆಸರಿಗೆ ಬಂದಿದ್ದ ಸುಳ್ಳು ಅಪವಾದ ಹಾಗೂ ಕಳಂಕವು ನಿವಾರಣೆಯಾದ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ? ದೇವರು ಈಗ ಮಾಡುವುದಕ್ಕಿಂತಲೂ ಹೆಚ್ಚಾಗಿ ಇನ್ನೇನು ಮಾಡಬಹುದಾಗಿತ್ತು?`

ಮಾನವರಾದ ನಾವು ದೇವರ ಗುಣಸ್ವಭಾವದ ಬಗ್ಗೆ ನ್ಯಾಯತೀರಿಸಲು ಯಾವ ರೀತಿಯಲ್ಲಿಯೂ ಯೋಗ್ಯರಲ್ಲ. ಆದಾಗ್ಯೂ ಅದಕ್ಕಾಗಿ ಆತನು ನಮ್ಮನ್ನು ನಮ್ಮ ಇತಿಮಿತಿಯಲ್ಲಿ ಆಹ್ವಾನಿಸುತ್ತಿದ್ದಾನೆ. ಆದರೆ ಕೊನೆಯಲ್ಲಿ ಪರಲೋಕದಲ್ಲಿ ಎಲ್ಲಾ ಪುಸ್ತಕಗಳು ತೆರೆಯಲ್ಪಟ್ಟಾಗ, ದೇವರು ಪರಿಪೂರ್ಣವಾಗಿ ನ್ಯಾಯವಂತನೂ ಹಾಗೂ ನೀತಿವಂತನೂ ಎಂಬುದು ಸಾಕ್ಷ್ಯಾಧಾರಗಳಿಂದ ಸಮಸ್ತ ವಿಶ್ವದ ಮುಂದೆ ರುಜುವಾತಾಗುತ್ತದೆ.

**ಪರಲೋಕದಲ್ಲಿರುವ ಪುಸ್ತಕಗಳು**

* ಜೀವಬಾಧ್ಯರ ಪುಸ್ತಕ: ಕೀರ್ತನೆ 69:28; ಫಿಲಿಪ್ಪಿ 4:3; ಪ್ರಕಟನೆ 3:5; 13:8 ಹಾಗೂ 17:8.
* ಜ್ಞಾಪಕದ ಪುಸ್ತಕ: ಮಲಾಕಿಯ 3:16.
* ಕೃತ್ಯಗಳ ಪುಸ್ತಕ (Book of Deeds) ಪ್ರಕಟನೆ 20:12.
* ದೇವರ ಪುಸ್ತಕ: ವಿಮೋಚನಕಾಂಡ 32:32,33; ಕೀರ್ತನೆ 56:8 ಹಾಗೂ ನೆಹೆಮೀಯ 13:14.

`ಪ್ರಕಟನೆ 15:3 ಹಾಗೂ 19:1-6ನೇ ವಚನಗಳನ್ನು ಓದಿರಿ. ಅಂತಿಮವಾಗಿ ದೇವರ ಹೆಸರಿನ ಮೇಲಿರುವ ಆಪಾದನೆಗಳು ಸುಳ್ಳೆಂದು ಸಮಸ್ತ ಲೋಕದ ಮುಂದೆ ನಿರೂಪಿತವಾಗುತ್ತದೆಂಬುದರ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ದೇವರು ತನ್ನ ಹೆಸರಿನ ಬಗ್ಗೆ ಹೆಚ್ಚು ಕಾಳಜಿ ವಹಿಸುತ್ತಾನೆಂದು ಸತ್ಯವೇದದಾದ್ಯಂತ ಕಂಡುಬರುತ್ತದೆ. ಕಾರಣವೇನು? ಒಬ್ಬ ವ್ಯಕ್ತಿಯು ವಿಶ್ವಾಸಾರ್ಹನಾಗಿರದಿದ್ದಲ್ಲಿ ಅಥವಾ ಆತನ ಗುಣಸ್ವಭಾವವು ಕಳಂಕಿತವಾಗಿದ್ದಲ್ಲಿ ನಾವು ಅಂತವರೊಂದಿಗೆ ಪ್ರೀತಿಪೂರ್ವಕವಾದ ಆತ್ಮೀಯ ಸಂಬಂಧ ಹೊಂದಲಾಗದು. ನಿಮ್ಮ ಸಂಗಾತಿಯ ನಡತೆಯ ಬಗ್ಗೆ ಯಾರಾದರೂ ಸುಳ್ಳು ಅಪವಾದ ಹೊರಿಸಿದಲ್ಲಿ, ಅದನ್ನು ಎದುರಿಸಲು ನಿಮ್ಮ ಕೈಲಾದ ಎಲ್ಲಾ ಪ್ರಯತ್ನಗಳನ್ನು ಮಾಡುವಿರಿ. ಅಂತಹ ಸುಳ್ಳು ಅಪವಾದಗಳನ್ನು ನೀವು ನಂಬಿದಲ್ಲಿ ದಂಪತಿಗಳ ನಡುವಣ ಪ್ರೀತಿಯ ಸಂಬಂಧವು ಮುರಿದು ಹೋಗುತ್ತದೆ.

ಅಂತಿಮವಾಗಿ ಶಿಲುಬೆಯಲ್ಲಿ ತನ್ನ ಒಬ್ಬನೇ ಮಗನನ್ನು ಬಲಿಕೊಟ್ಟಾಗ ಹಾಗೂ ಸಂಪೂರ್ಣ ರಕ್ಷಣಾ ಯೋಜನೆಯ ಮೂಲಕ ಸೈತಾನನು ದೇವರ ಗುಣಸ್ವಭಾವದ ಮೇಲೆ ಮಾಡಿದ ಅಪವಾದಗಳು ಸುಳ್ಳೆಂದು ಬಲವಾಗಿ ನಿರೂಪಿತವಾಯಿತು. ಕ್ರಿಸ್ತನ ಎರಡನೇ ಬರೋಣಕ್ಕೆ ಮೊದಲು ನಡೆಯುವ (ಈಗ ನಡೆಯುತ್ತಿರುವ) ನ್ಯಾಯವಿಚಾರಣೆಯಲ್ಲಿ ಸಮಸ್ತ ವಿಶ್ವದ ಮುಂದೆ ದೇವರ ಹೆಸರಿಗಿರುವ ಕಳಂಕವು ಸಂಪೂರ್ಣವಾಗಿ ನಿವಾರಣೆ ಆಗುತ್ತದೆ.

ಈಗ ಪರಲೋಕದಲ್ಲಿ ನಡೆಯುತ್ತಿರುವ ನ್ಯಾಯವಿಚಾರಣೆಯು ಮುಕ್ತಾಯವಾದಾಗ, ಯಾರಾ್ಯರ ಹೆಸರುಗಳು ಜೀವಬಾಧ್ಯರ ಪಟ್ಟಿಯಲ್ಲಿ ಬರೆದಿರುತ್ತವೋ ಅವರೆಲ್ಲರೂ ಪರಲೋಕಕ್ಕೆ ಹೋಗುವರು. ಈ ನೀತಿವಂತರು ಪರಲೋಕದಲ್ಲಿ ದೇವದೂತರಿಗೂ ಸಹ ನ್ಯಾಯತೀರಿಸುವರು (1 ಕೊರಿಂಥ 6:2,3). ರಕ್ಷಿಸಲ್ಪಟ್ಟ ನೀತಿವಂತರಿಗೆ ಪರಲೋಕದಲ್ಲಿರುವ ಪುಸ್ತಕಗಳನ್ನು ಪುನರ್ ವಿಮರ್ಶಿಸುವ ಅವಕಾಶ ಕೊಡಲ್ಪಡುವುದು. ಆಗ ಅವರು ದೇವರು ತೆಗೆದುಕೊಂಡ ಎಲ್ಲಾ ನಿರ್ಧಾರಗಳು ಹಾಗೂ ನ್ಯಾಯತೀರ್ಪು ಎಲ್ಲಾ ಸಮಯದಲ್ಲಿಯೂ ಪರಿಪೂರ್ಣವಾಗಿ ನ್ಯಾಯ ಹಾಗೂ ನೀತಿಸಮ್ಮತವೂ ಮತ್ತು ಪ್ರೀತಿಯಿಂದಲೂ ಕೂಡಿವೆ ಎಂಬುದನ್ನು ತಾವೇ ತಿಳಿದುಕೊಳ್ಳುವರು. ಆಗ ದೇವರ ಮೇಲಿನ ಅಪವಾದವು ಸಂಪೂರ್ಣವಾಗಿ ನಿವಾರಣೆಯಾಗಿ ಆತನ ಕಾರ್ಯಗಳೆಲ್ಲವೂ ನ್ಯಾಯಸಮ್ಮತವಾಗಿವೆ ಎಂದು ನೀತಿವಂತರಿಗೆ ಕಂಡುಬರುವುದು. ದೇವರಿಗೆ ಕೇಳಬೇಕಾದ ಅಸಂಖ್ಯಾತ ಪ್ರಶ್ನೆಗಳು ನಮ್ಮೆಲ್ಲರಲ್ಲಿಯೂ ಇದೆಯಲ್ಲವೇ? ಈ ಎಲ್ಲಾ ಪ್ರಶ್ನೆಗಳಿಗೆ ಪರಲೋಕದಲ್ಲಿ ಉತ್ತರ ದೊರೆಯುವುದು (1 ಕೊರಿಂಥ 4:5).

`"ಅಂತಿಮವಾಗಿ ಸ್ವರ್ಗ, ಮತ್ಯð ಪಾತಾಳಗಳಲ್ಲಿರುವವರೆಲ್ಲರೂ ಯೇಸುವಿನ ಹೆಸರಿನಲ್ಲಿ ಅಡ್ಡಬಿದ್ದು, ಯೇಸುಕ್ರಿಸ್ತನನ್ನು ಒಡೆಯನೆಂದು ಪ್ರತಿಜ್ಞೆ ಮಾಡಿ ತಂದೆಯಾದ ದೇವರಿಗೆ ಘನವನ್ನು ಸಲ್ಲಿಸುವರು" ಎಂದು ಪೌಲನು ಹೇಳುತ್ತಾನೆ (ಫಿಲಿಪ್ಪಿ 2:10).`