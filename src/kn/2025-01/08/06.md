---
title:  ಕ್ರಿಸ್ತನು ಲೋಕವನ್ನು ಜಯಿಸಿದ್ದಾನೆ
date:   20/02/2025
---

ನಮ್ಮ ಜೀವನದಲ್ಲಿ ಹಾಗೂ ಈ ಜಗತ್ತಿನಲ್ಲಿ ಎಲ್ಲವೂ ದೇವರ ಆದರ್ಶ ಸಂಕಲ್ಪದ ಪ್ರಕಾರ ನಡೆದಲ್ಲಿ, ಇಲ್ಲಿ ಎಂದಿಗೂ ದುಷ್ಟತನ ಕಂಡುಬರುವುದಿಲ್ಲ. ಬದಲಾಗಿ ಪರಿಪೂರ್ಣವಾದ ಆನಂದ, ಪ್ರೀತಿ ಹಾಗೂ ಸೌಹಾರ್ದತೆ ಮಾತ್ರ ಕಂಡುಬರುತ್ತದೆ. ಇಂತಹ ಪರಿಪೂರ್ಣ ಸ್ಥಿತಿಗೆ ಈ ಲೋಕವನ್ನು ಪುನಃ ತರುವುದೇ ದೇವರ ಆದರ್ಶ ಸಂಕಲ್ಪವಾಗಿದೆ. ಅದೇ ಸಮಯದಲ್ಲಿ ತನ್ನ ಸೃಷ್ಟಿಗಳಾದ ಮಾನವರು ತೆಗೆದುಕೊಳ್ಳುವ ಸ್ವಯಂನಿರ್ಧಾರಕ್ಕೆ ಅನುಗುಣವಾಗಿ ದೇವರು ತನ್ನ ಸಂಕಲ್ಪ ನೆರವೇರಲು ಮಾರ್ಗಮಾಡುತ್ತಿದ್ದಾನೆ. ಪ್ರೀತಿಗೆ ಅಗತ್ಯವಾದ ಸಹಜ ಸ್ವಾತಂತ್ರ್ಯವನ್ನು ದೇವರು ಗೌರವಿಡುತ್ತಾನೆ. ಆದರೆ ದೇವರ ಈ ಅಪೇಕ್ಷೆಗೆ ತದ್ವಿರುದ್ಧವಾಗಿ ಲೋಕವು ಪ್ರೀತಿಯನ್ನು ಬಿಟ್ಟು ಕೆಟ್ಟಗುಣಗಳನ್ನೇ ಆರಿಸಿಕೊಳ್ಳುತ್ತಿದೆ.

ಈ ಲೋಕದಲ್ಲಿ ನಡೆಯುವುದೆಲ್ಲವನ್ನೂ ದೇವರು ಏಕಪಕ್ಷೀಯವಾಗಿ ಅಂದರೆ ಒಬ್ಬ ವ್ಯಕ್ತಿಗೆ ಸಂಬಂಧಪಟ್ಟ ರೀತಿಯಲ್ಲಿ ನಿಯಂತ್ರಿಸುವುದಿಲ್ಲ. ಆದುದರಿಂದ ದೈವೀಕ ಅನುಗ್ರಹವು ಒಂದೇ ಪ್ರಮಾಣದಲ್ಲಿರುವುದಿಲ್ಲ. ಬದಲಾಗಿ ಇದು ಕನಿಷ್ಠವೆಂದರೂ ದೈವಾನುಗ್ರಹದ ಎರಡು ಪ್ರಮಾಣಗಳನ್ನು ಹೊಂದಿರಬೇಕು. ಕೆಲವು ಸಂಗತಿಗಳು ಈ ಲೋಕದಲ್ಲಿ ದೇವರಿಂದ ಘಟಿಸಲ್ಪಡುತ್ತವೆ, ಆದರೆ ಕೆಟ್ಟದ್ದನ್ನೂ ಒಳಗೊಂಡಂತೆ ಉಳಿದೆಲ್ಲವೂ ಮನುಷ್ಯರಾದ ನಮ್ಮ ಆಯ್ಕೆಯ ಸ್ವಾತಂತ್ರ್ಯದ ಫಲಿತಾಂಶವಾಗಿರುತ್ತದೆ. ದೇವರು ನಡೆಯಬಾರದೆಂದು ಬಯಸುವ ಅನೇಕ ಸಂಗತಿಗಳು ಈ ಲೋಕದಲ್ಲಿ ಸಂಭವಿಸುತ್ತವೆ.

`ಯೋಹಾನ 16:33ನೇ ವಚನವನ್ನು ಓದಿರಿ. ಕಷ್ಟಸಂಕಟ, ಹಿಂಸೆಗಳು ನಡೆಯುವಾಗಲೂ, ಈ ವಾಕ್ಯಗಳು ನಮಗೆ ಯಾವ ನಿರೀಕ್ಷೆ ಕೊಡುತ್ತವೆ?`

ಈ ಜೀವನದಲ್ಲಿ ಬರುವ ಕಷ್ಟಸಂಕಟಗಳಿಂದ ದೇವರು ನಮ್ಮನ್ನು ತಪ್ಪಿಸುತ್ತಾನೆಂಬ ತಪ್ಪು ತಿಳುವಳಿಕೆ, ನಂಬಿಕೆ ನಮ್ಮಲ್ಲಿದೆ. ಈ ಕಾರಣದಿಂದ ಅಂತಹ ಕಠಿಣ ಪರಿಸ್ಥಿತಿ ಬಂದಾಗ, ನಮ್ಮ ನಂಬಿಕೆಯು ಚಂಚಲವಾಗುತ್ತದೆ. ಆದರೆ ಈ ಲೋಕದಲ್ಲಿ ತನ್ನ ಮಕ್ಕಳು ಕಷ್ಟ, ಸಂಕಟಗಳನ್ನು ಎದುರಿಸುತ್ತಾರೆಂದು ಕ್ರಿಸ್ತನು ಎಚ್ಚರಿಸಿದ್ದಾನೆ. ಆದರೆ ನಮಗೆ ನಿರೀಕ್ಷೆಯಿದೆ. ಯಾಕೆಂದರೆ ನಮ್ಮ ಕರ್ತನು- "ಧೈರ್ಯವಾಗಿರಿ, ನಾನು ಲೋಕವನ್ನು ಜಯಿಸಿದ್ದೇನೆಂಬ" ಭರವಸೆಯನ್ನೂ ಸಹ ನೀಡುತ್ತಾನೆ (ಯೋಹಾನ 16:33).

ನಮ್ಮ ಜೀವನದಲ್ಲಿ ನಾವೆಲ್ಲಾ ಶ್ರಮೆ, ಸಂಕಟ, ವೇದನೆ, ಶೋಧನೆಗಳನ್ನು ಎದುರಿಸಿದ್ದೇವೆ ಹಾಗೂ ಈಗಲೂ ಎದುರಿಸುತ್ತಿದ್ದೇವೆ. ನಮ್ಮ ವಿಷಯದಲ್ಲಿ ದೇವರ ಆದರ್ಶಸಂಕಲ್ಪವು ಇದೇ ಆಗಿದೆ ಅಥವಾ ಆತನು ನಮ್ಮ ಬಗ್ಗೆ ಇದನ್ನೇ ಬಯಸುತ್ತಿದ್ದಾನೆಂದು ತಿಳಿದುಕೊಳ್ಳಬಾರದು. ಕ್ರಿಸ್ತನು ಮತ್ತು ಸೈತಾನನ ನಡುವೆ ನಡೆಯುತ್ತಿರುವ ಮಹಾಹೋರಾಟವನ್ನು ಯಾವಾಗಲೂ ನಾವು ಮನಸ್ಸಿನಲ್ಲಿಡಬೇಕು. ನಮಗೆ ಒಳ್ಳೆಯದಾಗುವುದಕ್ಕೆ ಕೆಟ್ಟತನವು ಅಗತ್ಯವಿಲ್ಲ. ಆದರೆ ದೇವರು ಕೆಟ್ಟ ಸಂಗತಿಗಳು ನಡೆದಾಗಲೂ, ಅವುಗಳ ಮೂಲಕ ನಮಗೆ ಒಳ್ಳೆಯದನ್ನೇ ತರುವುದಕ್ಕೆ ಸಮರ್ಥನಾಗಿರುವನೆಂದು ಆತನಲ್ಲಿ ನಾವು ಭರವಸೆ ಹೊಂದಿರಬೇಕು. ನಾವು ದೇವರಲ್ಲಿ ದೃಢವಿಶ್ವಾಸ ಇಟ್ಟಾಗ, ನಮ್ಮ ವೇದನೆಯಲ್ಲಿಯೂ ಸಹ ಆತನು ನಮ್ಮನ್ನು ತನ್ನ ಬಳಿಗೆ ಬರುವಂತೆ ಮಾಡುವುದಲ್ಲದೆ, ಇತರರ ಕಷ್ಟ ದುಃಖಗಳಲ್ಲಿ ನಾವು ಅವರ ಬಗ್ಗೆ ಅನುಕಂಪ ತೋರಿಸುವಂತೆ ನಮ್ಮನ್ನು ಪ್ರೇರಿಸುತ್ತಾನೆ.