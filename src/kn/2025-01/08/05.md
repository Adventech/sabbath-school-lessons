---
title:  ದೇವರ ಆದರ್ಶ ಹಾಗೂ ಪರಿಹಾರಕ ಸಂಕಲ್ಪಗಳು
date:   19/02/2025
---

ಎಫೆಸ 1:9-11ನೇ ವಚನಗಳನ್ನು ಓದಿರಿ. ಇವು ದೈವಸಂಕಲ್ಪದ (Pre Destination) ಬಗ್ಗೆ ನಮಗೇನು ತಿಳಿಸುತ್ತವೆ? (ದೈವಸಂಕಲ್ಪವೆಂದರೆ ದೇವರು ಆದಿಯಲ್ಲಿಯೇ ಯಾರು ರಕ್ಷಿಸಲ್ಪಡಬೇಕು. ಯಾರು ನಾಶವಾಗಬೇಕೆಂದು ಆದಿಯಲ್ಲಿಯೇ ನಿರ್ಧರಿಸಿದ್ದಾನೆಂಬ ಸಿದ್ಧಾಂತ). ಕೆಲವರು ಪರಲೋಕಕ್ಕೆ ಸೇರಿ ರಕ್ಷಿಸಲ್ಪಡುತ್ತಾರೆ ಮತ್ತು ಬೇರೆ ಕೆಲವರು ನಾಶವಾಗುತ್ತಾರೆಂದು ಸತ್ಯವೇದವು ತಿಳಿಸುತ್ತದೆಯೇ?

ದೈವಸಂಕಲ್ಪವೆಂದರೆ ದೇವರು ಮೊದಲೇ ಯಾರು ರಕ್ಷಿಸಲ್ಪಡುತ್ತಾರೆ ಹಾಗೂ ಯಾರೂ ನಾಶವಾಗುತ್ತಾರೆಂದು ನಿರ್ಧರಿಸಿರುವುದಿಲ್ಲ. ಬದಲಾಗಿ ಆತನು ಸರ್ವಜ್ಞಾನಿ ಯಾಗಿರುವುದರಿಂದ ಹಾಗೂ ಆರಂಭಕ್ಕೆ ಮೊದಲೇ ಅಂತ್ಯವನ್ನು ಬಲ್ಲಾತನಾಗಿರುವುದರಿಂದ ನಡೆಯಲಿರುವುದನ್ನು ಮುಂದಾಗಿ ತಿಳಿಸಿದ್ದಾನೆಂಬ ಅರ್ಥವನ್ನು ಆ ಪದವು ಕೊಡುತ್ತದೆ.

ರೋಮಾಯ 8:29,30ನೇ ವಾಕ್ಯಗಳೂ ಸಹ ದೈವಸಂಕಲ್ಪದ ಮೇರೆಗೆ ಕರೆಯಲ್ಪಟ್ಟವರೆಂದು ಹೇಳುತ್ತದೆ. ನಾವು ಸ್ವಪ್ರೇರಣೆಯಿಂದ ತೆಗೆದುಕೊಳ್ಳುವ ನಿರ್ಣಯಗಳು ಹಾಗೂ ಮುಂದೆ ಅದರಿಂದಾಗುವ ಪರಿಣಾಮಗಳನ್ನು ದೇವರು ಮೊದಲೇ ತಿಳಿದಿದ್ದಾನೆಂಬ ಅರ್ಥವನ್ನು ಈ ವಾಕ್ಯವು ಕೊಡುತ್ತದೆ. ಮಾನವರಾದ ನಾವು ದೇವರೊಂದಿಗೆ ಯಥಾರ್ಥವಾದ ಪ್ರೀತಿಯ ಸಂಬಂಧ ಹೊಂದಿರುವುದಕ್ಕೆ ಬೇಕಾದ ನಿರ್ಧಾರವನ್ನು ನಾವು ಕೈಕೊಳ್ಳುವುದನ್ನು ದೇವರು ಗೌರವಿಸುತ್ತಾನೆ. ಆದರೆ ಅದೇ ಸಂದರ್ಭದಲ್ಲಿ ಎಲ್ಲರಿಗೂ ಒಳ್ಳೆಯದಾಗ ಬೇಕೆಂಬ ಬಯಕೆಯಿಂದ ತನ್ನ ಅನುಗ್ರಹದಿಂದ ಮಾರ್ಗದರ್ಶನ ನೀಡುತ್ತಾನೆ.

".... ನಾವು ತನ್ನ ಮಹಿಮೆಯನ್ನು ಪ್ರಖ್ಯಾತಿ ಪಡಿಸಬೇಕೆಂದು ಸಮಸ್ತ ಕಾರ್ಯಗಳನ್ನು ತನ್ನ ಇಷ್ಟದಂತೆ ನಡೆಸುವ ದೇವರು ನಮ್ಮನ್ನು ತನ್ನ ಸಂಕಲ್ಪದ ಮೇರೆಗೆ ಆದಿಯಲ್ಲಿಯೇ ಆರಿಸಿಕೊಂಡನು" ಎಂದು ಪೌಲನು ತಿಳಿಸುತ್ತಾನೆ (ಎಫೆಸ 1:11). ದೇವರು ತನ್ನ ಇಷ್ಟದಂತೆಯೇ ಎಲ್ಲವೂ ನಡೆಯಬೇಕೆಂದು ಮೊದಲೇ ನಿರ್ಧರಿಸಿದ್ದಾನೆಯೇ? ಎಫೆಸ 1:9-11ನೇ ವಾಕ್ಯಗಳು ಮೇಲ್ನೋಟಕ್ಕೆ ಇದನ್ನು ದೃಢಪಡಿಸುವಂತೆ ತೋರುತ್ತವೆ. ಆದರೆ ಆ ರೀತಿಯಾಗಿ ನಾವು ತಿಳಿಯಬಾರದು. ಜನರು ಕೆಲವು ವೇಳೆ "....ತಮ್ಮ ವಿಷಯವಾಗಿ ದೇವರ ಸಂಕಲ್ಪವನ್ನು ನಿರಾಕರಿಸಿದರೆಂದು ಲೂಕ 7:30ನೇ ವಚನವು ತಿಳಿಸುತ್ತದೆ (ಲೂಕ 13:34 ಹಾಗೂ ಕೀರ್ತನೆ 81:11-14ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ). ಸತ್ಯವೇದದ ವಾಕ್ಯಗಳು ಎಂದಿಗೂ ಒಂದಕ್ಕೊಂದು ವ್ಯತಿರಿಕ್ತವಾದ ಅರ್ಥ ನೀಡುವುದಿಲ್ಲ.

ದೇವರ ಆದರ್ಶ ಸಂಕಲ್ಪ (Ideal Will) ಹಾಗೂ ಪರಿಹಾರಕ ಸಂಕಲ್ಪ (Remedial Will) ಇವುಗಳ ನಡುವಣ ವ್ಯತ್ಯಾಸಗಳನ್ನು ನಾವು ಸ್ಪಷ್ಟವಾಗಿ ತಿಳಿದಾಗ ಲೂಕ 13:34; 7:30 ಹಾಗೂ ಕೀರ್ತನೆ 81:11-14ನೇ ವಚನಗಳ ಭಾವವನ್ನು ನಾವು ಅರ್ಥಮಾಡಿಕೊಳ್ಳಬಹುದು. ದೇವರು ಯಾವುದನ್ನು ವಾಸ್ತವವಾಗಿ ನಡೆಯಬೇಕೆಂದು ಅಪೇಕ್ಷಿಸುತ್ತಾನೋ ಹಾಗೂ ಆತನ ಅಪೇಕ್ಷೆಯಂತೆ ನಾವು ನಡೆದಾಗ, ಆತನ ಇಷ್ಟ ನೆರವೇರುತ್ತದೆ. ಅಂತದ್ದನ್ನು 'ದೇವರ ಆದರ್ಶ ಸಂಕಲ್ಪ' ಎಂದು ಕರೆಯಬಹುದು. ಆದರೆ ಆತನ ಚಿತ್ತಕ್ಕೆ ವಿರುದ್ಧವಾಗಿ ನಮ್ಮದೇ ಆದ ಸ್ವಪ್ರೇರಣೆಯಿಂದ ನಿರ್ಧಾರ ಕೈಕೊಂಡಾಗ, ಅದರಿಂದಾದ ಪರಿಣಾಮಗಳನ್ನು ಪರಿಹರಿಸಲು ದೇವರು ಕೈಕೊಳ್ಳುವ ನಿರ್ಧಾರವು ಪರಿಹಾರಕ ಸಂಕಲ್ಪವಾಗಿದೆ. ಎಫೆಸ 1:11ನೇ ವಚನವು ಆತನ ಪರಿಹಾರಕ ಸಂಕಲ್ಪವನ್ನು ತಿಳಿಸುತ್ತದೆಂದು ತೋರಿಬರುತ್ತದೆ.

`ಸರ್ವಜ್ಞಾನಿಯಾದ ದೇವರು ಎಲ್ಲವನ್ನೂ ಆರಂಭದಲ್ಲಿಯೇ ಬಲ್ಲಾತನಾಗಿದ್ದಾನೆ. ನಾವು ಮಾಡುವ ಒಳ್ಳೆಯ ಹಾಗೂ ಕೆಟ್ಟ ಆಯ್ಕೆಗಳನ್ನು ಆತನು ತಿಳಿದಿದ್ದಾನೆ. ಆದರೂ ದೇವರು ಎಲ್ಲಾ ಕಾರ್ಯಗಳನ್ನು ಹೇಗೆ ನಮಗೆ ಒಳ್ಳೆಯದಾಗಲೆಂದು ಮಾಡುತ್ತಾನೆ? (ರೋಮಾಯ 8:28). ಈ ಸತ್ಯಾಂಶವು ನಮಗೆ ಹೇಗೆ ಆದರಣೆ ಕೊಡುತ್ತದೆ?`