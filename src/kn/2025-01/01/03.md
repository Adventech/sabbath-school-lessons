---
title:  ಪ್ರತಿಯಾಗಿ ಹಿಂತಿರುಗಿಸಲಾಗದ ಪ್ರೀತಿ
date:   30/12/2024
---

ಪಾಪಿಗಳಾದ ಮಾನವರ ಮೇಲೆ ದೇವರು ತೋರಿಸುವ ಅತ್ಯಂತ ಗಮನಾರ್ಹವಾದ ಉದಾಹರಣೆಯ ಹೋಶೇಯನ ಕಥೆಯಲ್ಲಿ ಕಂಡುಬರುತ್ತದೆ. ದೇವರು ಅವನಿಗೆ- "ನೀನು ಹೋಗಿ ವ್ಯಭಿಚಾರಿಣಿಯನ್ನು ಮದುವೆ ಮಾಡಿಕೊಂಡು ವ್ಯಭಿಚಾರದಿಂದಾಗುವ ಮಕ್ಕಳನ್ನು ಸೇರಿಸಿಕೋ. ದೇಶವು ನನ್ನನ್ನು ಬಿಟ್ಟು ಅಧಿಕ ವ್ಯಭಿಚಾರವನ್ನು ನಡಿಸುತ್ತದೆಂಬುದಕ್ಕೆ ಇದು ದೃಷ್ಟಾಂತವಾಗಿರಲಿ" ಎಂದು ಹೇಳಿದನು (ಹೋಶೆಯ 1:2). ಇಸ್ರಾಯೇಲ್ಯರು ದೇವರಿಗೆ ವಿರುದ್ಧವಾಗಿ ದಂಗೆಯೆದ್ದು ನಿಷ್ಠೆಯಿಲ್ಲದ ದೇವದ್ರೋಹಿಗಳೂ ಮತ್ತು ಆತನನ್ನು ಬಿಟ್ಟು ಇತರ ದೇವತೆಗಳನ್ನು ಪೂಜಿಸಿ ಆತ್ಮೀಕವಾಗಿ ವ್ಯಭಿಚಾರಿಗಳಾಗಿದ್ದರೂ, ದೇವರು ತನ್ನ ಜನರನ್ನು ಕರುಣಿಸಿ ಪ್ರೀತಿಸುತ್ತಾನೆಂಬುದಕ್ಕೆ ಹೋಶೇಯನು ಹಾಗೂ ಗೋಮೇರಳೆಂಬ ಅವನ ವ್ಯಭಿಚಾರಿಣಿಯಾದ ಹೆಂಡತಿಯು ನಮಗೆ ಸಜೀವವಾದ ಮಾದರಿಯಾಗಿದ್ದಾರೆ. ಅಂದರೆ ಅರ್ಹರಲ್ಲದಿದ್ದರೂ ಸಹ ದೇವರು ಅವರ ಮೇಲೆ ತನ್ನ ಪ್ರೀತಿಯನ್ನು ಮನಃಪೂರ್ವಕವಾಗಿ ತೋರಿಸುತ್ತಾನೆಂದು ಈ ಕಥೆಯು ತಿಳಿಸುತ್ತದೆ.

ದೇವರ ಪ್ರಾಮಾಣಿಕತೆ ಹಾಗೂ ಅಪಾರಪ್ರೀತಿಯ ಹೊರತಾಗಿಯೂ, ಇಸ್ರಾಯೇಲ್ಯರು ಆತನ ವಿರುದ್ಧವಾಗಿ ಪದೇಪದೇ ತಿರುಗಿಬಿದ್ದರು. ಆದಾಗ್ಯೂ, ಅಪ್ರಾಮಾಣಿಕಳಾದ ಹೆಂಡತಿಗೆ ದೇವರು ತೋರಿಸಿದ ದಯೆ, ಪ್ರೀತಿಯು ಎಂದಿಗೂ ಹಿಂದುರಿಗಿಸಲಾಗದ್ದೆಂದು ಸತ್ಯವೇದವು ಪದೇಪದೇ ತಿಳಿಸುತ್ತದೆ. ಆತನು ತನ್ನ ಜನರನ್ನು ಪರಿಪೂರ್ಣವಾಗಿಯೂ ಮತ್ತು ಪ್ರಾಮಾಣಿಕವಾಗಿಯೂ ಪ್ರೀತಿಸಿದನು. ಆದರೆ ಜನರು ದೇವರನ್ನು ಅಪಹಾಸ್ಯ ಮಾಡಿ ಇತರ ದೇವತೆಗಳನ್ನು ಪೂಜಿಸುವುದರ ಮೂಲಕ ಆತನ ಪವಿತ್ರಾತ್ಮನನ್ನು ಬಹಳವಾಗಿ ದುಃಖಪಡಿಸಿದ್ದರಿಂದ ಆತನೊಂದಿಗಿನ ಸಂಬಂಧವನ್ನು ಸರಿಪಡಿಸಲಾರದಷ್ಟು ಕಡಿದುಕೊಂಡರು.

`ಹೋಶೇಯ 14:1-4ನೇ ವಚನಗಳು ದೇವರು ತನ್ನ ಜನರ ಮೇಲಿಟ್ಟಿರುವ ದೃಢವಾದ ಪ್ರೀತಿಯ ಬಗ್ಗೆ ಏನು ತಿಳಿಸುತ್ತವೆ?`

ದೇವಜನರಾದ ಇಸ್ರಾಯೇಲ್ಯರು ದೇವರ ವಿರುದ್ಧವಾಗಿ ಪದೇಪದೇ ತಿರುಗಿ ಬಿದ್ದ ಪರಿಣಾಮವಾಗಿ ಆತನು "ನಾನು ನನ್ನ ಜನರ ಭ್ರಷ್ಟತ್ವವನ್ನು ಪರಿಹರಿಸಿ ಅವರನ್ನು ಮನಃಪೂರ್ವಕವಾಗಿ ಪ್ರೀತಿಸುವೆನು... ಎಂದು ಹೇಳುತ್ತಾನೆ. ಮನಃಪೂರ್ವಕವಾಗಿ ಎಂಬ ಪದಗುಚ್ಛವು ಯಾರದೇ ಒತ್ತಾಯವಿಲ್ಲದೆ ದೇವರು ಸ್ವಯಂಪ್ರೇರಣೆ, ಇಚ್ಛೆಯಿಂದ ತನ್ನ ಜನರನ್ನು ಪ್ರೀತಿಸುತ್ತಾನೆಂಬ ಅರ್ಥಕೊಡುತ್ತದೆ. ದೇವದರ್ಶನ ಗುಡಾರದ ಸೇವೆಯ ವ್ಯವಸ್ಥೆಯಲ್ಲಿಯೂ ಜನರು ಮನಃಪೂರ್ವಕವಾಗಿ ಕಾಣಿಕೆಗಳನ್ನು ಕೊಟ್ಟರು ಎಂದು ಹೇಳುವಾಗಲೂ ಇಬ್ರಿಯ ಭಾಷೆಯ 'ನೆದಾಬಾ' ಎಂಬ ಪದವನ್ನೇ ಉಪಯೋಗಿಸಲಾಗಿದೆ.

ಹೋಶೇಯನ ಪುಸ್ತಕ ಹಾಗೂ ಸತ್ಯವೇದದಾದ್ಯಂತ ದೇವರು ತನ್ನ ಜನರಿಗೆ ವಿಸ್ಮಯಕರವಾದಂತ ಬದ್ಧತೆ ಮತ್ತು ಅನುಕಂಪ ತೋರಿಸುತ್ತಾನೆಂದು ವಿವರಿಸಲಾಗಿದೆ. ಇಸ್ರಾಯೇಲ್ಯರು ಅನ್ಯದೇವತೆಗಳನ್ನು ಪೂಜಿಸಿ ಸರಿಪಡಿಸಲಾಗದಷ್ಟು ರೀತಿಯಲ್ಲಿ ದೇವರೊಂದಿಗಿನ ಒಡಂಬಡಿಕೆಯ (ಒಪ್ಪಂದ) ಸಂಬಂಧವನ್ನು ಕಡಿದುಕೊಂಡಿದ್ದರು. ಆದಾಗ್ಯೂ ದೇವರು ಸ್ವಇಚ್ಛೆಯಿಂದಲೇ ಅವರ ಮೇಲೆ ತನ್ನ ಅಪಾರವಾದ ಪ್ರೀತಿಯನ್ನು ತೋರಿಸುತ್ತಲೇ ಬಂದನು. ಜನರು ದೇವರ ಪ್ರೀತಿಗೆ ಅರ್ಹರಾಗಿರಲಿಲ್ಲ, ಅವರು ದೇವರನ್ನು ತಿರಸ್ಕರಿಸಿದ ಕಾರಣದಿಂದ ಆತನ ಪ್ರೀತಿಯ ಮೇಲೆ ತಮಗಿದ್ದ ಹಕ್ಕನ್ನು ಕಳೆದುಕೊಂಡರು. ಆದಾಗ್ಯೂ ದೇವರು ಸ್ವಪ್ರೇರಣೆಯಿಂದಲೇ ಇಸ್ರಾಯೇಲ್ಯರನ್ನು ಪ್ರೀತಿಸುತ್ತಾ ಬಂದನು. ಸತ್ಯವೇದದಾದ್ಯಂತ ದೇವರು ಯಾವುದೇ ಒತ್ತಾಯದಿಂದಲ್ಲಿ, ಬದಲಾಗಿ ಸ್ವಯಂ ಪ್ರೇರಣೆಯಿಂದ ಮನಃಪೂರ್ವಕವಾಗಿ ಎಲ್ಲರನ್ನೂ ಪ್ರೀತಿಸುವನೆಂದು ತಿಳಿಸುತ್ತದೆ.

ದೇವರು ಕೂ್ರರಿಯಾದ ರಾಜನೂ ಮತ್ತು ನ್ಯಾಯಾಧಿಪತಿಯೂ ಆಗಿರುವನೆಂದು ಅನೇಕರು ಭಾವಿಸುತ್ತಾರೆ. ಆದರೆ ಅಪ್ರಮಾಣಿಕಳಾದ ಸಂಗಾತಿಯನ್ನೂ ಸಹ ಅಂದರೆ ಆತನನ್ನು ಅಪಹಾಸ್ಯ ಮಾಡಿ, ಧಿಕ್ಕರಿಸಿ ಅನ್ಯದೇವತೆಗಳ ಪೂಜೆಯ ಮೂಲಕ ಆತನಿಗೆ ದುಃಖವುಂಟು ಮಾಡಿದ ಇಸ್ರಾಯೇಲ್ಯರನ್ನೂ ಸಹ ಅತಿಶಯವಾದ ರೀತಿಯಲ್ಲಿ ಪ್ರೀತಿಸಿದ ಉದಾಹರಣೆಯನ್ನು ನೋಡಿದಾಗ ದೇವರು ಕೂ್ರರಿಯಾದ ವ್ಯಕ್ತಿಯೆಂಬ ಭಾವನೆಯನ್ನು ನಾವು ಬದಲಾಯಿಸಿಕೊಳ್ಳಬೇಕು.

`ಈ ಅಭಿಪ್ರಾಯವು ದೇವರೊಂದಿಗಿನ ನಿಮ್ಮ ಸಂಬಂಧವನ್ನು ನೋಡುವ ದೃಷ್ಟಿಕೋನವನ್ನು ಹೇಗೆ ಬದಲಾಯಿಸುತ್ತದೆ?`