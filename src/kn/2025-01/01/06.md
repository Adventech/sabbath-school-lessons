---
title:  ನಮಗಾಗಿ ಶಿಲುಬೆಗೇರಿಸಲ್ಪಟ್ಟನು
date:   02/01/2025
---

ದೇವರು ಪ್ರತಿಯೊಬ್ಬರನ್ನು ತನ್ನೊಂದಿಗೆ ಪ್ರೀತಿಯ ಸಂಬಂಧ ಹೊಂದಬೇಕೆಂದು ಆಹ್ವಾನಿಸುತ್ತಾನೆ. ಆದರೆ ಯಾರು ಮನಃಪೂರ್ವಕವಾಗಿ ಈ ಆಹ್ವಾನವನ್ನು ಅಂಗೀಕರಿಸುತ್ತಾರೋ, ಅವರು ನಿತ್ಯವಾದ ಪ್ರತಿಫಲ ಹೊಂದಿ ಸಂತೋಷಿಸುವರು. ಯೇಸುಸ್ವಾಮಿ ಹೇಳಿದ ಅರಸನ ಮಗನ ಮದುವೆಯ ಸಾಮ್ಯದಲ್ಲಿ ನಾವು ಓದಿದ ಪ್ರಕಾರ, ಅನೇಕರಿಗೆ ಆ ಔತಣದಲ್ಲಿ ಭಾಗವಹಿಸುವುದಕ್ಕೆ ಮನಸ್ಸಿರಲಿಲ್ಲ (ಮತ್ತಾಯ 22:3). ಅದರಂತೆಯೇ ಅನೇಕರಿಗೆ ಕ್ರಿಸ್ತನ ಪ್ರೀತಿಯ ಕರೆಗೆ ಓಗೊಡಲು ಮನಸ್ಸಿಲ್ಲ.

ಈ ಕಾರಣದಿಂದಲೇ ಯೇಸುಕ್ರಿಸ್ತನು ಶಿಲುಬೆಗೇರಲಿಕ್ಕೆ ಸ್ವಲ್ಪಕಾಲದ ಮೊದಲು "ಯೆರೂಸಲೇಮೇ, ಯೆರೂಸಲೇಮೇ, ಪ್ರವಾದಿಗಳ ಪ್ರಾಣ ತೆಗೆಯುವವಳೇ, ದೇವರು ನಿನ್ನ ಬಳಿಗೆ ಕಳುಹಿಸಿಕೊಟ್ಟವರನ್ನು ಕಲ್ಲೆಸೆದು ಕೊಲ್ಲುವವಳೇ, ಕೋಳಿ ತನ್ನ ಮರಿಗಳನ್ನು ರೆಕ್ಕೆಗಳ ಕೆಳಗೆ ಕೂಡಿಸಿಕೊಳ್ಳುವಂತೆ ನಿನ್ನ ಮಕ್ಕಳನ್ನು ಕೂಡಿಸಿಕೊಳ್ಳುವುದಕ್ಕೆ ನನಗೆ ಎಷ್ಟೋ ಸಾರಿ ಮನಸ್ಸಿತ್ತು. ಆದರೆ ನಿನಗೆ ಮನಸ್ಸಿಲ್ಲದೆ ಹೋಯಿತು ಎಂದು ಅತೀವ ದುಃಖ ವ್ಯಕ್ತಪಡಿಸುತ್ತಾನೆ (ಮತ್ತಾಯ 23:37). ಯೇಸುಕ್ರಿಸ್ತನು ಅವರನ್ನು ಕೂಡಿಸಿಕೊಳ್ಳುವುದಕ್ಕೆ ಬಯಸಿದನು, ಆದರೆ ಅವರಿಗೆ ಇಷ್ಟವಿರಲಿಲ್ಲ. ಆತನು ಅವರನ್ನು ರಕ್ಷಿಸಲು ಬಯಸಿದನು, ಆದರೆ ಅವರು ರಕ್ಷಿಸಲ್ಪಡುವುದಕ್ಕೆ ಇಷ್ಟಪಡಲಿಲ್ಲ.

ಆದಾಗ್ಯೂ, ಇವರಿಗೂ ಮಾತ್ರವಲ್ಲದೆ, ನಮಗಾಗಿಯೂ ಕ್ರಿಸ್ತನು ಶಿಲುಬೆಯಲ್ಲಿ ತನ್ನ ಪ್ರಾಣಕೊಟ್ಟನು. ಎಂತಹ ವಿಸ್ಮಯಕರವಾದ ಪ್ರೀತಿ! ಮಾನವರು ತಮ್ಮ ಪಾಪದ ಕಾರಣದಿಂದ ಮರಣಕ್ಕೆ ಅರ್ಹರಾಗಿದ್ದರು, ಆದರೆ ದೇವರು ತನ್ನ ಅಮೂಲ್ಯವಾದ ಕ್ರಯವನ್ನು ಕೊಟ್ಟನು. ಇದರ ಮೂಲಕ ಪರಲೋಕ ಮತ್ತು ಭೂಲೋಕಗಳ ನಡುವೆ ಮುರಿದುಹೋಗಿದ್ದ ಸಂಬಂಧವನ್ನು ಸರಿಪಡಿಸಲು ಮಾರ್ಗವು ಸಿದ್ಧವಾಯಿತು. ಅದೇ ಸಮಯದಲ್ಲಿ ಕ್ರಿಸ್ತನು ನಮ್ಮ ಮೇಲೆ ತನ್ನ ಪ್ರೀತಿಯನ್ನು ತೋರಿಸುವುದಕ್ಕೆ ಮುಂದುವರಿಸುತ್ತಾನೆ. ಆತನು ನಮ್ಮನ್ನು ಪ್ರೀತಿಸುವುದಕ್ಕೆ ಅನಿವಾರ್ಯತೆಯಿಲ್ಲವಾದರೂ, ಮನಃಪೂರ್ವಕವಾದ ತನ್ನ ಬದ್ಧತೆಯಿಂದ ಮಾಡುತ್ತಾನೆ.

ಯೋಹಾನ 10:17,18ನೇ ವಚನಗಳನ್ನು ಗಲಾತ್ಯ 2:20ನೇ ವಚನದೊಂದಿಗೆ ಹೋಲಿಕೆ ಮಾಡಿರಿ. ಈ ವಾಕ್ಯಗಳಲ್ಲಿ ನಮಗೆ ಬರುವ ಸಂದೇಶವೇನು? ಶಿಲುಬೆಯು ದೇವರ ಪ್ರೀತಿಯನ್ನು ಬಹಿರಂಗವಾಗಿ ತೋರಿಸಿದ ಅಂತಿಮ ನಿದರ್ಶನವಾಗಿದೆ. ಯೇಸುವು ಸ್ವಯಿಚ್ಛೆಯಿಂದಲೇ ನಮ್ಮನ್ನು ತನಗಾಗಿ ಶಿಲುಬೆಯಲ್ಲಿ ಅರ್ಪಿಸಿದನು. ಸ್ವಪ್ರೇರಣೆಯಿಂದಲೇ ಆತನು ತನ್ನನ್ನು ಬಲಿಯಾಗಿಕೊಟ್ಟನು. ಯಾರೂ ಸಹ ಕ್ರಿಸ್ತನ ಪ್ರಾಣವನ್ನು ತೆಗೆದುಕೊಳ್ಳಲು ಸಾಧ್ಯವಿಲ್ಲ. ಈ ವಿಷಯದಲ್ಲಿ ಯೋಹಾನ 10:8ನೇ ವಚನದಲ್ಲಿ ಯೇಸುವು- "ನನ್ನ ಪ್ರಾಣವನ್ನು ಯಾರೂ ನನ್ನಿಂದ ತೆಗೆಯರು, ನನ್ನಷ್ಟಕ್ಕೆ ನಾನೇ ಅದನ್ನು ಕೊಡುತ್ತೇನೆ. ಅದನ್ನು ಕೊಡುವುದಕ್ಕೆ ನನಗೆ ಅಧಿಕಾರವುಂಟು, ಅದನ್ನು ತಿರುಗಿ ಪಡೆದುಕೊಳ್ಳುವುದಕ್ಕೆ ನನಗೆ ಅಧಿಕಾರ ಉಂಟು" ಎಂದು ಹೇಳಿದ್ದಾನೆ. ಜಗದುತ್ಪತ್ತಿಗೆ ಮೊದಲೇ ಪರಲೋಕದಲ್ಲಿ ಒಪ್ಪಿತವಾದ ರಕ್ಷಣಾ ಯೋಜನೆಯ ಪ್ರಕಾರ ಆತನು ಮನಃಪೂರ್ವಕವಾಗಿ ತನ್ನ ಪ್ರಾಣವನ್ನು ಅರ್ಪಿಸಿದನು. ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 22ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಮಾನವರಾದ ನಮ್ಮ ರಕ್ಷಣಾ ಯೋಜನೆಯು ಆದಾಮನು ಪಾಪಮಾಡಿದ ನಂತರ ರೂಪಿಸಲ್ಪಟ್ಟ ಯೋಜನೆಯಲ್ಲ. ಇದು ಅನಾದಿಕಾಲದಿಂದ ಗುಪ್ತವಾಗಿದ್ದ ಮರ್ಮವು ಪ್ರಕಾಶಕ್ಕೆ ಬಂದಂತ ಯೋಜನೆಯಾಗಿದೆ ಎಂದು ಪೌಲನು ತಿಳಿಸುತ್ತಾನೆ (ರೋಮಾಯ 16:25). ಯುಗಾಯುಗಂತಾರಗಳಿಂದಲೂ ದೇವರ ಸಿಂಹಾಸನದ ಅಸ್ತಿವಾರವಾಗಿರುವ ತತ್ವಗಳು ಪ್ರಕಟಗೊಂಡಂತ ಯೋಜನೆಯಾಗಿದೆ. ಸೈತಾನನ ಧರ್ಮಭ್ರಷ್ಟತೆ ಅಂದರೆ ದೇವರಿಗೆ ವಿರುದ್ಧವಾಗಿ ತಿರುಗಿ ಬೀಳುವಿಕೆ ಹಾಗೂ ಅವನ ವಂಚನೆಯ ಮೂಲಕ ಮನುಷ್ಯನು ಪಾಪಮಾಡುತ್ತಾನೆಂಬ ಸಂಗತಿಯು ಆದಿಯಲ್ಲಿಯೇ ತ್ರೈಯೇಕ ದೇವರಿಗೆ ತಿಳಿದಿತ್ತು. ಪಾಪವು ಅಸ್ತಿತ್ವದಲ್ಲಿರಬೇಕೆಂದು ದೇವರು ಅಪೇಕ್ಷಿಸಿರಲಿಲ್ಲ, ಆದರೆ ತನ್ನ ದೈವೀಕ ಜ್ಞಾನದಿಂದ ಪಾಪವು ಬರುತ್ತದೆಂದು ಆತನಿಗೆ ತಿಳಿದಿತ್ತು. ಕಾರಣದಿಂದ ಅದಕ್ಕೆ ಪರಿಹಾರವನ್ನೂ ಸಹ ಆದಿಯಲ್ಲಿಯೇ ರಕ್ಷಣಾ ಯೋಜನೆಯ ಮೂಲಕ ದೇವರು ರೂಪಿಸಿದ್ದನು. ಈ ಲೋಕದ ಮೇಲೆ ಆತನಿಗೆ ಎಷ್ಟೊಂದು ಪ್ರೀತಿ ಇತ್ತೆಂದರೆ, "ತನ್ನ ಒಬ್ಬನೇ ಮಗನನ್ನು ಕೊಟ್ಟನು; ಆತನನ್ನು ನಂಬುವ ಒಬ್ಬನಾದರೂ ನಾಶವಾಗದೆ ಎಲ್ಲರೂ ನಿತ್ಯಜೀವವನ್ನು ಪಡೆಯಬೇಕೆಂದು ಆತನನ್ನು ಕೊಟ್ಟನು" (ಯೋಹಾನ 3:16).