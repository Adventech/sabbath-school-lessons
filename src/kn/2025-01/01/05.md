---
title:  ಕರೆಯಲ್ಪಟ್ಟವರು ಬಹುಮಂದಿ, ಆರಿಸಲ್ಪಟ್ಟವರು ಸ್ವಲ್ಪ ಜನರು
date:   01/01/2025
---

ದೇವರು ತನ್ನ ಸ್ವಇಚ್ಛೆಯಿಂದ ಮನಃಪೂರ್ವಕವಾಗಿ ನಮ್ಮನ್ನು ಪ್ರೀತಿಸುವುದು ಮಾತ್ರವಲ್ಲದೆ, ಅದಕ್ಕೆ ಪ್ರತಿಯಾಗಿ ನಾವೂ ಸಹ ಆತನನ್ನು ಪ್ರೀತಿಸಬೇಕೆಂದು ಕರೆಯುತ್ತಾನೆ. ದೇವರು ನಮಗೆ ಯಾವುದನ್ನು ಆರಿಸಿಕೊಳ್ಳಬೇಕೆಂಬ ಬಗ್ಗೆ ಆಯ್ಕೆಯ ಸ್ವಾತಂತ್ರ್ಯ ಕೊಟ್ಟಿದ್ದಾನೆ. ಆದರೆ ನಾವು ಆತನ ಪ್ರೀತಿಯನ್ನು ಅಂಗೀಕರಿಸುತ್ತೇವೆಯೋ ಅಥವಾ ತಿರಸ್ಕರಿಸುತ್ತೇವೆಯೋ ಎಂಬುದನ್ನು ನಾವೇ ನಿರ್ಧರಿಸಬೇಕು. ಅರಸನು ತನ್ನ ಮಗನಿಗೆ ಮದುವೆ ಮಾಡಿದ ಸಾಮ್ಯದಲ್ಲಿ ಇದು ಸ್ಪಷ್ಟವಾಗಿ ತಿಳಿಸಲ್ಪಟ್ಟಿದೆ.

`ಮತ್ತಾಯ 22:1-14ನೇ ವಚನದಲ್ಲಿ ತಿಳಿಸಿರುವ ಸಾಮ್ಯದ ಅರ್ಥವೇನು?`

ಯೇಸುಕ್ರಿಸ್ತನು ಒಬ್ಬ ಅರಸನು ತನ್ನ ಮಗನಿಗೆ ಮದುವೆ ಮಾಡಿದ ಸಾಮ್ಯವನ್ನು ತಿಳಿಸುತ್ತಾನೆ. ಅವನು ತನ್ನ ಆಳುಗಳನ್ನು ಕಳುಹಿಸಿ ಮದುವೆಗೆ ಕರೆಯಲ್ಪಟ್ಟವರಿಗೆ ಔತಣ ಸಿದ್ಧವಾಗಿದೆ ಎಂದು ತಿಳಿಸಿದನು. ಆದರೆ ಬರುವುದಕ್ಕೆ ಅವರಿಗೆ ಮನಸ್ಸಿರಲಿಲ್ಲ (ಮತ್ತಾಯ 22:2,3). ಅರಸನು ತಿರುಗಿ ಆಳುಗಳನ್ನು ಕರೆದು ಮದುವೆಗೆ ಕರೆಯಲ್ಪಟ್ಟವರನ್ನು ಮದುವೆಯ ಊಟಕ್ಕೆ ಬನ್ನಿರೆಂದು ಅಪ್ಪಣೆ ಕೊಟ್ಟು ಕಳುಹಿಸಿದನು. ಆದರೆ ಅವರು ಅರಸನ ಆಹ್ವಾನವನ್ನು ನಿರ್ಲಕ್ಷಿಸಿದ್ದು ಮಾತ್ರವಲ್ಲದೆ, ಆಳುಗಳನ್ನು ಹಿಡಿದು ಬೈದು ಕೊಂದು ಹಾಕಿದರು (ಮತ್ತಾಯ 22:4-6).

ಅರಸನು ತನ್ನ ಉಳಿದ ಆಳುಗಳಿಗೆ- "ಮದುವೆಗೆ ಸಿದ್ಧವಾಗಿದೆ ಸರಿ, ಆದರೆ ಕರೆಯಲ್ಪಟ್ಟವರು ಯೋಗ್ಯರಾಗಿರಲಿಲ್ಲ. ನೀವು ಹೋಗಿ ನಾಲ್ಕು ಹಾದಿಗಳು ಕೂಡುವ ಸ್ಥಳಗಳಿಗೆ ಹೋಗಿ ಕಂಡವರನ್ನೆಲ್ಲಾ ಮದುವೆಯ ಊಟಕ್ಕೆ ಕರೆಯಿರಿ" ಎಂದು ಹೇಳಿದನು (22:8,9). ಮದುವೆ ಊಟಕ್ಕೆ ಕೂತವರೆಲ್ಲರೂ ಮದುವೆಯ ಬಟ್ಟೆಯನ್ನು ಹಾಕಿಕೊಳ್ಳಬೇಕಾಗಿತ್ತು. ಆದರೆ ಒಬ್ಬನು ಮದುವೆಯ ಬಟ್ಟೆಯನ್ನು ಹಾಕಿಕೊಳ್ಳದೆ ಬಂದಿದ್ದನು. ಅವನನ್ನು ಹೊರಕ್ಕೆ ತಳ್ಳಲಾಯಿತು. "ಕರೆಯಲ್ಪಟ್ಟವರು ಬಹುಜನ, ಆರಿಸಲ್ಪಟ್ಟವರು ಸ್ವಲ್ಪಜನ" ಎಂದು ಅರ್ಥಪೂರ್ಣವಾಗಿ ಹೇಳುವ ಮೂಲಕ ಯೇಸುವು ಈ ಸಾಮ್ಯವನ್ನು ಮುಕ್ತಾಯಗೊಳಿಸುತ್ತಾನೆ.

ಯೇಸುಸ್ವಾಮಿಯ ಈ ಮಾತಿನ ಅರ್ಥವೇನು? ಅಂತಿಮವಾಗಿ ಆರಿಸಲ್ಪಟ್ಟವರು ಮಾತ್ರ ಮದುವೆಗೆ ಕರ್ತನು ಕೊಟ್ಟ ಆಹ್ವಾನವನ್ನು ಅಂಗೀಕರಿಸಿದವರು. ದೇವರ ಈ ಆಹ್ವಾನವನ್ನು ಒಬ್ಬನು ಮನಃಪೂರ್ವಕವಾಗಿ ಒಪ್ಪಿಕೊಳ್ಳುವುದರ ಮೇಲೆ ಅವನು ಅಂತಿಮವಾಗಿ ಆರಿಸಲ್ಪಟ್ಟವನೆಂದು ಆತನು ನಿರ್ಧರಿಸಲ್ಪಡುತ್ತಾನೆ.

ದೇವರು ವಾಸ್ತವವಾಗಿ ಎಲ್ಲರನ್ನೂ ಮದುವೆಯ ಔತಣಕ್ಕೆ ಆಹ್ವಾನಿಸುತ್ತಾನೆ. ಆದರೆ ನಮ್ಮಲ್ಲಿ ಯಾರಾದರೂ ಆತನ ಈ ಪ್ರೀತಿಯನ್ನು ನಿರಾಕರಿಸಬಹುದು. ಪ್ರೀತಿಸುವುದಕ್ಕೆ ಸ್ವಾತಂತ್ರ್ಯವು ಅಗತ್ಯವಾಗಿದೆ. ದೇವರು ಯಾರಿಗೂ ಸಹ ತನ್ನ ಪ್ರೀತಿಯನ್ನು ಅಂಗೀಕರಿಸಿಕೊಳ್ಳಬೇಕೆಂದು ಒತ್ತಾಯಿಸುವುದಿಲ್ಲ. ದೇವರೊಂದಿಗೆ ಪ್ರೀತಿಪೂರ್ವಕವಾದ ಸಂಬಂಧವನ್ನು ಹೆಚ್ಚಿನವರು ನಿರಾಕರಿಸುವುದು ದುಃಖದ ಸಂಗತಿ.

ಯೇಸುಸ್ವಾಮಿಯ ಆಹ್ವಾನವನ್ನು ಅಂಗೀಕರಿಸುವವರು ಆರಿಸಲ್ಪಟ್ಟವರು. "ದೇವರು ತನ್ನನ್ನು ಪ್ರೀತಿಸುವವರಿಗಾಗಿ ಸಿದ್ಧಮಾಡಿರುವಂತದ್ದೆಲ್ಲವನ್ನು ಕಣ್ಣು ಕಾಣಲಿಲ್ಲ, ಕಿವಿ ಕೇಳಲಿಲ್ಲ. ಅದರ ಭಾವನೆಯು ಮನುಷ್ಯನ ಹೃದಯದಲ್ಲಿ ಹುಟ್ಟಲಿಲ್ಲ" ಎಂದು ಪೌಲನು ತಿಳಿಸುತ್ತಾನೆ (1 ಕೊರಿಂಥ 2:9). ದೇವರ ಪ್ರೀತಿಯ ಕರೆಯನ್ನು ಅಂಗೀಕರಿಸುವುದು ಅಥವಾ ತಿರಸ್ಕರಿಸುವುದು ಅಂತಿಮವಾಗಿ ನಮ್ಮ ಆಯ್ಕೆಯಾಗಿದೆ.

`ಯಜ್ಞದ ಕುರಿಯಾದ ಕ್ರಿಸ್ತನ ಮದುವೆಯ ಆಹ್ವಾನವನ್ನು ನಾವು ಅಂಗೀಕರಿಸಿದ್ದೇವೆ ಮತ್ತು ಅದಕ್ಕೆ ಸೂಕ್ತವಾದ ಬಟ್ಟೆ ಹಾಕಿಕೊಂದಿದ್ದೇವೆಂಬುದನ್ನು ನಿಮ್ಮ ಜೀವನವು ಹೇಗೆ ತೋರಿಸುತ್ತದೆ?`