---
title:  ಸ್ವಪ್ರೇರಣೆಯ ಪ್ರೀತಿ
date:   31/12/2024
---

ಇಸ್ರಾಯೇಲ್ಯರು ತನ್ನ ವಿರುದ್ಧವಾಗಿ ಪದೇಪದೇ ತಿರುಗಿಬಿದ್ದರೂ ದೇವರು ಅವರನ್ನು ಸತತವಾಗಿ ಪ್ರೀತಿಸುತ್ತಲೇ ಬಂದನು. ಅದರಂತೆಯೇ ನಾವು ಪಾಪಿಗಳಾಗಿದ್ದಾಗ್ಯೂ ನಮ್ಮನ್ನೂ ಸಹ ಆತನು ನಿರಂತರವಾಗಿ ಪ್ರೀತಿಸುತ್ತಿದ್ದಾನೆ. ದೇವರ ಪ್ರೀತಿಗೆ ನಾವೂ ಯೋಗ್ಯರಲ್ಲ ಹಾಗೂ ಅದನ್ನು ಎಂದಿಗೂ ಸಹ ಗಳಿಸಿಕೊಳ್ಳಲಾಗದು. ದೇವರಿಗೆ ನಮ್ಮ ಅಗತ್ಯವಿಲ್ಲ, ಮಾತ್ರವಲ್ಲದೆ ಯಾವುದರ ಅಗತ್ಯವೂ ಇಲ್ಲ (ಅ.ಕೃತ್ಯಗಳು 17:25). ನನ್ನ ನಿಮ್ಮ ಮೇಲೆ ಮಾತ್ರವಲ್ಲ, ಎಲ್ಲಾ ವ್ಯಕ್ತಿಗಳ ಮೇಲಿನ ದೇವರ ಪ್ರೀತಿಯು ಸಂಪೂರ್ಣವಾಗಿ ಆತನು ಸ್ವಯಿಚ್ಛೆಯಿಂದಲೂ, ಮನಃಪೂರ್ವಕವಾಗಿ ನೀಡುವುದರ ಮೇಲೆ ಆತುಕೊಂಡಿದೆ.

`ಪ್ರಕಟನೆ 4:11 ಹಾಗೂ ಕೀರ್ತನೆ 33:6ನೇ ವಚನಗಳನ್ನು ಓದಿರಿ. ಸೃಷ್ಟಿಗೆ ಸಂಬಂಧಪಟ್ಟಂತೆ ದೇವರ ಸ್ವಾತಂತ್ರ್ಯ ಹಾಗೂ ವಿಶೇಷ ಅಧಿಕಾರದ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ದೇವರು ತನ್ನ ವಿಶೇಷವಾದ ಅಧಿಕಾರ ಹಾಗೂ ಸ್ವಾತಂತ್ರ್ಯದಿಂದ ನಮ್ಮ ಈ ಲೋಕವನ್ನು ಉಂಟುಮಾಡಿದನು. ಈ ಕಾರಣದಿಂದ ದೇವರು ಎಲ್ಲಾ ಘನಮಾನ, ಸ್ತುತಿ, ಸ್ತೋತ್ರ, ಗೌರವ ಮಹಿಮೆಗೆ ಯೋಗ್ಯನಾಗಿದ್ದಾನೆ. ಆತನು ಯಾವುದೇ ಲೋಕವನ್ನು ಸೃಷ್ಟಿಸುವ ಅಗತ್ಯವಿರಲಿಲ್ಲ. ಆದರೂ ಜಗದುತ್ಪತ್ತಿಗೆ ಮೊದಲೇ ಆತನು ನಮ್ಮನ್ನು ಪ್ರೀತಿಸಿದ ಕಾರಣದಿಂದ ನಮ್ಮ ಲೋಕವನ್ನು ಉಂಟುಮಾಡಿದನು.

`ಯೋಹಾನ 17:24ನೇ ವಚನ ಓದಿರಿ. ಜಗದುತ್ಪತ್ತಿಗೆ ಮೊದಲೇ ದೇವರು ನಮ್ಮನ್ನು ಪ್ರೀತಿಸಿದ ಬಗ್ಗೆ ಈ ವಚನವು ನಮಗೇನು ತಿಳಿಸುತ್ತದೆ?`

ದೇವರು ತನ್ನ ಪ್ರೀತಿಯ ಕುರುಹಾಗಿ ಯಾವುದೇ ಸೃಷ್ಟಿಯ ಅಗತ್ಯವು ಆತನಿಗಿರಲಿಲ್ಲ. ಆದರೆ ಆತನು ಪ್ರೀತಿಸ್ವರೂಪಿಯಾಗಿರುವುದರಿಂದ, ಈ ಲೋಕವನ್ನು ಸೃಷ್ಟಿಸಲು ಮತ್ತು ತಾನು ಉಂಟುಮಾಡಿದ ಸೃಷ್ಟಿಗಳೊಂದಿಗೆ ಪ್ರೀತಿಪೂರ್ವಕವಾದ ಸಂಬಂಧ ಹೊಂದಿರಬೇಕೆಂದು ನಿರ್ಧರಿಸಿದನು.

ತನ್ನ ಉದಾರವಾದ ಪ್ರೀತಿಯ ಸೂಚಕವಾಗಿ ದೇವರು ನಮ್ಮ ಲೋಕವನ್ನು ಸ್ವಪ್ರೇರಣೆಯಿಂದಲೇ ಉಂಟುಮಾಡಿದ್ದಲ್ಲದೆ, ನಾವು ವೈಯಕ್ತಿಕವಾಗಿಯೂ ಹಾಗೂ ಏದೆನ್ ತೋಟದಲ್ಲಿ ಆದಿತಂದೆತಾಯಿಯರು ಪಾಪಮಾಡಿದ ನಂತರವೂ ನಮ್ಮನ್ನು ಆತನು ಮನಃಪೂರ್ವಕವಾಗಿ ಪ್ರೀತಿಸುತ್ತಲೇ ಬಂದಿದ್ದಾನೆ.

ಆದಾಮಹವ್ವಳು ಏದೆನ್ ತೋಟದಲ್ಲಿ ಪಾಪಮಾಡಿದ ನಂತರ, ಅವರು ಜೀವಿಸುವುದಕ್ಕಾಗಲಿ ಅಥವಾ ದೇವರ ಪ್ರೀತಿಗೆ ಅರ್ಹರಾಗಿರಲಿಕ್ಕಾಗಲಿ ಅವರಿಗೆ ಯಾವುದೇ ಹಕ್ಕು ಇರಲಿಲ್ಲ. ಆದರೆ "ತನ್ನ ಶಕ್ತಿಯ ವಾಕ್ಯದಿಂದ ಸಮಸ್ತಕ್ಕೂ ಆಧಾರವಾಗಿರುವ (ಇಬ್ರಿಯ 1:3) ದೇವರು ತನ್ನ ಅಪಾರವಾದ ಪ್ರೀತಿ, ಕರುಣೆ ಹಾಗೂ ಕೃಪೆಯಿಂದ ಅವರ ಪ್ರಾಣವನ್ನು ಉಳಿಸಿದನು. ಅಲ್ಲದೆ ಪ್ರೀತಿಯಿಂದಲೇ ಸಮಸ್ತ ಮಾನವ ಕುಲವು ತನ್ನ ಬಳಿಗೆ ಹಿಂದಿರುಗಲಿಕ್ಕೆ ಒಂದು ಮಾರ್ಗಮಾಡಿ ಸಂಧಾನ ಮಾಡಿಕೊಂಡನು.

`ಈ ಲೋಕವು ಪಾಪಮಾಡಿ ದುಷ್ಟತನದಿಂದ ತುಂಬಿದ್ದರೂ, ದೇವರು ನಮ್ಮ ಮೇಲೆ ತನ್ನ ಅಪಾರ ಪ್ರೀತಿಯನ್ನು ವ್ಯಕ್ತಪಡಿಸುತ್ತಲೇ ಬಂದಿದ್ದಾನೆ. ಇದು ಆತನ ಶ್ರೇಷ್ಠವಾದ ಪ್ರೀತಿ ಹಾಗೂ ಗುಣಸ್ವಭಾವದ ಬಗ್ಗೆ ನಮಗೇನು ತಿಳಿಸುತ್ತದೆ? ಈ ಸತ್ಯವು ನಾವು ಆತನನ್ನು ಪ್ರೀತಿಸಲಿಕ್ಕೆ ಹೇಗೆ ಪ್ರೇರಣೆಯಾಗಿದೆ?`