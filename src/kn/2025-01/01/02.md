---
title:  ನ್ಯಾಯಸಮ್ಮತವಾದ ನಿರೀಕ್ಷೆಗಳಿಂದಾಚೆ
date:   29/12/2024
---

'ನೀನು ನನ್ನನ್ನು ಪ್ರೀತಿಸುತ್ತೀಯೋ/' ಎಂಬ ಪ್ರಶ್ನೆಯನ್ನು ದೇವರು ಕೇಳುವುದು ಮಾತ್ರವಲ್ಲದೆ, ಆತನು ನಮ್ಮ ಪ್ರತಿಯೊಬ್ಬರನ್ನು ಪ್ರೀತಿಸುತ್ತಾನೆ ಹಾಗೂ ಮನಃಪೂರ್ವಕವಾಗಿ ಪ್ರೀತಿಸುತ್ತಾನೆ. ನಾವು ಊಹೆ ಮಾಡಲಿಕ್ಕೂ ಸಾಧ್ಯವಾಗದಂತ ರೀತಿಯಲ್ಲಿ ಆತನು ನಮ್ಮೆಲ್ಲರನ್ನೂ ಹಾಗೂ ಪ್ರತಿಯೊಬ್ಬರನ್ನೂ ಮನಃಪೂರ್ವಕವಾಗಿ ಪ್ರೀತಿಸುತ್ತಾನೆ. ದೇವರು ತನ್ನ ಜನರ ಬಗ್ಗೆ ಹೇಗೆ ವರ್ತಿಸಿದ್ದಾನೆಂಬುದನ್ನು ನೋಡುವಾಗ ಆತನ ಪ್ರೀತಿಯು ನಮಗೆ ತಿಳಿದುಬರುತ್ತದೆ.

`ವಿಮೋಚನಕಾಂಡ 33:15-22ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳ ಸಂದರ್ಭ ಹಾಗೂ ಅವುಗಳ ವಿವರಣೆ ನೀಡುವುದರ ಬಗ್ಗೆ ಗಮನ ನೀಡಿ. ಈ ವಾಕ್ಯಗಳು ಅದರಲ್ಲಿಯೂ ವಿಶೇಷವಾಗಿ 33:19ನೇ ವಚನವು ದೇವರ ಚಿತ್ತ ಹಾಗೂ ಪ್ರೀತಿಯ ಬಗ್ಗೆ ನಮಗೇನು ಪ್ರಕಟಿಸುತ್ತದೆ?`

ಎಲ್ಲವೂ ಮುಕ್ತಾಯವಾದಂತೆ ಅನಿಸಿತು. ದೇವರು ತನ್ನ ಜನರಾದ ಇಸ್ರಾಯೇಲ್ಯರನ್ನು ಆಶ್ಚರ್ಯಕರ ರೀತಿಯಲ್ಲಿ ಐಗುಪ್ತದೇಶದ ದಾಸತ್ವದಿಂದ ಬಿಡಿಸಿ ಬಹಳ ದಿನಗಳೇನೂ ಆಗಿರಲಿಲ್ಲ. ಆತನ ಜನರು ಆತನ ವಿರುದ್ಧವಾಗಿ ದಂಗೆ ಎದ್ದು ಸತ್ಯದೇವರಾದ ಯೆಹೋವನನ್ನು ಮರೆತು ಚಿನ್ನದ ಬಸವನಮೂರ್ತಿಯನ್ನು ಪೂಜಿಸಲು ಆರಂಭಿಸಿದರು. ಮೋಶೆಯು ಸೀನಾಯಿ ಬೆಟ್ಟದಿಂದ ಇಳಿದು ಬಂದಾಗ, ಇಸ್ರಾಯೇಲ್ಯರು ಚಿನ್ನದ ಬಸವನನ್ನು ಪೂಜಿಸುತ್ತಿರುವುದನ್ನು ನೋಡಿದಾಗ, ಕೋಪಗೊಂಡು ದೇವರು ಸ್ವತಃ ತನ್ನ ಬೆರಳುಗಳಿಂದ ಬರೆದಿದ್ದ ಹತ್ತು ಆಜ್ಞೆಗಳನ್ನು ಕೆಳಕ್ಕೆ ಬಿಸಾಡಿ ಒಡೆದನು. ಇದರಿಂದಾಗಿ ಜನರು ದೇವರು ಮನಃಪೂರ್ವಕವಾಗಿ ಅವರಿಗೆ ಕೊಟ್ಟಿದ್ದ ಆಶೀರ್ವಾದಗಳನ್ನು ಮತ್ತು ಒಡಂಬಡಿಕೆಯ ಸೌಲಭ್ಯಗಳನ್ನು ಕಳೆದುಕೊಂಡರು. ತಮ್ಮ ಪಾಪದ ನಿಮಿತ್ತ ಇಸ್ರಾಯೇಲ್ಯರು ಒಡಂಬಡಿಕೆಯ (ಒಪ್ಪಂದ) ಆಶೀರ್ವಾದಗಳಿಗೆ ಅಯೋಗ್ಯರಾಗಿದ್ದಾಗ್ಯೂ, ದೇವರು ಅವರನ್ನು ಕ್ಷಮಿಸಿ ಒಡಂಬಡಿಕೆಯ ಸಂಬಂಧವನ್ನು ಮುಂದುವರಿಸಲು ಮನಃಪೂರ್ವಕವಾಗಿಯೇ ನಿರ್ಧರಿಸಿದನು.

ವಿಮೋಚನಕಾಂಡ 33:19ನೇ ವಚನವು "....... ಯಾವನ ಮೇಲೆ ದಯೆ ಇಡುವೆನೋ, ಯಾರನ್ನು ಕರುಣಿಸುವೆನೋ, ಅವರನ್ನು ಕರುಣಿಸುವೆನು...." ಎಂದು ಹೇಳುತ್ತದೆ. ದೇವರು ತನ್ನ ಮನಸ್ಸಿಗೆ ಬಂದಂತೆ ಕೆಲವರನ್ನು ಕರುಣಿಸಲು ಹಾಗೂ ಅನುಕಂಪ ತೋರಿಸುವುದಕ್ಕೆ ಆರಿಸಿಕೊಳ್ಳುತ್ತಾನೆ ಮತ್ತು ಇತತರನ್ನು ಆರಿಸಿಕೊಳ್ಳುವುದಿಲ್ಲವೆಂದು ಅನೇಕರು ಈ ವಾಕ್ಯವನ್ನು ಅಪಾರ್ಥ ಮಾಡಿಕೊಳ್ಳುತ್ತಾರೆ. ಆದರೆ ದೇವರು ಮೋಶೆಗೆ ಹೇಳಿದ ಸಂದರ್ಭಕ್ಕೆ ಸಂಬಂಧಪಟ್ಟಂತೆ ಈ ವಾಕ್ಯವು ಅಂತಹ ಅರ್ಥವನ್ನು ಕೊಡುವುದಿಲ್ಲ. ಆದರೆ ಈ ವಾಕ್ಯದ ಆಧಾರದಲ್ಲಿ ದೇವರು ಕೆಲವರನ್ನು ನರಕದಲ್ಲಿ ನಿತ್ಯನಾಶಕ್ಕೆ ಹೋಗಬೇಕೆಂದು ಮೊದಲೇ ನಿರ್ಧರಿಸಿದ್ದಾನೆಂಬ ಜನಪ್ರಿಯ ಸಿದ್ಧಾಂತಕ್ಕೆ ಇದು ವಿರುದ್ಧವಾಗಿದೆ. ಆತನು ಪಕ್ಷಪಾತಿಯಲ್ಲ, ಹಾಗೂ ದೇವರು ಕೆಲವರನ್ನು ಕರುಣಿಸಿ ದಯೆ ತೋರಿಸುತ್ತಾನೆ. ಇತರರನ್ನು ನಿರ್ಲಕ್ಷಿಸುತ್ತಾನೆಂದು ಎಂದಿಗೂ ತಿಳಿದುಕೊಳ್ಳಬಾರದು. ದೇವರು ಆ ರೀತಿ ಕಾರ್ಯ ಮಾಡುವುದಿಲ್ಲ.

ಹಾಗಿದ್ದಲ್ಲಿ ವಿಮೋಚನಕಾಂಡ 33:19ನೇ ವಚನದಲ್ಲಿ "ಯಾವನ ಮೇಲೆ ದಯೆ ಇಡುವೆನೋ, ಅವನ ಮೇಲೆ ದಯೆ ಇಡುವೆನು. ಯಾರನ್ನು ಕರುಣಿಸುವೆನೋ, ಅವರನ್ನು ಕರುಣಿಸುವೆನು' ಎಂದು ಹೇಳಿರುವ ಮಾತಿನ ಅರ್ಥವೇನು? ಸಮಸ್ತವನ್ನೂ ಉಂಟುಮಾಡಿದ ಸೃಷ್ಟಿಕರ್ತನಾದ ತನಗೆ ಅತ್ಯಂತ ನೀಚನೂ, ಅಯೋಗ್ಯನೂ ಹಾಗೂ ಅರ್ಹನಲ್ಲದ ವ್ಯಕ್ತಿಗೂ ಕೂಡ ಮನಃಪೂರ್ವಕವಾಗಿ ಕೃಪೆ ಕರುಣೆ ಹಾಗೂ ಅನುಕಂಪವನ್ನು ಕೊಡುವ ಅಧಿಕಾರ ತನಗಿದೆ ಎಂದು ದೇವರು ಈ ವಾಕ್ಯದ ಮೂಲಕ ಪ್ರಕಟಿಸುತ್ತಾನೆ. ಇಸ್ರಾಯೇಲ್ಯರು ಚಿನ್ನದ ಬಸವನನ್ನು ಪೂಜಿಸಿ ದೇವರ ವಿರುದ್ಧವಾಗಿ ದಂಗೆಯೆದ್ದರೂ, ಅವರು ಕರುಣೆಗೆ ಪಾತ್ರರಲ್ಲದ ಇಂತಹ ಸಂದರ್ಭದಲ್ಲಿಯೂ ತಾನು ಅವರಿಗೆ ಕರುಣೆ ತೋರಿಸುತ್ತೇನೆಂದು ದೇವರು ಪ್ರಕಟಿಸುತ್ತಿದ್ದಾನೆ.

ಯೆಹೋವ ದೇವರು ನ್ಯಾಯಸಮ್ಮತವಾದ ನಿರೀಕ್ಷೆಗಳಿಗೂ ಮೀರಿ ತನ್ನ ಪ್ರೀತಿಯನ್ನು ಪ್ರಕಟಪಡಿಸುತ್ತಿರುವ ಅನೇಕ ಪ್ರಕರಣಗಳಲ್ಲಿ ಇದು ಒಂದಾಗಿದೆ. ಇದು ನಮ್ಮೆಲ್ಲರಿಗೂ ಶುಭವರ್ತಮಾನವಾಗಿದೆಯಲ್ಲವೇ?

`ನಾವು ಅಯೋಗ್ಯರೂ, ನೀಚರೂ, ಅನರ್ಹರೂ ಆಗಿದ್ದರೂ, ಯಾವ ರೀತಿಯಲ್ಲಿ ದೇವರು ತನ್ನ ಪ್ರೀತಿಯನ್ನು ನಮಗೆ ಪ್ರಕಟಪಡಿಸಿ ತೋರಿಸುತ್ತಿರುವುದನ್ನು ಮುಂದುವರೆಸುತ್ತಿದ್ದಾನೆ?`