---
title:  ತನ್ನ ಜನರ ಕೆಟ್ಟತನದಿಂದ ದುಃಖಪಟ್ಟ ದೇವರು
date:   26/01/2025
---

ದೇವರು ನ್ಯಾಯವನ್ನು ಪ್ರೀತಿಸುತ್ತಾನೆ ಮತ್ತು ಅನ್ಯಾಯ, ಕೆಟ್ಟತನವನ್ನು ದ್ವೇಷಿಸುತ್ತಾನೆ. ಆದುದರಿಂದ ಪಾಪ ಮತ್ತು ದುಷ್ಟತನವು ಆತನು ಕೋಪಗೊಳ್ಳುವಂತೆ ಪ್ರೇರಿಸುತ್ತದೆ ಹಾಗೂ ಶೋಷಣೆಗೆ ಒಳಗಾದ ಸಂತ್ರಸ್ತರ (Victims) ಪರವಾಗಿ ನಿಂತು ಶೋಷಿತರ ವಿರುದ್ಧವಾಗಿ ಕೋಪಗೊಳ್ಳುತ್ತಾನೆ. ದುಷ್ಟತನವು ಯಾವಾಗಲೂ ದೇವರ ಸೃಷ್ಟಿಗಳಿಗೆ ನೋವುಂಟು ಮಾಡುವುದರಿಂದ ಆತನು ಅದನ್ನು ದ್ವೇಷಿಸುತ್ತಾನೆ. ದೇವರು ಇಸ್ರಾಯೇಲ್ಯರಾದ ತನ್ನ ಜನರು ತನ್ನ ವಿರುದ್ಧವಾಗಿ ಪದೇಪದೇ ತಿರುಗಿ ಬಿದ್ದಾಗ, ಆತನು ಕೋಪಗೊಂಡನೆಂದು ಸತ್ಯವೇದವು ತಿಳಿಸುತ್ತದೆ.

ದೇವರ ಪ್ರಜೆಗಳಾದ ಇಸ್ರಾಯೇಲ್ಯರು ಆತನ ವಿರುದ್ಧವಾಗಿ ತಿರುಗಿಬಿದ್ದು, ಆತನ ದೃಷ್ಟಿಯಲ್ಲಿ ಕೆಟ್ಟದ್ದನ್ನೇ ಮಾಡಿದರು. ಕೆಲವು ವೇಳೆ ತಮ್ಮ ಮಕ್ಕಳನ್ನು ಅನ್ಯದೇವತೆಗಳಿಗೆ ಬಲಿಕೊಟ್ಟರು. ಆತನ ದೃಷ್ಟಿಯಲ್ಲಿ ಅಸಹ್ಯವಾದದ್ದನ್ನೇ ಮಾಡಿದರು ಹಾಗೂ ದುರ್ಬಲರ ಮೇಲೆ ದೌರ್ಜನ್ಯ ನಡೆಸಿದರು. ಇಸ್ರಾಯೇಲ್ಯರು ದೇವರಿಗೆ ವಿರುದ್ಧವಾದ ತಮ್ಮ ದಂಗೆಯನ್ನು ಪುನರಾವರ್ತನೆ ಮಾಡಿದರು. ಸತ್ಯವೇದದ ವಿದ್ವಾಂಸರು ಈ ಘಟನೆಗಳ ಪುನರಾವರ್ತನೆಯನ್ನು ಹೀಗೆ ತಿಳಿಸುತ್ತಾರೆ:

- ಇಸ್ರಾಯೇಲ್ಯರ ನಿರ್ಧಾರದಂತೆ ದೇವರು ಅವರಿಂದ ವಿಮುಖನಾದನು
- ಅನ್ಯಜನರು ಅವರನ್ನು ಹಿಂಸಿಸಿ ದಬ್ಬಾಳಿಕೆ ನಡೆಸಿದರು
- ಜನರು ಬಿದುಗಡೆಗಾಗಿ ದೇವರಿಗೆ ಮೊರೆಯಿಟ್ಟರು
- ದೇವರು ತನ್ನ ಕೃಪೆಯಿಂದಲೆ ಇಸ್ರಾಯೇಲ್ಯರನ್ನು ಅನ್ಯಜನರ ದಬ್ಬಾಳಿಕೆಯಿಂದ ಬಿಡಿಸಿದನು.

ಆದರೆ ದೇವಜನರು ಅನೇಕ ಸಾರಿ ಮೊದಲಿಗಿಂತಲೂ ಇನ್ನೂ ಹೆಚ್ಚಾಗಿ ಘೋರವಾದ ಪಾಪ ಮಾಡಿ ಆತನಿಗೆ ವಿರುದ್ಧವಾಗಿ ತಿರುಬಿದ್ದರು.

ಅತಿಘೋರವಾದ ದುಷ್ಟತನ ಹಾಗೂ ಅವಿಧೇಯತೆಯ ಹೊರತಾಗಿಯೂ, ದೇವರು ತನ್ನ ಜನರ ಅಪನಂಬಿಕೆಯನ್ನು ತಾಳ್ಮೆ, ದೀರ್ಘಶಾಂತಿ, ಅದ್ಭುತವಾದ ಕೃಪೆ ಹಾಗೂ ಗಾಢವಾದ ಅನುಕಂಪದಿಂದ ತನ್ನ ಶಾಶ್ವತವಾದ ಪ್ರಾಮಾಣಿಕತೆ- ಯಿಂದಲೇ ಎದುರಿಸಿದನು.

`ಕೀರ್ತನೆ 78ನೇ ಅಧ್ಯಾಯವನ್ನು ಓದಿರಿ. ತನ್ನ ಜನರಾದ ಇಸ್ರಾಯೇಲ್ಯರು ಪದೇಪದೇ ತನಗೆ ತಿರುಗಿಬಿದ್ದಾಗಲೂ, ದೇವರು ಯಾವ ರೀತಿ ಪ್ರತಿಕ್ರಯಿಸಿದನೆಂದು ಈ ಅಧ್ಯಾಯವು ತಿಳಿಸುತ್ತದೆ?`

ಸತ್ಯವೇದದ ಪ್ರಕಾರ ಪ್ರೀತಿ ಮತ್ತು ನ್ಯಾಯವು ಒಂದೇ ನಾಣ್ಯದ ಎರಡು ಮುಖಗಳಂತೆ ಒಂದಕ್ಕೊಂದು ಸಂಬಂಧ ಹೊಂದಿವೆ. ಕೆಟ್ಟತನವು ದೇವರು ಪ್ರೀತಿಸುವ ಯಾರಿಗಾದರೂ ನೋವುಂಟು ಮಾಡುತ್ತದೆ. ಈ ಕಾರಣದಿಂದ ದೈವೀಕವಾದ ಸಾತಿ್ವಕ ಕೋಪವು ದೇವರು ದುಷ್ಟತನದ ವಿರುದ್ಧವಾಗಿ ತೋರಿಸುವ ಪ್ರೀತಿಯ ಪ್ರತ್ಯುತ್ತರವಾಗಿದೆ. ದೇವರು ಯಾವುದೇ ಕಾರಣಗಳಿಲ್ಲದೆ ತನ್ನ ಮನಸ್ಸಿಗೆ ತೋಚಿದಂತೆ ಅಥವಾ ಅನ್ಯಾಯವಾಗಿ ಯಾರ ಮೇಲಾದರೂ ಕೋಪ ಅಥವಾ ರೋಷಗೊಂಡ ಉದಾಹರಣೆಯು ಸತ್ಯವೇದದಲ್ಲಿ ಕಂಡುಬರುವುದಿಲ್ಲ.

ಇಸ್ರಾಯೇಲ್ಯರು ಶತಶತಮಾನಗಳಿಂದಲೂ ದೇವರನ್ನು ಬಿಟ್ಟು ಅನ್ಯದೇವತೆಗಳನ್ನು ಅವಲಂಬಿಸಿ ಆತನಿಗೆ ದ್ರೋಹಿಗಳಾದರು. ಆದರೂ ಆತನು ದೀರ್ಘಶಾಂತನಾದ ದೇವರಾಗಿರುವುದರಿಂದ ನಿರೀಕ್ಷೆಗೆ ಮೀರಿ ಅವರ ಮೇಲೆ ಅನುಕಂಪ ತೋರಿಸಿದನು (ನೆಹೆಮೀಯ 9:7-33). ಈ ರೀತಿಯಲ್ಲಿ ಆತನು ಅವರ ಮೇಲೆ ಅಪಾರವಾದ ಪ್ರೀತಿ, ಕರುಣೆ, ಅನುಕಂಪ ಹಾಗೂ ದೀರ್ಘಶಾಂತಿಯನ್ನು ತೋರಿಸಿದನು. ಆದಾಗ್ಯೂ ದೇವರು- "ಕರುಣಾಳುವೂ, ಅಪರಾಧಿಗಳನ್ನು ಸಂಹರಿಸದೆ ಕ್ಷಮಿಸುವವನೂ ಆಗಿ ತನ್ನ ಸಿಟ್ಟನ್ನೆಲ್ಲಾ ಏರಗೊಡದೆ ಅದನ್ನು ಹಲವು ಸಾರಿ ತಡೆಯುತ್ತಾ ಬಂದನು" ಎಂದು ಸತ್ಯವೇದವು ತಿಳಿಸುತ್ತದೆ (ಕೀರ್ತನೆ 78:38).

`ಯಾರಾದರೂ ಇತರರಿಗೆ ಅನ್ಯಾಯ, ಕೆಟ್ಟತನ ಮಾಡಿದಾಗ, ನಮಗೆ ಕೋಪ ಬರುವುದು ಸಹಜ. ನಮ್ಮ ಈ ರೋಷವು, ದೇವರು ಅನ್ಯಾಯ ಕೆಟ್ಟತನಗಳ ವಿರುದ್ಧವಾಗಿ ಹೇಗೆ ತನ್ನ ಕೋಪ ವ್ಯಕ್ತಪಡಿಸುತ್ತಾನೆಂಬುದನ್ನು ನಾವು ಚೆನ್ನಾಗಿ ಅರ್ಥಮಾಡಿಕೊಳ್ಳಬಹುದು?`