---
title:  ಅನುಕಂಪ ತೋರಿಸಿ
date:   30/01/2025
---

ದೈವೀಕ ರೋಷವು ಭಯಂಕರವಾದದ್ದಾಗಿದ್ದರೂ, ಅದು ಯಾವುದೇ ಕಾರಣದಿಂದಲೂ ನೀತಿಗೆ ವಿರುದ್ಧವಾದದ್ದಲ್ಲ ಅಥವಾ ಪ್ರೀತಿಸದೆ ಇರುವಂತದ್ದು ಅಲ್ಲ. ಇದಕ್ಕೆ ವ್ಯತಿರಿಕ್ತವಾಗಿ ಸತ್ಯವೇದದಾದ್ಯಂತ ದೇವರು ನಮ್ಮನ್ನು ಪ್ರೀತಿಸುವ ಕಾರಣದಿಂದಲೇ ಕೆಟ್ಟತನಕ್ಕೆ ವಿರುದ್ಧವಾಗಿ ತನ್ನ ರೋಷವನ್ನು ತೋರಿಸುತ್ತಾನೆಂದು ಕಾಣಬಹುದು. ದೈವೀಕ ರೋಷವು ದೇವರ ಒಳ್ಳೇತನ ಹಾಗೂ ತೇಜಸ್ಸಿನಿಂದ ಕೂಡಿದ್ದರೂ, ದುಷ್ಟತನವು ಕಪಟತನ ಹಾಗೂ ಸಹಜವಾಗಿಯೇ ಮೋಸದಿಂದ ಕೂಡಿರುವುದರಿಂದ ಆತನು ಅದರ ಮೇಲೆ ತನ್ನ ಉಗ್ರಕೋಪವನ್ನು ತೋರಿಸುತ್ತಾನೆ.

ಈ ದೃಷ್ಟಿಯಲ್ಲಿ ನೋಡುವಾಗ ದೇವರಿಗೆ ಪ್ರೀತಿಯು ಅಗತ್ಯವಾಗಿದೆಯೇ ಹೊರತು, ಕೋಪವಲ್ಲ. ಎಲ್ಲಿ ಕೆಟ್ಟತನ, ಅನ್ಯಾಯಗಳಿಲ್ಲವೋ, ಅಲ್ಲಿ ಕೋಪದ ಅಗತ್ಯವಿಲ್ಲ. ಅಂತಿಮವಾಗಿ ದೇವರು ಸಮಸ್ತ ಲೋಕದಿಂದ ಪ್ರೀತಿಯಿಂದಲೇ ದುಷ್ಟತನವನ್ನು ಸಂಪೂರ್ಣವಾಗಿ ನಿರ್ಮೂಲನೆ ಮಾಡುತ್ತಾನೆ. ಆಗ ಕೋಪ, ರೋಷಗಳೂ ಸಹ ಸಹಜವಾಗಿಯೇ ನಾಶವಾಗುತ್ತವೆ. ಯಾಕೆಂದರೆ ಇನ್ನೆಂದಿಗೂ ಕೆಟ್ಟತನ, ಅನ್ಯಾಯಗಳು ಇರುವುದಿಲ್ಲ. ಇನ್ನು ಮುಂದೆ ಯುಗಯುಗಾಂತರಗಳವರೆಗೂ ಪರಿಪೂರ್ಣವಾದ ಪ್ರೀತಿಯ ಸಂಬಂಧದ ಕಾರಣದಿಂದ ಶಾಶ್ವತವಾದ ಸ್ವರ್ಗಸುಖ, ನ್ಯಾಯ, ನೆಮ್ಮದಿಯು ನೆಲೆಗೊಂಡಿರುತ್ತದೆ. ಇನ್ನು ಮುಂದೆ ದೇವರ ಉಗ್ರಕೋಪವಿರುವುದಿಲ್ಲ, ಯಾಕೆಂದರೆ ಅದನ್ನು ತೋರಿಸುವ ಅಗತ್ಯವೂ ಇರುವುದಿಲ್ಲ. ಇದು ಎಂತಹ ಅದ್ಭುತವಾದ ಆಲೋಚನೆಯಾಗಿದೆಯಲ್ಲವೇ!

ದೈವೀಕ ಕೋಪವು ಮನುಷ್ಯರು ಪ್ರತೀಕಾರ ಮಾಡುವುದಕ್ಕೆ ಉದ್ದೇಶ ಪೂರ್ವಕವಲ್ಲದೆ ಕೊಡುವ ಪರವಾನಗಿ (ಲೈಸೆನ್ಸ್) ಎಂದು ತಪ್ಪಾಗಿ ಭಾವಿಸಬಹುದು.

`ಧರ್ಮೋಪದೇಶಕಾಂಡ 32:35; ಜ್ಞಾನೋಕ್ತಿಗಳು 20:22; 24:29; ರೋಮಾಯ 12:17-11 ಹಾಗೂ ಇಬ್ರಿಯ 10:30ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ಮಾನವರ ಪ್ರತೀಕಾರ ಭಾವನೆಗೆ ವಿರುದ್ಧವಾಗಿ ಹೇಗೆ ರಕ್ಷಣೆ ನೀಡುತ್ತವೆ?`

ದೇವರು ನ್ಯಾಯತೀರ್ಪು ಮಾಡುವ ಅಧಿಕಾರ ಹೊಂದಿದ್ದಾನೆಂದು ಸತ್ಯವೇದವು ತಿಳಿಸುತ್ತದೆ. ಆತನು ನ್ಯಾಯತೀರ್ಪು ನೀಡಿದಾಗ, ಅದನ್ನು ಪರಿಪೂರ್ಣವಾದ ನ್ಯಾಯದಿಂದ ಮಾಡುತ್ತಾನೆ. ಪ್ರತೀಕಾರ ಮಾಡುವುದು ಅಥವಾ ಮುಯಿ್ಯ ತೀರಿಸುವುದು ನನ್ನ ಕೆಲಸವೆಂದು ದೇವರು ಹೇಳುತ್ತಾನೆ. ಈ ವಿಷಯವಾಗಿ ಪೌಲನು "ನೀವೇ ಮುಯಿ್ಯಗೆ ಮುಯಿ್ಯ ತೀರಿಸದೆ ಶಿಕ್ಷಿಸುವುದನ್ನು ದೇವರಿಗೆ ಬಿಡಿರಿ ಯಾಕೆಂದರೆ ಮುಯಿ್ಯಗೆ ಮುಯಿ್ಯ ತೀರಿಸುವುದು ನನ್ನ ಕೆಲಸ, ನಾನೇ ಪ್ರತಿಫಲವನ್ನು ಕೊಡುವೆನು ಎಂದು ಕರ್ತನು ಹೇಳುತ್ತಾನೆ" (ರೋಮಾಯ 12:17-19) ಎಂದು ತಿಳಿಸುತ್ತಾನೆ.

ದೇವರು ಕೆಟ್ಟತನ ಹಾಗೂ ಅನ್ಯಾಯಕ್ಕೆ ನ್ಯಾಯತೀರಿಸುತ್ತಾನೆ. ಆದರೆ ಕ್ರಿಸ್ತನು ತನ್ನಲ್ಲಿ ನಂಬಿಕೆಯಿಟ್ಟಿರುವ ಪ್ರತಿಯೊಬ್ಬರಿಗೂ ಸಹ ಆ ನ್ಯಾಯತೀರ್ಪಿನ ದಂಡನೆಯಿಂದ ತಪ್ಪಿಸಿಕೊಳ್ಳುವ ಮಾರ್ಗಮಾಡಿದ್ದಾನೆ. "...ಈ ಯೇಸುವು ಮುಂದೆ ಬರುವ ದೈವಕೋಪದಿಂದ ನಮ್ಮನ್ನು ತಪ್ಪಿಸುವಾತನು" ಎಂದು ಪೌಲನು ತಿಳಿಸುತ್ತಾನೆ (1 ಥೆಸಲೋನಿಕ 1:10 ಹಾಗೂ ರೋಮಾಯ 5:8,9). ಇದು ದೇವರ ಯೋಜನೆಗೆ ಅನುಗುಣವಾಗಿದೆ ಎಂದು 1 ಥೆಸಲೋನಿಕ 1:9ನೇ ವಚನವು ತಿಳಿಸುತ್ತದೆ. ದೈವೀಕ ಕೋಪವು ರದ್ದಾಗುವುದಿಲ್ಲ, ಬದಲಾಗಿ ಕ್ರಿಸ್ತನಲ್ಲಿ ನಂಬಿಕೆಯಿಟ್ಟಿರುವವರು, ದೇವರ ಕೃಪೆಯಿಂದ ಈ ಕೋಪದಿಂದ ತಪ್ಪಿಸಿಕೊಳ್ಳುತ್ತಾರೆ.

`ಕ್ರಿಸ್ತನು ನಮಗಾಗಿ ಮಾಡಿದ ದೋಷಪರಿಹಾರಕ ಬಲಿದಾನವು ನಮ್ಮನ್ನು ದೇವರ ಉಗ್ರಕೋಪದಿಂದ ತಪ್ಪಿಸುವುದು ಮಾತ್ರವಲ್ಲದೆ ಆತನ ನ್ಯಾಯವನ್ನು ಹೇಗೆ ಎತ್ತಿ ಹಿಡಿಯುತ್ತದೆ? ನಾವು ಪಾಪಿಗಳಾಗಿದ್ದಾಗಲೂ ದೇವರು ಇಂತಹ ಅವಕಾಶ ನಮಗೆ ಕೃಪೆಯಿಂದಲೇ ಕೊಟ್ಟಿರುವಾಗ, ನಾವು ಇತರರಿಗೂ ಸಹ ಹೇಗೆ ಪ್ರೀತಿ ತೋರಿಸಬೇಕು?`