---
title:  ದೇವರು ಸಂತೋಷದಿಂದ ನಮ್ಮನ್ನು ದುಃಖಪಡಿಸುವುದಿಲ್ಲ
date:   29/01/2025
---

ದೇವರು ಯಾವಾಗಲೂ ಶೋಷಣೆಗೊಳಗಾದವರಿಗೆ, ಬಾಧಿತರಿಗೂ ಹಾಗೂ ಬಡವರಿಗೆ ತನ್ನ ಕರುಣೆ ತೋರಿಸುತ್ತಾನೆಂದು ಸತ್ಯವೇದದಲ್ಲಿ ತಿಳಿಸಿದೆ. ಅಲ್ಲದೆ ಶೋಷಕರಿಗೆ ಮತ್ತು ಬಡಜನರನ್ನು ಬಾಧಿಸುವವರ ಮೇಲೆ ಸಾತಿ್ವಕ ಕೋಪ ವ್ಯಕ್ತಪಡಿಸಿದ್ದಾನೆ. ಕೆಟ್ಟತನವಿಲ್ಲದಿದ್ದಲ್ಲಿ, ದೇವರು ಕೋಪಿಸುವುದಿಲ್ಲ. ಆತನ ಕೋಪವು ಯಾವಾಗಲೂ ತನ್ನ ಸೃಷ್ಟಿಯನ್ನು ಹಾನಿಗೊಳಿಸುವವರ ಮೇಲೆ ತೋರಿಬರುತ್ತದೆ.

ಪ್ರಲಾಪಗಳು 3:32,33ನೇ ವಚನಗಳ ಪ್ರಕಾರ "... ನರಜನ್ಮದವರನ್ನು ಬಾಧಿಸಿ ವ್ಯಥೆಗೊಳಿಸುವುದು ಆತನಿಗೆ ಇಷ್ಟವಿಲ್ಲ". ಕೆಟ್ಟವರನ್ನು ಶಿಕ್ಷಿಸುವುದೂ ಸಹ ದೇವರಿಗೆ ಇಷ್ಟವಿಲ್ಲ. ಆದರೆ ಪ್ರೀತಿಯು ಅಂತಿಮವಾಗಿ ನ್ಯಾಯವನ್ನು ತೀರಿಸಬೇಕಾಗಿದೆ.

ದೇವರು ತನ್ನ ಜನರನ್ನು ಎಲ್ಲಿಯ ತನಕ ಕ್ಷಮಿಸಲಿದ್ದಾನೆ ಮತ್ತು ಎಲ್ಲಿಯವರೆಗೆ ಅವರು ಪಶ್ಚಾತ್ತಾಪಪಟ್ಟು ತನ್ನೊಂದಿಗೆ ರಾಜಿಸಂಧಾನ ಮಾಡಿಕೊಳ್ಳುತ್ತಾರೆಂಬುದರ ಮೇಲೆ ಈ ಸತ್ಯವು ದೃಷ್ಟಾಂತವಾಗಿ ತಿಳಿಸಲ್ಪಟ್ಟಿದೆ. ತನ್ನ ಪ್ರವಾದಿಗಳ ಮೂಲಕ ದೇವರು ತನ್ನ ಜನರನ್ನು ಪದೇಪದೇ ತನ್ನ ಬಳಿಗೆ ಹಿಂದಿರುಗುವಂತೆ ಕರೆದಿದ್ದಾನೆ. ಆದರೆ ಅವರು ಆ ಮಾತಿಗೆ ಕಿವಿಗೊಡಲಿಲ್ಲ (ಯೆರೆಮೀಯ 35:14-17; ಕೀರ್ತನೆ 81:11-14).

`ಎಜ್ರನು 5:12ನೇ ವಚನವನ್ನು ಯೆರೆಮೀಯ 51:24,25 ಹಾಗೂ 44ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ. ಬಾಬೆಲಿನ ಮೂಲಕ ಯೆರೂಸಲೇಮ್ ಪಟ್ಟಣಕ್ಕೆ ಬಂದ ದಂಡನೆಯ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಯೆಹೂದ್ಯರು ತಮ್ಮ ಹೃದಯಗಳನ್ನು ಕಠಿಣ ಮಾಡಿಕೊಂಡು ಹಠಮಾರಿತನದಿಂದ ಅನ್ಯದೇವತೆಗಳನ್ನು ಪೂಜಿಸಿ ಯೆಹೋವದೇವರನ್ನು ರೇಗಿಸಿದರು. ಈ ಕಾರಣದಿಂದ ಆತನು ಅವರ ಮೇಲಿನ ತನ್ನ ರಕ್ಷಣೆಯನ್ನು ಹಿಂತೆಗೆದುಕೊಂಡು ಬಾಬೆಲಿನ ಅರಸನಾದ ನೆಬೂಕದ್ನೇಚರನ ಕೈಗೆ ಅವರನ್ನು ಒಪ್ಪಿಸಿಕೊಟ್ಟನು (ಎಜ್ರನು 5:12). ಯೆಹೂದ್ಯರು ದೇವಪೋಷಿತರನ್ನು (ದೈವಸಂದೇಶಕರು) ಗೇಲಿಮಾಡಿ ಆತನ ಮಾತುಗಳನ್ನು ತುಚ್ಛೀಕರಿಸಿ ಆತನ ಪ್ರವಾದಿಗಳನ್ನು ಹೀಯಾಳಿಸಿದರು. ಈ ಕಾರಣದಿಂದ ಬೇರೆ ದಾರಿಯಿಲ್ಲದೆ ದೇವರು ತನ್ನ ಜನರಾದ ಯೆಹೂದ್ಯರನ್ನು ಕಸ್ದೀಯರಿಗೆ ಒಪ್ಪಿಸಿದನು (2 ಪೂ.ಕಾ.ವೃತ್ತಾಂತ 36:16). ಆದರೆ ಬಾಬೆಲಿನವರು ಯೆಹೂದ್ಯರನ್ನು ಅತ್ಯಧಿಕವಾಗಿ ಹಾಳುಮಾಡಿದ ಕಾರಣದಿಂದ ದೇವರು ಅವರನ್ನೂ ಸಹ ಶಿಕ್ಷಿಸಿದನು (ಯೆರೆಮೀಯ 51:24,25,44 ಹಾಗೂ ಜೆಕರ್ಯನು 1:15).

ದೇವರು ತನ್ನ ಜನರ ಅಸಹ್ಯಕಾರ್ಯಗಳ ನಿಮಿತ್ತ ಅವರ ಮೇಲೆ ಕೋಪಗೊಂಡು ಶತು್ರಗಳ ಕೈಗೆ ಅವರನ್ನು ಒಪ್ಪಿಸಿದ ಅನೇಕ ಉದಾಹರಣೆಗಳು ಸತ್ಯವೇದದಲ್ಲಿ ತಿಳಿಸಲ್ಪಟ್ಟಿವೆ (ನ್ಯಾಯಸ್ಥಾಪಕರು 2:13,14; ಕೀರ್ತನೆ 106:41,42) ಇಸ್ರಾಯೇಲ್ಯರು ತಮ್ಮ ಕರ್ತನಾದ ಯೆಹೋವನನ್ನು ತೊರೆದು ಅನ್ಯದೇವತೆಗಳನ್ನು ಪೂಜಿಸಿದ ಕಾರಣದಿಂದ ಅವರಿಗೆ ಈ ದುರ್ಗತಿ ಬಂದಿತು (ನ್ಯಾಯಸ್ಥಾಪಕರು 10:6-16; ಧರ್ಮೋಪದೇಶಕಾಂಡ 29:24-26). ದೇವರು ಎಲ್ಲರ ಮೇಲೆ ತಾನಿಟ್ಟಿರುವ ಪ್ರೀತಿಯಿಂದಲೂ ಹಾಗೂ ಸಮಸ್ತ ವಿಶ್ವದ ಒಳಿತಿಗಾಗಿಯೂ ಪಾಪ ಮತ್ತು ದುಷ್ಟತನವನ್ನು ಸಂಪೂರ್ಣವಾಗಿ ನಾಶಮಾಡುತ್ತಾನೆ. ಇದು ಪಾಪದ ವಿರುದ್ಧವಾಗಿ ದೇವರಿಗಿರುವ ಕೋಪವನ್ನು ತೋರಿಸುತ್ತದೆ.

ದೇವರು ಯಾರನ್ನೂ ಶಿಕ್ಷಿಸಲು ನಾಶಮಾಡಲು ಬಯಸುವುದಿಲ್ಲ. ಇದು ದೈವೀಕ ಕೋಪ ಹಾಗೂ ರೋಷದ ಬಗ್ಗೆ ನಾವು ಹೊಂದಿರುವ ತಿಳುವಳಿಕೆಯ ಮೇಲೆ ಯಾವ ಪ್ರಭಾವ ಬೀರುತ್ತದೆ? ದೇವರು ದೀರ್ಘಶಾಂತನು, ತಾಳ್ಮೆಯೂ ಉಳ್ಳವನು, ಅಂದಮೇಲೆ ನಾವು ತಪ್ಪುಮಾಡಿದ ನಮ್ಮ ನೆರೆಯವರ ಬಗ್ಗೆ ಹೆಚ್ಚು ತಾಳ್ಮೆ, ದೀರ್ಘಶಾಂತಿಯಿಂದಲೂ ಇರಬೇಕಲ್ಲವೇ? ಅದೇ ಸಮಯದಲ್ಲಿ ಇತರರ ಹಿಂಸೆಯಿಂದ ಶೋಷಿತರಾದವರ ಬಗ್ಗೆಯೂ ಸಹ ಕರುಣೆ ತೋರಿಸಬೇಕಲ್ಲವೇ?