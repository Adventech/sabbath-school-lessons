---
title:  ತಾಳ್ಮೆ ಮತ್ತು ದೀರ್ಘಶಾಂತನಾದ ದೇವರು
date:   27/01/2025
---

ದೇವರು ಪ್ರೀತಿಸ್ವರೂಪನಾಗಿರುವುದರಿಂದ ಅನ್ಯಾಯ, ಕೆಟ್ಟತನಗಳ ವಿರುದ್ಧವಾಗಿ ಕೋಪಗೊಳ್ಳುತ್ತಾನೆ. ದೇವರು ಬಹಳವಾಗಿ ಅನುಕಂಪವೂ ಹಾಗೂ ಕೃಪೆಯುಳ್ಳವನಾಗಿದ್ದಾನೆ. ಈ ಕಾರಣದಿಂದ ಯೋನನೆಂಬ ಪ್ರವಾದಿಯು ದೇವರು ದುಷ್ಟರ ಬಗ್ಗೆಯೂ ಬಹಳವಾದ ಕರುಣಾಳುವಾಗಿದ್ದಾನೆಂದು ಆಪಾದಿಸುತ್ತಾನೆ!

`ಯೋನನು 4:1-4ನೇ ವಚನಗಳನ್ನು ಓದಿರಿ. ದೇವರು ಕೆಟ್ಟವರಾದ ನಿನೆವೆ ಪಟ್ಟಣವರ ಮೇಲೆ ಅನುಕಂಪದಿಂದ ಅವರನ್ನು ಕ್ಷಮಿಸಿ ಅವರನ್ನು ನಾಶಮಾಡಲಿಲ್ಲ. ಅದಕ್ಕೆ ಪ್ರವಾದಿಯಾದ ಯೋನನ ಪ್ರತಿಕ್ರಿಯೆ ಏನಾಗಿತ್ತು. ಈ ಘಟನೆಯು ದೇವರು ಮತ್ತು ಯೋನನ ಬಗ್ಗೆ ಏನು ತಿಳಿಸುತ್ತದೆ?`

ದೇವರ ಕರುಣೆಗೆ ಯೋನನ ಪ್ರತಿಕ್ರಿಯೆಯು ಪ್ರಮುಖವಾಗಿ ಎರಡು ವಿಧವಾಗಿ ತಿಳಿಸಲ್ಪಟ್ಟಿದೆ. ಮೊದಲನೆಯದಾಗಿ ಇದು ಯೋನನು ಕರುಣೆಯಿಲ್ಲದ ಕಠಿಣ ಹೃದಯಿಯಾಗಿದ್ದಾನೆಂದು ತಿಳಿಸುತ್ತದೆ. ನಿನವೆ ಪಟ್ಟಣದವರು ಅಶ್ಶೂರ್ಯರಾಗಿದ್ದರು. ಈ ಅಶ್ಶೂರ್ಯರು ದೇವರ ಪ್ರಜೆಗಳಾದ ಇಸ್ರಾಯೇಲ್ಯರನ್ನು ಸೋಲಿಸಿ ಸೆರೆಯಾಳುಗಳಾಗಿ ತೆಗೆದುಕೊಂಡು ಹೋಗಿದ್ದರು. ಈ ಕಾರಣದಿಂದ ದೇವರು ಅವರಿಗೆ ಕರುಣೆ ತೋರಿಸಬಾರದೆಂದು ಯೋನನು ಬಯಸಿದ್ದನು.

ಇದು ನಮಗೆ ಎಂತಹ ಪಾಠವಾಗಿದೆಯಲ್ಲವೇ! ಇಂತಹ ಭಾವನೆ ನಮ್ಮಲ್ಲಿ ಬಾರದಂತೆ ನಾವು ಯಾವಾಗಲೂ ಎಚ್ಚರಿಕೆಯಾಗಿರಬೇಕು. ಎಲ್ಲರಿಗಿಂತಲೂ ಹೆಚ್ಚಾಗಿ ಯೋಗ್ಯರಲ್ಲದ ನಾವು ದೇವರ ಕೃಪೆಯನ್ನು ಹೊಂದಿಕೊಂಡಿರುವಾಗ, ಇತರರಿಗೂ ಸಹ ಇಂತದ್ದೇ ಕೃಪೆ, ಅನುಕಂಪವನ್ನು ತೋರಿಸಲು ಯಾವಾಗಲೂ ಸಿದ್ಧರಾಗಿರಬೇಕು.

ಎರಡನೆಯದಾಗಿ ಯೋನನ ಪ್ರತಿಕ್ರಿಯೆಯು ದೇವರ ಅನುಕಂಪ ಹಾಗೂ ಕೃಪೆಯು ಆತನ ಸಹಜ ಗುಣಸ್ವಭಾವಕ್ಕೆ ತಕ್ಕಂತಿದೆ ಎಂಬುದನ್ನು ಒತ್ತಿ ಹೇಳುತ್ತದೆ. ದೇವರು ಕೃಪೆಯೂ, ಕನಿಕರವೂ ಉಳ್ಳವನೆಂದು ಪ್ರವಾದಿಗೆ ಚೆನ್ನಾಗಿ ತಿಳಿದಿತ್ತು. ಈ ಕಾರಣದಿಂದಲೇ ಅವನು ದೇವರಿಗೆ- "ನೀನು ದಯೆಯೂ ಕನಿಕರವೂ, ದೀರ್ಘಶಾಂತಿಯೂ ಮಹಾಕೃಪೆಯೂ ಉಳ್ಳ ದೇವರು; ಮಾಡಬೇಕೆಂದಿದ್ದ ಕೇಡಿಗೆ ಮನಮರುಗುವವನು" ಎಂದು ಹೇಳಿದ್ದಾನೆ (ಯೋನಾನು 4:2). ದೇವರು ನಿನವೆ ಪಟ್ಟಣದವರನ್ನು ದಂಡಿಸುವುದಿಲ್ಲ, ಆತನು ಕೃಪೆಯುಳ್ಳ ದೇವರೆಂದು ಪ್ರವಾದಿಗೆ ತಿಳಿದಿತ್ತು. ದೇವರು ಎಲ್ಲಾ ಜನಾಂಗ, ದೇಶಗಳವರ ಮೇಲೆಯೂ ಸಮಾನವಾದ ಕರುಣೆ ಹಾಗೂ ನ್ಯಾಯದಿಂದಲೇ ವರ್ತಿಸುತ್ತಾನೆ.

ದೇವರು ದೀರ್ಘಶಾಂತನೂ, ತಾಳ್ಮೆಯೂ ಉಳ್ಳವರಾಗಿದ್ದಾನೆ. ಮಾನವರಾದ ನಮಗೆ ಮೂಗಿನ ತುದಿಯಲ್ಲಿಯೇ ಕೋಪವಿದೆ ಹಾಗೂ ನಾವು ಮುಂಗೋಪಿಗಳಾಗಿದ್ದೇವೆ. ದೇವರು ಪಾಪಿಗಳನ್ನು ಪ್ರೀತಿಸುತ್ತಾನೆ, ಆದರೆ ಅನ್ಯಾಯ ಹಾಗೂ ಪಾಪವನ್ನು ಮಾತ್ರ ದ್ವೇಷಿಸುತ್ತಾನೆ. ಆತನು ಅಧಿಕ ತಾಳ್ಮೆಯುಳ್ಳವನೂ ಹಾಗೂ ದೀರ್ಘಶಾಂತನೂ ಆದ ದೇವರಾಗಿದ್ದು, ಎಲ್ಲರ ಮೇಲೆಯೂ ತನ್ನ ಕೃಪೆಯನ್ನು ಉಚಿತವಾಗಿಯೂ ಹಾಗೂ ಹೇರಳವಾಗಿಯೂ ಸುರಿಸುತ್ತಾನೆ. ಶಿಲುಬೆಯಲ್ಲಿ ತನ್ನ ಪ್ರಾಣಕೊಡುವುದರ ಮೂಲಕ ದೇವರು ಪಾಪ ಮತ್ತು ದುಷ್ಟತನಕ್ಕೆ ತಾನೇ ಸ್ವತಃ ದೋಷಪರಿಹಾರವಾಗಿ ಅರ್ಪಿತನಾದನು. ಈ ಕಾರಣದಿಂದ ದೇವರು. "...ತಾನು ನೀತಿಸ್ವರೂಪನಾಗಿಯೂ, ಯೇಸುವಿನಲ್ಲಿ ನಂಬಿಕೆಯಿಡುವವರನ್ನು ನೀತಿವಂತರೆಂದು ನಿರ್ಣಯಿಸುವವನಾಗಿಯೂ ಕಾಣಿಸಿಕೊಂಡಿದ್ದಾನೆ" (ರೋಮಾಯ 3:25,26).

`ನಿಮಗೆ ತಪ್ಪು ಮಾಡಿದವರಿಗೆ ನೀವು ಎಂದಾದರೂ ಕರುಣೆ ತೋರಿಸುವುದರಲ್ಲಿಯೂ, ಕ್ಷಮಿಸುವುದರಲ್ಲಿಯೂ ವಿಫಲರಾಗಿದ್ದೀರೋ? ಆದರೆ ದೇವರು ನಿಮ್ಮ ಮೇಲೆ ಸುರಿಸಿದ ಹೇರಳವಾದ ಕೃಪೆಯನ್ನು ನೆನಪಿಗೆ ತಂದುಕೊಂಡು, ನೀವು ಅವರನ್ನು ಕ್ಷಮಿಸುವುದರ ಮೂಲಕ ಹೇಗೆ ಕರುಣೆ ತೋರಿಸಬಹುದು?`