---
title:  ಯೋಬನ ಪ್ರಕರಣ
date:   04/03/2025
---

ಯೋಬನ ಪುಸ್ತಕದಲ್ಲಿ ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಕೆಲವು ಅತ್ಯಾಕರ್ಷಕವಾದ ವಾಸ್ತವಾಂಶಗಳನ್ನು ಕೊಡಲಾಗಿದೆ.

`ಯೋಬನು 1:1-12 ಹಾಗೂ 2:1-7ನೇ ವಚನಗಳನ್ನು ಓದಿರಿ. ದೇವರು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಯಾವ ಸಿದ್ಧಾಂತಗಳು ಇಲ್ಲಿ ತಿಳಿಯಪಡಿಸಲ್ಪಟ್ಟಿವೆ?`

ಈ ವಾಕ್ಯಗಳಿಂದ ಪ್ರಮುಖವಾದ ಅನೇಕ ವಿವರಣೆಗಳನ್ನು ತಿಳಿದುಕೊಳ್ಳಬಹುದು. ಮೊದಲನೆಯದಾಗಿ ಪರಲೋಕದಲ್ಲಿ ಒಂದು ಸಮಾಲೋಚನ ಸಭೆಯ ದೃಶ್ಯವು ಕಂಡುಬರುತ್ತಿದೆ. ಇಲ್ಲಿ ಕೇವಲ ಸೈತಾನನು ಮತ್ತು ದೇವರ ನಡುವೆ ಸಂಭಾಷಣೆ ನಡೆಯುವುದು ಮಾತ್ರವಲ್ಲ, ಪಾಪಮಾಡದ ಇತರ ಲೋಕಗಳವರೂ ಸಹ ದೇವರ ಮುಂದೆ ಹಾಜರಾಗಿರುವುದನ್ನು ಕಾಣುತ್ತೇವೆ.

ಎರಡನೆಯದಾಗಿ ದೇವರು ಸೈತಾನನಿಗೆ- "ನನ್ನ ದಾಸನಾದ ಯೋಬನ ಮೇಲೆ ಗಮನವಿಟ್ಟೆಯಾ" ಎಂದು ಪ್ರಶ್ನಿಸುವುದರ ಮೂಲಕ ಒಂದು ವಾಗ್ದಾನ ಆರಂಭವಾಗುವುದನ್ನು ನೋಡಬಹುದು. ಯಾತಕ್ಕೋಸ್ಕರ ಯೋಬನ ಮೇಲೆ ಗಮನವಿಡಬೇಕಾಗಿತ್ತು? ಒಂದು ದೊಡ್ಡ ಪ್ರಮಾಣದಲ್ಲಿ ಈಗಲೂ ಮುಂದುವರಿಯುತ್ತಿರುವ ವಾಗ್ದಾನದ ಸಂದರ್ಭಕ್ಕೆ ಅನುಸಾರವಾಗಿ ನೋಡಿದಾಗ, ಈ ಪ್ರಶ್ನೆಯ ಔಚಿತ್ಯವನ್ನು ತಿಳಿಯಬಹುದು.

ಮೂರನೆಯದಾಗಿ ಯೋಬನು "ದೇವರಲ್ಲಿ ಭಯಭಕ್ತಿಯುಳ್ಳವನೂ... ನಿರ್ದೋಷಿಯೂ, ಯಥಾರ್ಥಚಿತ್ತನೂ ಆಗಿದ್ದಾನೆ (ಯೋಬನು 1:8). ಅವನಿಗೆ ಸಮಾನನು ಭೂಲೋಕದಲ್ಲಿ ಎಲ್ಲಿಯೂ ಸಿಕ್ಕುವುದಿಲ್ಲ" ಎಂದು ದೇವರು ಸೈತಾನನಿಗೆ ಹೇಳುತ್ತಾನೆ. ಅದಕ್ಕೆ ಅವನು ದೇವರಿಗೆ- "ನೀನು ಯೋಬನಿಗೂ, ಅವನ ಮನೆಗೂ, ಅವನ ಎಲ್ಲಾ ಸ್ವಾಸ್ತ÷್ಯಕ್ಕೂ ಸುತ್ತು ಮುತ್ತಲೂ ಬೇಲಿಯನ್ನು ಹಾಕಿದ್ದೀಯಲ್ಲಾ" (1:10). ಅಂದರೆ ಅವನ ಸುತ್ತಲೂ ದೇವದೂತರನ್ನೂ ಕಾವಲಿರಿಸಿ ಅವನಿಗೆ ರಕ್ಷಣೆ ನೀಡುತ್ತಿದ್ದೀಯಲ್ಲಾ ಎಂದು ಉತ್ತರಿಸುತ್ತಾನೆ. ಸೈತಾನನ ಈ ಮಾತು ಯೋಬನು ಮತ್ತು ದೇವರ ಗುಣಸ್ವಭಾವದ ವಿರುದ್ಧವಾಗಿ ದೂರು ಹೇಳಿ ಆಪಾದಿಸಿದಂತಿದೆ (ಪ್ರಕಟನೆ 12:10 ಜೆಕರ್ಯ 3ನೇ ಅಧ್ಯಾಯ).

ನಾಲ್ಕನೆಯದಾಗಿ ಸೈತಾನನು ದೇವರಿಗೆ ನೀನು ಯೋಬನ ಸುತ್ತಲೂ ಬೇಲಿ ಹಾಕಿ ಅವನಿಗೆ ರಕ್ಷಣೆ ನೀಡುತ್ತಿರುವುದು ಅನ್ಯಾಯವಾಗಿದೆ. ಈ ಕಾರಣದಿಂದ ಯೋಬನ ಮೇಲೆ ತಾನು ಮಾಡಿದ ಆಪಾದನೆಯನ್ನು ಸಾಕ್ಷ್ಯಾಧಾರಗಳ ಮೂಲಕ ದೃಢಪಡಿಸಲು ತನಗೆ ಅಸಾಧ್ಯವಾಗಿದೆ ಎಂದು ಸೈತಾನನು ಆರೋಪಿಸುತ್ತಾನೆ. ಇದರಿಂದ ಸೈತಾನನು ಯೋಬನಿಗೆ ಹಾನಿ ಮಾಡಬೇಕೆಂದು ಪ್ರಯತ್ನಿಸಿದರೂ ಸಾಧ್ಯವಾಗಲಿಲ್ಲ. ಯಾಕೆಂದರೆ ಅವನ ಶಕ್ತಿಗೂ ಒಂದು ಇತಿಮಿತಿಯಿದೆ ಎಂದು ಸ್ಪಷ್ಟವಾಗುತ್ತದೆ.

ಸೈತಾನನು ತನ್ನ ಮಾಡಿದ ಆರೋಪಗಳ ಬಗ್ಗೆ ದೇವರು ಪರಲೋಕದ ಆ ಸಮಾವೇಶದಲ್ಲಿ ಯೋಬನನ್ನು ಒಂದು ಇತಿಮಿತಿಯಲ್ಲಿ ಪರೀಕ್ಷಿಸಿ ಶೋಧಿಸುವಂತೆ ಸೈತಾನನಿಗೆ ಅಪ್ಪಣೆ ಕೊಡುತ್ತಾನೆ. ಆರಂಭದಲ್ಲಿ ದೇವರು ಅವನಿಗೆ ಯೋಬನ ಆಸ್ತಿಪಾಸ್ತಿಯೆಲ್ಲಾ ನಿನ್ನ ಕೈಯಲ್ಲಿದೆ, ಆದರೆ ಅವನ ಮೇಲೆ ಕೈಹಾಕಬಾರದು ಎಂದು ಆದೇಶಿಸುತ್ತಾನೆ (ಯೋಬನು 1:12). ಅನಂತರ ಯೋಬನು ತನ್ನ ಪ್ರಾಣ ಉಳಿಸಿಕೊಳ್ಳುವುದಕ್ಕೋಸ್ಕರ ತನ್ನ ಸರ್ವಸ್ವವನ್ನು ಕೊಡುವನು ಎಂದು ಸೈತಾನನು ಹೇಳಿದನು; ಆಗ ದೇವರು ಯೋಬನಿಗೆ ಎಲ್ಲಾ ರೀತಿಯ ಅನಾರೋಗ್ಯ ನೀಡುವಂತೆ ಅನುಮತಿ ನೀಡಿದರೂ, ಅವನ ಪ್ರಾಣ ಉಳಿಸಲೇಬೇಕೆಂದು ಸೈತಾನನಿಗೆ ತಿಳಿಸಿದನು (ಯೋಬನು 2:3-6). ಸೈತಾನನು ಯೋಬನಿಗೂ ಹಾಗೂ ಅವನ ಮನೆಯವರಿಗೂ ಅನೇಕ ರೀತಿಯ ವಿಪತ್ತುಗಳಿಂದ ಬಾಧಿಸಿದನು. ಆದರೂ ಯೋಬನು ದೇವರನ್ನು ಸ್ತುತಿಸಿದನು ಮತ್ತು ಅವನ ಬಾಯಿಂದ ಒಂದು ಕೆಟ್ಟ ಮಾತಾದರೂ ಬರಲಿಲ್ಲ. ಈ ರೀತಿಯಾಗಿ ಅವನು ಸೈತಾನನ ಆರೋಪಗಳನ್ನು ಸುಳ್ಳೆಂದು ತೋರಿಸಿದನು.

ದೇವರು ಮತ್ತು ಸೈತಾನನ ನಡುವಣ ಮಹಾಹೋರಾಟದಲ್ಲಿ ಹಲವಾರು ನೀತಿನಿಯಮಗಳಿವೆ. ಪರಲೋಕದ ನ್ಯಾಯಾಲಯದಲ್ಲಿ ಕೆಲವಾರು ಸ್ಥಿರವಾದ ಪರಿಮಾಣಗಳಿವೆ, (Parameters) ಈ ಪರಿಮಾಣಗಳ ಇತಿಮಿತಿಯೊಳಗೆ ದೇವರ ವಿರುದ್ಧವಾಗಿ ಮಾಡಿದ ಆರೋಪಗಳನ್ನು ನಿರ್ವಿವಾದವಿಲ್ಲದೆ ಬಗೆಹರಿಸಿಕೊಳ್ಳಬೇಕು. ಆದರೆ ದೇವರ ಆಡಳಿತದ ಅಸ್ತಿವಾರ ಪವಿತ್ರವಾದ ಹಾಗೂ ವಿಶಿಷ್ಟವಾದ ಪ್ರೀತಿ ಎಂಬ ಸಿದ್ಧಾಂತವನ್ನು ಉಲ್ಲಂಘಿಸದೆ ಆತನ ಮೇಲೆ ಮಾಡಿರುವ ಆರೋಪಗಳು ಬಗೆಹರಿಸಲ್ಪಡಬೇಕು.

ಯೋಬನ ಪುಸ್ತಕದಲ್ಲಿ ತಿಳಿಸಿರುವ ಪರಲೋಕದ ಈ ದೃಶ್ಯಗಳು, ದೇವರು ಮತ್ತು ಸೈತಾನನ ನಡುವೆ ನಡೆಯುತ್ತಿರುವ ಮಹಾಹೋರಾಟವನ್ನು ಹಾಗೂ ಪರಲೋಕದಲ್ಲಿ ಆರಂಭವಾದ ಈ ಹೋರಾಟವು ಹೇಗೆ ಭೂಲೋಕದಲ್ಲಿ ಮುಂದುವರಿಯುತ್ತಿದೆ ಎಂಬ ವಾಸ್ತವಾಂಶವು ಆಕರ್ಷಕ ರೀತಿಯಲ್ಲಿ ನಿರೂಪಿಸಿದೆ.