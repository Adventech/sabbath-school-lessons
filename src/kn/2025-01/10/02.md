---
title:  ದೇವದೂತನು ತಡೆಯಲ್ಪಟ್ಟನು
date:   02/03/2025
---

ಅನ್ಯಜನಾಂಗಗಳ ದೇವತೆಗಳು ವೇಷ ಮರೆಸಿಕೊಂಡಿರುವ ದೆವ್ವಗಳೆಂದು ಶನಿವಾರದ ಪಾಠದಲ್ಲಿ ತಿಳಿದುಕೊಂದಿದ್ದೇವೆ. ಅಲ್ಲದೆ ಈ ಲೋಕದ ರಾಜರು, ಆಡಳಿತಗಾರರು ತೆಗೆದುಕೊಳ್ಳುವ ನಿರ್ಣಯಗಳ ಹಿಂದೆ ಸೈತಾನನು ಹಾಗೂ ಅವನ ಕೆಟ್ಟದೂತರು ಪ್ರಭಾವ ಬೀರುತ್ತಾರೆಂದು ಸತ್ಯವೇದದಲ್ಲಿಯೂ ಸಾಕ್ಷ್ಯಾಧಾರಗಳಿವೆ. ಅದು ಮಾತ್ರವಲ್ಲದೆ, ದೇವರಿಂದ ಕಳುಹಿಸಲ್ಪಟ್ಟ ದೇವದೂತರನ್ನೂ ಸಹ ಸೈತಾನನೆಂಬ ವೈರಿಯ ಈ ದುಷ್ಟಶಕ್ತಿಗಳು ವಿರೋಧಿಸುತ್ತವೆ.

`ದಾನಿಯೇಲನು 10:1-14ನೇ ವಚನಗಳನ್ನು ಓದಿರಿ. ಅದರಲ್ಲಿಯೂ ವಿಶೇಷವಾಗಿ 12:13ನೇ ವಚನಗಳ ಬಗ್ಗೆ ವಿಶೇಷ ಗಮನಹರಿಸಿ. ಈ ವಾಕ್ಯಗಳು ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಪ್ರಸ್ತುತತೆಗೆ ಸಂಬಂಧಪಟ್ಟಂತೆ ನಮಗೇನು ತಿಳಿಸುತ್ತವೆ? ದೇವರಿಂದ ಕಳುಹಿಸಲ್ಪಟ್ಟ ದೇವದೂತನು 21 ದಿನಗಳವರೆಗೆ ತಡೆಹಿಡಿಯಲ್ಪಟ್ಟನು ಎಂಬುದನ್ನು ನಾವು ಹೇಗೆ ಅರ್ಥಮಾಡಿಕೊಳ್ಳಬಹುದು?`

ದೇವರಿಂದ ಕಳುಹಿಸಲ್ಪಟ್ಟ ಒಬ್ಬ ದೇವದೂತನು 21 ದಿನಗಳ ಕಾಲ ಹೇಗೆ ತಡೆಹಿಡಿಯಲ್ಪಡಲು ಸಾಧ್ಯವಾಯಿತು? ಸರ್ವಶಕ್ತನಾದ ದೇವರು ಮನಸ್ಸು ಮಾಡಿದ್ದಲ್ಲಿ, ದಾನಿಯೇಲನ ಪ್ರಾರ್ಥನೆಗೆ ತಕ್ಷಣವೇ ಉತ್ತರಕೊಡಬಹುದಾಗಿತ್ತು. ದೇವರು ಒಬ್ಬ ದೇವದೂತನನ್ನು ನೇರವಾಗಿ ದಾನಿಯೇಲನಿಗೆ ಪ್ರತ್ಯಕ್ಷವಾಗುವಂತೆ ಮಾಡಬಹುದಾಗಿತ್ತು. ಆದರೂ, ದೇವರಿಂದ ಕಳುಹಿಸಲ್ಪಟ್ಟ ದೇವದೂತನನ್ನು ಪಾರಸೀಯ ರಾಜ್ಯದ ದಿವ್ಯಪಾಲಕನು ಇಪ್ಪತ್ತೊಂದು ದಿವಸ ತಡೆಹಿಡಿದನು. ಇದು ಹೇಗೆ ಸಾಧ್ಯವಾಯಿತು? ಇಲ್ಲಿ ಏನು ನಡೆಯುತ್ತಿದೆ?

ಶ್ರೀಮತಿ ವೈಟಮ್ಮನವರು 'ಪ್ರಾಫೆಟ್ಸ್ ಅಂಡ್ ಕಿಂಗ್ಸ್' ಪುಸ್ತಕದ 572ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಮೂರುವಾರಗಳ ಕಾಲ ಗಬ್ರಿಯೇಲ್ ದೇವದೂತನು ಅಂಧಕಾರದ ಶಕ್ತಿಗಳು ಪಾರಸೀಯ ರಾಜನಾದ ಕೊರೆಷನ ಮನಸ್ಸಿನ ಮೇಲೆ ಪ್ರಭಾವ ಬೀರುವುದನ್ನು ತಡೆಗಟ್ಟಲು ಅವುಗಳೊಂದಿಗೆ ಹೋರಾಡಿದನು. ದೇವಜನರಾದ ಯೆಹೂದ್ಯರ ಪರವಾಗಿ ಮಾಡಬೇಕಾಗಿದ್ದ ಎಲ್ಲವನ್ನೂ ದೇವರು ಮಾಡಿದ್ದಾಯಿತು. ಅಂತಿಮವಾಗಿ ದೇವರು ಜಯಗಳಿಸಿದನು; ಮೀಕಾಯೇಲ್ ದಿವ್ಯಪಾಲಕನು ಕೊರೇಷ ಮತ್ತು ಅವನ ಮಗನಾದ ಕಾ್ಯಂಬಿಸೆಸ್ನ ಕಾಲದಲ್ಲೆಲ್ಲಾ ವೈರಿಯಾದ ಸೈತಾನನ ದುಷ್ಟಶಕ್ತಿಯನ್ನು ಸಂಪೂರ್ಣ ನಿಯಂತ್ರಿಸಿದ್ದನು".

ಇಂತಹ ಮಹಾಹೋರಾಟದ ಮೂಲಕಾರಣವು ಬಯಲಾಗಬೇಕಾದಲ್ಲಿ, ದೇವರು ತನ್ನೆಲ್ಲಾ ಶಕ್ತಿಯನ್ನು ಪ್ರಯೋಗಿಸಬಾರದಾಗಿತ್ತು. ವೈರಿಯು ಕೆಲವು ನೈಜವಾದ ಸ್ವಾತಂತ್ರ್ಯವನ್ನು ನಿರ್ವಹಿಸಲು ಅವನಿಗೆ ಅಧಿಕಾರ ಕೊಡಬೇಕಾಗಿತ್ತು. ಸೈತಾನನ ಈ ಅಧಿಕಾರವನ್ನು ಮನಬಂದಂತೆ ಮೊಟಕುಗೊಳಿಸಬಾರದಾಗಿತ್ತು. ಅವನ ಸಹಜವಾದ ಗುಣ ಹಾಗೂ ದೇವರಿಗೆ ವಿರುದ್ಧವಾಗಿ ತಿರುಗಿಬಿದ್ದ ಕಾರಣ ಎಲ್ಲಾ ದೇವದೂತರಿಗೂ ಮತ್ತು ಇತರ ಲೋಕದವರೆಲ್ಲರಿಗೂ ತಿಳಿದುಬರಬೇಕು. ಕ್ರಿಸ್ತನು ಮತ್ತು ಸೈತಾನನ ಈ ಮಹಾಹೋರಾಟದಲ್ಲಿ ದೇವದೂತರೂ ಸಹ ತಮ್ಮ ಇತಿಮಿತಿಯಲ್ಲಿ ಕಾರ್ಯನಿರ್ವಹಿಸಬೇಕಾಗಿತ್ತು.

ಪ್ರೀತಿಯು ದೇವರ ಸರ್ಕಾರದ ಅಸ್ತಿವಾರವು ಅಂದರೆ ನೀತಿನಿಯಮವಾಗಿದೆ. ಈ ಕಾರಣದಿಂದ ಪ್ರೀತಿಸ್ವರೂಪನಾಗಿರುವ ಆತನು ಪ್ರೀತಿಯಿಂದಲೆ ತನ್ನ ಕಾರ್ಯ ಮಾಡುತ್ತಾನೆಯೇ ಹೊರತು ಬಲಾತ್ಕಾರ ಅಥವಾ ದಬ್ಬಾಳಿಕೆಯಿಂದಲ್ಲ. ದೇವರು ಪ್ರೀತಿಯ ಸಿದ್ಧಾಂತದ ಮೂಲಕ ಮಾತ್ರ ಕಾರ್ಯಮಾಡುತ್ತಾನೆಂಬ ಈ ಅಂಶವು, ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಸ್ವರೂಪವನ್ನು ಸ್ವಲ್ಪ ಮಟ್ಟಿಗೆ ಚೆನ್ನಾಗಿ ಅರ್ಥಮಾಡಿಕೊಳ್ಳಲು ಸಹಾಯವಾಗಿದೆ.

`ದಬ್ಬಾಳಿಕೆಯಿಂದಲ್ಲ, ಬದಲಾಗಿ ಪ್ರೀತಿಯಿಂದ ಕಾರ್ಯಮಾಡುವಾಗ, ನೀವು ಅದರ ಇತಿಮಿತಿಗಳೇನೆಂದು ತಿಳಿದುಕೊಂಡಿರಾ? ಅಧಿಕಾರಕ್ಕೂ ತನ್ನದೇ ಆದ ಇತಿಮಿತಿ ಎಂಬುವ ಅಂಶದಿಂದ ನೀವು ಕಲಿತ ಪಾಠವೇನು?`