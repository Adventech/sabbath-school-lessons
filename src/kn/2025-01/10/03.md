---
title:  ಪ್ರಕಟನೆ ಗ್ರಂಥದಲ್ಲಿ ತಿಳಿಸಿರುವ ಮಹಾಘಟಸರ್ಪ
date:   03/03/2025
---

ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಸಾರಾಂಶವು ಪ್ರಕಟನೆ ಪುಸ್ತಕದಲ್ಲಿ ನಿರೂಪಿಸಲ್ಪಟ್ಟಿದೆ. ಇಲ್ಲಿ ಸೈತಾನನನ್ನು ದೇವರಿಗೆ ವಿರೋಧಿಯಾಗಿರುವ ಮತ್ತು ಲೋಕದ ಜನರನ್ನು ಮರುಳುಗೊಳಿಸುವ ಮಹಾಘಟಸರ್ಪನೆಂದು ತಿಳಿಸಲಾಗಿದೆ (ಪ್ರಕಟನೆ 12:9).

`ಪ್ರಕಟನೆ 13:1-8ನೇ ವಚನದಲ್ಲಿ ಸೈತಾನನೆಂಬ ಘಟಸರ್ಪನ ಅಧಿಕಾರ ವ್ಯಾಪಿ್ತಯ ಬಗ್ಗೆ ಏನು ತಿಳಿಸಲಾಗಿದೆ?`

ಸೈತಾನನು ದೇವರು ಮತ್ತು ಆತನ ದೂತರ ಮೇಲೆ ಯುದ್ಧಮಾಡಿದನು (ಪ್ರಕಟನೆ 12:1-6; 7-9). ಅದು ಮಾತ್ರವಲ್ಲದೆ ಇತಿಹಾಸದಾದ್ಯಂತ ಭೂಲೋಕದ ರಾಜ್ಯಗಳ ಮೂಲಕ ದೇವಜನರನ್ನು ಹಿಂಸೆ ಪಡಿಸುವುದಕ್ಕೆ ಪ್ರಚೋದಿಸಿದವನೂ ಆಗಿದ್ದಾನೆಂದು ವಿವರಿಸಲಾಗಿದೆ.

ಸಮುದ್ರದಿಂದ ಏರಿಬಂದ ಮೃಗಕ್ಕೆ "...ಘಟಸರ್ಪನು ಶಕ್ತಿಯನ್ನೂ, ಸಿಂಹಾಸನವನ್ನೂ ಹಾಗೂ ಮಹಾಅಧಿಕಾರವನ್ನು ಕೊಟ್ಟನು (ಪ್ರಕಟನೆ 13:2; 13:5; 17:13,14). ಈ ಮೃಗಕ್ಕೆ "ಬಡಾಯಿ ಮಾತುಗಳನ್ನೂ, ದೂಷಣೆಯ ಮಾತುಗಳನ್ನೂ ಆಡುವ ಬಾಯಿಕೊಡಲ್ಪಟ್ಟಿತು. ಅಲ್ಲದೆ ನಾಲ್ವತ್ತೆರಡು ತಿಂಗಳ ಪರ್ಯಂತರ ತನ್ನ ಕಾರ್ಯಗಳನ್ನು ನಡೆಸುವ ಅಧಿಕಾರವೂ ಅದಕ್ಕೆ ಕೊಡಲ್ಪಟ್ಟಿತು..." (13:5).

ಈ ವಾಕ್ಯಗಳ ಪ್ರಕಾರ ಘಟಸರ್ಪನಾದ ಸೈತಾನನು ಮೃಗಕ್ಕೆ (ಅಂದರೆ ಈ ಲೋಕದಲ್ಲಿ ಧಾರ್ಮಿಕ ಮತ್ತು ರಾಜಕೀಯ ಶಕ್ತಿಗೆ) ತನ್ನ ಕಾರ್ಯಗಳನ್ನು ನಡೆಸುವ ಅಧಿಕಾರವನ್ನೂ ಕೊಟ್ಟನು. ಈ ಶಕ್ತಿಯು ದೇವರೊಬ್ಬನಿಗೆ ಮಾತ್ರ ಸಲ್ಲಬೇಕಾದ ಆರಾಧನೆಯನ್ನು ಬಲಾತ್ಕಾರದಿಂದ ಕಸಿದುಕೊಳ್ಳಲು ತನ್ನ ಅಧಿಕಾರವನ್ನು ಉಪಯೋಗಿಸುತ್ತದೆ. ಸಮುದ್ರದಿಂದ ಏರಿಬಂದ ಮೃಗವು ದೇವರ ಹೆಸರನ್ನು ದೂಷಿಸುತ್ತದೆ. ಅಲ್ಲದೆ ದೇವಜನರೊಂದಿಗೆ ಯುದ್ಧಮಾಡಿ ಅವರ ಮೇಲೆ ಅಲ್ಪಕಾಲದವರೆಗೆ ಜಯಹೊಂದುತ್ತದೆ. ಈ ಲೋಕವನ್ನು ತನ್ನ ಕುಟಿಲತಂತ್ರದಿಂದ ಬಲಾತ್ಕಾರವಾಗಿ ವಶಪಡಿಸಿಕೊಂಡಿರುವ ಘಟಸರ್ಪನಾದ ಸೈತಾನನು ಸಮುದ್ರದಿಂದ ಏರಿಬಂದ ಮೃಗ ಅಂದರೆ ರೋಮನ್ ಕಥೋಲಿಕ್ ಸಭೆಗೆ ತನ್ನ ಸಿಂಹಾಸನವನ್ನೂ ಮತ್ತು ಅಧಿಕಾರವನ್ನೂ ಕೊಟ್ಟನು.

ಆದಾಗ್ಯೂ, ಸೈತಾನನು ಮತ್ತು ಅವರ ಪರವಾಗಿ ಕಾರ್ಯಮಾಡುವ ಅವನ ಏಜಂಟರಿಗೂ ತಮ್ಮದೇ ಆದ ಇತಿಮಿತಿಗಳಿವೆ ಎಂದು ಸ್ಪಷ್ಟವಾಗುತ್ತದೆ. ಈ ವಿಷಯವಾಗಿ ಅಪೋಸ್ತಲನಾದ ಯೋಹಾನನು ಪ್ರಕಟನೆ 12:12ನೇ ವಚನದಲ್ಲಿ- "ಪರಲೋಕವೇ, ಅದರಲ್ಲಿ ವಾಸಮಾಡುವವರೇ, ಹರ್ಷಗೊಳ್ಳಿರಿ. ಭೂಮಿಯೇ, ಸಮುದ್ರವೇ, ನಿಮ್ಮ ದುರ್ಗತಿಯನ್ನು ಏನು ಹೇಳಲಿ? ಸೈತಾನನು ತನಗಿರುವ ಕಾಲವು ಸ್ವಲ್ಪವೆಂದು ತಿಳಿದು ಮಹಾರೌದ್ರವುಳ್ಳವನಾಗಿ ನಿಮ್ಮ ಕಡೆಗೆ ಇಳಿದುಬಂದಿದ್ದಾನೆ" ಎಂದು ತಿಳಿಸುತ್ತಾನೆ.

ತನಗಿರುವ ಕಾಲವು ಸ್ವಲ್ಪವೆಂದು ಸೈತಾನನು ತಿಳಿದಿದ್ದಾನೆ ಪ್ರಕಟನೆಯಲ್ಲಿ ತಿಳಿಸಿರುವ ಘಟನೆಗಳು ಪ್ರವಾದನೆಗೆ ತಕ್ಕಂತೆ ಮುಂದುವರಿಯುತ್ತಿವೆ (12:14; 13:5). ಈ ದುಷ್ಟಶಕ್ತಿಗಳ ಅಧಿಕಾರಕ್ಕೆ ಇತಿಮಿತಿಗಳಿವೆ ಹಾಗೂ ಅವುಗಳ ಅಧಿಕಾರವು ಕೊನೆಗೊಳ್ಳುತ್ತದೆಂದು ಈ ವಾಕ್ಯಗಳು ತಿಳಿಸುತ್ತವೆ. ಅಂತಿಮವಾಗಿ ಈ ಹೋರಾಟದಲ್ಲಿ ದೇವರು ಜಯಹೊಂದುತ್ತಾನೆ. "ದೇವರು (ತನ್ನ) ಜನರ ಕಣ್ಣೀರನ್ನೆಲ್ಲಾ ಒರಸಿ ಬಿಡುವನು. ಇನ್ನು ಮರಣವಿರುವುದಿಲ್ಲ; ಇನ್ನೂ ದುಃಖವಾಗಲಿ ಗೋಳಾಟವಾಗಲಿ ಇರುವುದಿಲ್ಲ. ಮೊದಲಿದ್ದದ್ದೆಲ್ಲಾ ಇಲ್ಲದೆ ಹೋಯಿತು" (ಪ್ರಕಟನೆ 21:14).

`ಕೊನೆಯಲ್ಲಿ ಒಳ್ಳೆತನವು ದುಷ್ಟತನದ ಮೇಲೆ ಶಾಶ್ವತವಾಗಿ ಜಯಹೊಂದುತ್ತದೆ. ಈ ಅದ್ಭುತವಾದ ವಾಗ್ದಾನವನ್ನು ನಾವು ಎಂದಿಗೂ ಮರೆಯಬಾರದೆಂಬುದು ಯಾಕೆ ಪ್ರಾಮುಖ್ಯವಾಗಿದೆ?`