---
title:  ಈ ಲೋಕದ (ತಾತ್ಕಾಲಿಕ) ಅಧಿಪತಿ
date:   05/03/2025
---

ನಮಗೆ ತಿಳಿದಂತೆ ಈ ಮಹಾಹೋರಾಟದಲ್ಲಿ ಸೈತಾನನು ಹಾಗೂ ಅವನ ಸಂಗಡಿಗರಾದ ದೂತರು ಒಂದು ರೀತಿಯ ಒಪ್ಪಂದದ ನೀತಿನಿಯಮಗಳ ಪ್ರಕಾರ ಈ ಲೋಕದಲ್ಲಿ ತಾತ್ಕಾಲಿಕವಾಗಿ ಮಹತ್ವವಾದ ಅಧಿಕಾರ ಹೊಂದಿದ್ದಾರೆ.

ಒಪ್ಪಂದದ ಈ ನೀತಿನಿಯಮಗಳು ವೈರಿಯಾದ ಸೈತಾನನು ಹಾಗೂ ಅವನ ದೂತರ ಕಾರ್ಯಗಳನ್ನು ಇತಿಮಿತಿಗೊಳಿಸುತ್ತವೆ. ಅಲ್ಲದೆ ಸೈತಾನನಿಗೆ ತನ್ನ ಮಿತಿಯಲ್ಲಿ ನಡೆಸುವ ಕೆಟ್ಟಕಾರ್ಯಗಳನ್ನು ನಾಶಮಾಡಲಿಕ್ಕೆ ಅಥವಾ ಕಡಿಮೆ ಮಾಡುವ ದೇವರ ಕಾರ್ಯಗಳಿಗೂ ತಾತ್ಕಾಲಿಕವಾಗಿ ಮಿತಿ ಹೇರುತ್ತದೆ. ದೇವರು ತಾನು ಮಾಡಿರುವ ಒಪ್ಪಂದದ ನಿಯಮಗಳನ್ನು ಎಂದಿಗೂ ಸಹ ಉಲ್ಲಂಘಿಸುವುದಿಲ್ಲ- ವಾದ್ದರಿಂದ ಸೈತಾನನಿಗೆ ಈ ಲೋಕದ ಆಧಿಪತ್ಯವನ್ನು ತಾತ್ಕಾಲಿಕವಾಗಿ ಕೆಲವು ಇತಿಮಿತಿಯಲ್ಲಿ ನೀಡಿದ್ದಾನೆ. ಈ ಕಾರಣದಿಂದ ದೇವರು ತನ್ನ ಮುಂದಿನ ಕಾರ್ಯ ವಿಧಾನವನ್ನು ತಾತ್ಕಾಲಿಕವಾಗಿಯೂ ನೈತಿಕವಾಗಿಯೂ ಇತಿಮಿತಿಯಲ್ಲಿಟ್ಟಿದ್ದಾನೆ. ಆದರೆ ದೇವರ ಮಹಾಶಕ್ತಿ, ಸಾಮರ್ಥ್ಯವು ಯಾವುದೇ ರೀತಿಯಲ್ಲಿಯೂ ಕಡಿಮೆ- ಯಾಗಿಲ್ಲವೆಂಬುದನ್ನು ನೆನಪಿನಲ್ಲಿಡಬೇಕು.

ಹೊಸ ಒಡಂಬಡಿಕೆಯಲ್ಲಿ ಬೆಳಕಿನ ಮತ್ತೂ ಕತ್ತಲಿನ ರಾಜ್ಯಗಳ ನಡುವಣ ಹೋರಾಟವನ್ನು ತಿಳಿಸುತ್ತವೆ. ಈ ಅಂಧಕಾರವು ಸೈತಾನನಿಂದಲೂ ಮತ್ತು ಅವನು ದಂಗೆ ಎದ್ದ ಪರಿಣಾಮವಾಗಿ ಉಂಟಾಗಿದೆ. ಸೈತಾನನ ಕಾರ್ಯಗಳನ್ನು ಅಂದರೆ ಅವನ ರಾಜ್ಯವನ್ನು ನಾಶಮಾಡುವುದು ಕ್ರಿಸ್ತನು ಈ ಲೋಕಕ್ಕೆ ಬಂದ ಉದ್ದೇಶಗಳಲ್ಲಿ ಒಂದಾಗಿದೆ. ಈ ವಿಷಯವಾಗಿ ಯೋಹಾನನು ".... ಸೈತಾನನ ಕೆಲಸಗಳನ್ನೂ ಲಯಮಾಡುವುದಕ್ಕೋಸ್ಕರವೇ ದೇವಕುಮಾರನು ಪ್ರತ್ಯಕ್ಷನಾದನು" ಎಂದು ತಿಳಿಸುತ್ತಾನೆ (1 ಯೋಹಾನನು 3:8).

ಆದಾಗ್ಯೂ ದೇವರ ಕಾರ್ಯಗಳನ್ನು ಇತಿಮಿತಿಗೊಳಿಸುವ ಕೆಲವು ನಿಯಮಗಳಿವೆ. ಆದರೆ ಆತನು ತನ್ನ ಸರ್ಕಾರದ ಸಿದ್ಧಾಂತಗಳಿವೆ ಸತ್ಯಸಂಧನಾಗಿರುತ್ತಾನೆ. ಇಂತಹ ಇತಿಮಿತಿಗಳಲ್ಲಿ ಕೆಲವು ಈ ರೀತಿ ಇವೆ; ಮೊದಲನೆಯದಾಗಿ ದೇವರು ತಾನು ಉಂಟುಮಾಡಿರುವ ಮನುಷ್ಯರಿಗೆ ಆಯ್ಕೆಯ ಮುಕ್ತ ಸ್ವಾತಂತ್ರ್ಯ ನೀಡಿರುವುದು ಮತ್ತು ಎರಡನೆಯದಾಗಿ ನೈತಿಕ ಹೊಣೆಯ ಒಪ್ಪಂದದ ನೀತಿನಿಯಮಗಳು (ಈ ನಿಯಮಗಳು ರಹಸ್ಯವಾಗಿರುವುದರಿಂದ ಸದ್ಯಕ್ಕೆ ನಾವು ಅದರಲ್ಲಿ ಪಾಲುದಾರರಲ್ಲ). ದೇವರ ಕಾರ್ಯಗಳಿಗೆ ಈ ನಿಯಮಗಳು ಅಡೆತಡೆ ಮತ್ತು ಇತಿಮಿತಿಯಲ್ಲಿರುವುದರಿಂದ, ಈ ಲೋಕದಿಂದ ದುಷ್ಟತನವನ್ನು ತಕ್ಷಣದಲ್ಲಿ ನಾಶಮಾಡಲು ಆತನಿಗೆ ನೈತಿಕವಾಗಿ ತಾತ್ಕಾಲಿಕವಾಗಿ ಸಾಧ್ಯವಾಗುತ್ತಿಲ್ಲ. ಈ ಕಾರಣದಿಂದ ಲೋಕದಲ್ಲಿ ಕಷ್ಟಸಂಕಟ, ದುಷ್ಟತನವು ಮುಂದುವರಿಯುತ್ತಲೇ ಇದೆ. ಇದರಿಂದ ಅನೇಕರು ದೇವರ ಅಸ್ತಿತ್ವದ ಬಗ್ಗೆ ಅಥವಾ ಆತನ ಒಳ್ಳೇತನದ ವಿಷಯವಾಗಿ ಸಂಶಯ ವ್ಯಕ್ತಪಡಿಸುವುದಕ್ಕೆ ಅವಕಾಶ ನೀಡಿದೆ. ಆದರೆ ಈ ಮಹಾಹೋರಾಟದ ಹಿನ್ನೆಲೆಯನ್ನು ನಾವು ಅರ್ಥಮಾಡಿಕೊಂಡಾಗ ಮತ್ತು ದುಷ್ಟತನವನ್ನು ನಾಶಮಾಡುವುದಕ್ಕೆ ತಾತ್ಕಾಲಿಕವಾಗಿ ದೇವರಿಗೆ ತನ್ನದೇ ಆದ ಇತಿಮಿತಿಗಳಿವೆ ಎಂದು ತಿಳಿದಾಗ, ಲೋಕದಲ್ಲಿ ದುಷ್ಟತನ ಯಾಕೆ ಇದೆ ಎಂಬುದನ್ನು ಸ್ವಲ್ಪಮಟ್ಟಿಗೆ ಮನವರಿಕೆ ಮಾಡಿಕೊಳ್ಳಬಹುದು. ಆದರೆ ಅಂತಿಮವಾಗಿ ದೇವರು ದುಷ್ಟತನವನ್ನು ಸಂಪೂರ್ಣವಾಗಿ ನಾಶಮಾಡಿ ಜಯಹೊಂದುತ್ತಾನೆಂದು ನಾವು ನೆನಪಿನಲ್ಲಿಡಬೇಕು.

`ಯೇಸುವು ಸೈತಾನನನ್ನು 'ಇಹಲೋಕಾಧಿಪತಿ' ಎಂದು ಕರೆದಿದ್ದಾನೆ. ಇದು ಈ ಲೋಕದಲ್ಲಿ ದುಷ್ಟತನವು ತುಂಬಿರುವುದಕ್ಕೆ ಕಾರಣವೇನೆಂದು ನಾವು ಸ್ವಲ್ಪ ಮಟ್ಟಿಗೆ ತಿಳಿದುಕೊಳ್ಳಲು ಸಹಾಯಕವಾಗಿದೆ. ಆದರೆ ಸೈತಾನನ ಆಧಿಪತ್ಯವು ತಾತ್ಕಾಲಿಕವಾಗಿದ್ದು, ಸ್ವಲ್ಪಕಾಲ ಮಾತ್ರ ಇರುತ್ತದೆಂಬ ವಿಷಯವು ನಮಗೆ ಹೇಗೆ ಸಮಾಧಾನ ಕೊಡುತ್ತದೆ?`