---
title:  ಹೆಚ್ಚಿನ ಚಿಂತನೆ
date:   07/03/2025
---

ಶ್ರೀಮತಿ ವೈಟಮ್ಮನವರು ಬರೆದ 'ಟೆಸಿÖಮೊನೀಸ್ ಫಾರ್ ದಿ ಚರ್ಚ್' ಸಂಪುಟ 1, 341-347ನೇ ಪುಟಗಳನ್ನು ಓದಿರಿ. ಅದೇ ಪುಸ್ತಕದ 341ನೇ ಪುಟದಲ್ಲಿ ಹೀಗೆ ತಿಳಿಸಲಾಗಿದೆ:

"ಪಾಪ ಮಾಡಿದ ಮನುಷ್ಯನು ಕಾನೂನು ಬದ್ಧವಾಗಿ ಸೈತಾನನ ಸೆರೆಯಾಳಾಗಿದ್ದಾನೆ. ಮಹಾವೈರಿಯಾದ ಅವನ ಅಧಿಕಾರದಿಂದ ನಮ್ಮನ್ನು ಬಿಡಿಸುವುದೇ ಕ್ರಿಸ್ತನ ದೈವನಿಯಮಿತ ಕಾರ್ಯವಾಗಿದೆ. ಮಾನವರಾದ ನಾವು ಸಹಜವಾಗಿಯೇ ಸೈತಾನನ ಸಲಹೆ ಸೂಚನೆಗಳನ್ನು ಅನುಸರಿಸುವ ಒಲವು ಹೊಂದಿದ್ದೇವೆ. ಕ್ರಿಸ್ತನ ಮಾರ್ಗದರ್ಶನ ಮತ್ತು ಆತ್ಮನ ಬಲವಿಲ್ಲದಿದ್ದಲ್ಲಿ, ಭಯಂಕರ ವೈರಿಯಾದ ಸೈತಾನನನ್ನು ನಾವು ಯಶಸ್ವಿಯಾಗಿ ಎದುರಿಸಲು ಸಾಧ್ಯವಿಲ್ಲ. ದೇವರು ಮಾತ್ರ ಅವನ ಶಕ್ತಿಯನ್ನು ನಿಯಂತ್ರಿಸುತ್ತಾನೆ. ಅವನು ಗಜಿðಸುವ ಸಿಂಹದೋಪಾದಿಯಲ್ಲಿ ಯಾರನ್ನು ನುಂಗಲಿ ಎಂದು ತಿರುಗಾಡುತ್ತಿದ್ದಾನೆ.

"ದೇವಜನರು ಸೈತಾನನ ಈ ಕುತಂತ್ರವನ್ನು ಮನದಟ್ಟು ಮಾಡಿಕೊಂಡು ಅವನ ಬಲೆಯಿಂದ ತಪ್ಪಿಸಿಕೊಳ್ಳುವುದು ಬಹಳ ಮುಖ್ಯವಾಗಿದೆ. ದೇವರ ಮಕ್ಕಳ ವಿರುದ್ಧವಾಗಿ ತನ್ನ ಕೊನೆಯ ಪ್ರಯತ್ನವಾಗಿ, ಅವರನ್ನು ವಂಚಿಸಲು ಅವನು ಸಿದ್ಧತೆ ಮಾಡಿಕೊಳ್ಳುತ್ತಿದ್ದಾನೆ. ಇಂತಹ ಮೋಸಗಾರನು ತಾನಲ್ಲವೆಂದು ನಾವು ತಿಳಿದುಕೊಳ್ಳಬೇಕೆಂದು ಸೈತಾನನು ಪ್ರಯತ್ನಿಸುತ್ತಾನೆ. ಈ ವಿಷಯವಾಗಿ ಪೌಲನು 2 ಕೊರಿಂಥ 11:14ನೇ ವಚನದಲ್ಲಿ "ಇದೇನೂ, ಆಶ್ಚರ್ಯವಲ್ಲ, ಸೈತಾನನು ತಾನೇ ಪ್ರಕಾಶರೂಪವುಳ್ಳದೇವದೂತನ ವೇಷವನ್ನು ಹಾಕಿಕೊಳ್ಳುತ್ತಾನೆ...." ಎಂದು ತಿಳಿಸುತ್ತಾನೆ. ತಮ್ಮನ್ನು ತಾವೇ ಮೋಸಗೊಳಿಸಿಕೊಳ್ಳುವ ಕೆಲವರು ಸೈತಾನನೆಂಬುವವನು ಇಲ್ಲವೇ ಇಲ್ಲವೆಂದು ವಾದಿಸುತ್ತಾರೆ. ಅಂಥವರು ಅವನಿಗೆ ಸುಲಭವಾಗಿ ವಶವಾಗುತ್ತಾರೆ ಹಾಗೂ ಅವರ ಮೂಲಕ ಸೈತಾನನು ಹೆಚ್ಚಿನ ಕೆಲಸ ಮಾಡುತ್ತಾನೆ. ದೇವರ ಮಕ್ಕಳು ಕ್ರಿಸ್ತನಲ್ಲಿ ದೃಢ ಭರವಸೆ ಹೊಂದಿರುವಾಗ ಅವರು ತನ್ನ ವಂಚನೆಗೆ ಒಳಗಾಗುವುದಿಲ್ಲವೆಂದು ಸೈತಾನನಿಗೆ ಚೆನ್ನಾಗಿ ತಿಳಿದಿದೆ. ಮಹಾಜಯಶಾಲಿಯಾದ ಕ್ರಿಸ್ತನಲ್ಲಿ ಆತುಕೊಂಡಾಗ, ಸತ್ಯದಲ್ಲಿ ನಂಬಿಕೆಯಿಟ್ಟಿರುವ ಅತ್ಯಂತ ದುರ್ಬಲನಾದ ವ್ಯಕ್ತಿಯೂ ಸಹ ವೈರಿಯಾದ ಸೈತಾನನನ್ನು ಹಾಗೂ ಅವನ ದುಷ್ಟದೂತರನ್ನು ಯಶಸ್ವಿಯಾಗಿ ಎದುರಿಸಬಹುದು. ಸೈತಾನನು ಕುತಂತ್ರಿಯಾಗಿರುವುದರಿಂದ, ಅವನು ಎಂದೂ ಸಹ ಧೈರ್ಯವಾಗಿಯೂ, ಬಹಿರಂಗವಾಗಿಯೂ ಶೋಧನೆಗಳನ್ನು ತರುವುದಿಲ್ಲ. ಆದರೆ ಅವನು ನಮಗೆ ತಿಳಿಯದ ರೀತಿಯಲ್ಲಿ ವೇಷಹಾಕಿ ಮರೆಸಿಕೊಂಡು ಅವಿಧೇಯರು ಮತ್ತು ಭಕ್ತಿಹೀನರ ಮೂಲಕ ನಮ್ಮನ್ನು ಶೋಧನೆಗೆ ಒಳಪಡಿಸಲು ಪ್ರಯತ್ನಿಸುತ್ತಾನೆ".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಕಾನೂನು ಬದ್ಧವಾಗಿ ಸೈತಾನನ ಬಂಧಿಯಾಗಿರುವುದು ಎಂಬುದರ ಅರ್ಥವೇನು? ದೆವ್ವವು ಮನುಷ್ಯರಾದ ನಮ್ಮ ಮೇಲೆ ತನಗಿಷ್ಟಬಂದದ್ದನ್ನು ಮಾಡಬಲ್ಲನೆಂದು ಇದರ ಅರ್ಥವೇ?`

`ವಿಶ್ವಕ್ಕೆ ಸಂಬಂಧಿಸಿದ ಈ ಮಹಾಹೋರಾಟದಲ್ಲಿ ದೇವರು ಸೈತಾನನಿಗೆ ತಾತ್ಕಾಲಿಕವಾಗಿಯಾದರೂ, ಯಾಕೆ ಅವಕಾಶ ಕೊಟ್ಟಿದ್ದಾನೆ?`

`ಕ್ರೈಸ್ತರೂ ಸೇರಿದಂತೆ ಇತರ ಧರ್ಮಕ್ಕೆ ಸೇರಿದವರಲ್ಲಿ ಅನೇಕರು ಸೈತಾನನೆಂಬುವವನು ಇಲ್ಲವೆಂದು ಹೇಳುತ್ತಾರೆ. ಸೈತಾನನನ್ನು ನಾವು ಕಣ್ಣಾರೆ ನೋಡಿಲ್ಲವಾದರೂ, ಅವನು ಇದ್ದಾನೆಂಬ ಸಾಕ್ಷ್ಯಾಧಾರಗಳ ಮೂಲಕ ಅವನ ಅಸ್ತಿತ್ವವನ್ನು ನಿರಾಕರಿಸಿ ದೊಡ್ಡ ಮೋಸಕ್ಕೆ ಒಳಗಾಗುತ್ತಿರುವವರಿಗೆ ನಾವು ಹೇಗೆ ಸಹಾಯ ಮಾಡಬಹುದು?`