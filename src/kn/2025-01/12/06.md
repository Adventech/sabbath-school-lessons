---
title:  ನನ್ನ ನೆರೆಯವನು ಯಾರು?
date:   20/03/2025
---

ನಿನ್ನ ದೇವರಾದ ಕರ್ತನನ್ನು ಪೂರ್ಣಹೃದಯದಿಂದ ಪ್ರೀತಿಸಬೇಕು ಹಾಗೂ ನಿನ್ನ ನೆರೆಯವನನ್ನು ನಿನ್ನಂತೆಯೇ ಪ್ರೀತಿಸಬೇಕು - ಇವೆರಡೂ ಎಲ್ಲವುಗಳಿಗಿಂತಲೂ ದೊಡ್ಡ ಆಜ್ಞೆಗಳು ಎಂದು ಯೇಸು ತಿಳಿಸಿದ್ದಾನೆ (ಲೂಕ 10:27). ಆದರೆ ಪ್ರಶ್ನೆಯನ್ನು ಕೇಳಿದ ಧರ್ಮೋಪದೇಶಕನು ತನ್ನನ್ನು ನೀತಿವಂತನೆಂದು ತೋರಿಸಿಕೊಳ್ಳುವುದಕ್ಕೆ ಅಪೇಕ್ಷಿಸಿ - ನನ್ನ ನೆರೆಯವನು ಯಾರು? ಎಂದು ಯೇಸುವನ್ನು ಕೇಳುತ್ತಾನೆ (10:29). ಅದಕ್ಕೆ ಪ್ರತ್ಯುತ್ತರವಾಗಿ ಯೇಸುಸ್ವಾಮಿಯು ನಮಗೆಲ್ಲರಿಗೂ ಪರಿಚಿತವಾಗಿರುವ ಒಳ್ಳೇ ಸಮಾರ್ಯದವನ ಸಾಮ್ಯವನ್ನು ತಿಳಿಸುತ್ತಾನೆ.

`ಲೂಕ 10:25-37ನೇ ವಚನಗಳಲ್ಲಿ ತಿಳಿಸಿರುವ ಒಳ್ಳೇ ಸಮಾರ್ಯದವನ ಕುರಿತಾದ ಸಾಮ್ಯವನ್ನು ಓದಿರಿ. ಮಾನವ ಇತಿಹಾಸದಾದ್ಯಂತ ಬಲಿಷ್ಠರು ದುರ್ಬಲರ ಮೇಲೆ ನಡೆಸಿದ ಅನ್ಯಾಯ, ಅತ್ಯಾಚಾರ, ಅಕ್ರಮಗಳನ್ನು ಗಮನಿಸುವಾಗ ಈ ಸಾಮ್ಯವು ಕರುಣೆ ಹಾಗೂ ನ್ಯಾಯವನ್ನು ಆಚರಿಸಬೇಕೆಂಬುದರ ಪ್ರಾಮುಖ್ಯತೆಯ ಬಗ್ಗೆ ನಮಗೇನು ತಿಳಿಸುತ್ತದೆ?`

ಯೇಸುವು ನ್ಯಾಯದ ಬಗ್ಗೆ ಕೇವಲ ಮಾತಾಡಲಿಲ್ಲ, ಅದನ್ನು ಜನರು ಅನುಸರಿಸಬೇಕೆಂದೂ ಸಹ ಒತ್ತಿ ಹೇಳಿದನು. ಅದಕ್ಕಾಗಿಯೇ ಆತನು ಈ ಲೋಕಕ್ಕೆ ಬಂದನು. ನ್ಯಾಯವನ್ನು ಅನುಸರಿಸಿ ನಡೆಯಬೇಕೆಂಬ ಪ್ರವಾದನಾ ಕರೆಯನ್ನು ಆತನು ನೆರವೇರಿಸಿದನು (ಯೆಶಾಯ 61:1,2). ಆತನು ಎಲ್ಲಾ ಜನಾಂಗಗಳು ಅದರಲ್ಲಿಯೂ ವಿಶೇಷವಾಗಿ ಎಲ್ಲಾ ರೀತಿಯ ಬಿಡುಗಡೆಗಾಗಿ ತವಕಪಡುತ್ತಿದ್ದ ಜನರು ತಮ್ಮನ್ನು ರಕ್ಷಿಸುವವನು ಯಾವಾಗ ಬಂದಾನೆಂದು ಹಾರೈಸುತ್ತಿದ್ದ ವ್ಯಕ್ತಿಯಾಗಿದ್ದನು.

ವೈರಿಯಾದ ಸೈತಾನನು ದೇವರ ಸಿಂಹಾಸನವನ್ನೂ ಹಾಗೂ ಅಧಿಕಾರವನ್ನೂ ಅನ್ಯಾಯವಾಗಿ ಬಲಾತ್ಕಾರದಿಂದ ವಶಪಡಿಸಿಕೊಳ್ಳಬೇಕೆಂದು ಆಶಿಸಿದನು. ಆದರೆ ನಮ್ಮ ಕರ್ತನಾದ ಕ್ರಿಸ್ತನು ತನ್ನನ್ನು ತಾನೇ ಬರಿದು ಮಾಡಿಕೊಂಡು ದಾಸನಂತೆ ತಗ್ಗಿಸಿಕೊಂಡನು ಹಾಗೂ ಪಾಪಿಗಳು ಅನ್ಯಾಯ, ದಬ್ಬಾಳಿಕೆಗೆ ಒಳಗಾದವರೊಂದಿಗೆ ತನ್ನನ್ನು ಗುರುತಿಸಿಕೊಂಡನು. ಅಲ್ಲದೆ ನ್ಯಾಯವನ್ನು ಸ್ಥಾಪಿಸುವುದಕ್ಕೋಸ್ಕರ ಪ್ರೀತಿಯಿಂದಲೇ ಪಾಪಿಗಳಾದ ನಮಗೆ ತನ್ನನ್ನು ಬಲಿಯಾಗಿ ಅರ್ಪಿಸುವುದರ ಮೂಲಕ ವೈರಿಯಾದ ಸೈತಾನನನ್ನು ಸೋಲಿಸಿದನು. ಧರ್ಮಶಾಸ್ತ್ರದಲ್ಲಿ ಗೌರವವಾದದ್ದನ್ನು ಅಂದರೆ ನ್ಯಾಯವನ್ನೂ, ಕರುಣೆಯನ್ನು ನಂಬಿಕೆಯನ್ನು ಸ್ಥಿರಪಡಿಸುವುದಕ್ಕಾಗಿ ಕ್ರಿಸ್ತನು ತನ್ನ ಪ್ರಾಣಕೊಟ್ಟನು. ಅಂದಮೇಲೆ ನಾವು ನೀತಿ, ನ್ಯಾಯ ಕರುಣೆಯನ್ನು ಅನುಸರಿಸದಿದ್ದಲ್ಲಿ, ಸತ್ಯವೇದದಲ್ಲಿ ಗೌರವವಾದದ್ದನ್ನು ಕೈಕೊಂಡು ನಡೆಯುವುದಕ್ಕೆ ಹೇಗೆ ಸಾಧ್ಯ?

"ಆತನು (ದೇವರು) ನೀತಿಗನುಸಾರವಾಗಿ ಲೋಕಕ್ಕೆ ನ್ಯಾಯತೀರಿಸುವನು, ಆತನು ಜನಾಂಗಗಳಿಗೆ ಸತ್ಯವಾಗಿಯೇ ತೀರ್ಪುಕೊಡುವನು. ಯೆಹೋವನು ಕುಗ್ಗಿಹೋದವರಿಗೆ ಆಶ್ರಯವೂ, ಆಪತ್ಕಾಲದಲ್ಲಿ ದುರ್ಗವೂ ಆಗಿರುವನು" ಎಂದು ದಾವೀದನು ಹೇಳಿದ್ದಾನೆ (ಕೀರನೆ 9:8,9). ಅದೇ ರೀತಿಯಲ್ಲಿ 146:7-9ನೇ ವಚನಗಳು- "ಹಿಂಸೆಗೆ ಗುರಿಯಾದವರ ನ್ಯಾಯವನ್ನು ಸ್ಥಾಪಿಸುವವನೂ, ಹಸಿದವರಿಗೆ ಆಹಾರವನ್ನು ಕೊಡುವವನು ದೇವರೇ. ಯೆಹೋವನು ಸೆರೆಯಲ್ಲಿರುವವರನ್ನು ಬಿಡಿಸುತ್ತಾನೆ. ಯೆಹೋವನು ಕುರುಡರಿಗೆ ಕಣ್ಣುಕೊಡುತ್ತಾನೆ. ಯೆಹೋವನು ಕುಗ್ಗಿದವರನ್ನು ಉದ್ಧರಿಸುತ್ತಾನೆ. ಆತನು ನೀತಿವಂತರನ್ನು ಪ್ರೀತಿಸುತ್ತಾನೆ. ಆತನು ಪರದೇಶದವರನ್ನು ಕಾಪಾಡುತ್ತಾನೆ. ಯೆಹೋವನು ಅನಾಥರಿಗೂ, ವಿಧವೆಯರಿಗೂ ಆಧಾರವಾಗಿದ್ದಾನೆ. ಆದರೆ ದುಷ್ಟರ ಮಾರ್ಗವನ್ನು ಡೊಂಕು ಮಾಡಿಬಿಡುತ್ತಾನೆ" ಎಂದು ತಿಳಿಸುತ್ತದೆ.

ಹಿಂಸೆ, ಬಲಾತ್ಕಾರ, ಅನ್ಯಾಯಕ್ಕೆ ಒಳಗಾಗಿ ಶೋಷಣೆ ಅನುಭವಿಸುವವರಿಗೆ ಮತ್ತು ಸಹಾಯದ ಅಗತ್ಯವಿರುವವರಿಗೆ ನಾವು ಯಾವ ರೀತಿ ಸೇವೆ ಮಾಡಬೇಕೆಂದು ಮೇಲಿನ ವಾಕ್ಯಗಳಲ್ಲಿ ದೇವರು ಸ್ಪಷ್ಟವಾಗಿ ತಿಳಿಸಿದ್ದಾನಲ್ಲವೇ!

`ಯೇಸುಕ್ರಿಸ್ತನು ಅಗತ್ಯವಿರುವವರಿಗೆ ಸಹಾಯ ಮತ್ತು ಸೇವೆ ಮಾಡಿದನು. ಆತನ ಜೀವಿತದಿಂದ ನಾವೇನು ಕಲಿಯಬಹುದು? ಆತನಂತೆ ನಾವು ಅದ್ಭುತಗಳನ್ನು ಮಾಡಲು ಸಾಧ್ಯವಿಲ್ಲ. ಆದರೆ ಅನ್ಯಾಯ, ಬಲಾತ್ಕಾರ, ದಬ್ಬಾಳಿಕೆಗೆ ಒಳಗಾಗಿ ವೇದನೆ ಅನುಭವಿಸುತ್ತಿರುವವರಿಗೆ ನಾವು ಸಹಾಯ ಮಾಡುವುದೂ ಸಹ ಒಂದು ಅದ್ಭುತವಲ್ಲವೇ?`