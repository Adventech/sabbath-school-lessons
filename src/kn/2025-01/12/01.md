---
title:  ಪ್ರೀತಿ ಮತ್ತು ನ್ಯಾಯ - ಪ್ರಮುಖವಾದ ಎರಡು ಆಜ್ಞೆಗಳು
date:   15/03/2025
---

### ಈ ಪಾಠದ ಅಧ್ಯಯನಕ್ಕಾಗಿ

ಕೀರ್ತನೆ 82ನೇ ಅಧ್ಯಾಯ; ಮೀಕನು 6:8; ಜೆಕರ್ಯ 7:9-12; ಮತ್ತಾಯ 22:34-40; 23:23-30 ಹಾಗೂ ಲೂಕ 10:25-37ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಒಬ್ಬನು ತಾನು ದೇವರನ್ನು ಪ್ರೀತಿಸುತ್ತೇನೆಂದು ಹೇಳಿ. ತನ್ನ ಸಹೋದರನನ್ನು ದ್ವೇಷಿಸಿದರೆ ಅವನು ಸುಳ್ಳುಗಾರನಾಗಿದ್ದಾನೆ. ತಾನು ಕಂಡಿರುವ ತನ್ನ ಸಹೋದರನನ್ನು ಪ್ರೀತಿಸದವನು ತಾನು ಕಾಣದಿರುವ ದೇವರನ್ನು ಪ್ರೀತಿಸಲಾರನು" (1 ಯೋಹಾನನು 4:20).

ದೇವರು ಅಂತ್ಯದಲ್ಲಿ ಎಲ್ಲವನ್ನೂ ಸರಿಮಾಡುತ್ತಾನೆಂಬ ಭರವಸೆ ನಮ್ಮಲ್ಲಿದೆ. ಆದರೆ ಕ್ರೈಸ್ತರಾದ ನಾವು ಈ ಲೋಕದಲ್ಲಿ ಜೀವಿಸುವಾಗ ಈಗ ಏನು ಮಾಡುತ್ತೇವೆಂಬುದೂ ಸಹ ಪ್ರಾಮುಖ್ಯವಾಗಿದೆ. ಕ್ರಿಸ್ತನು ಮತ್ತು ಸೈತಾನನ ನಡುವೆ ನಡೆಯುತ್ತಿರುವ ಮಹಾಹೋರಾಟದ ಕಾರಣದಿಂದ ನಮ್ಮ ಲೋಕದಲ್ಲಿರುವ ಕೆಟ್ಟತನ ಹಾಗೂ ಅನ್ಯಾಯಗಳನ್ನು ದೇವರು ಈಗ ನಿರ್ಮೂಲ ಮಾಡಲಾಗುತ್ತಿಲ್ಲ. ಆದಾಗ್ಯೂ ನಾವು ನಮ್ಮ ಕೈಲಾದಷ್ಟು ಮಟ್ಟಿಗೆ ಕಷ್ಟಸಂಕಟ, ಅನ್ಯಾಯಗಳನ್ನು ನಿವಾರಿಸಲು ಸಹಾಯ ಮಾಡಬೇಕು ಹಾಗೂ ಪ್ರಯತ್ನಪಡಬೇಕು. ಕ್ರೈಸ್ತರಾದ ನಾವು ಅದನ್ನು ಮಾಡಲೇಬೇಕಾದ ಹಂಗಿನಲ್ಲಿದ್ದೇವೆ.

ನಾವು ಕಳೆದ ಪಾಠದಲ್ಲಿ ನೋಡಿದಂತೆ ಪ್ರೀತಿ ಹಾಗೂ ನ್ಯಾಯವು ಒಂದಾಗಿವೆ. ಅವು ಒಂದೇ ನಾಣ್ಯದ ಎರಡು ಮುಖಗಳಂತಿದ್ದು, ಅವುಗಳನ್ನು ಎಂದಿಗೂ ಪ್ರತ್ಯೇಕಪಡಿಸಲಾಗದು. ದೇವರು ನ್ಯಾಯವನ್ನು ಪ್ರೀತಿಸುತ್ತಾನೆ. ಅದೇ ಪ್ರಕಾರವಾಗಿ ನಾವು ದೇವರನ್ನು ಪ್ರೀತಿಸಿದಲ್ಲಿ, ನ್ಯಾಯವನ್ನೂ ಸಹ ಪ್ರೀತಿಸುತ್ತೇವೆ.

ಅದರಂತೆಯೇ ನಾವು ದೇವರನ್ನು ಪ್ರೀತಿಸಿದರೆ, ಒಬ್ಬರನ್ನೊಬ್ಬರು ಪ್ರೀತಿಸುತ್ತೇವೆ. ನಮ್ಮ ಸುತ್ತಲಿರುವವರ ಯೋಗಕ್ಷೇಮದ ಬಗ್ಗೆ ಕಾಳಜಿ ಹೊಂದಿರುವುದೂ ಸಹ ಒಬ್ಬರನ್ನೊಬ್ಬರು ಪ್ರೀತಿಸುವ ಭಾಗವಾಗಿದೆ. ಇತರರು ಬಡತನದಲ್ಲಿರುವಾಗ, ದಬ್ಬಾಳಿಕೆ, ಶೋಷಣೆ ಹಾಗೂ ಯಾವುದೇ ರೀತಿಯ ಅನ್ಯಾಯಕ್ಕೊಳಗಾದಾಗ, ಅವರ ಬಗ್ಗೆ ಕನಿಕರ ತೋರಿಸಬೇಕು ಹಾಗೂ ಸಹಾಯ ಮಾಡಬೇಕು. ನಮ್ಮ ನೆರೆಹೊರೆಯವರು ಹಾಗೂ ಇತರರು ಶೋಷಣೆ, ದಬ್ಬಾಳಿಕೆಯಿಂದ ನರಳುವಾಗ ನಾವು ನೋಡಿದರೂ ನೋಡದಂತಿರಬಾರದು. ಬದಲಾಗಿ ವೈಯಕ್ತಿಕವಾಗಿಯೂ ಹಾಗೂ ಕ್ರೈಸ್ತಸಭೆಯ ವಿಶ್ವಾಸಿಗಳು ಆಗಿರುವ ನಾವು ಒಟ್ಟಾಗಿ ಅದರ ನಿವಾರಣೆಗೆ ಏನು ಮಾಡಬಹುದೆಂದು ಯೋಚಿಸಬೇಕು. ಪಾಪ ತುಂಬಿದ ಈ ಲೋಕದಲ್ಲಿ ದೇವರ ಪರಿಪೂರ್ಣ ಗುಣಸ್ವಭಾವಗಳಾದ ನೀತಿ ಮತ್ತು ಪ್ರೀತಿಯನ್ನು ಪ್ರತಿಫಲಿಸುವ ರೀತಿಯಲ್ಲಿ ನಾವು ದಬ್ಬಾಳಿಕೆಗೆ ಒಳಗಾಗಿರುವವರಿಗೆ ಕರ್ತನ ಪ್ರೀತಿ ಹಾಗೂ ನ್ಯಾಯವನ್ನು ತೋರಿಸಬೇಕು.