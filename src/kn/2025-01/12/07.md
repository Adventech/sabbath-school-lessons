---
title:  ಹೆಚ್ಚಿನ ಚಿಂತನೆ
date:   21/03/2025
---

ಶ್ರೀಮತಿ ವೈಟಮ್ಮನವರ 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದಲ್ಲಿ 'ದಿ ಸಾ್ಯಬತ್' ಎಂಬ ಅಧ್ಯಾಯ ಓದಿರಿ.

"ಯೇಸುಸ್ವಾಮಿಯು ಸಭಾಮಂದಿರಕ್ಕೆ ಬಂದಾಗ ಕೈಬತ್ತಿದವನೊಬ್ಬನಿದ್ದನು (ಮತ್ತಾಯ 12:9-12). ಫರಿಸಾಯರು ಹಾಗೂ ಇತರರು ಆತನ ಮೇಲೆ ತಪ್ಪುಹೊರಿಸಬೇಕೆಂದು ಆತನನ್ನು- "ಸಬ್ಬತ್ ದಿನದಲ್ಲಿ ಸ್ವಸ್ಥ ಮಾಡುವುದು ಸರಿಯೇ? ಎಂದು ಕೇಳಿದರು. ಅದಕ್ಕೆ ಆತನು- ನಿಮ್ಮಲ್ಲಿ ಯಾರಿಗಾದರೂ ಒಂದೇ ಒಂದು ಕುರಿ ಇದ್ದು ಅದು ಸಬ್ಬತ್ ದಿನದಲ್ಲಿ ಕುಣಿಯೊಳಗೆ ಬಿದ್ದರೆ, ಅವನು ಅದನ್ನು ಹಿಡಿದು ಮೇಲಕ್ಕೆ ತೆಗೆಯದೆ ಇರುವನೇ? ಕುರಿಗಿಂತ ಮನುಷ್ಯನು ಎಷ್ಟೋ ಹೆಚ್ಚು" ಎಂದು ಉತ್ತರಿಸಿದನು. ಜನರ ಮುಂದೆ ಕ್ರಿಸ್ತನು ಕೇಳಿದ ಪ್ರಶ್ನೆಗೆ ಫರಿಸಾಯರು ಉತ್ತರ ಕೊಡಲಾಗಲಿಲ್ಲ. ಆತನು ಹೇಳಿದ್ದು ಸತ್ಯವೆಂದು ಅವರಿಗೆ ತಿಳಿದಿತ್ತು. ಮನುಷ್ಯನು ಬಾಧೆಪಟ್ಟರೂ ಸರಿಯೇ, ಫರಿಸಾಯರಿಗೆ ಅವರ ಸಂಪ್ರದಾಯವನ್ನು ಮೀರುವುದು ಇಷ್ಟವಿರಲಿಲ್ಲ.

"ಕುಣಿಯಲ್ಲಿ ಬಿದ್ದ ಕುರಿಯನ್ನು ಮಾಲಿಕನಿಗೆ ನಷ್ಟವಾಗಬಾರದೆಂಬ ಕಾರಣದಿಂದ ರಕ್ಷಿಸುವುದಕ್ಕೆ ಪ್ರಯತ್ನಿಸುತ್ತಿದ್ದರು. ಆದರೆ ದೇವರ ಸ್ವರೂಪದಲ್ಲಿ ಉಂಟುಮಾಡಲ್ಪಟ್ಟ ಮನುಷ್ಯನನ್ನು ನಿರ್ಲಕ್ಷಿಸುತ್ತಿದ್ದರು. ಇದು ಎಲ್ಲಾ ಸುಳ್ಳುಧರ್ಮಗಳ ಕಾರ್ಯವನ್ನು ಸೂಚಿಸುತ್ತದೆ. ಈ ಧರ್ಮಗಳು ದೇವರಿಗಿಂತ ಮನುಷ್ಯನು ಉನ್ನತವಾಗಿರಬೇಕೆಂಬ ಬಯಕೆಯನ್ನು ಹುಟ್ಟಿಸುತ್ತದೆ. ಆದರೆ ಇದರ ಪರಿಣಾಮವಾಗಿ ಮನುಷ್ಯನನ್ನು ಪಶುವಿಗಿಂತಲೂ ಕೀಳಾಗಿ ಕಾಣುತ್ತಾರೆ. ಸತ್ಯದೇವರ ಪರಮಾಧಿಕಾರಕ್ಕೆ ವಿರುದ್ಧವಾಗಿರುವ ಪ್ರತಿಯೊಂದು ಧರ್ಮವು, ಮನುಷ್ಯನು ಸೃಷ್ಟಿಸಲ್ಪಟ್ಟಾಗ ಅವನಿಗಿದ್ದ ಮಹಿಮೆಯಿಂದ ವಂಚಿಸುತ್ತವೆ. ಆದರೆ ಕ್ರಿಸ್ತನಲ್ಲಿ ಅವನ ಮಹಿಮೆಯು ತಿರುಗಿ ಕೊಡಲ್ಪಡುತ್ತದೆ. ಸುಳ್ಳಾದ ಪ್ರತಿಯೊಂದು ಧರ್ಮವು ಮನುಷ್ಯನ ಅಗತ್ಯ, ಕಷ್ಟಬಾಧೆಗಳಿಗೆ ಸ್ಪಂದಿಸದೆ ಅವನ ಹಕ್ಕುಗಳನ್ನು ದಮನಿಸುತ್ತವೆ.

"ಆದರೆ ಕ್ರಿಸ್ತನ ಅಮೂಲ್ಯವಾದ ರಕ್ತದಿಂದ ಮಾನವರು ಕೊಂಡು ಕೊಳ್ಳಲ್ಪಟ್ಟಿರುವುದರಿಂದ ಮನುಷ್ಯರಿಗೆ ಸುವಾರ್ತೆಯು ಉನ್ನತಸ್ಥಾನ ನೀಡುತ್ತದೆ. ಹಾಗೂ ಅವರ ಅಗತ್ಯಗಳು ಹಾಗೂ ಬಾಧೆಕಷ್ಟಗಳನ್ನು ಪರಿಹರಿಸಲು ಇತರರು ಸಹಾಯ ಮಾಡಬೇಕೆಂದು ತಿಳಿಸುತ್ತದೆ.

"ಸಬ್ಬತ್ ದಿನದಲ್ಲಿ ಒಳ್ಳೇ ಕೆಲಸ ಮಾಡತಕ್ಕದ್ದು ಸರಿ" ಎಂದು ಯೇಸು ಫರಿಸಾಯರಿಗೆ ತಿಳಿಸಿದನು (ಮತ್ತಾಯ 12:12). ಅವರು ಆತನ ಜೀವವನ್ನು ತೆಗೆಯಬೇಕೆಂದು ಬಯಸಿದರು. ಆದರೆ ಯೇಸುವು ಜನರ ದುಃಖಹೋಗಲಾಡಿಸಿ ಅವರಿಗೆ ಸಂತೋಷ ತಂದನು ಹಾಗೂ ಅವರ ಜೀವವನ್ನು ರಕ್ಷಿಸಿದನು. ಆದರೆ ಫರಿಸಾಯರು ಅದೇ ಸಬ್ಬತ್ ದಿನದಲ್ಲಿ ಯಾವ ಉಪಾಯದಿಂದ ಆತನನ್ನು ಕೊಲ್ಲೋಣ ಎಂದು ಆತನಿಗೆ ವಿರೋಧವಾಗಿ ಆಲೋಚಿಸಿದರು. ದೇವರ ಪರಿಶುದ್ಧ ದಿನದಲ್ಲಿ ಕರುಣೆ ತೋರಿಸುವುದರ ಮೂಲಕ ಎಲ್ಲರನ್ನೂ ಪ್ರೀತಿಸುವುದು ಫರಿಸಾಯರ ಆಲೋಚನೆಗಿಂತ ಹೆಚ್ಚು ನೀತಿಯುಳ್ಳದ್ದಾಗಿತ್ತು".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಮನುಷ್ಯರ ಅಗತ್ಯಗಳಿಗೆ ನಿರ್ಲಕ್ಷತೋರುವ ಪ್ರತಿಯೊಂದು ಸುಳ್ಳುಧರ್ಮದ ಬೋಧನೆಗಳು ಯಾಕೆ ಮಾನವತೆಗೆ ವಿರುದ್ಧವಾಗಿವೆ? ನಮ್ಮ ಸಮುದಾಯ ಹಾಗೂ ಸಮಾಜದ ದುಃಖಿತರಿಗೆ ನಾವು ಹೇಗೆ ಸಹಾಯಮಾಡಿ ಅವರ ಬಾಧೆಯನ್ನು ಕಡಿಮೆಗೊಳಿಸಲು ಪ್ರಯತ್ನಿಸಬಹುದು?`

`ನಮ್ಮ ನೆರೆಯವರು ಯಾರು? ಸಮಾರ್ಯದವರಿಗೆ ಯೆಹೂದ್ಯರೊಂದಿಗೆ ಯಾವುದೇ ಹೊಕ್ಕು ಬಳಕೆಯಿರಲಿಲ್ಲ. ಆದರೂ ಅವನು ಆ ಸಂಪ್ರದಾಯವನ್ನು ಮೀರಿ ಗಾಯಗೊಂಡಿದ್ದ ಯೆಹೂದ್ಯನಿಗೆ ಸಹಾಯ ಮಾಡಿದನು (ಲೂಕ 10:25-37). ಕ್ರೈಸ್ತರಾದ ನಾವು ಕ್ರಿಸ್ತನನ್ನು ಅನುಸರಿಸಿ ಕಷ್ಟ ದುಃಖದಲ್ಲಿರುವವರಿಗೆ ಹೇಗೆ ಸಮಾರ್ಯದವನಂತೆ ಸಹಾಯ ಮಾಡಬೇಕು?`

`ಧರ್ಮಶಾಸ್ತ್ರದಲ್ಲಿ ಗೌರವವಾದದ್ದನ್ನು ಅಂದರೆ ನ್ಯಾಯಕರುಣೆ ಹಾಗೂ ನಂಬಿಕೆಯನ್ನು ನಾವು ಹೇಗೆ ಪಾಲಿಸಬೇಕು? (ಮತ್ತಾಯ 23:23).`

`ಮತ್ತಾಯ 25:31-46ನೇ ವಚನಗಳನ್ನು ಓದಿರಿ. ಇತರರನ್ನು ಅದರಲ್ಲಿಯೂ ವಿಶೇಷವಾಗಿ ದಬ್ಬಾಳಿಕೆಗೆ ಒಳಗಾಗಿರುವ ಮತ್ತು ಸಮಾಜದಲ್ಲಿ ಕೆಳವರ್ಗದ ಜನರಿಗೆ ಪ್ರೀತಿ ತೋರಿಸಬೇಕೆಂದು ಈ ವಾಕ್ಯಗಳು ತಿಳಿಸುತ್ತವೆ. ಇಲ್ಲದಿದ್ದಲ್ಲಿ ನಾವು ಹೇಗೆ ನ್ಯಾಯತೀರ್ಪಿಗೆ ಗುರಿಯಾಗುತ್ತೇವೆ?`