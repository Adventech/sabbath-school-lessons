---
title:  ಹತಾಶೆಯ ಕೀರ್ತನೆ ಅಥವಾ ಸ್ತುತಿ ಗೀತೆ
date:   09/01/2024
---

ಕೀರ್ತನೆಗಳನ್ನು ಪ್ರಾರ್ಥಿಸುವುದಕ್ಕೆ ಉಪಯೋಗಿಸುವುದು ದೇವಭಕ್ತರು ಅದನ್ನು
ಸ್ಪಷ್ಟವಾಗಿ ವ್ಯಕ್ತಪಡಿಸುವುದಕ್ಕಿಂತಲೂ ಹೆಚ್ಚಿನದಾಗಿದೆ. ದೇವರ ಮಾನದಂಡಕ್ಕೆ
ಅನುಗುಣವಾಗಿ ಭಕ್ತರ ಅನುಭವವನ್ನು ಕೀರ್ತನೆಗಳು ಮೇಲ್ವಿಚಾರಣೆ ಮಾಡುತ್ತವೆ.
ಅಲ್ಲದೆ ದೇವರು ಅವರೊಂದಿಗಿದ್ದಾನೆಂಬ ನಿರೀಕ್ಷೆ ಹಾಗೂ ಭರವಸೆಯನ್ನು ಅವರಲ್ಲಿ
ಉಂಟುಮಾಡಿ ಕಷ್ಟಸಂಕಟಗಳನ್ನು ಹತಾಶೆ ನಿರಾಶೆಗಳನ್ನು ಎದುರಿಸಲು ಬೇಕಾದ
ಸಾಮರ್ಥ್ಯ ನೀಡುತ್ತವೆ.

`22ನೇ ಕೀರ್ತನೆಯು ಮಹಾಸಂಕಟ ಕಷ್ಟಗಳಲ್ಲಿಯೂ ದೇವರಲ್ಲಿ ಭರವಸ-
ವಿಡಬೇಕೆಂಬ ಬಗ್ಗೆ ನಮಗೇನು ತಿಳಿಸುತ್ತದೆ?`

22:1ನೇ ವಚನವು "ನನ್ನ ದೇವರೇ, ನನ್ನ ದೇವರೇ, ಯಾಕೆ ನನ್ನನ್ನು
ಕೈಬಿಟ್ಟಿದ್ದೀ. ನೀನು ಯಾಕೆ ನನಗೆ ಸಹಾಯಮಾಡದೆಯೂ, ನನ್ನ ಕೂಗನ್ನು
ಕೇಳದೆಯೂ ದೂರವಾಗಿದ್ದೀ?" ಎಂದು ತಿಳಿಸುತ್ತದೆ. ದುಃಖದ ಈ ಮಾತುಗಳು
ಕಷ್ಟ ಸಂಕಟ ಅನುಭವಿಸುತ್ತಿರುವವರು ತಮ್ಮ ವ್ಯಥೆ ಮತ್ತು ಏಕಾಂಗಿತನವನ್ನು
ವ್ಯಕ್ತಪಡಿಸಲು ಉತ್ತೇಜನೆ ನೀಡಬಹುದು.

ಯೇಸುಸ್ವಾಮಿಯು ಶಿಲುಬೆಯ ಮೇಲೆ ಅಪಾರ ವೇದನೆ ಅನುಭವಿಸುತ್ತಿರುವಾಗ
ಕೀರ್ತನೆ 22:1ನೇ ವಚನವನ್ನು ಉಚ್ಚರಿಸಿದ ಕಾರಣದಿಂದ ಇದು ಕ್ರೈಸ್ತರಲ್ಲಿ
ಹೆಚ್ಚು ಪ್ರಸಿದ್ಧವಾಗಿದೆ. ಕೀರ್ತನೆಗಳು ಯೇಸುಸ್ವಾಮಿಯು ಈ ಲೋಕದಲ್ಲಿರುವಾಗ
ಹೊಂದಿದ ಅನುಭವಗಳಿಗೆ ಹೇಗೆ ಪ್ರಾಮುಖ್ಯವಾಗಿವೆ ಎಂದು ಇದು ತಿಳಿಸುತ್ತದೆ
(ಮತ್ತಾಯ 27:46).

ಆದಾಗ್ಯೂ, ಇಂತಹ ಅಪಾರ ವೇದನೆ ಮತ್ತು ಶೋಧನೆಯಲ್ಲಿಯೂ "ನಿನ್ನ
ನಾಮ ಮಹಿಮೆಯನ್ನು ನನ್ನ ಸಹೋದರರಿಗೆ ತಿಳಿಸುವೆನು. ಸಭಾಮಂದಿರದಲ್ಲಿ
ಸ್ತುತಿಸುವೆನು" ಎಂಬ ಉತ್ತೇಜನಕಾರಕ ಮಾತುಗಳೂ ಸಹ ಕೀರ್ತನೆಗಳಲ್ಲಿ
ತಿಳಿಸಲ್ಪಟ್ಟಿವೆ (22:22). ಇಲ್ಲಿ ದಾವೀದನು ಪರಿಸ್ಥಿತಿಯು ಹೇಗೇ ಇರಲಿ, ತಾನು
ದೇವರಲ್ಲಿ ಭರವಸೆ, ನಂಬಿಕೆಯಿಟ್ಟು ಇನ್ನೂ ಸಹ ಆತನನ್ನು ಸ್ತುತಿಸುತ್ತೇನೆಂದು
ದೃಢವಾಗಿ ವ್ಯಕ್ತಪಡಿಸುತ್ತಾನೆ.

ಕೀರ್ತನೆಗಳು ನಾವು ಹೇಗೆ ಪ್ರಾರ್ಥಿಸಬೇಕೆಂದು ವಾಕ್ಯಗಳನ್ನು ಕೊಡುವುದು
ಮಾತ್ರವಲ್ಲದೆ, ನಮ್ಮ ಈಗಿನ ಕಷ್ಟಸಂಕಟದ ಪರಿಸ್ಥಿತಿಯಿಂದಾಚೆ ದೃಷ್ಟಿಯಿಡಬೇಕೆಂದು
ಬೋಧಿಸುತ್ತದೆ. ಅಲ್ಲದೆ ದೇವರು ತನ್ನ ಕೃಪೆಯಿಂದ ನಮ್ಮನ್ನು ತಿರುಗಿ ಮೊದಲಿನ
ಸ್ಥಿತಿಗೆ ತರುವವರೆಗೆ ನಂಬಿಕೆಯಿಂದ ಕಾದುಕೊಂಡಿರಬೇಕೆಂದೂ ಸಹ ತಿಳಿಸುತ್ತದೆ.

ಆದುದರಿಂದ ಸ್ತುತಿಗೀತೆಗಳಾದ ಕೀರ್ತನೆಗಳನ್ನು ಉಪಯೋಗಿಸಿ ಪ್ರಾರ್ಥಿಸುವುದು
ನಮ್ಮ ಆತ್ಮೀಕ ಜೀವನದ ವ್ಯಾಪ್ತಿಯನ್ನು ವಿಸ್ತರಿಸುತ್ತದೆ. ದೇವಾರಾಧಕರು ತಮ್ಮ
ಭಾವನೆಗಳು ಹಾಗೂ ವಿವೇಚನೆಗಳನ್ನು ವ್ಯಕ್ತಪಡಿಸುವಂತೆ ಕೀರ್ತನೆಗಳು
ಪ್ರೇರೇಪಿಸುತ್ತವೆ. ಆದರೆ ಅವರು ತಮ್ಮಲ್ಲಿ ಕೋಪತಾಪ, ನಿರಾಶೆ, ವೇದನೆ ಹಾಗೂ
ಹತಾಶೆಯೆಂಬ ಭಾರವನ್ನು ದೇವರ ಬಳಿಗೆ ತರುವಂತೆ ನಡೆಸುತ್ತದೆ. ಅಲ್ಲದೆ
ಭಕ್ತರು ಎದುರಿಸುತ್ತಿರುವ ಪರಿಸ್ಥಿತಿ ಏನೇ ಇರಲಿ, ಆತನಲ್ಲಿ ದೃಢ ಭರವಸವಿಡುವಂತೆ
ಅವರನ್ನು ಉತ್ತೇಜಿಸುತ್ತವೆ.

ವಿಶ್ವಾಸಿಗಳು ಪ್ರಾರ್ಥನೆಯ ಮೂಲಕ ಆದರಣೆ ಹಾಗೂ ದೈವೀಕ, ಕೃಪೆ
ಹೊಂದಿದ ತರುವಾಯ ಅವರಲ್ಲಿದ್ದ ವ್ಯಥೆಯು ಸ್ತುತಿಗೀತೆಯಾಗಿ ಮಾರ್ಪಡುವುದನ್ನು
ಅನೇಕ ಕೀರ್ತನೆಗಳಲ್ಲಿ ಕಾಣಬಹುದು. ಇದು ಅವರಲ್ಲುಂಟಾದ ಆತ್ಮೀಕ
ಬದಲಾವಣೆಯನ್ನು ತೋರಿಸುತ್ತದೆ.

`ನಾವು ಸದ್ಯದಲ್ಲಿ ಎದುರಿಸುತ್ತಿರುವ ನೋವು, ಬಾಧೆಗಳು ಏನೇ ಇರಲಿ, ಅದನ್ನು
ಮರೆತು ದೇವರ ಒಳ್ಳೇತನದಲ್ಲಿ ಹೇಗೆ ಭರವಸವಿಡಬಹುದು?`