---
title:  ಪ್ರಾರ್ಥನೆಯಲ್ಲಿ ಕೀರ್ತನೆಗಳನ್ನು ಉಪಯೋಗಿಸುವುದಕ್ಕೆ ಉತ್ತೇಜನ
date:   07/01/2024
---

`ಕೀರ್ತನೆಗಳು 105:5,6; ಕೊಲೊಸ್ಸೆ 3:16; ಯಾಕೋಬನು 5:13ನೇ ವಚನಗಳನ್ನು
ಓದಿರಿ, ವಿಶ್ವಾಸಿಗಳ ಆರಾಧನೆಯಲ್ಲಿ ಕೀರ್ತನೆಗಳ ಪ್ರಾಮುಖ್ಯತೆ ಏನೆಂದು ಈ ವಾಕ್ಯಗಳು
ತಿಳಿಸುತ್ತವೆ?`

ನಮ್ಮ ದಿನನಿತ್ಯದ ಪ್ರಾರ್ಥನಾ ಜೀವಿತದಲ್ಲಿ ಕೀರ್ತನೆಗಳ ಸ್ತುತಿಸ್ತೋತ್ರಗಳನ್ನು
ಅಳವಡಿಸಿಕೊಳ್ಳುವ ಒಂದು ಸರಳವಾದ ಮಾರ್ಗವೆಂದರೆ, ಪ್ರತಿದಿನವೂ ಅವುಗಳನ್ನು
ಓದಬೇಕು. ನಮ್ಮ ಸದ್ಯದ ಪರಿಸ್ಥಿತಿ, ಎದುರಿಸುತ್ತಿರುವ ಸನ್ನಿವೇಶಗಳಿಗೆ ಅನುಗುಣವಾಗಿ
ಅವುಗಳನ್ನು ಆರಿಸಿಕೊಂಡು ಓದುವುದು ಮತ್ತೊಂದು ವಿಧಾನವಾಗಿದೆ. ಕೀರ್ತನೆಗಳಲ್ಲಿ
ವೈಯಕ್ತಿಕವಾಗಿ ದುಃಖಿಸುವುದು, ಸಾಮೂಹಿಕವಾಗಿ ಗೋಳಾಡುವುದು, ಕೃತಜ್ಞತಾ
ಸ್ತುತಿಸ್ತೋತ್ರ ಮಾಡುವುದು, ಪಶ್ಚಾತ್ತಾಪದ ಹಾಗೂ ವಿವೇಕದಿಂದ ಕೂಡಿದ
ಕೀರ್ತನೆಗಳು, ಚಾರಿತ್ರಿಕವಾದ ಸ್ತುತಿಸ್ತೋತ್ರ, ಯಾತ್ರಾಗೀತೆಗಳು ಹಾಗೂ ರೋಷಗಳನ್ನು
ವ್ಯಕ್ತಪಡಿಸುವ ಕೀರ್ತನೆಗಳಿವೆ. ಈ ತ್ರೈಮಾಸಿಕದಲ್ಲಿ ನಾವು ಇವುಗಳಲ್ಲಿ ಅನೇಕ
ಕೀರ್ತನೆಗಳನ್ನು ಅಧ್ಯಯನ ಮಾಡಲಿದ್ದೇವೆ.

`ಹಾಗಿದ್ದಲ್ಲಿ, ನಾವು ಕೀರ್ತನೆಗಳನ್ನು ಓದುವುದು ಹೇಗೆ?`

ಮೊದಲನೆಯದಾಗಿ ಒಂದು ಕೀರ್ತನೆ ಓದಿ ಅದರ ಬಗ್ಗೆ ಪರಿಶೀಲನೆ ಮಾಡಿ
ಅನಂತರ ಪ್ರಾರ್ಥಿಸಿ, ಅದರಲ್ಲಿರುವ ವಿವಿಧ ಅಂಶಗಳನ್ನು ಚಿಂತನೆ ಮಾಡಿ
ಕೀರ್ತನೆಗಾರನು ದೇವರನ್ನು ಹೇಗೆ ಉದ್ದೇಶಿಸಿ ಮಾತಾಡುತ್ತಾನೆ ಹಾಗೂ
ಪ್ರಾರ್ಥಿಸುವುದಕ್ಕೆ ಕಾರಣವೇನೆಂದು ತಿಳಿದುಕೊಳ್ಳಿರಿ. ನೀವು ಸದ್ಯದಲ್ಲಿ
ಎದುರಿಸುತ್ತಿರುವ ಸಂದರ್ಭ ಹಾಗೂ ಪರಿಸ್ಥಿತಿಯು ಹೇಗೆ ಕೀರ್ತನೆಗಾರನು
ಅನುಭವಿಸಿದ ಸನ್ನಿವೇಶಕ್ಕೆ ಹೋಲಿಕೆಯಾಗಿದೆ ಮತ್ತು ನಿಮ್ಮ ಸ್ಥಿತಿಯನ್ನು ಸ್ಪಷ್ಟವಾಗಿ
ದೇವರಿಗೆ ವ್ಯಕ್ತಪಡಿಸಲು ಕೀರ್ತನೆಯು ಹೇಗೆ ಸಹಾಯಕವಾಗಲಿದೆ ಎಂಬುದನ್ನು
ಅರ್ಥಮಾಡಿಕೊಳ್ಳಿರಿ. ಆಗ ನೀವು ಓದಿದ ಕೀರ್ತನೆಗೂ, ನೀವು ಎದುರಿಸುತ್ತಿರುವ
ಪರಿಸ್ಥಿತಿಗೂ ಎಂತಹ ಹೋಲಿಕೆಯಿದೆ ಎಂದು ತಿಳಿದು ನೀವು ಆಶ್ಚರ್ಯಗೊಳ್ಳುವಿರಿ.

ನೀವು ಓದಿದ ಕೀರ್ತನೆಯಲ್ಲಿ ಕೆಲವು ಅಂಶಗಳು ನಿಮಗೆ ಕ್ಲಿಷ್ಟಕರವೆಂದು
ಕಂಡುಬಂದಲ್ಲಿ, ಅದರ ಸಂದೇಶವನ್ನು ಕ್ರಿಸ್ತನ ಸೇವೆ ಹಾಗೂ ರಕ್ಷಣಾ ಕಾರ್ಯದ
ಬೆಳಕಿನಲ್ಲಿ ಅರ್ಥಮಾಡಿಕೊಳ್ಳಲು ಪ್ರಯತ್ನಿಸಿ ಹಾಗೂ ಆತನ ಕಾರ್ಯದಿಂದ
ನಮಗಾಗುವ ನಿರೀಕ್ಷೆಯ ಬಗ್ಗೆ ಆಲೋಚಿಸಿ,

ಅಲ್ಲದೆ, ಕೀರ್ತನೆಯಿಂದ ಪ್ರಾರ್ಥಿಸಲು ಒದಗಿದ ಹೊಸದಾದ ಪ್ರೇರಣೆಗಳ
ಬಗ್ಗೆ ಚಿಂತಿಸಿ ಹಾಗೂ ನಿಮಗೂ, ನಿಮ್ಮ ಸಭೆಗೂ ಮತ್ತು ಸಮುದಾಯಕ್ಕೂ
ಅದರ ಪ್ರಾಮುಖ್ಯತೆಯ ಬಗ್ಗೆ ಮನನ ಮಾಡಿಕೊಳ್ಳಬೇಕು. ದೇವರು ತನ್ನ ವಾಕ್ಯಗಳನ್ನು
ನಿಮ್ಮ ಹೃದಯ ಹಾಗೂ ಮನಸ್ಸಿನಲ್ಲಿ ಬರೆಯುವುದಕ್ಕಾಗಿ ಆತನಿಗೆ ಪ್ರಾರ್ಥಿಸಿ.
ನೀವು ಓದಿದ ಕೀರ್ತನೆಯು ನಿಮ್ಮ ಪರಿಚಿತರು ಎದುರಿಸುತ್ತಿರುವ ಪರಿಸ್ಥಿತಿಗೆ
ಹೋಲಿಕೆಯಾಗಿದ್ದಲ್ಲಿ, ಅವರಿಗಾಗಿ ಪ್ರಾರ್ಥಿಸಿ, ಕೀರ್ತನೆಗಳ ಪುಸ್ತಕವು ಮನುಷ್ಯರಾದ
ನಾವು ಜೀವನದಲ್ಲಿ ಎದುರಿಸುತ್ತಿರುವ ಅನೇಕ ಅಂಶಗಳನ್ನು ಒಳಗೊಂಡಿದೆ
ಎಂಬುದನ್ನು ಮರೆಯಬಾರದು. ಅವುಗಳನ್ನು ಓದುವುದು ಮತ್ತು ನಮ್ಮ ಹೃದಯದಲ್ಲಿ
ದೃಢವಾಗಿ ಬೇರೂರಿದಾಗ, ನಾವು ಖಂಡಿತವಾಗಿಯೂ ಹೆಚ್ಚಿನ ಆಶೀರ್ವಾದ
ಪಡೆದುಕೊಳ್ಳುತ್ತೇವೆ.

`'ಕ್ರಿಸ್ತನ ವಾಕ್ಯವು ನಿಮ್ಮಲ್ಲಿ ಸಮೃದ್ಧಿಯಾಗಿ ವಾಸಿಸಲಿ' ಎಂದು ಕೊಲೊಸ್ಸೆ 3:16ನೇ
ವಚನದಲ್ಲಿ ಹೇಳಿರುವ ಮಾತಿನ ಅರ್ಥವೇನು?`