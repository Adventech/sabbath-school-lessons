---
title:  ಅಯ್ಯೋ, ನಮ್ಮನ್ನು ಪುನರ್‌ ಸ್ಥಾಪಿಸು
date:   11/01/2024
---

`ಕೀರ್ತನೆ 60:1-5ನೇ ವಚನಗಳು ಯಾವ ಸಂದರ್ಭಕ್ಕೆ ಸೂಕ್ತವಾದ
ಪ್ರಾರ್ಥನೆಯಾಗಿದೆ? ಜೀವನದ ಸಂತೋಷದ ಸಮಯದಲ್ಲಿಯೂ ಇಂತಹ ಶೋಕ
ಗೀತೆಯಿಂದ ನಾವು ಹೇಗೆ ಪ್ರಯೋಜನ ಹೊಂದಬಹುದು?`

ಈ ಶೋಕಗೀತೆಗಳು ಸಾಮಾನ್ಯಜನರು ಶಾರೀರಿಕ, ಮಾನಸಿಕ, ಭಾವನಾತ್ಮಕ
ಅಥವಾ ಆತ್ಮೀಕವಾಗಿ ಕಷ್ಟಸಂಕಟಗಳನ್ನು ಅನುಭವಿಸುತ್ತಿರುವ ಸಮಯದಲ್ಲಿ ಮಾಡಿದ
ಪ್ರಾರ್ಥನೆಗಳಾಗಿವೆ ಎಂದು ನಾವು ಸಾಮಾನ್ಯವಾಗಿ ಅಂದುಕೊಳ್ಳುತ್ತೇವೆ.

ಆದರೂ ನಾವು ಸುಖಸಂತೋಷದಲ್ಲಿರುವ ಸಮಯಗಳಲ್ಲಿ ಈ ಶೋಕ
ಸೂಚಕವಾದ ಕೀರ್ತನೆಗಳನ್ನು ಓದಬಾರದೆಂದು ಇದರ ಅರ್ಥವಲ್ಲ. ಕೆಲವು
ವೇಳೆ ಕೀರ್ತನೆಯ ವಾಕ್ಯಗಳಿಗೂ ಮತ್ತು ದೇವಭಕ್ತರ ಸದ್ಯದ ಪರಿಸ್ಥಿತಿಗೂ
ಅಜಗಜಾಂತರ ವ್ಯತ್ಯಾಸವಿರಬಹುದು (ಅಜ-ಆಡು, ಮೇಕೆ, ಗಜ= ಆನೆ) ಆದರೂ
ಸಹ ಶೋಕಸೂಚಕ ಕೀರ್ತನೆಗಳು ಕಷ್ಟಸಂಕಟಗಳಲ್ಲಿ ಇಲ್ಲದಿರುವ ಭಕ್ತರಿಗೂ
ಪ್ರಯೋಜನಕಾರಿಯಾಗಿವೆ.

ಹೇಗೆಂದರೆ, ಮೊದಲನೆಯದಾಗಿ ಕಷ್ಟ ಶ್ರಮಸಂಕಟಗಳು ಮಾನವರಾದ ನಾವು
ದುಷ್ಟರಾಗಿರಲಿ ಅಥವಾ ನೀತಿವಂತರಾಗಿರಲಿ- ಎಲ್ಲರಿಗೂ ಸಾಮಾನ್ಯವಾಗಿ ಬರುವ
ಅನುಭವಗಳೆಂಬ ಅರಿವು ಹುಟ್ಟಿಸುತ್ತವೆ. ಅಲ್ಲದೆ ದೇವರು ಎಲ್ಲದರ ಮೇಲೆ
ನಿಯಂತ್ರಣ ಹೊಂದಿದ್ದಾನೆ ಹಾಗೂ ಸಂಕಟದ ಸಮಯದಲ್ಲಿ ನಮಗೆ ಬಲ
ಒದಗಿಸುತ್ತಾನೆ ಮತ್ತು ಪರಿಹಾರ ಕೊಡುತ್ತಾನೆಂಬ ಭರವಸೆಯನ್ನು ಕೀರ್ತನೆಗಳು
ನಮಗೆ ತಿಳಿಸುತ್ತವೆ. ಕೀರ್ತನೆಗಾರನಾದ ದಾವೀದನು ದೇಶವನ್ನು ಕಂಪನಗೊಳಿಸಿದಂತ
ಇಂತಹ ಕಷ್ಟದ ಸಮಯದಲ್ಲಿಯೂ (ಕೀರ್ತನೆ 60:2) ದೇವರ ಬಿಡುಗಡೆಯಲ್ಲಿ
ನಿರೀಕ್ಷೆ ಹೊಂದಿದ್ದಾನೆ.

ಎರಡನೆಯದಾಗಿ ಶೋಕ ಸೂಚಕ ಕೀರ್ತನೆಗಳು ಕಷ್ಟಸಂಕಟಗಳಲ್ಲಿರುವವರಿಗೆ
ಅನುಕಂಪ ತೋರಿಸಬೇಕೆಂದು ತಿಳಿಸುತ್ತವೆ. ದೇವರಿಗೆ ನಮ್ಮ ಸಂತೋಷ ಮತ್ತು
ಕೃತಜ್ಞತೆ ಸಲ್ಲಿಸುವಾಗ, ದುಃಖಿತರೂ, ಬಾಧೆ ಕಷ್ಟಸಂಕಟ, ನೋವು ಅನುಭವಿಸುವವರ
ಬಗ್ಗೆ ನಾವು ಯೋಚಿಸಬೇಕು.

ಖಂಡಿತವಾಗಿಯೂ ಈಗ ನಮಗೆ ಎಲ್ಲವೂ ಒಳ್ಳೆಯದಾಗಿರಬಹುದು. ಆದರೆ
ನಮ್ಮ ನೆರೆಹೊರೆಯವರು ಅಪಾರ ವೇದನೆ ಅನುಭವಿಸುತ್ತಿರುವುದನ್ನು ನಾವು
ಕಾಣುತ್ತೇವಲ್ಲವೇ? ಇಂತವರನ್ನು ನಾವು ಮರೆಯಬಾರದೆಂದು ಶೋಕ ಸೂಚಕ
ಕೀರ್ತನೆಗಳು ನಮ್ಮನ್ನು ಎಚ್ಚರಿಸುತ್ತವೆ, ಯೇಸುಸ್ವಾಮಿಯಂತೆ ನಾವೂ ಸಹ ಇಂತಹ
ನತದೃಷ್ಟರಿಗೆ ಅನುಕಂಪ ತೋರಿಸಿ ಅವರಿಗೆ ಸಹಾಯ ಮಾಡಲು ಇವು ನಮಗೆ
ಪ್ರೇರಿಸುತ್ತವೆ.

ಶ್ರೀಮತಿ ವೈಟಮ್ಮನವರು ತಮ್ಮ 'ವೆಲ್‌ಫೇರ್ ಮಿನಿಸ್ಟಿ' ಎಂಬ ಪುಸ್ತಕದಲ್ಲಿ
ಹೀಗೆ ತಿಳಿಸುತ್ತಾರೆ (ಪುಟಗಳು 24,25).

"ಈ ಲೋಕದಲ್ಲಿ ಬಡರೋಗಿಗಳೂ ಹಾಗೂ ದರಿದ್ರರೂ ತುಂಬಿದ್ದಾರೆ
ಯೇಸುಸ್ವಾಮಿಯು ರೋಗಿಗಳನ್ನು ವಾಸಿಮಾಡುವುದಕ್ಕೂ ಮತ್ತು ಸೈತಾನನ
ಬಂಧನಗಳಿಂದ ಜನರನ್ನು ಬಿಡಿಸುವುದಕ್ಕೂ ಇಲ್ಲಿಗೆ ಬಂದನು. ಆತನಲ್ಲಿ
ಆರೋಗ್ಯದಾಯಕ ಶಕ್ತಿ ಹಾಗೂ ಸಾಮರ್ಥ್ಯವಿತ್ತು. ದೆವ್ವಹಿಡಿದವರು, ರೋಗಿಗಳು,
ದುಃಖಿಗಳನ್ನು ಆತನು ಗುಣಪಡಿಸಿದನು. ತಮ್ಮ ರೋಗಗಳನ್ನು ವಾಸಿ ಮಾಡಿಕೊಳ್ಳಲು
ತನ್ನ ಬಳಿಗೆ ಬಂದ ಯಾರನ್ನೂ ಸಹ ಕ್ರಿಸ್ತನು ತಳ್ಳಿಬಿಡಲಿಲ್ಲ. ತನ್ನ ಬಳಿಗೆ
ಗುಣಪಡಿಸಿಕೊಳ್ಳಲು ಬಂದವರು ತಮ್ಮ ರೋಗಗಳಿಗೆ ತಾವೇ ಕಾರಣರೆಂದು
ಆತನಿಗೆ ತಿಳಿದಿತ್ತು. ಆದಾಗ್ಯೂ ಕ್ರಿಸ್ತನು ಅವರನ್ನು ಗುಣಪಡಿಸಿದನು. ಇಂತಹ
ಬಡ, ನತದೃಷ್ಟ ವ್ಯಕ್ತಿಗಳು ಕ್ರಿಸ್ತನ ಶಕ್ತಿಯಿಂದ ಗುಣಹೊಂದಿದಾಗ, ಅವರಿಗೆ ತಮ್ಮ
ಪಾಪದ ಅರುಹು ಉಂಟಾಯಿತು ಹಾಗೂ ಅವರ ಶಾರೀರಿಕ ತೊಂದರೆ ಮಾತ್ರವಲ್ಲ,
ಆತ್ಮೀಕ ರೋಗಗಳೂ ವಾಸಿಯಾದವು. ಕ್ರಿಸ್ತನ ಸುವಾರ್ತೆಯು ಇಂದಿಗೂ ಸಹ
ಅದೇ ಶಕ್ತಿಹೊಂದಿದೆ. ಅಂದಮೇಲೆ ನಾವು ಯಾಕೆ ಇಂದೇ ಅದೇ ಫಲಿತಾಂಶಗಳಿಗೆ
ಸಾಕ್ಷಿಗಳಾಗಬಾರದು?

`ಪ್ರಾರ್ಥನೆ ಮಾತ್ರವಲ್ಲ, ಇಂದು ಯಾರಿಗೆ ನಿಮ್ಮ ಸೇವೆಯ ಅಗತ್ಯವಿದೆ?`