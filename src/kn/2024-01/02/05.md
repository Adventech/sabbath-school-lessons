---
title:  ಹತಾಶೆಯಿಂದ ನಿರೀಕ್ಷೆಗೆ
date:   10/01/2024
---

`ದೇವರು ನಮ್ಮಿಂದ ದೂರವಾಗಿದ್ದಾನೆಂಬ ಭಾವನೆ ನಮ್ಮೆಲ್ಲರಿಗೂ ಒಂದಲ್ಲಾ
ಒಂದು ಸಮಯದಲ್ಲಿ ಬಂದಿದೆ. ಯಾಕೆ ಈ ರೀತಿ ಆಯಿತು? ಎಂಬ ಆಲೋಚನೆ
ಬಂದಿರಬಹುದಲ್ಲವೇ?`

ನಮ್ಮಂತೆಯೇ ಸಾಮಾನ್ಯ ಮನುಷ್ಯರಾದ ಕೀರ್ತನೆಗಳನ್ನು ಬರೆದ ಲೇಖಕರೂ
ಸಹ ಇಂತಹ ಪರಿಸ್ಥಿತಿಯನ್ನು ಖಂಡಿತವಾಗಿಯೂ ಎದುರಿಸಿದ್ದಾರೆ. ನಮ್ಮ ಪಾಪಗಳ
ದೆಸೆಯಿಂದ ಕೆಲವು ವೇಳೆ ನಮಗೆ ಕಷ್ಟಸಂಕಟಗಳು ಬಂದಿರುವುದು ನಿಜ, ಆದರೆ
ಬೇರೆ ಸಂದರ್ಭಗಳಲ್ಲಿ ಈ ವೇದನೆ ಅನ್ಯಾಯವಾಗಿ ನನಗೆ ಬಂದಿದೆಯಲ್ಲಾ,
ಇದಕ್ಕೆ ನಾನು ಅರ್ಹನಲ್ಲ. ಇದು ನನಗೆ ಬರಬಾರದಾಗಿತ್ತೆಂಬ ಭಾವನೆ
ನಮ್ಮಲ್ಲನೇಕರಿಗೆ ಬಂದಿರುವುದೂ ಹೌದಲ್ಲವೇ!

`ಈಗ ಕೀರ್ತನೆ 13ನೇ ಅಧ್ಯಾಯ ಓದಿರಿ. ಈ ಕೀರ್ತನೆಯಲ್ಲಿ ಭಕ್ತನಾದ ದಾವೀದನು
ವ್ಯಕ್ತಪಡಿಸುವ ಮುಖ್ಯವಾದ ಎರಡು ಮನೋಭಾವಗಳು ಕಂಡು ಬರುತ್ತವೆ? ಅವನಲ್ಲಿ
ಇಂತಹ ಸಂಪೂರ್ಣವಾದ ಬದಲಾವಣೆ ಬರಲು ಕಾರಣವೇನು?`

"ಯೆಹೋವನೇ, ನೀನು ಇನ್ನೆಷ್ಟರವರೆಗೆ ನನ್ನನ್ನು ಸಂಪೂರ್ಣವಾಗಿ ಮರೆತಿರುವಿ?
ಇನ್ನೆಲ್ಲಿಯ ತನಕ ನನಗೆ ವಿಮುಖನಾಗಿರುವಿ? (13:1) ದೇವರು ಎಂದಾದರೂ
ನಮ್ಮನ್ನು ಮರೆಯುವನೇ? ಆದಾಗ್ಯೂ ಇಂತಹ ಭಾವನೆ ನಮ್ಮಲ್ಲಿಯೂ
ಬ೦ದಿದೆಯಲ್ಲವೇ?

ನಾವು ಪ್ರಾರ್ಥಿಸುವಾಗ ಹೆಚ್ಚಾಗಿ ನಮ್ಮ ಹಾಗೂ ನಮ್ಮ ಸಮಸ್ಯೆಗಳ ಬಗ್ಗೆ
ಹೆಚ್ಚು ಪ್ರಾಮುಖ್ಯತೆಕೊಡುತ್ತೇವೆ. 13ನೇ ಕೀರ್ತನೆಯು ಇಂತಹ ಸಾಮಾನ್ಯ ತಪ್ಪುಗಳನ್ನು
ನಾವು ಮಾಡದಂತೆ ಮಾರ್ಗತೋರಿಸುತ್ತದೆ. ಈ ಅಧ್ಯಾಯವು ಎಂದೆಂದಿಗೂ
ಬದಲಾಗದಂತಹ ಹಾಗೂ ನಂಬಿಗಸ್ತನಾದ ದೇವರು ತನ್ನ ಮಕ್ಕಳನ್ನು ಎಂದಿಗೂ
ಕೈಬಿಡುವುದಿಲ್ಲವೆಂದು ನಾವು ಆತನಲ್ಲಿ ದೃಢವಾದ ಭರವಸವಿಡುವಂತೆ ನಮ್ಮ
ಪ್ರಾರ್ಥನೆಯನ್ನು ಸಂಪೂರ್ಣ ಬದಲಾಯಿಸುತ್ತದೆ.

ಕೀರ್ತನೆ 13ನೇ ಅಧ್ಯಾಯವು ಶತ್ರುಪೀಡಿತನಾಗಿ ಬಾಧೆಪಡುವಂತ ಭಕ್ತನ
ವೇದನೆ ಹಾಗೂ ದೂರುಗಳ ಮೂಲಕ ಆರಂಭವಾದರೂ, ಅದು ಅಲ್ಲಿಗೆ
ಮುಕ್ತಾಯವಾಗುವುದಿಲ್ಲ. ಅದು ತಾನೇ ನಿರ್ಣಾಯಕವಾದ ಅಂಶವಾಗಿದೆ. ನಮ್ಮ
ಮನಸ್ಸಿನ ಆತಂಕ, ತಲ್ಲಣ, ಭಯವೆಲ್ಲವೂ ಹೋಗಿ (13:1-4), ದೇವರ ವಿಮೋಚನಾ
ಸಾಮರ್ಥ್ಯದಲ್ಲಿ (13:5) ಭರವಸವಿಡುವಂತೆ ನಮ್ಮನ್ನು ಪ್ರೇರಿಸುತ್ತದೆ. ಆಗ ನಾವು
ದೇವರ ರಕ್ಷಣೆಯ ಕಾರಣದಿಂದ ನಮ್ಮ ವ್ಯಥೆಯು ಸ್ತೋತ್ರವಾಗಿಯೂ ಹಾಗೂ
ಹತಾಶೆಯು ನಿರೀಕ್ಷೆಯಾಗುವ ಅನುಭವ ಪಡೆದುಕೊಳ್ಳುತ್ತೇವೆ (13:5,6).

ಆದರೆ ಕೀರ್ತನೆಗಳ ಅರ್ಥವನ್ನು ಗ್ರಹಿಸಿಕೊಳ್ಳದೆ ಅವುಗಳನ್ನು ಕೇವಲ ಮತ್ತೆ
ಮತ್ತೆ ಓದುವುದರಿಂದ ನಾವು ಆಶಿಸುವಂತ ಬದಲಾವಣೆ ಬರುವುದಿಲ್ಲ.
ಕೀರ್ತನೆಗಳನ್ನು ಉಪಯೋಗಿಸಿ ಪ್ರಾರ್ಥಿಸುವಾಗ, ಅವುಗಳ ಪ್ರಕಾರ ನಡೆಯಲು
ಬೇಕಾದ ಆಶೀರ್ವಾದಕ್ಕಾಗಿ ಪವಿತ್ರಾತ್ಮನನ್ನು ಬೇಡಿಕೊಳ್ಳಬೇಕು. ಕೀರ್ತನೆಗಳು
ದೇವರ ವಾಕ್ಯಗಳಾಗಿವೆ. ಅವು ನಮಗೆ ಕೇವಲ ವಿಷಯಗಳನ್ನು ನೀಡುವಂತದ್ದಲ್ಲ.
ಬದಲಾಗಿ ವಿಶ್ವಾಸಿಗಳ ನಡೆನುಡಿಯಲ್ಲಿ ಸಂಪೂರ್ಣ ಬದಲಾವಣೆ ತರುವಂತವಾಗಿವೆ.
ದೇವರ ಕೃಪೆಯಿಂದ ಕೀರ್ತನೆಗಳಲ್ಲಿ ತಿಳಿಸಿರುವ ವಾಗ್ದಾನಗಳು ವಿಶ್ವಾಸಿಗಳ ಜೀವನದಲ್ಲಿ
ನೆರವೇರಿವೆ. ಅಂದರೆ ದೇವರವಾಕ್ಯವು ನಮ್ಮನ್ನು ಆತನ ಚಿತ್ರದ ಪ್ರಕಾರ
ರೂಪಿಸಿಕೊಂಡು ಯೋಚಿಸುವುದಕ್ಕೂ ಹಾಗೂ ಕ್ರಿಸ್ತನೊಂದಿಗೆ ಹನೋಕನಂತೆ
ಅನ್ನೋನ್ಯತೆಯಿಂದ ನಡೆಯುವುದಕ್ಕೂ ಆತನಿಗೆ ನಮ್ಮನ್ನು ಒಪ್ಪಿಸಿಕೊಡುತ್ತದೆ.
ಯೇಸುಸ್ವಾಮಿಯು ಮನುಷ್ಯಾವತಾರವೆತ್ತಿ ಬಂದ ದೇವಕುಮಾರನು ಹಾಗೂ
ದೇವರ ಚಿತ್ರವನ್ನು ಪರಿಪೂರ್ಣವಾಗಿ ತೋರಿಸುವವನೂ ಆಗಿರುವುದರಿಂದ
ಪ್ರಾರ್ಥನಾಪೂರ್ವಕವಾಗಿ ಈ ಸ್ತುತಿಗೀತೆಗಳನ್ನು ಹಾಡುತ್ತೇವೆ.

`ನಮಗೆ ಬರುವ ಕಷ್ಟಸಂಕಟಗಳು ಹೇಗೆ ನಮ್ಮನ್ನು ದೇವರ ಬಳಿಗೆ ನಡೆಸುತ್ತವೆ?
ಅಥವಾ ಅವು ನಮ್ಮನ್ನು ದೇವರಿಂದ ದೂರಮಾಡುತ್ತವೆಯೇ?`