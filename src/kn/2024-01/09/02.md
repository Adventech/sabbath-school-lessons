---
title:  ತನ್ನನ್ನು ಬಲಿಯಾಗಿ ಅರ್ಪಿಸಿಕೊಂಡ ದೈವೀಕ ಕುರುಬ
date:   25/02/2024
---

`ಕೀರ್ತನೆ 23ನೇ ಅಧ್ಯಾಯ ಕೀರ್ತನೆ 28:9, 80:1; 78:52, 53 ಹಾಗೂ
ಕೀರ್ತನೆ 79:13; 100:3ನೇ ವಚನಗಳನ್ನು ಓದಿರಿ, ಕರ್ತನಾದ ಯೆಹೋವನು
ಮತ್ತು ಆತನ ಜನರ ನಡುವಣ ಸಂಬಂಧವನ್ನು ಇಲ್ಲಿ ಹೇಗೆ ಚಿತ್ರಿಸಲಾಗಿದೆ?`

ದೇವರು ಕುರುಬನು ಮತ್ತು ಆತನ ಜನರು ಹುಲ್ಲುಗಾವಲಿನ ಕುರಿಗಳೆಂಬ
ಸಂಕೇತವು ತನ್ನ ಜನರಿಗೆ ಆತನ ಮಾರ್ಗದರ್ಶನ ಮತ್ತು ಪರಿಪಾಲನೆಯನ್ನು
ಹಾಗೂ ತಮ್ಮೆಲ್ಲಾ ಅಗತ್ಯಗಳಿಗೆ ಜನರು ದೇವರ ಮೇಲೆ ಸಂಪೂರ್ಣವಾಗಿ
ಆತುಕೊಂಡಿರುವುದನ್ನು ಪ್ರಮುಖವಾಗಿ ತಿಳಿಸುತ್ತದೆ. ಕುರುಬನು ಹಗಲು
ರಾತ್ರಿಯೆನ್ನದೆ ತನ್ನ ಕುರಿಮಂದೆಯೊಡನೆ ವಾಸಿಸುವುದರಿಂದಲೂ ಮತ್ತು ಅವುಗಳನ್ನು
ಪರಿಪಾಲಿಸುವುದರಿಂದಲೂ ಈ ಸಂಕೇತವು ದೇವರು ಮತ್ತು ಆತನ ಜನರ
ನಿಕಟ ಬಾಂಧವ್ಯವನ್ನು ತೋರಿಸುತ್ತದೆ. ಅಲ್ಲದೆ ದೇವರು ಸೃಷ್ಟಿಕರ್ತನೂ (ಕೀರ್ತನೆ
25:6,7; 100:3) ಹಾಗೂ ಒಡಂಬಡಿಕೆಯ ವಾಗ್ದಾನ ಮಾಡಿದವನೂ
ಆಗಿರುವುದರಿಂದ (ಕೀರ್ತನೆ 28:9; ಇಬ್ರಿಯ 13:20) ಆತನು ಈ ಮಂದೆಯ
ಒಡೆಯನೂ ಆಗಿದ್ದಾನೆಂದು ಕುರುಬ ಹಾಗೂ ಕುರಿಗಳ ಸಂಕೇತವು ತಿಳಿಸುತ್ತದೆ.

ದೈವೀಕ ಕುರುಬನು ಇಸ್ರಾಯೇಲ್ಯರನ್ನು ಮಂದೆಯಂತೆ ನಡಿಸುತ್ತಾನೆಂಬ
(ಕೀರ್ತನೆ 80:1) ಸಂಕೇತವು ಬಹುಶಃ ಯಾಕೋಬನು ತನ್ನ ಮಗನಾದ
ಯೋಸೇಫನಿಗೆ ಮಾಡಿದ ಆಶೀರ್ವಾದವನ್ನು ಪರೋಕ್ಷವಾಗಿ ಸೂಚಿಸಬಹುದು.
ಇದರಲ್ಲಿ ದೇವರನ್ನು ಇಸ್ರಾಯೇಲನಿಗೆ ಪಾಲಕನಾಗಿದ್ದಾನೆಂದು ತಿಳಿಸಿರುವುದರಿಂದ
ಈ ಮಹಾವಾಗ್ದಾನ ಮತ್ತು ಆಶೀರ್ವಾದಕ್ಕಾಗಿ ಮೊರೆಯಿಡಲಾಗಿದೆ (ಕೀರ್ತನೆ
49:24).

ಇಸ್ರಾಯೇಲ್ಯರ ಕಾಲದಲ್ಲಿ ರಾಜರನ್ನು ತಮ್ಮ ಪ್ರಜೆಗಳನ್ನು ಪರಿಪಾಲಿಸುವ
ಕುರುಬರೆಂದು ಪರಿಗಣಿಸಲಾಗುತ್ತಿತ್ತು (2 ಸಮುವೇಲನು 5:2). ಆದರೆ ರಾಜರಲ್ಲಿ
ಹೆಚ್ಚಿನವರು ತಮ್ಮ ಪ್ರಜೆಗಳಿಗೆ ಕುರುಬರಂತೆ ಪರಿಪಾಲಕರಾಗಿರಲಿಲ್ಲವಾದ್ದರಿಂದ,
ಕುರುಬನೆಂಬ ಹೆಸರಿಗೆ ದೇವರು ಮಾತ್ರ ಅರ್ಹನಾಗಿದ್ದಾನೆ. ತನ್ನ ಮಂದೆಯನ್ನು
ಕ್ರಿಸ್ತನು ಮಾತ್ರ ಪಾಲಿಸುವುದರಿಂದ, ಆತನನ್ನು ಒಳ್ಳೆ ಕುರುಬನೆಂದು ಕರೆಯಲಾಗಿದೆ.

`ಕೀರ್ತನೆ 10:11-15ನೇ ವಚನಗಳಲ್ಲಿ ತಾನು ಒಳ್ಳೆ ಕುರುಬನೆಂಬ ಬಗ್ಗೆ
ಯೇಸುಕ್ರಿಸ್ತನು ಏನು ಹೇಳುತ್ತಾನೆ?`

ಕುರಿಗಳು ತಮ್ಮ ಕುರುಬನ ಸ್ವರವನ್ನು ಕೇಳುತ್ತವೆ (ಕೀರ್ತನೆ 10:4, 27).
ಇದು ದೈವೀಕ ಕುರುಬನಿಗೂ ಮತ್ತು ಆತನ ಮಂದೆಗೂ ಇರುವ ಅತಿ ನಿಕಟವಾದ
ಬಾಂಧವ್ಯವನ್ನು ತೋರಿಸುತ್ತದೆ. ಅನೇಕ ಕುರುಬರು ನೂರಾರು ಕುರಿಗಳನ್ನು
ಮೇಯಿಸುತ್ತಾರೆ, ಆದರೆ ಒಬ್ಬ ಕುರುಬನು ಮಾಡುವ ಸ್ವರಕ್ಕೆ ಅವನ ಕುರಿಗಳು
ಮಾತ್ರ ತಲೆಯೆತ್ತಿ ನೋಡುತ್ತವೆಂಬುದನ್ನು ನಮ್ಮ ಊರುಗಳಲ್ಲಿ ಇಂದಿಗೂ
ಕಾಣಬಹುದು.

ಕೆಲವು ವೇಳೆ ದೇವರ ಮಂದೆಯು ಅನೇಕ ತೊಂದರೆ ಕಷ್ಟಗಳನ್ನು ಅನುಭವಿಸುತ್ತವೆ.
ಇದನ್ನು ಜನರು ದೇವರು ನಮ್ಮ ಮೇಲೆ ಅಸಮಾಧಾನಗೊಂಡು ತಮ್ಮನ್ನು
ಮರೆತಿದ್ದಾನೆಂದು ತಿಳಿದುಕೊಳ್ಳುತ್ತಾರೆ. ಆದರೆ ಮಂದೆಯನ್ನು ಬಿಟ್ಟುಹೋದ ತುಂಟ
ಕುರಿಯನ್ನು ಒಳ್ಳೆ ಕುರುಬನು ಎಂದಿಗೂ ತ್ಯಜಿಸುವುದಿಲ್ಲ, ಬದಲಾಗಿ ಅವುಗಳನ್ನು
ಹುಡುಕಿ ಮಂದೆಗೆ ತಂದು ಸೇರಿಸುತ್ತಾನೆ. ಒಳ್ಳೆ ಕುರುಬನು ತನ್ನ ಕುರಿಗಳಿಗೆ
ತನ್ನ ಪ್ರಾಣಕೊಡುತ್ತಾನೆ (ಯೋಹಾನ 10:11,15) ಹಾಗೂ ಈ ಕುರುಬನೇ ಯಜ್ಞಕ್ಕೆ
ದೇವರು ನೇಮಿಸಿದ ಕುರಿಯಾಗುತ್ತಾನೆ (ಯೋಹಾನ 1:29). ಅಲ್ಲದೆ ತನ್ನ
ಹಿಂಡಿಗೆ ಸೇರಬೇಕಾದ ಬೇರೆ ಕುರಿಗಳನ್ನೂ ಸಹ ಆತನು ತನ್ನ ಹುಟ್ಟಿಗೆ ಸೇರಿಸಿ
ಒಂದೇ ಮಂದೆಯಾಗುವಂತೆ ಮಾಡುತ್ತೇನೆಂದು ಕ್ರಿಸ್ತನು ದೃಢಪಡಿಸುತ್ತಾನೆ (10:16).

`ನಮ್ಮ ಒಳ್ಳೆಯ ಕುರುಬನಾದ ಕ್ರಿಸ್ತನು ಮಾಡಿದ ವಾಗ್ದಾನಗಳನ್ನು ನಾವು ಹೇಗೆ
ಪಡೆದುಕೊಳ್ಳಬಹುದು?`