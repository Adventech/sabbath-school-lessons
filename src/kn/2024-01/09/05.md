---
title:  ಎಣೆಯಿಲ್ಲದ ಅಧಿಕಾರವುಳ್ಳ ನಿತ್ಯನಾದ ರಾಜನು
date:   28/02/2024
---

`ಕೀರ್ತನೆ 2ನೇ ಅಧ್ಯಾಯ; 110:1-3; 5,6 ಹಾಗೂ ಕೀರ್ತನೆ 89:4; 13-17
ನೇ ವಚನಗಳನ್ನು ಓದಿರಿ. ಕ್ರಿಸ್ತನು ರಾಜನಾಗಿದ್ದೇನೆಂಬ ವಿಷಯದಲ್ಲಿ ಈ ವಾಕ್ಯಗಳು
ನಮಗೇನು ತಿಳಿಸುತ್ತವೆ?`

ಇಲ್ಲಿ ದೇವರನ್ನು ಅಭಿಷೇಕ ಹೊಂದಿದ ಮೆಸ್ಸಿಯನ ಮಗನೆಂದು ಚಿತ್ರಿಸಲಾಗಿದೆ.
ಇದು ರಾಜನು ದೇವರ ಒಡಂಬಡಿಕೆಗೆ ಸೇರಿದಾಗ, ಅವನಿಗೆ ಪಟ್ಟಾಭಿಷೇಕವಾಗುವ
ಅಥವಾ ಕಿರೀಟಧಾರಣೆಯಾಗುವುದನ್ನು ಸೂಚಿಸುತ್ತದೆ (89:26-28) ಕೀರ್ತನೆ
2:7ನೇ ವಚನವು ಕ್ರಿಸ್ತನ ಪುನರುತ್ಥಾನ ಹಾಗೂ ಶಾಶ್ವತವಾದ ಹೊಸದಾದ
ಒಡಂಬಡಿಕೆ ಮತ್ತು ಆತನ ರಾಜವಂಶೀಯವಾದ ಮಹಾಯಾಜಕತ್ವ ಹೊಂದಿ
ಉನ್ನತಸ್ಥಾನಕ್ಕೇರುವುದನ್ನು ಮುಂದಾಗಿ ತಿಳಿಸುತ್ತದೆ (ಅ.ಕೃತ್ಯಗಳು 13:33-39;
ಇಬ್ರಿಯ 1:5 ಹಾಗೂ 5:5) ಮೆಸ್ಸಿಯನು ಅಭೂತಪೂರ್ವವಾದ ಗೌರವ ಹಾಗೂ
ಅಧಿಕಾರ ಮಹಿಮೆಯೊಂದಿಗೆ ದೇವರ ಬಲಪಾರ್ಶ್ವದಲ್ಲಿ ಕುಳಿತುಕೊಳ್ಳುವನು (ಕೀರ್ತನೆ
110:1; ಅಕೃತ್ಯಗಳು 7:55,56). ಅಲ್ಲದೆ ಕರ್ತನಾದ ದೇವರು ಹಾಗೂ
ಅಭಿಷೇಕಿಸಲ್ಪಟ್ಟ ಮೆಸ್ತೀಯನ ನಡುವಣ ಪರಸ್ಪರ ಪ್ರಭಾವವು ದಾವೀದನ ವಂಶದಲ್ಲಿ
ಬಂದ ಮೆಸ್ಸಿಯನನ್ನು ಸ್ವತಃ ಕರ್ತನೆಂದು ಗುರುತಿಸುವ ಉದ್ದೇಶ ಹೊಂದಿದೆ
ಎಂದು ಸೂಚಿಸುತ್ತದೆ. ಬಲಭಾಗದಲ್ಲಿ ಕುಳಿತುಕೊಳ್ಳುವವನು ಕರ್ತನಾಗಿದ್ದಲ್ಲಿ, ಆ
ಕರ್ತನು ಮೆಸ್ಸಿಯನೂ ಆಗಿದ್ದಾನೆ (ಕೀರ್ತನೆ 110:1).

ಅಂತ್ಯದಲ್ಲಿ ಕ್ರಿಸ್ತನು ತನ್ನ ಶತ್ರುಗಳ ಮೇಲೆ ಸಂಪೂರ್ಣ ವಿಜಯ ಸಾಧಿಸುತ್ತಾನೆ.
ನಿನ್ನ ವೈರಿಗಳನ್ನು ನಿನ್ನ ಪಾದಪೀಠವನ್ನಾಗಿ ಮಾಡಿಕೊಳ್ಳುತ್ತೇನೆಂದು ಹೇಳುವ
ರೂಪಾಲಂಕಾರವು ಪೂರ್ವದೇಶಗಳಲ್ಲಿ ಪುರಾತನ ಕಾಲದಲ್ಲಿ ಜಯಶಾಲಿಗಳಾದ
ರಾಜರು ಯುದ್ಧದಲ್ಲಿ ಸೋತು ಶರಣಾದ ಅರಸರ ಕುತ್ತಿಗೆಯ ಮೇಲೆ ತಮ್ಮ
ಪಾದಗಳನ್ನು ಇಡುತ್ತಿದ್ದರು. ಇದು ಸೋತುಹೋದ ರಾಜರ ಮೇಲೆ ಅವರಿಗಿದ್ದ
ಸಂಪೂರ್ಣ ಅಧಿಕಾರವನ್ನು ಸೂಚಿಸುತ್ತದೆ. ಆದಾಗ್ಯೂ ಕ್ರಿಸ್ತನ ರಾಜ್ಯಾಧಿಕಾರ
ಸೂಚಿಸುವ ದಂಡವು ಭಯಭೀತಿ ಹುಟ್ಟಿಸುವ ಆಯುಧವಲ್ಲ (ಕೀರ್ತನೆ 2:9;
110:2).

ದಂಡ ಅಥವಾ ಕೋಲನ್ನು ಪುರಾತನ ಕಾಲದಲ್ಲಿ ಬುಡಕಟ್ಟಿನ ನಾಯಕರು
ತಮ್ಮ ಕುಲ ಅಥವಾ ಬುಡಕಟ್ಟಿನ ಹೆಮ್ಮೆಯ ಸಂಕೇತವಾಗಿ ಉಪಯೋಗಿಸುತ್ತಿದ್ದರು
(ಅರಣ್ಯಕಾಂಡ 17:2-10). ಕ್ರಿಸ್ತನು ಚೀಯೋನಿನ ಜನರನ್ನು ಪ್ರತಿನಿಧಿಸುತ್ತಿದ್ದರಿಂದ
ಆತನ ದಂಡವು ಚೀಯೋನಿನಿಂದ ಬರುವುದು. ಈ ರಾಜದಂಡವು ದೈವೀಕ
ನ್ಯಾಯತೀರ್ಪಿನ ಸಂಕೇತವಾಗಿದ್ದು, ದುಷ್ಟತ್ವವನ್ನು ನಾಶಮಾಡುತ್ತದೆ ಮತ್ತು ಕ್ರಿಸ್ತನು
ಅಪ್ರತಿಮವಾದ ಅಂದರೆ ಎಣೆಯಿಲ್ಲದ ಅಪರಿಮಿತ ಅಧಿಕಾರದಿಂದ
ರಾಜ್ಯವಾಳುತ್ತಾನೆಂಬುದನ್ನು ವರ್ಣಿಸುತ್ತದೆ (ಪ್ರಕಟನೆ 2:27, 12:5), ದುಷ್ಟರಾದ
ವೈರಿರಾಜರುಗಳಿಗೂ ಸಹ ಪಶ್ಚಾತ್ತಾಪಪಟ್ಟು ಮೆಸ್ಸಿಯನಿಗೆ ಶರಣಾಗಬೇಕೆಂಬ
ಅವಕಾಶ ಕೊಡಲಾಗುವುದು (ಕೀರ್ತನೆ 2:10-12).

ಅಂತಿಮವಾಗಿ ಕ್ರಿಸ್ತನು ಜಯಶಾಲಿಯಾಗುವ ವಿವರಣೆಯು ಕಣ್ಣಿಗೆ ಕಟ್ಟಿದಂತೆ
ದಾನಿಯೇಲನು 7ನೇ ಅಧ್ಯಾಯದಲ್ಲಿ ಕ್ರಿಸ್ತನು ಬರುವ ಮೊದಲು ನಡೆಯುವ
ನ್ಯಾಯವಿಚಾರಣೆಯ ದೃಶ್ಯದಲ್ಲಿ ನೀಡಲಾಗಿದೆ. ಇದರಲ್ಲಿ ನ್ಯಾಯತೀರ್ಪು ಕೊಟ್ಟ
ಬಳಿಕ ರಾಜ್ಯವು ಪರಾತ್ಪರನ ಭಕ್ತರಿಗೆ ಕೊಡಲ್ಪಡುವುದು (ದಾನಿಯೇಲನು 7:22)
ಹಾಗೂ ಆತನ ರಾಜ್ಯವು ಶಾಶ್ವತವಾದ ರಾಜ್ಯ (7:27). ಕ್ರಿಸ್ತನು ಶಿಲುಬೆಯಲ್ಲಿ
ಮಾಡಿದ ಮಹಾಬಲಿದಾನದ ಕಾರಣದಿಂದ ಪರಾತ್ಪರನ ಭಕ್ತರಿಗೆ ರಾಜ್ಯವು
ಕೊಡಲ್ಪಡುವ ವಾಗ್ದಾನವು ಖಚಿತವಾಗಿದೆ.

ರಾಜನಲ್ಲಿ ಭರವಸವಿಡುವವರೆಲ್ಲರಿಗೂ ಆಸೀರ್ವಾದವು ವಾಗ್ದಾನ ಮಾಡಲ್ಪಟ್ಟಿದೆ
ಹಾಗೂ ಜನರು ಮೆಸ್ಸಿಯನ ನೀತಿಯುಳ್ಳ ಹಾಗೂ ಪರಮಾಧಿಕಾರವುಳ್ಳ ಆಡಳಿತದಲ್ಲಿ
ಉಲ್ಲಾಸಿಸುವರು (ಕೀರ್ತನೆ 2:12; 89:15-17).

`ಅಂತ್ಯದಲ್ಲಿ ದೇವರು ಕೆಟ್ಟತನದ ಮೇಲೆ ಜಯವನ್ನು ಸಾಧಿಸುವನು, ನ್ಯಾಯವು
ಎಲ್ಲೆಡೆ ಸ್ಥಾಪಿತವಾಗುವುದು ಹಾಗೂ ನೋವು ಸಂಕಟ ಕಷ್ಟಗಳು ಸದಾಕಾಲಕ್ಕೂ
ಸಂಪೂರ್ಣವಾಗಿ ಇಲ್ಲದಾಗುವವು ಎಂಬುದು ಎಷ್ಟೊಂದು ಸಂತೋಷದ
ಸಂಗತಿಯಲ್ಲವೇ? ದುಷ್ಟತನವು ಎಲ್ಲೆಲ್ಲಿಯೂ ಕಂಡುಬರುತ್ತಿರುವಾಗ, ಈ ಸತ್ಯವು
ನಮಗೆ ಹೇಗೆ ಆದರಣೆ ಕೊಡುತ್ತದೆ?`