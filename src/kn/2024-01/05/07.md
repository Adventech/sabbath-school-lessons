---
title:  ಹೆಚ್ಚಿನ ಅಧ್ಯಯನ
date:   02/02/2024
---

ಶ್ರೀಮತಿ ವೈಟಮ್ಮನವರ 'ಸ್ಟೆಪ್ ಟು ಕ್ರೈಸ್ಟ್' ಪುಸ್ತಕದ
'ರಿಜಾಯ್ತಿಂಗ್ ಇನ್ ದಿ ಲಾರ್ಡ್' ಮತ್ತು ಕೀರ್ತನೆ 56ನೇ ಅಧ್ಯಾಯ ಒದಿರಿ.

ಕೀರ್ತನೆಗಾರನಂತೆ ಅಪರಿಚಿತ ದೇಶದಲ್ಲಿ ದೇವರ ಕೀರ್ತನೆಗಳನ್ನು ಹೇಗೆ
ಹಾಡುವುದೆಂದು ಅನೇಕರಿಗೆ ಅನಿಸಬಹುದು. ಸತ್ಯವೇದದಲ್ಲಿ ತಿಳಿಸಿರುವಂತೆ ದೇವರು
ನಿಜವಾಗಿಯೂ ಒಳ್ಳೆಯವನೂ ಬಲಶಾಲಿಯೂ ಆಗಿರುವನೇ ಅಥವಾ ಆತನು
ಎಲ್ಲವುಗಳ ಮೇಲೆ ನಿಯಂತ್ರಣ ಹೊಂದಿದ್ದಾನೆಯೇ ಎಂಬ ಸಂದೇಹ ಕೆಲವು
ಸಂದರ್ಭಗಳಲ್ಲಿ ತೀವ್ರವಾಗಿ ಕಾಡುವುದುಂಟು. ಇದರಿಂದ ದೇವರ ಅಧಿಕಾರದ
ಮೇಲೆ ನಮ್ಮ ನಂಬಿಕೆಯು ಕುಂದಿಹೋಗುವ ಸಂಭವವಿದೆ.

ಸತ್ಯವೇದದ ಮೇಲಿನ ನಮ್ಮ ನಂಬಿಕೆಯು ಅನೇಕ ಸಾರಿ ದೃಢನಂಬಿಕೆ ಮತ್ತು
ದೃಢವಾದ ಪ್ರತಿಪಾದನೆ ಹಾಗೂ ಅನಿಶ್ಚಿತತೆ ಮತ್ತು ಸಂದಿಗ್ಧ ಪರಿಸ್ಥಿತಿಯನ್ನು
ವ್ಯಕ್ತಪಡಿಸುತ್ತದೆ. ಅದರಲ್ಲಿಯೂ ವಿಶೇಷವಾಗಿ ದುಷ್ಟತನ ತುಂಬಿರುವಾಗ ಮತ್ತು
ದೇವರು ನಮ್ಮನ್ನು ಮರೆತಿದ್ದಾನೆಯೇ ಎಂಬ ಭಾವನೆ ಬಂದಾಗ, ಇಂತಹ
ಸಂದಿಗ್ಧ ಪರಿಸ್ಥಿತಿಯನ್ನು ಎದುರಿಸಲು ಕಷ್ಟವಾಗಬಹುದು. ಆದರೆ ದೇವರು
ಪ್ರೀತಿಸ್ವರೂಪಿ, ನೀತಿವಂತನು ಹಾಗೂ ವಿಶ್ವಾಸಕ್ಕೆ ಅರ್ಹನಾದವನು ಎಂಬ ಆತನ
ಗುಣಾತಿಶಯದ ಬಗ್ಗೆ ಎಂದಿಗೂ ಸಂಶಯ ಹಾಗೂ ಸಂದಿಗ್ಧತೆ ಇರಬಾರದು.
ಭವಿಷ್ಯದ ಬಗ್ಗೆ ಕೀರ್ತನೆಗಾರರು ಸಂದೇಹ ಹೊಂದಿರಬಹುದು. ಆದರೆ ದೇವರ
ಪ್ರೀತಿ ಮತ್ತು ನಂಬಿಗಸ್ತಿಕೆಯು ಎಂದಿಗೂ ಬಿದ್ದು ಹೋಗುವುದಿಲ್ಲವೆಂದು
ಕೀರ್ತನೆಗಾರರು ಅರಿಕೆ ಮಾಡುತ್ತಾರೆ (ಕೀರ್ತನೆ 36:5-10; 89:2,8).

ಅದೇ ಮಾದರಿಯನ್ನು ನಾವೂ ಸಹ ಅನುಸರಿಸಬೇಕು. ಈ ವಿಷಯದಲ್ಲಿ
ಶ್ರೀಮತಿ ವೈಟಮ್ಮನವರು 'ಟೆಸ್ಟಿಮೊನೀಸ್ ಫಾರ್ ದಿ ಚರ್ಚ್' ಸಂಪುಟ 5,
ಪುಟಗಳು 578, 579ರಲ್ಲಿ ಹೀಗೆ ತಿಳಿಸುತ್ತಾರೆ :

"ಕಷ್ಟಸಂಕಟಗಳು ಬಂದಾಗ, ದೇವರ ಕಡೆಗೆ ದೃಷ್ಟಿಯಿಟ್ಟು ಮೇಲೆ ನೋಡಿರಿ.
ಆಗ ನೀವು ಹಾದಿಯಲ್ಲಿ ಎಂದೂ ಸಹ ಆಯಾಸಗೊಳ್ಳುವುದಿಲ್ಲ. ಯೇಸು ಸ್ವಾಮಿಯು
ನಿಮಗೆ ಸಹಾಯಮಾಡಲು ಕೈಚಾಚಿರುವುದನ್ನು ನೀವು ಶೀಘ್ರದಲ್ಲಿಯೇ ಕಾಣುವಿರಿ.
ಆತನು ನಿಮಗೆ ಮಾರ್ಗದರ್ಶನ ನೀಡುವಂತೆ ಸರಳವಾದ ನಂಬಿಕೆಯಿಂದ ನಿಮ್ಮ
ಕೈಗಳನ್ನು ಆತನ ಕೈಗಳೊಂದಿಗೆ ಸೇರಿಸುವುದು ಮಾತ್ರ ನೀವು ಮಾಡಬೇಕಾದ
ಕಾರ್ಯ. ನೀವು ಯಾವಾಗ ದೇವರಲ್ಲಿ ಭರವಸೆ ಹೊಂದುತ್ತೀರೋ, ಆಗ ಕ್ರಿಸ್ತನಲ್ಲಿನ
ನಂಬಿಕೆಯ ಮೂಲಕ ನಿರೀಕ್ಷೆ ಹೊಂದುವಿರಿ".

ಕೆಲವು ವೇಳೆ ದೇವರು ನಮ್ಮಿಂದ ದೂರವಾಗಿದ್ದಾನೆಂದು ಅನಿಸಬಹುದು.
ಆದರೆ ಅದು ನಮ್ಮ ಪ್ರಾರ್ಥನೆಯ ಪರಿಣಾಮವನ್ನು ಕಡಿಮೆ ಮಾಡುವುದಿಲ್ಲ.
ಅದಕ್ಕೆ ವ್ಯತಿರಿಕ್ತವಾಗಿ ಇಂತಹ ಸಂದರ್ಭಗಳಲ್ಲಿ ಕೀರ್ತನೆಗಾರರು ತಮ್ಮನ್ನು
ಪರೀಕ್ಷಿಸಿಕೊಂಡು, ದೇವರು ಹಿಂದೆ ಮಾಡಿದ ರಕ್ಷಣಾ ವಿಮೋಚನೆಯನ್ನು
ನೆನಪಿಸಿಕೊಂಡು, ತಮ್ಮ ಪಾಪಗಳನ್ನು ಒಪ್ಪಿ ದೇವರಿಗೆ ನಮ್ರತೆಯಿಂದ ತಮ್ಮ
ಮೊರೆಯನ್ನು ಪ್ರಾರ್ಥನೆಯ ಮೂಲಕ ಅರಿಕೆ ಮಾಡಿಕೊಂಡರು (ಕೀರ್ತನೆ 77:10-
12; 89:46-52).

ಕಷ್ಟ ಕಾಲದಲ್ಲಿ ಗಳಿಸಿಕೊಂಡ ಅನುಭವವು ಅತ್ಯಂತ ಬೆಲೆಬಾಳುವ
ಒಡವೆಗಳಿಗಿಂತಲೂ ಅಮೂಲ್ಯವಾಗಿದೆ ಎಂದು ಶ್ರೀಮತಿ ವೈಟಮ್ಮನವರು ಹೇಳುತ್ತಾರೆ.

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಕೆಟ್ಟತನದ ನಡುವೆ ಕಿರ್ತನೆಗಾರರು ಎಂತಹ ಉದ್ವೇಗ ಎದುರಿಸಿದ್ದಾರೆ? ನೀವೂ
ಸಹ ದುಷ್ಟತನ ತುಂಬಿರುವಾಗ, ಇದೇ ರೀತಿಯಾದ ಉದ್ವೇಗವನ್ನೂ
ಅನುಭವಿಸಿರುವಿರಿ ಹಾಗೂ ಅದನ್ನು ಹೇಗೆ ಎದುರಿಸಿದಿರಿ? ಅಂತಹ
ಸಂದರ್ಭದಲ್ಲಿಯೂ ನೀವು ಹೇಗೆ ನಂಬಿಕೆ ಉಳಿಸಿಕೊಂಡಿರಿ?`

`ಕಷ್ಟಸಂಕಟಗಳು ದೇವರಲ್ಲಿ ನಮ್ಮ ನಂಬಿಕೆಯನ್ನು ಕುಂದಿಸುವಂತೆ ಮಾಡಿದಲ್ಲಿ
ಹಾಗೂ ದೇವರ ಒಳ್ಳೇತನ ಹಾಗೂ ಆತನ ಸಾಮರ್ಥ್ಯದಲ್ಲಿ ನಮ್ಮಲ್ಲಿ
ಸಂಶಯವುಂಟು ಮಾಡಿದಾಗ ನಾವು ಎಲ್ಲ ಮತ್ತು ಹೇಗೆ ಬಲ
ಹೊಂದಬಹುದು?`

`ದೇವರು ಸರ್ವಶಕ್ತನೂ ಮತ್ತು ಪ್ರೀತಿಸ್ವರೂಪಿಯಾಗಿದ್ದರೂ, ಈ ಲೋಕದಲ್ಲಿ
ಯಾಕೆ ದುಷ್ಟತನ ತುಂಬಿಕೊಂಡಿದೆ?`