---
title:  ದೇವರು ಎಲ್ಲಿದ್ದಾನೆ?
date:   30/01/2024
---

`ಕೀರ್ತನೆಗಳು 42:1-3; 63:1; 69:1-3 ಹಾಗೂ 102:1-7ನೇ ವಚನಗಳನ್ನು
ಓದಿರಿ, ಕೀರ್ತನೆಗಾರನು ಅನುಭವಿಸುತ್ತಿರುವ ಅಪಾರವೇದನೆಗೆ ಕಾರಣಗಳೇನು?`

ಕೀರ್ತನೆಗಾರನು ವೈಯಕ್ತಿಕವಾಗಿಯೂ ಹಾಗೂ ಸಾಮೂಹಿಕವಾಗಿಯೂ
ಕಷ್ಟಸಂಕಟ ಅನುಭವಿಸುತ್ತಿದ್ದಾನೆ. ಆದರೆ ಅದೆಲ್ಲಕ್ಕಿಂತಲೂ ಹೆಚ್ಚಾಗಿ ದೇವರು
ತನ್ನ ಬಾಧೆಗಳ ಬಗ್ಗೆ ಗಮನಕೊಡುತ್ತಿಲ್ಲವೆಂಬುದು ಅವನಿಗೆ ಹೆಚ್ಚಿನ ನೋವುಂಟು
ಮಾಡುತ್ತಿದೆ. ದೇವರು ವಿಮುಖನಾಗಿದ್ದಾನೆಂಬ ಭಾವನೆಯು ಅವನಿಗೆ ನೀರಿಲ್ಲದೆ
ಒಣಗಿದ ಭೂಮಿಯಲ್ಲಿ ಬಹಳ ನೀರಡಿಕೆ ಅನುಭವಿಸಿದಂತೆಯೂ (ಕೀರ್ತನೆ
42:1-3; 63:1), ಮಾನವ ಸಹಜವಾದ ಬಾಧೆಯಂತೆಯೂ ಆಗಿದೆ (102:2-
4). ದೇವರು ತನ್ನಿಂದ ದೂರವಾಗಿದ್ದಾನೆಂದು ತಿಳಿದ ಕೀರ್ತನೆಗಾರನು, ತನ್ನನ್ನು
ಒಂಟಿಯಾದ ಪಕ್ಷಿಯಂತಿರುತ್ತೇನೆ" ಎಂದು ಹೇಳಿಕೊಳ್ಳುತ್ತಾನೆ (102:6,7).
ಕೀರ್ತನೆಗಾರನು ಅಗಾಧವಾದ ಜಲಾಶಯದಲ್ಲಿಂದ ಆವರಿಸಿಕೊಂಡವನಂತೆಯೂ,
ದೊಡ್ಡಮಡುವಿನಲ್ಲಿಯೂ, ಪ್ರವಾಹದಲ್ಲಿಯೂ ಸಿಕ್ಕಿಕೊಂಡವನಂತೆ ದೇವರಿಗೆ
ಮೊರೆಯಿಡುತ್ತಾನೆ (ಕೀರ್ತನೆ 69:1-3; 130:1), ಕೀರ್ತನೆಗಾರನು ವಿವರಿಸುವ
ಈ ರೂಪಾಲಂಕಾರವು ದೈವೀಕ ಬಲವಿಲ್ಲದೆ ತಪ್ಪಿಸಿಕೊಳ್ಳಲು ಅಸಾಧ್ಯವಾದಂತ
ಅಪಾಯಕರ ಪರಿಸ್ಥಿತಿಯಲ್ಲಿರುವುದನ್ನು ತಿಳಿಸುತ್ತದೆ.

`ಕೀರ್ತನೆ 10:12; 22:1; 27:9 ಹಾಗೂ 39:12ನೇ ವಚನಗಳನ್ನು ಓದಿರಿ.
ದೇವರು ನನ್ನಿಂದ ದೂರವಾಗಿದ್ದಾನೆಂಬ ಭಾವನೆಗೆ ಕೀರ್ತನೆಗಾರನು ಹೇಗೆ ಪ್ರತಿಕ್ರಿಯೆ
ವ್ಯಕ್ತಪಡಿಸುತ್ತಾನೆ?`

ದೇವರು ತನ್ನ ಮೊರೆಗೆ ಕಿವಿಗೊಡದೆ ಮೌನವಾಗಿದ್ದಾನೆಂಬ ಭಾವನೆ
ಕೀರ್ತನೆಗಾರನಲ್ಲಿದ್ದರೂ, ಅವನು ಮೌನವಾಗಿರುವುದಿಲ್ಲವೆಂಬ ಸಂಗತಿ
ಗಮನಾರ್ಹವಾಗಿದೆ. ಜೀವಸ್ವರೂಪನೂ ಹಾಗೂ ಕೃಪಾಳುವೂ ಆದ ದೇವರಿಗೆ
ನೇರವಾಗಿ ಅರಿಕೆ ಮಾಡುತ್ತಾ ಪ್ರಾರ್ಥಿಸುವುದರಿಂದ, ಕಿರ್ತನೆಗಾರನು ಪ್ರಾರ್ಥನೆಯಲ್ಲಿ
ಅಚಲವಾದ ನಂಬಿಕೆಯಿಟ್ಟಿದ್ದಾನೆ. ದೇವರಿಲ್ಲವೆಂಬ ಭಾವನೆ ಅವನಿಗಿದ್ದರೂ, ದೇವರು
ಖಂಡಿತವಾಗಿಯೂ ಇದ್ದಾನೆ. ಆತನು ನೆನ್ನೆ ಇದ್ದಹಾಗೆ ಈಗಲೂ ಇದ್ದಾನೆ
ಹಾಗೂ ನಿರಂತರವೂ ಇರುವಾತನಾಗಿದ್ದಾನೆ. ಕಷ್ಟಸಂಕಟಗಳ ಸಮಯದಲ್ಲಿ ಹಿಂದೆ
ನಮ್ಮ ಪ್ರಾರ್ಥನೆ ಕೇಳಿದ್ದ ಅದೇ ದೇವರು, ಈಗಲೂ ಸಹ ತಮ್ಮ ಮೊರೆಯನ್ನು
ಕೇಳುತ್ತಾನೆಂಬ ಭರವಸೆ ಕೀರ್ತನೆಗಾರರಲ್ಲಿದೆ.

ದೇವರು ನಮ್ಮಿಂದ ದೂರವಾಗಿದ್ದಾನೆಂಬ ಸಮಯದಲ್ಲಿಯೂ, ಕೀರ್ತನೆಗಾರರು
ತಮ್ಮನ್ನು ಪರೀಕ್ಷಿಸಿಕೊಂಡು, ಪಾಪಿಗಳನ್ನು ಅರಿಕೆಮಾಡಿಕೊಂಡು ನಮ್ರತೆಯಿಂದ
ಪ್ರಾರ್ಥನೆಯ ಮೂಲಕ ದೇವರನ್ನು ಹುಡುಕುತ್ತಾರೆ. ದೇವರೂ ಸದಾಕಾಲಕ್ಕೂ
ತಮ್ಮನ್ನು ಎಂದಿಗೂ ತೊರೆಯುವುದಿಲ್ಲವೆಂಬ ಭರವಸೆ ಅವರಿಗಿದೆ. ಜೀವನದ
ಪರಿಸ್ಥಿತಿ ಹೇಗೇ ಇರಲಿ, ದೇವರಿಗೆ ನಾವು ಪ್ರಾರ್ಥನೆಯ ಮೂಲಕ
ಮೊರೆಯಿಡಬೇಕೆಂದು ಕೀರ್ತನೆಗಳು ತೋರಿಸುತ್ತವೆ.

`ದೇವರು ನಮ್ಮಿಂದ ದೂರವಾಗಿದ್ದಾನೆಂಬ ಭಾವನೆ ಬಂದಾಗ, ಕೀರ್ತನೆಗಾರನ
ಪ್ರತಿಕ್ರಿಯೆಯಿಂದ ನಾವೇನು ಕಲಿಯಬಹುದು? ದೇವರು ನಮ್ಮ ಬಾಧೆಗಳಲ್ಲಿ ಉತ್ತರ
ಕೊಡದೆ ಮೌನವಾಗಿದ್ದಾನೆಂದು ಅನಿಸಿದಾಗ, ನಮ್ಮ ಪ್ರತಿಕ್ರಿಯೆ ಹೇಗಿರಬೇಕು? ನಿಮ್ಮ
ನಂಬಿಕೆಯನ್ನು ಯಾವುದು ಬಲಪಡಿಸುತ್ತದೆ?`