---
title:  ಮರಣದ ಬಾಗಿಲಲ್ಲಿ
date:   29/01/2024
---

`ಕೀರ್ತನೆ 41:1-4; 88:3-12 ಹಾಗೂ 102:3-5, 11, 23, 24ನೇ
ವಚನಗಳನ್ನು ಓದಿರಿ, ಈ ವಾಕ್ಯಗಳು ಯಾವ ಅನುಭವಗಳನ್ನು ವಿವರಿಸುತ್ತವೆ? ಇಲ್ಲಿ ತಿಳಿಸಿರುವವುಗಳನ್ನು ನೀವು ಯಾವುದಕ್ಕೆ ಸಂಬಂಧ ಕಲ್ಪಿಸಬಹುದು?`

ಈ ಪ್ರಾರ್ಥನೆಗಳು ಭಕ್ತನನ್ನು ರೋಗರುಜಿನಗಳಿಂದಲೂ ಹಾಗೂ
ಮರಣದಿಂದಲೂ ರಕ್ಷಣೆ ನೀಡಬೇಕೆಂದು ತಿಳಿಸುತ್ತವೆ. ಇದರಿಂದ ಈ ಲೋಕದಲ್ಲಿ
ದೇವರ ಮಕ್ಕಳಿಗೆ ಕಷ್ಟನಷ್ಟಗಳು ಖಂಡಿತ ಸಂಭವಿಸುತ್ತವೆಂದು ತಿಳಿದುಕೊಳ್ಳಬಹುದು.
ಇವುಗಳನ್ನು ಬರೆದ ಕೀರ್ತನೆಗಾರರು ಭಯಂಕರವಾದ ಬಾಧೆಗಳನ್ನು
ಅನುಭವಿಸುತ್ತಿದ್ದಾರೆಂದು ಇದರಿಂದ ತಿಳಿದುಬರುತ್ತದೆ. ಅವನಲ್ಲಿ ಯಾವುದೇ
ಬಲವಿಲ್ಲ, ಎಲುಬುಗಳು ಬೆಂಕಿಯಿಂದ ಸುಟ್ಟುಹೋಗಿವೆ. ಬಾಡಿಹೋದ
ಹುಲ್ಲಿನಂತಿದ್ದಾನೆ, ಊಟಮಾಡಲು ಸಾಧ್ಯವಾಗಿಲ್ಲ. ಸ್ನೇಹಿತರು ಅವನನ್ನು ಹೇಸಿ
ಬಿಟ್ಟು ಹೋಗಿದ್ದಾರೆ, ಹತಾಶೆ ಮತ್ತು ನಿರಾಶೆಯಿಂದ ಕೂಡಿದ್ದಾನೆ. ಅವರ ತೊಗಲು
ಎಲುಬಿಗೆ ಅಂಟಿಕೊಂಡು ಅಸ್ಥಿಪಂಜರದಂತಾಗಿದ್ದಾರೆ.

ಇಸ್ರಾಯೇಲ್ಯರ ಅವಿಧೇಯತೆಯ ಕಾರಣದಿಂದ ದೇವರು ಅವರಿಗೆ ಕಷ್ಟಗಳನ್ನು
ಬರುವಂತೆ ಅನುಮತಿ ನೀಡಿದ್ದನೆಂದು ಅನೇಕ ಕೀರ್ತನೆಗಳು ಭಾವಿಸಿಕೊಂಡಿವೆ.
ಪಾಪವು ಅನಾರೋಗ್ಯ ಉಂಟುಮಾಡುತ್ತವೆಂದು ಕೀರ್ತನೆಗಾರನು
ತಿಳಿದಿರುವುದರಿಂದ, ರೋಗ ಗುಣವಾಗುವುದಕ್ಕಿಂತ ಮೊದಲು ಕ್ಷಮೆ ದೊರೆತ
ಬಗ್ಗೆ ತಿಳಿಸುತ್ತಾನೆ (ಕೀರ್ತನೆ 41:3,4). ಆದರೆ 88 ಹಾಗೂ 102ನೇ ಕೀರ್ತನೆಗಳು
ದೇವರಮಕ್ಕಳೂ ಮುಗ್ಧರಾಗಿದ್ದರೂ ಸಹ ಬಾಧೆಗಳನ್ನನುಭವಿಸುತ್ತಾರೆಂದು ತಿಳಿಸುತ್ತದೆ.
ಇದು ಜೀವನದ ವಾಸ್ತವಾಂಶವಾಗಿದ್ದರೂ, ಇದಕ್ಕೆ ಕಾರಣಗಳನ್ನು ತಿಳಿದುಕೊಳ್ಳುವುದು
ಕಷ್ಟ.

88ನೇ ಕೀರ್ತನೆಯಲ್ಲಿ ಲೇಖಕನು ದೇವರು ತನ್ನನ್ನು ಮರಣದ ದವಡೆಗೆ
ತಂದಿದ್ದಾನೆಂದು ದೇವರನ್ನು ಆಪಾದಿಸುತ್ತಾನೆ (6-8), ಇದು ಅಹಂಕಾರದ
ಆಪಾದನೆಯೆಂದು ತೋರಿದರೂ, ಅವನು ನಂಬಿಕೆಯ ಕಾರ್ಯದಿಂದ ತನ್ನ
ಗೋಳಾಟವನ್ನು ಸ್ಪಷ್ಟವಾಗಿ ತೋರಿಸಿಕೊಳ್ಳುತ್ತಿದ್ದಾನೆ. ಯಾಕೆಂದರೆ ಸಾರ್ವಭೌಮನಾದ
ಕರ್ತನು ಕಷ್ಟಗಳು ತನ್ನ ಮಕ್ಕಳಿಗೆ ಬರುವಂತೆ ಅನುಮತಿ ನೀಡಿದ್ದಲ್ಲಿ, ಅದೇ
ಕರ್ತನು ತನ್ನ ಮಕ್ಕಳಿಗೆ ಆರೋಗ್ಯವನ್ನೂ, ಸುಕ್ಷೇಮವನ್ನೂ ಕೊಡಬಲ್ಲನು.

ಕೀರ್ತನೆಗಾರನು ಮರಣದ ಹೊಸ್ತಿಯಲ್ಲಿದ್ದರೂ, ದೇವರು ಮಾಡಿದ ಅದ್ಭುತ
ಕಾರ್ಯಗಳು, ಪ್ರೀತಿ, ದಯೆ, ನಂಬಿಗಸ್ತಿಕೆ ಹಾಗೂ ನೀತಿವಂತಿಕೆಯನ್ನು
ನೆನಪಿಸಿಕೊಳ್ಳುತ್ತಾನೆ (88:10-12). ತಾನು ದೇವರಿಂದ ಬಾಧಿತನಾಗಿದ್ದೇನೆಂಬ
ಭಾವನೆ ಅವನಲ್ಲಿದ್ದರೂ, ಅವನು ದೇವರನ್ನು ಆತುಕೊಂಡಿದ್ದಾನೆ. ತಾನು
ಬಾಧಿತನಾಗಿದ್ದರೂ, ದೇವರು ತನ್ನನ್ನು ಪ್ರೀತಿಸುತ್ತಾನೆಂದು ಕೀರ್ತನೆಗಾರನು
ತಿಳಿದಿದ್ದರೂ, ಆತನಿಂದಲೇ ರಕ್ಷಣೆಯು ಸಾಧ್ಯವೆಂದು ಬಲವಾಗಿ ನಂಬಿದ್ದಾನೆ.
ಬಾಧೆ ಕಷ್ಟಗಳು ಬಂದಾಗ್ಯೂ, ದೇವರ ಕೃಪೆ ತನ್ನನ್ನು ಬಿಟ್ಟು ಹೋಗುವುದಿಲ್ಲವೆಂದು
ಕೀರ್ತನೆಗಾರನಿಗೆ ತಿಳಿದಿದೆ.

ಕಷ್ಟಬಾಧೆಗಳನ್ನು ಭಕ್ತರಿಗೂ ಬರಮಾಡುವುದು ಹಾಗೂ ಅದರಿಂದ ಬಿಡುಗಡೆ
ಕೊಡುವುದು. ಇವೆರಡೂ ದೇವರು ಎಲ್ಲದರ ಮೇಲೆ ಸರ್ವಾಧಿಕಾರ
ಹೊಂದಿದ್ದಾನೆಂದು ತಿಳಿಸುತ್ತವೆ. ದೇವರು ನಿಯಂತ್ರಣ ಹೊಂದಿದ್ದಾನೆಂಬ
ನಂಬಿಕೆಯು ನಿರೀಕ್ಷೆ ಹುಟ್ಟಿಸುತ್ತದೆ. ಕ್ರಿಸ್ತನು ಅನುಭವಿಸಿದ ಶ್ರಮೆ, ಸಂಕಟ, ಬಾಧೆಗಳನ್ನು
ನೆನಪಿಗೆ ತಂದುಕೊಂಡು 88ನೇ ಕೀರ್ತನೆ ಓದಿದಾಗ, ದೇವರ ಅಗಾಧ ಪ್ರೀತಿ
ಮತ್ತು ಮಾನವರಿಗಾಗಿ ಮರಣ ಹೊಂದಲೂ ಸಿದ್ಧನಾದದ್ದು ನಮಗೆ ಆತನಲ್ಲಿ
ಭಯಭಕ್ತಿ ಹುಟ್ಟಿಸುತ್ತದೆ.

`ಪಾಪದ ನಿಮಿತ್ತ ಕ್ರಿಸ್ತನು ಶಿಲುಬೆಯಲ್ಲಿ ಅನುಭವಿಸಿದ ಬಾಧೆಗಳನ್ನು ನೆನಪಿಸಿಕೊಳ್ಳಿರಿ.
ದೇವರು ಕ್ರಿಸ್ತನಲ್ಲಿ ನಮಗಿಂತಲೂ ಅತ್ಯಧಿಕವಾದ ಕಷ್ಟ ಶ್ರಮಸಂಕಟ ಅನುಭವಿಸಿದನೆಂಬ
ವಾಸ್ತವಾಂಶವು ನಾವು ಕಷ್ಟಬಾಧೆಗಳನ್ನನುಭವಿಸುವಾಗಲೂ ನಂಬಿಕೆಯನ್ನು
ಉಳಿಸಿಕೊಳ್ಳಲು ಹೇಗೆ ಸಹಾಯಕವಾಗಿದೆ?`