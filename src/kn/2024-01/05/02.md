---
title:  ಕೆಟ್ಟ ದಿನಗಳು
date:   28/01/2024
---

`ಕೀರ್ತನೆ 74:18-22 ಹಾಗೂ 79:5-13ನೇ ವಚನಗಳಲ್ಲಿ ಕಂಡುಬರುವ
ಅಪಾಯಗಳೇನು?`

ಕಿರ್ತನೆಗಾರನು ದೇವರ ಮತ್ತು ದುಷ್ಟಶಕ್ತಿಗಳ ನಡುವಣ ಮಹಾಹೋರಾಟವನ್ನು
ಗ್ರಹಿಸಿಕೊಳ್ಳಲು ಪ್ರಯತ್ನಿಸುತ್ತಾನೆ ಹಾಗೂ ದೇವರ ಅಗಾಧವಾದ ತಾಳ್ಮೆ ಮತ್ತು
ಆತನ ಅಪಾರಜ್ಞಾನ ವಿವೇಕ ಹಾಗೂ ಸಾಮರ್ಥ್ಯವನ್ನೂ ಸಹ ಸೂಚಿಸುತ್ತಾನೆ.
ಕೀರ್ತನೆಗಳಲ್ಲಿ ಕಂಡುಬರುವ ದುಷ್ಟತನದ ಸಮಸ್ಯೆಗಳು ಮುಖ್ಯವಾಗಿ ಕ್ರೈಸ್ತಧರ್ಮ
ಶಾಸ್ತ್ರಕ್ಕೆ (Theological) ಸಂಬಂಧಪಟ್ಟದ್ದು, ಅನಿವಾರ್ಯವಾಗಿ ದೇವರ ಬಗ್ಗೆ
ಪ್ರಶ್ನೆಗಳನ್ನೂ ಸಹ ಒಳಗೊಂಡಿದೆ. ಆದುದರಿಂದ ಯೆರೂಸಲೇಮು ಹಾಗೂ
ಅದರ ದೇವಾಲಯದ ನಾಶವು ಅನ್ಯಜನರಿಗೆ ದೇವರನ್ನು ದೂಷಿಸುವುದಕ್ಕೆ ಅವಕಾಶ
ಕೊಟ್ಟದ್ದರಿಂದ ಅದನ್ನು ಮುಖ್ಯವಾಗಿ ದೈವೀಕ ಕೋಪ ಹಾಗೂ ದಂಡನೆ ಎಂದು
ತಿಳಿಯಲಾಗುತ್ತದೆ. ದೇವರು ಇಸ್ರಾಯೇಲ್ಯರನ್ನು ತನ್ನ ಸ್ವಕೀಯ ಜನರನ್ನಾಗಿ
ಆರಿಸಿಕೊಂಡದ್ದು, ಆತನ ದೈವೀಕ ಆಯ್ಕೆ ಮತ್ತು ಒಡಂಬಡಿಕೆಯ ಗುರುತಾಗಿದೆ
(ಧರ್ಮೋಪದೇಶಕಾಂಡ 4:32-38; 32:8,9) ಹಾಗೂ ಅದು ಎಂದಿಗೂ
ವಿಫಲವಾಗುವುದಿಲ್ಲ. ಇಸ್ರಾಯೇಲ್ಯರು ದೇವರ ಸ್ವಾಸ್ಥ್ಯವೆಂಬ ಪರಿಕಲ್ಪನೆಯು
ಕೊನೆಯ ಕಾಲದ ಆಯಾಮವನ್ನು (Dimension) ಒಳಗೊಂಡಿದ್ದು ಒಂದು
ದಿನ ಸಕಲ ಜನಾಂಗಗಳು ದೇವರ ಸ್ವಾಸ್ಥ್ಯವಾಗುತ್ತವೆ ಹಾಗೂ ಆತನನ್ನು
ಆರಾಧಿಸುತ್ತವೆ. ಶತ್ರು ಜನಾಂಗಗಳು ದೇವರ ಈ ಸ್ವಾಸ್ಥ್ಯದ ಮೇಲೆ ದಾಳಿ
ಮಾಡಿದ್ದು, ದೈವೀಕವಾದ ಈ ವಾಗ್ದಾನಗಳಿಗೆ ಬೆದರಿಕೆ ಒಡ್ಡುತ್ತದೆ.

ಜನರ ಪಾಪವು ದೇವರೊಂದಿಗೆ ಮಾಡಿಕೊಂಡ ಈ ಒಡಂಬಡಿಕೆಯ
ಸಂಬಂಧವನ್ನು ಭ್ರಷ್ಟಗೊಳಿಸಿದ್ದಲ್ಲದೆ, ಅದರ ಕೆಟ್ಟ ಪರಿಣಾಮಗಳು ಜನರ ಮೇಲೆ
ಕಂಡುಬಂದಿತು (ಕೀರ್ತನೆ 79:8,9), ದೇವರು ಕೃಪೆಯಿಂದಲೇ ತನ್ನ ಜನರ
ಪರವಾಗಿ ಮಧ್ಯಸ್ಥಿಕೆ ವಹಿಸಿದ್ದರಿಂದ ಹಾಗೂ ಪಾಪಕ್ಕೆ ದೋಷಪರಿಹಾರ ಮಾಡುವ
ಮೂಲಕ ಒಡಂಬಡಿಕೆಯ ಬಾಂಧವ್ಯವನ್ನು ಪುನಃ ಸ್ಥಾಪಿಸಿದ ಕಾರಣದಿಂದ
ಮಾತ್ರ ಆತನ ಜನರ ಉಳಿವು ಆಧಾರಗೊಂಡಿದೆ. ನಮ್ಮ ಕರ್ತನು ರಕ್ಷಣೆ ಕೊಡುವ
ದೇವರಾಗಿರುವುದರಿಂದ ಆತನು ತನ್ನ ಒಡಂಬಡಿಕೆಯ ವಾಗ್ದಾನಗಳಿಗೆ ನಂಬಿಗಸ್ತನೂ,
ವಿಶ್ವಾಸಾರ್ಹನೂ ಆಗಿದ್ದಾನೆ (ಕೀರ್ತನೆ 79:9).

ಆದಾಗ್ಯೂ, ಇಸ್ರಾಯೇಲ್ಯರ ಪುನರ್‌ಸ್ಥಾಪನೆಗಿಂತ ಹೆಚ್ಚಾಗಿ, ಈ ಲೋಕದಲ್ಲಿ
ದೇವರು ಪ್ರೀತಿಸ್ವರೂಪಿ ಎಂಬ ಆತನ ಗುಣಾತಿಶಯವು ತಿಳಿಸಲ್ಪಡಬೇಕಾಗಿದೆ.
ಜನಾಂಗಗಳ ಕೆಟ್ಟ ಕಾರ್ಯಗಳಿಗೆ ದಂಡನೆ ಇಲ್ಲದಿದ್ದಲ್ಲಿ, ದೇವರು ತನ್ನ ಸಾಮರ್ಥ್ಯ
ಕಳೆದುಕೊಂಡಿದ್ದಾನೆಂಬ ಭಾವನೆ ಬರಲಿದೆ (ಕೀರ್ತನೆ 74:18-23; 82:16-18;
106:47) ದೇವರು ತನ್ನ ಜನರನ್ನು ರಕ್ಷಿಸಿದಾಗ ಮಾತ್ರ, ಆತನ ನಾಮವು
ಮಹಿಮೆಗೊಳ್ಳುತ್ತದೆ ಹಾಗೂ ಆತನ ಸಾಮರ್ಥ್ಯವನ್ನು ಇತರ ಜನಾಂಗಗಳು
ತಿಳಿದುಕೊಳ್ಳುತ್ತವೆ.

ಇಂದಿನಂತೆಯೇ, ಇದೇ ಸಿದ್ಧಾಂತವು ಆ ಕಾಲದಲ್ಲಿಯೂ ಇತ್ತು. ನಮ್ಮ
ಪಾಪಗಳು, ಧರ್ಮಭ್ರಷ್ಟತೆ, ಕೆಟ್ಟತನಗಳು ನಮಗೆ ಮಾತ್ರವಲ್ಲ, ನಾವು ಆರಾಧಿಸುವ
ದೇವರಿಗೂ ಸಹ ಅಗೌರವ ತರುತ್ತವೆ. ನಮ್ಮ ಕೆಟ್ಟಕಾರ್ಯಗಳು ನಮ್ಮ ದೈವನಿಯಮಿತ
ಸೇವೆ ಹಾಗೂ ಕ್ರಿಸ್ತನ ವಿಷಯವಾದ ಸಾಕ್ಷಿ ಕೊಡುವುದಕ್ಕೆ ಹಾನಿಯುಂಟು
ಮಾಡುತ್ತವೆ. ಕ್ರಿಸ್ತನ ಹೆಸರನ್ನು ಹೇಳಿಕೊಂಡವರು ಮಾಡಿದ ತಪ್ಪುಗಳಿಂದ, ಕೆಟ್ಟ
ಕೆಲಸಗಳಿಂದ ಎಷ್ಟೊಂದು ಜನರು ಕ್ರಿಸ್ತನಂಬಿಕೆಯಿಂದ ದೂರವಾಗಿರುವರೆಂದು
ನಿಮಗೆ ತಿಳಿದಿದೆಯೇ?

"ದೇವರ ಹಾಗೂ ಕ್ರಿಸ್ತನ ಗೌರವು ಮಹಿಮೆಯು ಆತನು ಜನರ ಪರಿಪೂರ್ಣ
ಗುಣಸ್ವಭಾವದಲ್ಲಿ ಕಂಡುಬರುತ್ತದೆ' ಎಂದು ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್
ಆಫ್ ಏಜಸ್' ಪುಟ 671ರಲ್ಲಿ ತಿಳಿಸುತ್ತಾರೆ.

`ಈ ಪ್ರಮುಖವಾದ ಸತ್ಯವನ್ನು ನೀವು ಹೇಗೆ ಮನವರಿಕೆ ಮಾಡಿಕೊಳ್ಳುವಿರಿ?
ಹಾಗೂ ನಮ್ಮ ಕ್ರೈಸ್ತಜೀವಿತದಲ್ಲಿ ಇದು ಯಾವ ಅರ್ಥಕೊಡುತ್ತದೆ?`