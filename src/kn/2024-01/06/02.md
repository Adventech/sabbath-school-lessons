---
title:  ಘನಗಾಂಭೀರ್ಯವುಳ್ಳ ಯುದ್ಧವೀರನು
date:   04/02/2024
---

`ಕೀರ್ತನೆ 18:3-18; 76:3-9, 12; ಹಾಗೂ 144:5-7ನೇ ವಚನಗಳನ್ನು
ಓದಿರಿ. ಈ ವಚನಗಳಲ್ಲಿ ದೇವರನ್ನು ಹೇಗೆ ವರ್ಣಿಸಲಾಗಿದೆ? ದೇವರು ತನ್ನ
ಜನರನ್ನು ಬಿಡುಗಡೆಗೊಳಿಸುವುದಕ್ಕೆ ಸಿದ್ಧನಾಗಿದ್ದಾನೆಂದು ಈ ರೂಪಕಗಳು (Im-
ages) ನಮಗೇನು ತಿಳಿಸುತ್ತವೆ?`

ಈ ಸ್ತುತಿಗೀತೆಗಳು ದೇವಜನರನ್ನು ಹೆದರಿಸುವ ದುಷ್ಟಶಕ್ತಿಗಳ ಮೇಲೆ ದೇವರಿಗಿರುವ
ಭಯಭಕ್ತಿ ಹುಟ್ಟಿಸುವ ಸಾಮರ್ಥ್ಯಗಳನ್ನು ವರ್ಣಿಸಿ ಕೀರ್ತಿಸುತ್ತವೆ. ದೇವರು ಘನ
ಗಾಂಭೀರ್ಯವುಳ್ಳ ಯುದ್ಧವೀರನೂ ಹಾಗೂ ನ್ಯಾಯಾಧಿಪತಿಯೂ ಆಗಿದ್ದಾನೆಂದು
ಅವು ವರ್ಣಿಸುತ್ತವೆ. ಕೀರ್ತನೆಗಳಲ್ಲಿ ದೇವರು ಯುದ್ಧವೀರನೆಂಬ ರೂಪಕವು
ಸಾಕಷ್ಟು ಸಾರಿ ಕಂಡುಬರುತ್ತದೆ. ಆತನು ತನ್ನ ಜನರ ಕಷ್ಟಸಂಕಟ ಹಾಗೂ
ಮೊರೆಯನ್ನು ಕೇಳಿ ಅದಕ್ಕೆ ಎಷ್ಟೊಂದು ತ್ವರಿತವಾಗಿಯೂ ಮತ್ತು ಕಠೋರವಾಗಿಯೂ
ಉತ್ತರಿಸುತ್ತಾನೆಂದು ಈ ರೂಪಕವು ಪ್ರಮುಖವಾಗಿ ತೋರಿಸುತ್ತದೆ.

`'ಯೆಹೋವನು ಆಕಾಶದಲ್ಲಿ ಗುಡುಗಿದನು; ಪರಾತ್ಪರನು ಧ್ವನಿಕೊಟ್ಟನು. ಇಗೋ,
ಕಳೆಯೂ, ಉರಿಗೆಂಡೆಗಳೂ, ಆತನು ಬಾಣಗಳನ್ನೆಸೆದು ಶತ್ರುಗಳನ್ನು ಚದರಿಸಿಬಿಟ್ಟನು;
ಸಿಡಿಲುಗಳಿಂದ ಕಳವಳಗೊಳಿಸಿದನು. ಆಗ ಯೆಹೋವನೇ, ನಿನ್ನ ಗದರಿಕೆಯಿಂದಲೂ,
ನಿನ್ನ ಶ್ವಾಸಭರದಿಂದಲೂ ಸಮುದ್ರದ ತಳವು ಕಾಣಿಸಿತು. ಭೂಮಂಡಲದ ಅಸ್ತಿವಾರಗಳು
ತೋರಿಬಂದವು" (ಕೀರ್ತನೆ 18:13-15).`

ದೇವರ ದೃಢನಿರ್ಧಾರ ಹಾಗೂ ಆತನ ಮಹತ್ತರವಾದ ಕಾರ್ಯಗಳು ದೀನರು,
ಕುಗ್ಗಿದವರ ಬಗ್ಗೆ ಆತನಿಗಿರುವ ಅನುಕಂಪ ಮತ್ತು ದುಷ್ಟರನ್ನು ನಾಶಮಾಡುವ
ಆತನ ಸಾಮರ್ಥ್ಯದ ಬಗ್ಗೆ ಯಾವುದೇ ಅನುಮಾನಗಳನ್ನು ತೆಗೆದುಹಾಕುತ್ತದೆ.
ಇದನ್ನು ದೇವರು ಮಾಡುವ ಸಮಯಕ್ಕಾಗಿ ಕಾದುಕೊಂಡಿರಬೇಕಾಗಿದೆ.

ದಾವೀದನಂತ ದೇವಭಕ್ತರೂ ಸಹ ತಮ್ಮ ಶಕ್ತಿ ಸಾಮರ್ಥ್ಯದಿಂದ ಯುದ್ಧದಲ್ಲಿ
ಜಯಗಳಿಸಲಿಲ್ಲ. ಅವನು ಮಾಡಿದ ಯುದ್ಧಗಳಲ್ಲಿ ಪಡೆದ ಎಲ್ಲಾ ವಿಜಯಗಳು
ದೇವರಿಂದ ಮಾತ್ರ ಬಂದದ್ದೆಂದು ಅದಕ್ಕಾಗಿ ಅವನು ದೇವರನ್ನು ಸ್ತುತಿಸಿದ್ದಾನೆ.
ಈ ಜಯಗಳಿಗೆಲ್ಲಾ ತನ್ನ ಸಾಮರ್ಥ್ಯ ಪರಾಕ್ರಮವೇ ಕಾರಣವೆಂದು ದಾವೀದನು
ಹೆಮ್ಮೆ ಪಟ್ಟುಕೊಳ್ಳಬಹುದಾಗಿತ್ತು. ಆದರೆ ಅವನು ತನ್ನ ಮನಸ್ಸಿನಲ್ಲಿ ಆ ರೀತಿ
ಎಂದಿಗೂ ಯೋಚಿಸಲಿಲ್ಲ. ತನ್ನ ಬಲ, ಸಾಮರ್ಥ್ಯವು ದೇವರಿಂದ ಬರುತ್ತದೆಂದು
ಅವನಿಗೆ ತಿಳಿದಿತ್ತು.

ದೇವರೇ ತನಗೆ ಯುದ್ಧವಿದ್ಯೆಯನ್ನು ಕಲಿಸಿದ್ದಾನೆಂದು ದಾವೀದನು ಹೇಳಿದ್ದಾನೆ
(ಕೀರ್ತನೆ 18:34) ಎಲ್ಲಿಯೂ ಸಹ ತನ್ನ ಯುದ್ಧಕೌಶಲ, ಪರಾಕ್ರಮದ ಮೇಲೆ
ಆತುಕೊಂಡಿಲ್ಲವೆಂದು ತಿಳಿಸಿದ ದಾವೀದನು ದೇವರು ತನಗಾಗಿ ಯುದ್ಧ ಮಾಡಿ
ತನ್ನನ್ನು ಬಿಡಿಸುತ್ತಾನೆಂದು ದೇವರನ್ನು ಕೊಂಡಾಡುತ್ತಾನೆ (18:47,48).

ದಾವೀದನು ಪರಾಕ್ರಮಿಯಾದ ಯುದ್ಧವೀರನಾಗಿದ್ದನು. ಆದರೆ ಅವನು ಕವಿಯೂ
ಹಾಗೂ ಉತ್ತಮಸಂಗೀತಗಾರನೂ ಆಗಿದ್ದು, ಕರ್ತನು ಮಾತ್ರ ತನ್ನ ಜನರ ಏಕಮಾತ್ರ
ವಿಮೋಚಕನೂ ಹಾಗೂ ಪರಿಪಾಲಕನೂ ಆಗಿದ್ದಾನೆಂದು ಆತನನ್ನು ಸ್ತುತಿಸಿ
ಕೊಂಡಾಡುತ್ತಾನೆ (144:10-15), ಪ್ರಾರ್ಥನೆ ಹಗೂ ಸ್ತುತಿಸ್ತೋತ್ರವೇ ದಾವೀದನ
ಸಾಮರ್ಥ್ಯದ ಮೂಲವಾಗಿತ್ತು. ಇವೆರಡೂ ಯಾವುದೇ ಯುದ್ಧ
ಆಯುಧಗಳಿಗಿಂತಲೂ ಹೆಚ್ಚು ಬಲಿಷ್ಠವಾಗಿವೆ. ದೇವರು ಮಾತ್ರ ನಮ್ಮ ಭರವಸೆಗೂ
ಮತ್ತು ಆರಾಧನೆಗೂ ಯೋಗ್ಯನಾಗಿರುವುದರಿಂದ ಆತನ ಮೇಲೆ ದೃಢ ವಿಶ್ವಾಸ
ಹೊಂದಿರಬೇಕು.

`ನಿಮ್ಮಲ್ಲಿ ಅನೇಕ ತಲಾಂತುಗಳು, ವರಗಳು, ಕೌಶಲಗಳಿದ್ದು, ಜೀವನದಲ್ಲಿ ಯಶಸ್ಸು
ಹೊಂದಿರಬಹುದು. ಆದರೆ ಇವೆಲ್ಲವುಗಳ ಮೂಲ ದೇವರೆಂದು ನಾವು ಯಾವಾಗಲೂ
ನೆನಪಿನಲ್ಲಿಡಬೇಕು. ಇದನ್ನು ಮರೆತಲ್ಲಿ ನಾವು ಯಾವ ಅಪಾಯಗಳನ್ನು ಎದುರಿಸುತ್ತೇವೆ?`