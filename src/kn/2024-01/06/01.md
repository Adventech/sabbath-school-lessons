---
title:  ನಾನು ಎದ್ದು ಬರುವೆನು
date:   03/02/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆ 18:3-18; 41:1-
3; ಧರ್ಮೋಪದೇಶಕಾಂಡ 15:7-11; ಕೀರ್ತನೆ 82ನೇ ಅಧ್ಯಾಯ; 96:6-10;
99:1-4 ಹಾಗೂ ರೋಮಾಯ 8:34ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೆಹೋವನು- ಕುಗ್ಗಿದವರ ಬಾಧೆಯನ್ನು ನೋಡಿದ್ದೇನೆ;
ಗತಿಯಿಲ್ಲದವರ ನರಳುವಿಕೆಯು ನನಗೆ ಕೇಳಿಸಿತು. ಈಗ ಎದ್ದು ಬಂದು ಅವರ
ಇಷ್ಟಾರ್ಥವನ್ನು ನೆರವೇರಿಸಿ ಅವರನ್ನು ಸುರಕ್ಷಿತವಾಗಿ ಇರಿಸುವೆನು ಎಂದು ಹೇಳುತ್ತಾನೆ"
(ಕೀರ್ತನೆ 12:5).

ನಾವು ಜೀವಿಸುವ ಈ ಕಾಲದಲ್ಲಿ ಮಾತ್ರವಲ್ಲ, ಕೀರ್ತನೆಗಾರರ ಸಮಯದಲ್ಲಿಯೂ
ಅನ್ಯಾಯ, ಕೆಟ್ಟತನ, ಬಡವರ ಶೋಷಣೆಗಳು ನಡೆಯುತ್ತಿದ್ದವು. ಆದುದರಿಂದ
ಕೀರ್ತನೆಗಳು ನಮ್ಮ ಲೋಕದಲ್ಲಿ ನಡೆಯುತ್ತಿರುವ ಹಿಂಸೆ, ಶೋಷಣೆಗಳಿಗೆ ವಿರುದ್ಧವಾಗಿ
ದೇವರ ಪ್ರತಿಭಟನೆಗಳಾಗಿವೆ.

ನಮ್ಮ ದೇವರು ದೀರ್ಘಶಾಂತನಾಗಿರುವುದು ನಿಜ. ಈ ಕಾರಣದಿಂದಲೇ
ಯಾರೂ ಸಹ ನಾಶವಾಗಬಾರದು. ಬದಲಾಗಿ ಪಶ್ಚಾತ್ತಾಪಪಟ್ಟು ತಮ್ಮ ಕೆಟ್ಟ
ಮಾರ್ಗಗಳನ್ನು ಬಿಟ್ಟು ಬದಲಾಗಬೇಕೆಂದು ತನ್ನ ರೋಷವನ್ನು ತಡೆದುಕೊಂಡಿದ್ದಾನೆ
(2 ಪೇತ್ರನು 3:9-15). ದೇವರು ನಮ್ಮ ನಿರೀಕ್ಷೆಗೆ ತಕ್ಕಂತೆ ಯಾವಾಗಲೂ ಮಧ್ಯೆ
ಪ್ರವೇಶಿಸುವುದಿಲ್ಲವಾದರೂ, ಆತನು ನ್ಯಾಯತೀರ್ಪು ಮಾಡುವ ದಿನವು ಬರಲಿದೆ
(ಕೀರ್ತನೆ 96:13; 98:9), ಆ ದಿನವು ಬರುವ ತನಕ ನಾವು ಆತನಲ್ಲಿಯೂ
ಹಾಗೂ ಆತನ ವಾಗ್ದಾನಗಳಲ್ಲಿಯೂ ಭರವಸವಿಟ್ಟಿರಬೇಕು.

ನೀತಿ ಹಾಗೂ ನ್ಯಾಯಗಳ ಆಧಾರದಲ್ಲಿ ಸ್ಥಾಪಿತವಾದ ಸೃಷ್ಟಿಕರ್ತನ ಸಿಂಹಾಸನವು
ಮಾತ್ರ ತನ್ನ ಸರ್ವಶ್ರೇಷ್ಠವಾದ ನ್ಯಾಯತೀರ್ಪಿನಿಂದ ಈ ಲೋಕದಲ್ಲಿ ಸುಭದ್ರತೆ
ಮತ್ತು ಸಮೃದ್ಧಿ ಒದಗಿಸಬಲ್ಲನು. ಕುಗ್ಗಿಹೋದವರು, ಶೋಷಣೆಗೆ ಒಳಗಾದವರ
ಬಿಡುಗಡೆ ಮತ್ತು ದುಷ್ಟರ ನಾಶವು (ಕೀರ್ತನೆ 7:6-17) ದೈವೀಕ ನ್ಯಾಯತೀರ್ಪಿನ
ಎರಡು ಪ್ರಮುಖ ಅಂಶಗಳಾಗಿವೆ.

ಇದನ್ನು ತಾನೇ ದೇವರು ನಮಗೆ ವಾಗ್ದಾನ ಮಾಡಿದ್ದಾನೆ ಮತ್ತು ಆ ದಿನವು
ಬರಲಿದೆ. ಆದರೆ ನಮ್ಮ ನಿರೀಕ್ಷೆಯ ಸಮಯದಲ್ಲಲ್ಲ. ಬದಲಾಗಿ ದೇವರು ತನ್ನದೇ
ಆದ ಸಮಯದಲ್ಲಿ ತನ್ನ ದೈವೀಕ ನ್ಯಾಯತೀರ್ಪು ಕೊಡುವನು. ಕೀರ್ತನೆಗಾರನು
ಈ ಅಂಶವನ್ನು ತಾನೇ ಒತ್ತಿ ಹೇಳುತ್ತಾನೆ.