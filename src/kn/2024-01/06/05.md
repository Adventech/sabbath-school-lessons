---
title:  ನಿಮ್ಮೆಲ್ಲಾ ಕೋಪವನ್ನು ದೇವರ ಮುಂದೆ ಅರಿಕೆ ಮಾಡಿ
date:   07/02/2024
---

`ಕೀರ್ತನೆ 58:6-8; 69:22-28; 83:9-17 ಹಾಗೂ ಕೀರ್ತನೆ 94:1,2
ಮತ್ತು 137:7-9ನೇ ವಚನಗಳನ್ನು ಓದಿರಿ, ಈ ಕೀರ್ತನೆಗಳು ಯಾವ ಭಾವನೆಗಳನ್ನು
ತಿಳಿಸುತ್ತವೆ? ಈ ಕೀರ್ತನೆಗಳಲ್ಲಿ ಲೋಕದ ನ್ಯಾಯಾಧಿಪತಿಯಾಗಿರುವವನು ಯಾರು?`

ಕೆಲವು ವ್ಯಕ್ತಿಗಳು ಮತ್ತು ಜನಾಂಗಗಳು ದೇವಜನರಿಗೆ ಹಾನಿಯುಂಟು ಮಾಡಿವೆ
ಅಥವಾ ಮಾಡಲು ಉದ್ದೇಶಿಸಿವೆ. ಅವರಿಗೆ ಪ್ರತೀಕಾರ ತೀರಿಸಬೇಕೆಂದು ಕೆಲವು
ಕೀರ್ತನೆಗಳು ದೇವರನ್ನು ಬೇಡಿಕೊಳ್ಳುತ್ತವೆ. ಇವುಗಳಲ್ಲಿ ಉಪಯೋಗಿಸಿರುವ
ಭಾಷೆ ಕಠಿಣವಾಗಿರುವುದರಿಂದಲೂ, ನಿನ್ನ ವೈರಿಗಳನ್ನು ಪ್ರೀತಿಸು (ಮತ್ತಾಯ
5:44) ಎಂಬ ಸತ್ಯವೇದದ ತತ್ವಕ್ಕೆ ವಿರುದ್ಧವಾಗಿ ಕಂಡುಬರುವಂತಿರುವುದರಿಂದಲೂ
ಈ ಕೀರ್ತನೆಗಳು ನಮಗೆ ಗಲಿಬಿಲಿ ಉಂಟುಮಾಡುವಂತೆ ತೋರುತ್ತವೆ.

ಆದಾಗ್ಯೂ, ದಬ್ಬಾಳಿಕೆ, ಶೋಷಣೆಯ ವಿರುದ್ಧವಾಗಿ ಕೀರ್ತನೆಗಾರರ ಸಾತ್ವಿಕ
ಕೋಪವು ಒಳ್ಳೆಯದು. ಅಂದರೆ ಅವರು ಯಾವುದು ಸರಿ ಅಥವಾ ಯಾವುದು
ತಪ್ಪು ಎಂಬುದನ್ನು ಇತರರಿಗಿಂತ ಬಹಳ ಗಂಭೀರವಾಗಿ ಪರಿಗಣಿಸಿದ್ದಾರೆ.
ಕೀರ್ತನೆಗಾರರು ನಮಗೆ ಮಾತ್ರವಲ್ಲ, ಇತರರಿಗಾಗಿಯೂ ಸಹ ಜಗತ್ತಿನಲ್ಲಿ
ನಡೆಯುತ್ತಿರುವ ಕೆಟ್ಟತನವನ್ನು ಗಂಭೀರವಾಗಿ ಎಣಿಸಿದ್ದಾರೆ.

ಆದರೆ ಎಂದೂ ಸಹ ಕೀರ್ತನೆಗಾರನು ತಾನು ಕೆಟ್ಟವರಿಗೆ ಮುಖ್ಯ
ತೀರಿಸುತ್ತೇನೆಂದು ಹೇಳಿಕೊಂಡಿಲ್ಲ. ಬದಲಾಗಿ ಪ್ರತೀಕಾರ ಮಾಡುವುದನ್ನು
ಸಂಪೂರ್ಣವಾಗಿ ದೇವರಿಗೆ ಒಪ್ಪಿಸುತ್ತಾನೆ. ಕೀರ್ತನೆಗಳು ದೈವೀಕ ಒಡಂಬಡಿಕೆಯ
ಶಾಪಗಳನ್ನು (ಧರ್ಮೋಪದೇಶಕಾಂಡ 27:9-16) ನೆನಪಿಗೆ ತಂದುಕೊಂಡು,
ದೇವರು ತಾನು ಭರವಸೆ ನೀಡಿದಂತೆ ದುಷ್ಟರಿಗೆ ಮುಖ್ಯ ತೀರಿಸಬೇಕೆಂದು
ಮನವಿ ಮಾಡುತ್ತವೆ.

ಕೀರ್ತನೆಗಳು ಪ್ರವಾದನೆಗಳಾಗಿದ್ದು ದೇವರು ನ್ಯಾಯತೀರ್ಪು ಮಾಡುವ ಕಾಲ
ಹತ್ತಿರವಾಯಿತೆಂದು ತಿಳಿಸುತ್ತವೆ. ಅವು ಸಂಪೂರ್ಣವಾಗಿ ಕೀರ್ತನೆಗಾರರ
ಪ್ರಾರ್ಥನೆಗಳಲ್ಲ. 137ನೇ ಅಧ್ಯಾಯವು ಪ್ರವಾದಿಗಳು ಮುಂತಿಳಿಸಿದಂತೆ, ಬಾಬೆಲಿಗೆ
ಬರಲಿರುವ ದೇವರ ನ್ಯಾಯತೀರ್ಪನ್ನು ತಿಳಿಸುತ್ತದೆ. ಇತರ ಜನಾಂಗಗಳನ್ನು
ನಾಶ ಮಾಡಿದ ಬಾಬೆಲಿಗೆ, ಅದೇ ರೀತಿಯ ನಾಶವು ಬರಲಿದೆ. ಕೀರ್ತನೆಗಳು
ಕೆಟ್ಟತನಕ್ಕೆ ಖಂಡಿತವಾಗಿಯೂ ದಂಡನೆ ಬರುತ್ತದೆಂಬ ದೈವೀಕ ಎಚ್ಚರಿಕೆಯನ್ನು
ತಿಳಿಸುತ್ತವೆ.

ದೇವರ ದಂಡನೆಯು ಯಾವಾಗಲೂ ನ್ಯಾಯ ಮತ್ತು ಕೃಪೆಯಿಂದ ಕೂಡಿರುತ್ತದೆ.
ತಮ್ಮನ್ನು ದಬ್ಬಾಳಿಕೆಯಿಂದ ಶೋಷಣೆ ಮಾಡುವವರಿಗಾಗಿ ಪ್ರಾರ್ಥಿಸಬೇಕು ಹಾಗೂ
ಅವರೂ ಸಹ ಬದಲಾಗಬೇಕೆಂಬ ನಿರೀಕ್ಷೆಯಿರಬೇಕೆಂದು ದೇವರ ಮಕ್ಕಳಿಗೆ
ತಿಳಿಸಲಾಗಿದೆ (ಕೀರ್ತನೆ 63:18; ಯೆರೆಮೀಯನು 29:7).

ನಿಮ್ಮ ವೈರಿಗಳನ್ನು ಪ್ರೀತಿಸಿರಿ ಎಂದು ಸತ್ಯವೇದವು ಹೇಳುತ್ತದೆ. ಕೀರ್ತನೆಗಳನ್ನು
ಈ ಸೂತ್ರಕ್ಕೆ ಒಳಪಡಿಸಲು ನಾವು ಪ್ರಯತ್ನಿಸಬಹುದು. ಆದರೆ ಅವುಗಳಲ್ಲಿ
ವ್ಯಕ್ತವಾಗಿರುವ ವೇದನೆಯ ಅನುಭವಗಳನ್ನು ನಾವು ಕಡೆಗಣಿಸುವ ಬಗ್ಗೆ
ಎಚ್ಚರಿಕೆಯಾಗಿರಬೇಕು. ದೇವರು ತನ್ನ ಮಕ್ಕಳ ಕಷ್ಟಸಂಕಟಗಳನ್ನು ಗಣನೆಗೆ
ತೆಗೆದುಕೊಳ್ಳುತ್ತಾನೆ ಹಾಗೂ ಆತನು "ತನ್ನ ಭಕ್ತರ ಮರಣವನ್ನು ಅಲ್ಪವೆಂದು
ಎಣಿಸುವುದಿಲ್ಲ' ಎಂದು ಭರವಸೆ ನೀಡುತ್ತಾನೆ (ಕೀರ್ತನೆ 116:15). ತನ್ನ ಮಕ್ಕಳ
ಮರಣವು ದೇವರ ದೃಷ್ಟಿಯಲ್ಲಿ ಅಮೂಲ್ಯವಾಗಿದೆ (Precious) ಎಂದು ಇಂಗ್ಲಿಷ್
ಸತ್ಯವೇದವು ತಿಳಿಸುತ್ತದೆ. ದೇವರ ಮಕ್ಕಳು ಎಲ್ಲಾ ರೀತಿಯ ದುಷ್ಟತನಕ್ಕೆ ವಿರುದ್ಧವಾಗಿ
ದನಿ ಎತ್ತಬೇಕೆಂದು ದೈವೀಕತೀರ್ಪು ನಮಗೆ ಒತ್ತಾಯಪಡಿಸುತ್ತದೆ. ದೇವರ ರಾಜ್ಯವು
ಪೂರ್ಣವಾಗಿ ಪ್ರತ್ಯಕ್ಷವಾಗುವುದನ್ನು ನಾವು ಎದುರು ನೋಡುತ್ತಿರಬೇಕು.
ಕಷ್ಟದಲ್ಲಿರುವವರಿಗೆ ಕೀರ್ತನೆಗಳು ಭರವಸೆ ನೀಡುತ್ತವೆ. ಅಲ್ಲದೆ ದೇವರು ಅವರ
ಎಲ್ಲಾ ಬಾಧೆಗಳನ್ನು ತಿಳಿದಿದ್ದಾನೆ ಹಾಗೂ ಒಂದುದಿನ ಆತನು ನ್ಯಾಯ
ತೀರಿಸುತ್ತಾನೆಂಬ ಬಗ್ಗೆ ಅರಿವು ಹೊಂದಿರಬೇಕೆಂದು ಆತನು ಬಯಸುತ್ತಾನೆ.

`ನಮಗಾಗಲಿ ಇಲ್ಲವೆ ನಮ್ಮ ಪ್ರೀತಿಪಾತ್ರರಿಗಾಗಲಿ ಭಯಂಕರವಾದ ತಪ್ಪು
ಮಾಡಿರುವವರಿಗೆ ಸೇಡು ತೀರಿಸಿಕೊಳ್ಳಬೇಕೆಂಬ ಆಲೋಚನೆ ನಮಗೆ ಎಷ್ಟೊಂದು
ಸಾರಿ ಬಂದಿದೆಯಲ್ಲವೇ? ಇಂತಹ ಭಾವನೆಗಳು ನಮ್ಮಲ್ಲಿ ಬಾರದಂತೆ ಕೀರ್ತನೆಗಳು
ಹೇಗೆ ಸಹಾಯಕವಾಗಿವೆ?`