---
title:  ಎಲ್ಲಿಯವರೆಗೆ ಅನ್ಯಾಯವಾದ ತೀರ್ಪು ಕೊಡುವಿರಿ?
date:   06/02/2024
---

ಇಸ್ರಾಯೇಲಿನ ನಾಯಕರು ತನ್ನ ಜನರಿಗೆ ನ್ಯಾಯವನ್ನು ಸ್ಥಾಪಿಸಬೇಕೆಂದು
ದೇವರು ಅವರಿಗೆ ಅಧಿಕಾರ ನೀಡಿದ್ದನು (ಕೀರ್ತನೆ 72:1-7; 12-14). ಇಸ್ರಾಯೇಲ್
ರಾಜರು ದೇವರ ಚಿತ್ರಕ್ಕನುಸಾರವಾಗಿ ತಮ್ಮ ಅಧಿಕಾರವನ್ನು ಚಲಾಯಿಸಬೇಕಾಗಿತ್ತು.
ದೇಶದಲ್ಲಿ ನ್ಯಾಯ ಮತ್ತು ಸಮಾಧಾನ ಕಾಪಾಡಿಕೊಂಡು ಸಾಮಾಜಿಕವಾಗಿ
ಹಿಂದುಳಿದವರನ್ನು ಪರಾಮರಿಸಬೇಕಾದದ್ದು ನಾಯಕರು ಮತ್ತು ರಾಜರ ಪ್ರಥಮ
ಕರ್ತವ್ಯವಾಗಿರಬೇಕು. ಆಗ ತಾನೇ ದೇಶ ಮತ್ತು ಎಲ್ಲಾ ಜನಾಂಗದವರೂ ಏಳಿಗೆ
ಹೊಂದುವರು. ಅರಸನ ಅಧಿಕಾರವು ಮಾನವ ಸಾಮರ್ಥ್ಯದಿಂದಲ್ಲ, ಬದಲಾಗಿ
ದೇವರ ಮೇಲಣ ಪ್ರಾಮಾಣಿಕತೆಯಿಂದ ಬಲಗೊಳ್ಳುತ್ತದೆ.

`ಕೀರ್ತನೆ 82ನೇ ಅಧ್ಯಾಯ ಓದಿರಿ, ನಾಯಕರು ನ್ಯಾಯವನ್ನು ಕೆಡಿಸಿ, ಜನರನ್ನು
ರಕ್ಷಿಸುವುದಕ್ಕೆ ಬದಲಾಗಿ ಅವರ ಮೇಲೆ ದಬ್ಬಾಳಿಕೆ ಮಾಡಿ ಶೋಷಣೆ ಮಾಡಿದರೆ
ಏನಾಗುತ್ತಿತ್ತು?`

ಭ್ರಷ್ಟರಾದ ನ್ಯಾಯಾಧಿಪತಿಗಳಿಗೆ ದೇವರು ನ್ಯಾಯ ತೀರಿಸುತ್ತಾನೆಂದು 82ನೇ
ಕೀರ್ತನೆಯು ತಿಳಿಸುತ್ತದೆ. 82:1,6ನೇ ವಚನಗಳಲ್ಲಿ 'ದೇವರುಗಳು' ಎಂದು
ತಿಳಿಸಲಾಗಿದೆ. ಇದು ಖಂಡಿತವಾಗಿಯೂ ಅನ್ಯದೇವತೆಗಳು ಅಥವಾ ದೇವದೂತರ
ಬಗ್ಗೆ ತಿಳಿಸುತ್ತಿಲ್ಲ. ಯಾಕೆಂದರೆ ದೇವರ ಮಕ್ಕಳಿಗೆ ನ್ಯಾಯತೀರಿಸುವ ಅಧಿಕಾರ
ಅಥವಾ ಕರ್ತವ್ಯ ಅವರಿಗೆ ಕೊಟ್ಟಿಲ್ಲ. ಆದುದರಿಂದ ನ್ಯಾಯವನ್ನು ನೆರವೇರಿಸದ
ಕಾರಣದಿಂದ ಅವರಿಗೆ ತೀರ್ಪಾಗುವುದಿಲ್ಲ. ಕೀರ್ತನೆ 82:2-4ನೇ ವಚನಗಳಲ್ಲಿ
ತಿಳಿಸಿರುವ ಆಪಾದನೆಗಳು ಯೆಹೂದ್ಯರ ಧಾರ್ಮಿಕ ವಿಧಿಗಳಾಗಿದ್ದು ಅವರ
ಗ್ರಂಥವಾದ ತೋರಾದಲ್ಲಿ ಬರೆದಿರುವುದನ್ನು ತಿಳಿಸುತ್ತವೆ. ಇಲ್ಲಿ ಇಸ್ರಾಯೇಲ್ಯರ
ನಾಯಕರುಗಳನ್ನು ದೇವರುಗಳೆಂದು ತಿಳಿಸಲಾಗಿದೆ (ಧರ್ಮೋಪದೇಶಕಾಂಡ 1:16-
18; 16:18-20 ಹಾಗೂ ಯೋಹಾನ 10:33-35), ಮಾನವರಾದ ಅಧಿಕಾರಿಗಳು
ಮತ್ತು ನ್ಯಾಯಾಧಿಪತಿಗಳು ನೀಡುವ ತೀರ್ಪುಗಳು ನ್ಯಾಯಸಮ್ಮತವಾಗಿವೆಯೋ
ಎಂದು ದೇವರು ಅವರನ್ನು ಪ್ರಶ್ನಿಸುತ್ತಾನೆ. ಅವರು ಅನೀತಿಮಾರ್ಗದಲ್ಲಿ ನಡೆದು
ಅನ್ಯಾಯವಾದ ತೀರ್ಪು ಕೊಟ್ಟಿದ್ದಕ್ಕಾಗಿ ದೇವರು ಅವರಿಗೆ ದಂಡನೆ ತಿಳಿಸಿದ್ದಾನೆ.
ಅವರು ದೇವರವಾಕ್ಯವೆಂಬ ಬೆಳಕನ್ನು ತಿರಸ್ಕರಿಸಿದ ಕಾರಣದಿಂದ (ಕೀರ್ತನೆ
119:105), ಬುದ್ಧಿಹೀನರೂ, ವಿವೇಕಶೂನ್ಯರೂ ಆಗಿ ಕತ್ತಲೆಯಲ್ಲಿ ಅಲೆಯುತ್ತಾರೆ
(82:5).

ಕರ್ತನೊಬ್ಬನು ಮಾತ್ರ ದೇವರೆಂದು ಸತ್ಯವೇದವು ಸಂದೇಹಕ್ಕೆ ಆಸ್ಪದವಿಲ್ಲದಂತೆ
ನೇರವಾಗಿ ತಿಳಿಸುತ್ತದೆ. ಮಾನವ ಅಧಿಕಾರಿಗಳು ಹಾಗೂ ನಾಯಕರುಗಳು ದೇವರ
ಪ್ರತಿನಿಧಿಗಳಾಗಿದ್ದು, ಅವರು ತನ್ನ ಪರವಾಗಿ ಈ ಲೋಕದಲ್ಲಿ ನ್ಯಾಯ ತೀರಿಸಬೇಕೆಂದು
ದೇವರು ಅವರನ್ನು ನೇಮಿಸಿದ್ದಾನೆ (ರೋಮಾಯ 13:1). ಆದರೆ ಹಿಂದಿನ
ಕಾಲದಲ್ಲಿ ಮಾತ್ರವಲ್ಲ, ಇಂದೂ ಸಹ ದೇವರಿಂದ ನೇಮಿಸಲ್ಪಟ್ಟ ಈ ಜನಪ್ರತಿನಿಧಿಗಳು
ದೇವರು ಕೊಟ್ಟ ಜವಾಬ್ದಾರಿಯನ್ನು ಸರಿಯಾಗಿ ನಿರ್ವಹಿಸದೆ ನ್ಯಾಯವನ್ನು
ಅನ್ಯಾಯವೆಂದೂ, ಅನ್ಯಾಯವನ್ನು ನ್ಯಾಯವೆಂದೂ ತೀರ್ಪು ನೀಡಿದ್ದಾರಲ್ಲವೇ?

ಕೀರ್ತನೆ 82ನೇ ಅಧ್ಯಾಯವು ಕೆಲವು ನಾಯಕರು ತಾವು ಇತರ ಜನರಿಗಿಂತ
ಶ್ರೇಷ್ಠರಾಗಿದ್ದು, ತಮ್ಮನ್ನು ತಾವೇ ದೇವರುಗಳೆಂದು ಎಣಿಸಿಕೊಳ್ಳುವವರನ್ನು ಅಪಹಾಸ್ಯ
ಮಾಡುತ್ತಾ ಅವರ ಧರ್ಮಭ್ರಷ್ಟತೆಯನ್ನು ಬಯಲು ಮಾಡುತ್ತದೆ. ದೇವರು
ಇಸ್ರಾಯೇಲ್ಯರ ನಾಯಕರಿಗೆ ಅಧಿಕಾರ ಹಾಗೂ ಸೌಲಭ್ಯಗಳನ್ನು ನೀಡಿದ್ದಾನೆ.
ಅಲ್ಲದೆ ಅವರು ಪರಾತ್ಪರನ ಮಕ್ಕಳೆಂದು ಕರೆಯಲ್ಪಟ್ಟು ದೇವರನ್ನು ಪ್ರತಿನಿಧಿಸುತ್ತಿದ್ದರೂ,
ಅವರಲ್ಲಿನ ಕೆಟ್ಟ ನಾಯಕರನ್ನು ದೇವರು ಖಂಡಿಸುತ್ತಾನೆ. ಅವರೂ ಸಹ ಸಾಧಾರಣ
ನರಮನುಷ್ಯರೇ ಆಗಿದ್ದು, ಇತರರಂತೆಯೇ ದೇವರ ನೈತಿಕ ನಿಯಮಗಳಿಗೆ ಅಂದರೆ
ಹತ್ತು ಆಜ್ಞೆಗಳಿಗೆ ವಿಧೇಯರಾಗಿರಬೇಕೆಂದು ದೇವರು ಅವರ ನೆನಪಿಗೆ ತರುತ್ತಾನೆ.
ಯಾರೂ ಸಹ ದೇವರಾಜ್ಞೆಗಳಿಗಿಂತ ದೊಡ್ಡವರಲ್ಲ (ಕೀರ್ತನೆ 82:6-8), ಆತನು
ಸಮಸ್ತ ಲೋಕಕ್ಕೆ ನ್ಯಾಯತೀರಿಸುವವನಾಗಿರುವುದರಿಂದ, ದೇವರ ಮಕ್ಕಳೂ ಸಹ
ಆತನಿಗೆ ಲೆಕ್ಕ ಕೊಡಬೇಕು. ನಾಯಕರು ಮತ್ತು ಜನರು- ಇಬ್ಬರೂ ಸಹ ದೈವೀಕ
ನ್ಯಾಯಾಧಿಪತಿಯ ಮಾದರಿಯನ್ನು ಅನುಸರಿಸಿ, ಆತನ ಮೇಲೆ ತಮ್ಮ ಕಟ್ಟಕಡೆಯ
ನಿರೀಕ್ಷೆ ಇಡಬೇಕು.

`ನೀವು ಇತರರ ಮೇಲೆ ಎಂತಹ ಅಧಿಕಾರ ಹೊಂದಿರುವಿರಿ? ದೇವರು ಕೊಟ್ಟಿರುವ
ಈ ಅಧಿಕಾರವನ್ನು ನೀವು ಹೇಗೆ ನ್ಯಾಯವಾಗಿಯೂ ಮತ್ತು ಪಕ್ಷಪಾತವಿಲ್ಲದೆ
ಚಲಾಯಿಸುತ್ತಿರುವಿರಿ? ಎಚ್ಚರಿಕೆ ಇರಲಿ.`