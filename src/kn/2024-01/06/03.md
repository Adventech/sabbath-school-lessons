---
title:  ಶೋಷಣೆಗೆ ಒಳಗಾದವರಿಗೆ ನ್ಯಾಯ
date:   05/02/2024
---

`ಕೀರ್ತನೆ 9:18; 12:5; 40:17 ಹಾಗೂ ಕೀರ್ತನೆ 1:3-7; 146:6-10 ಮತ್ತು
41:1-3ನೇ ವಚನಗಳನ್ನು ಓದಿರಿ, ಇಂದಿಗೂ ಸಹ ಅನ್ವಯವಾಗುವ ಯಾವ
ಸಂದೇಶವು ನಮಗೆ ಇಲ್ಲಿ ಕೊಡಲ್ಪಟ್ಟಿದೆ?`

ಬಡವರು, ದಿಕ್ಕಿಲ್ಲದವರು, ತುಳಿತಕ್ಕೆ ಒಳಗಾದವರು, ಅನಾಥರು, ನಿರ್ಗತಿಕರು,
ವಿಧವೆಯರು, ಪರದೇಶಿಗಳು ಹಾಗೂ ವಿಧುರರು (ಹೆಂಡತಿ ಸತ್ತುಹೋಗಿರುವವರು)
ಮುಂತಾದ ಮನನೊಂದವರ ಪರಿಪಾಲನೆ ಮತ್ತು ಅವರಿಗೆ ನ್ಯಾಯ ಒದಗಿಸುವ
ಬಗ್ಗೆ ದೇವರು ವಿಶೇಷ ಆಸಕ್ತಿ ಹೊಂದಿದ್ದಾನೆ. ಕೀರ್ತನೆಗಳು ಈ ವಿಷಯದಲ್ಲಿ
ಸ್ಪಷ್ಟವಾಗಿ ತಿಳಿಸುತ್ತವೆ. ಮೋಶೆಯ ವಿಧಿ ನಿಯಮಗಳು ಮತ್ತು ಪ್ರವಾದಿಗಳೂ
ಸಹ ಇದರ ಬಗ್ಗೆ ದೇವರ ಕಾಳಜಿಯನ್ನು ತಿಳಿಸುತ್ತವೆ (ವಿಮೋಚನಕಾಂಡ
22:21-27; ಯೆಶಾಯ 3:13-15).

ಅನೇಕ ಕೀರ್ತನೆಗಳಲ್ಲಿ ಬಡವರು ಮತ್ತು ನಿರ್ಗತಿಕರು ಎಂಬ ಪದಗಳನ್ನು
ಉಪಯೋಗಿಸಲಾಗಿದೆ. ಇದು ಯಾವುದೇ ಧರ್ಮ ಅಥವಾ ಜನಾಂಗಕ್ಕೆ
ಸಂಬಂಧಪಟ್ಟಿಲ್ಲ. ಬದಲಾಗಿ ದೇವರು ಜಗತ್ತಿನಾದ್ಯಂತ ಇರುವ ಮಾನವರ ಬಗ್ಗೆ
ಕಾಳಜಿ ವಹಿಸುತ್ತಾನೆಂದು ಪ್ರಮುಖವಾಗಿ ತಿಳಿಸುತ್ತದೆ.

ಬಡವರು ಮತ್ತು ನಿರ್ಗತಿಕರು ಎಂಬ ಪದಗಳು ಸಾಮಾನ್ಯವಾದ ಬಡತನದ
ಬಗ್ಗೆ ಮಾತ್ರ ಸೀಮಿತವಾಗಿಲ್ಲ, ಬದಲಾಗಿ ಮನಸ್ಸು ಕುಗ್ಗಿಹೋಗಿ ನೊಂದಿರುವವರು
ಮತ್ತು ಅವರ ಅಸಹಾಯಕತೆಯನ್ನೂ ಸಹ ವ್ಯಕ್ತಪಡಿಸುತ್ತದೆ. ಇದು ದೇವರು
ಅನುಕಂಪವುಳ್ಳವನಾಗಿದ್ದು, ಕಷ್ಟಸಂಕಟದಲ್ಲಿರುವವನು ಏಕಾಂಗಿಯಲ್ಲ, ಬದಲಾಗಿ
ತಾನು ಆತನಿಗೆ ಸಹಾಯಕನಾಗಿದ್ದೇನೆಂಬುದನ್ನು ತಿಳಿಸುತ್ತದೆ. ಅಲ್ಲದೆ ತಾನು
ಸಂಪೂರ್ಣವಾಗಿ ದೇವರ ಮೇಲೆ ಆತುಕೊಂಡಿದ್ದೇನೆಂಬುದನ್ನು ವ್ಯಕ್ತಪಡಿಸುತ್ತದೆ.

ಅದೇ ಸಮಯದಲ್ಲಿ ದಿಕ್ಕಿಲ್ಲದವರನ್ನು ಪರಾಂಬರಿಸುವುದರಿಂದ (ಕೀರ್ತನೆ
41:1-3) ದೇವರ ಮಕ್ಕಳು ಆತನಿಗೆ ನಂಬಿಗಸ್ತರಾಗಿದ್ದಾರೆಂದು ತೋರಿಸುತ್ತದೆ.
ಬಡವರಿಗೆ ಮತ್ತು ಶೋಷಣೆಯಿಂದ ನೊಂದವರಿಗೆ ಕೆಟ್ಟದ್ದನ್ನು ಮಾಡುವುದು
ನೀಚವಾದ ಹಾಗೂ ಘೋರವಾದ ಪಾಪವೆಂದು ಸತ್ಯವೇದವು ತಿಳಿಸುತ್ತದೆ
(ಧರ್ಮೋಪದೇಶಕಾಂಡ 15:7-11), ದೇವರಲ್ಲಿ ನಂಬಿಗಸ್ತರಾದ ಜನರು ಯಾವುದೇ
ರೀತಿಯ ಶೋಷಣೆ, ದಬ್ಬಾಳಿಕೆಯ ವಿರುದ್ಧವಾಗಿ ಪ್ರತಿಭಟಿಸಬೇಕೆಂದು ಕೀರ್ತನೆಗಳು
ಪ್ರೇರಿಸುತ್ತವೆ.

ಅದೇ ರೀತಿ ಕೀರ್ತನೆಗಳು ಜ್ಞಾನವಿವೇಕ ಮತ್ತು ಸುರಕ್ಷತೆಯ ಮೂಲವೆಂದು
ಕ್ಷಣಿಕವಾದ ಮಾನವರ ಮೇಲೆ ಭರವಸವಿಡುವುದು ವ್ಯರ್ಥವೆಂದು ತಿಳಿಸುತ್ತವೆ.
ದೇವರ ಮಕ್ಕಳು ಆತನ ಮಾರ್ಗಕ್ಕೆ ವಿರುದ್ಧವಾದ ಸಂಸ್ಥೆಗಳು ಮತ್ತು ಧಾರ್ಮಿಕ
ನಾಯಕರುಗಳಲ್ಲಿ ರಕ್ಷಣೆ ದೊರೆಯುತ್ತದೆಂಬ ನಂಬಿಕೆ ಇಡಬಾರದು. ನಮ್ಮ ಕರ್ತನು
ಕೃಪೆಯಿಂದಲೇ ತಾನೂ ಸಹ ಬಡವನಾಗಿ ಬಡವರೊಂದಿಗೆ ಗುರುತಿಸಿಕೊಂಡನು.
"ಆತನು ಐಶ್ವರ್ಯವಂತನಾಗಿದ್ದು, ತಾನು ಬಡತನದಲ್ಲಿ ಸೇರುವುದರಿಂದ ನೀವು
ಐಶ್ವರ್ಯವಂತರಾಗಬೇಕೆಂದು ನಿಮಗೋಸ್ಕರ ಬಡವನಾದನು' ಎಂದು ಪೌಲನು
ಹೇಳುತ್ತಾನೆ (2 ಕೊರಿಂಥ 8:9), ಕ್ರಿಸ್ತನ ಐಶ್ವರ್ಯವು ಪಾಪದಿಂದ ಬರುವ
ಎಲ್ಲಾ ವಿಧವಾದ ದಬ್ಬಾಳಿಕೆ ಹಾಗೂ ಶೋಷಣೆಯಿಂದ ಬಿಡುಗಡೆ ಕೊಡುವುದು
ಮತ್ತು ದೇವರ ರಾಜ್ಯದಲ್ಲಿ ನಿತ್ಯಜೀವದ ವಾಗ್ದಾನವನ್ನು (ಪ್ರಕಟನೆ 21:4)
ಒಳಗೊಂಡಿದೆ. ಯೇಸುಕ್ರಿಸ್ತನು ದೈವೀಕ ನ್ಯಾಯಾಧಿಪತಿಯಾಗಿ ಕೀರ್ತನೆಗಳಲ್ಲಿ
ತಿಳಿಸಿರುವ ಎಲ್ಲಾ ವಾಗ್ದಾನಗಳನ್ನು ನೆರವೇರಿಸುತ್ತಾನೆ. ಅಲ್ಲದೆ ನೊಂದವರಿಗೆ,
ಶೋಷಿತರನ್ನು ಕೆಟ್ಟದ್ದಾಗಿ ನಡೆಸಿಕೊಳ್ಳುವುದು ಮತ್ತು ಅವರಿಗೆ ನಾವು ಮಾಡಬೇಕಾದ
ಕರ್ತವ್ಯಗಳನ್ನು ಮಾಡದಿದ್ದಲ್ಲಿ, ಅವುಗಳಿಗೂ ಸಹ ಆತನು ತೀರ್ಪುಮಾಡುವನು
(ಮತ್ತಾಯ 25:31-46).

`ನಮ್ಮ ನೆರೆಹೊರೆಯಲ್ಲಿ, ಸಮುದಾಯದಲ್ಲಿರುವ ಬಡವರಿಗೂ, ಶೋಷಿತರಿಗೂ
ನಾವು ಎಷ್ಟರಮಟ್ಟಿಗೆ ಕರುಣೆ ತೋರಿಸಿ ಸಹಾಯ ಮಾಡುತ್ತಿದ್ದೇವೆ?`