---
title:  ನೀತಿಯ ಮಾರ್ಗದಲ್ಲಿ ನಡೆಯುವುದರಿಂದ ಬರುವ ಆಶೀರ್ವಾದಗಳು
date:   22/02/2024
---

`ಕೀರ್ತನೆ 1:1-3; 112:1-9 ಹಾಗೂ ಕೀರ್ತನೆ 128ನೇ ಅಧ್ಯಾಯವನ್ನು ಓದಿರಿ.
ಕರ್ತನಲ್ಲಿ ಭಯಭಕ್ತಿಯುಳ್ಳವರಿಗೆ ಎಂತಹ ಆಶೀರ್ವಾದಗಳುಂಟಾಗುತ್ತವೆಂದು ಇಲ್ಲಿ
ವಾಗ್ದಾನ ಮಾಡಲಾಗಿದೆ?`

ಕರ್ತನಲ್ಲಿ ಭಯಭಕ್ತಿಯುಳ್ಳವರಿಗೆ ಮಾಡಿರುವ ಅನೇಕ ಆಶೀರ್ವಾದಗಳಲ್ಲಿ
ಬಹುಶಃ ಸಮಾಧಾನವು ಅತ್ಯಂತ ಮಹತ್ವವುಳ್ಳದ್ದು. ಕೀರ್ತನೆ ಮೊದಲನೆ
ಅಧ್ಯಾಯದಲ್ಲಿ ನೀತಿವಂತರನ್ನು ನೀರಿನ ಕಾಲುವೆಗಳ ಬಳಿಯಲ್ಲಿ ಬೆಳೆದಿರುವ
ಮತ್ತು ತಕ್ಕಕಾಲದಲ್ಲಿ ಫಲಕೊಟ್ಟು ಎಲೆಗಳು ಬಾಡದಿರುವ ಮರಕ್ಕೆ ಹೋಲಿಸಲಾಗಿದೆ
(ಕೀರ್ತನೆ 1:3; ಯೆರೆಮೀಯ 7:7,8; ಯೆಹೆಚ್ಚೇಲನು 47:12). ದೇವರ ಆಲಯದಲ್ಲಿ
ಆತನ ಪ್ರಸನ್ನತೆಯಲ್ಲಿ ನೆಲೆಗೊಂಡಿರುವುದು ಮತ್ತು ನಿರಂತರವಾಗಿ ದೇವರೊಂದಿಗೆ
ಪ್ರೀತಿಯ ಸಂಬಂಧ ಹೊಂದಿರುವುದು ಎಲ್ಲಾ ಆಶೀರ್ವಾದಗಳಿಗೆ ಮೂಲವಾಗಿದೆ
ಎಂದು ಈ ಹೋಲಿಕೆಯು ತಿಳಿಸುತ್ತದೆ. ದುಷ್ಟರು ಹೊಟ್ಟಿನಂತಿದ್ದು, ಅವರಿಗೆ
ಸಮಾಧಾನವಿಲ್ಲದೆ ನಾಶವಾಗುತ್ತಾರೆ, ಆದರೆ ನೀತಿವಂತರು ಬಲವಾದ ಬೇರುಗಳಿರುವ
ಫಲಭರಿತ ಮರದಂತೆ ನಿತ್ಯಜೀವ ಹೊಂದುವರು.

ಕೀರ್ತನೆ 128:2,3ನೇ ವಚನಗಳು ಮೆಸ್ಸಿಯನ ರಾಜ್ಯದಲ್ಲಿ ನೀತಿವಂತರು
ತಮ್ಮ ದ್ರಾಕ್ಷಾಲತೆಗಳ ನೆರಳಿನಲ್ಲಿ ಕುಳಿತುಕೊಂಡು ಸಮಾಧಾನದಿಂದಿರುವ
ಆಶೀರ್ವಾದವನ್ನು ತಿಳಿಸುತ್ತದೆ. ಅಲ್ಲದೆ ಅಂಜೂರದ ಮರವು ಶಾಂತಿ ಮತ್ತು
ಸಮೃದ್ಧಿಯ ಸೂಚಕವಾಗಿದೆ (ಮೀಕನು 4:4), ಯೆರೂಸಲೇಮಿಗೆ ಸಮಾಧಾನ
ಮತ್ತು ಶುಭವುಂಟಾಗಲಿ ಎಂಬ ಆಶೀರ್ವಾದವು (ಕೀರ್ತನೆ 122:6-8; 128:5,6).
ಲೋಕದಲ್ಲಿ ದುಷ್ಟತನವನ್ನು ಸಂಪೂರ್ಣವಾಗಿ ನಾಶಮಾಡಿ, ಸಮಾಧಾನವನ್ನೂ
ಉಂಟುಮಾಡುವ ಮೆಸ್ಸಿಯನಲ್ಲಿ ಇಡಬೇಕಾದ ನಿರೀಕ್ಷೆಯನ್ನು ತಿಳಿಸುತ್ತದೆ.
ಸತ್ಯವೇದದಲ್ಲಿ ನೀತಿವಂತರ ಸ್ವಾಸ್ಥ್ಯವನ್ನು ಉತ್ತಮದೇಶ ಎಂದು ಕರೆಯಲಾಗಿದೆ
(ಇಬ್ರಿಯ 11:14-16).

ಶ್ರೀಮತಿ ವೈಟಮ್ಮನವರು 'ದಿ ಗ್ರೇಟ್ ಕಾಂಟ್ರವರ್ಸಿ' ಪುಸ್ತಕದ 675ನೇ
ಪುಟದಲ್ಲಿ ಪರಲೋಕವೆಂಬ ಉತ್ತಮದೇಶದ ಬಗ್ಗೆ ಹೀಗೆ ತಿಳಿಸುತ್ತಾರೆ :

"ಪರಲೋಕದ ಹಿರೀಕುರುಬನು ತನ್ನ ಮಂದೆಯನ್ನು ಜೀವಜಲದ ಬುಗ್ಗೆಗಳ
ಬಳಿಗೆ ನಡೆಸುವನು. ಜೀವವೃಕ್ಷವು ತಿಂಗಳು ತಿಂಗಳಿಗೆ ಫಲವನ್ನು ಫಲಿಸುತ್ತಾ
ಹನ್ನೆರಡು ತರದ ಫಲಗಳನ್ನು ಕೊಡುತ್ತದೆ. ಆ ಮರದ ಎಲೆಗಳು ಜನಾಂಗದವರನ್ನು
ವಾಸಿ ಮಾಡುವುದಕ್ಕೆ ಪ್ರಯೋಜನವಾಗಿವೆ, ಪರಲೋಕದಲ್ಲಿ ಎಂದಿಗೂ
ಬತ್ತಿಹೋಗದಂತ, ಸ್ಪಟಿಕದಂತೆ ಪ್ರಕಾಶಮಾನವಾಗಿರುವ ತೊರೆಗಳು ಹರಿಯುತ್ತವೆ.
ಅವುಗಳ ಪಕ್ಕದಲ್ಲಿ ಬಾಗಿ ಬಳುಕುವ ಮರಗಳು ರಕ್ಷಿಸಲ್ಪಟ್ಟ ನೀತಿವಂತರ ದಾರಿಗೆ
ನೆರಳನ್ನು ನೀಡುತ್ತವೆ. ಅಲ್ಲಿ ವಿಶಾಲವಾಗಿ ಹರಡಿಕೊಂಡಿರುವ ಬಯಲು ಪ್ರದೇಶ
ಹಾಗೂ ಸೌಂದರ್ಯದಿಂದ ಕೂಡಿದ ಗುಡ್ಡಗಳಿವೆ ಹಾಗೂ ದೇವರ ಪರ್ವತಗಳು
ಅವುಗಳ ಉನ್ನತವಾದ ಶಿಖರಗಳೊಂದಿಗೆ ವಿಸ್ತರಿಸಿಕೊಂಡಿರುತ್ತವೆ. ಸಮಾಧಾನದಿಂದ
ಕೂಡಿದ ಬಯಲುಗಳು ಹಾಗೂ ಸದಾಕಾಲ ಹರಿಯುವ ತೊರೆಗಳ ಪಕ್ಕದಲ್ಲಿ ಈ
ಲೋಕದಲ್ಲಿ ಅಲೆದಾಡುವವರೂ ಯಾತ್ರಿಕರೂ ಆಗಿದ್ದ ನೀತಿವಂತರು ಯುಗ
ಯುಗಾಂತರಗಳವರೆಗೂ ವಾಸಿಸುವರು".

ಕ್ರಿಸ್ತನ ಎರಡನೇ ಬರೋಣ ಮತ್ತು ನೂತನ ಭೂಮಂಡಲ ಸೃಷ್ಟಿಸಲ್ಪಟ್ಟಾಗ
(ಮತ್ತಾಯ 26:29; ಪ್ರಕಟನೆ 21ನೇ ಅಧ್ಯಾಯ) ಈ ನಿರೀಕ್ಷೆಯು ನೆರವೇರುವುದೆಂದು
ಹೊಸ ಒಡಂಬಡಿಕೆಯಲ್ಲಿ ವರ್ಣಿಸಲಾಗಿದೆ. ಆದುದರಿಂದ ಈ ಲೋಕದಲ್ಲಿ
ಜೀವಿಸುವಾಗ ನೀತಿವಂತರು ಅನೇಕ ಆಶೀರ್ವಾದಗಳನ್ನು ಪಡೆದುಕೊಂಡರೂ,
ಕೊನೆಯ ಕಾಲದಲ್ಲಿ ದೇವರರಾಜ್ಯವು ಸಂಪೂರ್ಣವಾಗಿ ಪುನರ್‌ಸ್ಥಾಪನೆಗೊಂಡಾಗ,
ದೇವರ ದಯೆಯನ್ನು ಸಂಪೂರ್ಣವಾಗಿ ಪಡೆದುಕೊಳ್ಳುವರು.

`ಹೊಸ ಒಡಂಬಡಿಕೆಯಲ್ಲಿ ದೇವರು ನಮಗೆ ಮಾಡಿರುವ ವಾಗ್ದಾನಗಳ
ನೆರವೇರುವಿಕೆಯನ್ನು ಕ್ರಿಸ್ತನ ವಿಜಯವು ಹೇಗೆ ಖಚಿತಪಡಿಸುತ್ತದೆ? ಈ ವಾಗ್ದಾನಗಳಿಂದ
ನಾವು ಈಗಲೂ ಹೇಗೆ ಆದರಣೆ ಹೊಂದಬಹುದು?`