---
title:  ಕರ್ತನ ಪರೀಕ್ಷೆ
date:   20/02/2024
---

`ಕೀರ್ತನೆ 81:7,8; 95:7-11 ಹಾಗೂ 105:17-22ನೇ ವಚನಗಳನ್ನು ಓದಿರಿ.
ಈ ವಾಕ್ಯಗಳ ಪ್ರಕಾರ ದೇವರು ಕೊಡುವ ಪರೀಕ್ಷೆಯು ಏನನ್ನು ಒಳಗೊಂಡಿದೆ?`
ಮೆರೀಬಾ ಎಂಬ ಸ್ಥಳದಲ್ಲಿ ಇಸ್ರಾಯೇಲ್ಯರು ದೇವರು ಈ ಅರಣ್ಯದಲ್ಲಿ ನಮಗೆ
ನೀರು ಒದಗಿಸಬಲ್ಲನೇ? ಎಂದು ಆತನ ಸಾಮರ್ಥ್ಯ ಮತ್ತು ಪ್ರಾಮಾಣಿಕತೆಯನ್ನು
ಸಂಶಯಿಸಿದರು (ವಿಮೋಚನಕಾಂಡ 17:1-7; ಕೀರ್ತನೆ 95:8,9). ಆದರೆ ಕೀರ್ತನೆ
81:7ನೇ ವಚನದಲ್ಲಿ ಇದೇ ಘಟನೆಯನ್ನು ಮೆರೀಬಾ ಪ್ರವಾಹಗಳ ಬಳಿಯಲ್ಲಿ
ನಿನ್ನನ್ನು ಪರೀಕ್ಷಿಸಿದನು ಎಂದು ದೇವರು ತಿಳಿಸುತ್ತಾನೆ. ಆದರೆ ಇಸ್ರಾಯೇಲ್ಯರು
ತಮ್ಮ ಅವಿಧೇಯತೆ ಮತ್ತು ಅಪನಂಬಿಕೆಯಿಂದ ಈ ಪರೀಕ್ಷೆಯಲ್ಲಿ ವಿಫಲರಾದರು
(81:11) ಎಂದು ದೇವರು ಹೇಳುತ್ತಾನೆ.

ಮೆರೀಬಾ ಘಟನೆಯು ಎರಡು ವಿಧವಾದ ಸಂದೇಶ ನೀಡುತ್ತದೆ.
ಮೊದಲನೆಯದಾಗಿ ದೇವರ ಮಕ್ಕಳಾದ ನಾವು ಹಿಂದಿನ ತಲೆಮಾರಿನವರು
ಮಾಡಿದ ತಪ್ಪುಗಳನ್ನು ಮಾಡಬಾರದು ಬದಲಾಗಿ ದೇವರ ಮಾತನ್ನು ಕೇಳಿ
ಆತನ ಮಾರ್ಗದಲ್ಲಿ ನಡೆಯುವುದು ಎಷ್ಟೋ ಒಳ್ಳೆಯದು (81:13). ಎರಡನೆಯದಾಗಿ
ಇಸ್ರಾಯೇಲ್ಯರು ಆ ಪರೀಕ್ಷೆಯಲ್ಲಿ ವಿಫಲರಾದರೂ, ಅವರು ಕಷ್ಟದಲ್ಲಿ ಮೊರೆಯಿಟ್ಟಾಗ
ದೇವರು ಅವರಿಗೆ ಸಹಾಯ ಮಾಡಿದನು (81:7), ಇಸ್ರಾಯೇಲ್ಯರಿಗೆ ಆತನು
ಹಿಂದೆ ತೋರಿಸಿದ ಕೃಪೆಯು ಈ ಕಾಲದಲ್ಲಿ ಜೀವಿಸುವ ನಮಗೂ ಸಹ ದೇವರ
ಕೃಪೆಯ ಭರವಸೆ ನೀಡುತ್ತದೆ. 105ನೇ ಕೀರ್ತನೆಯಲ್ಲಿ ಯೋಸೇಫನಿಗೆ ಬಂದ
ಕಷ್ಟ ಶೋಧನೆಗಳು ದೇವರವಾಕ್ಯದಲ್ಲಿ ಆತನಿಟ್ಟಿರುವ ಭರವಸೆಯನ್ನು ಪರೀಕ್ಷಿಸುವ
ದೇವರ ವಿಧಾನವಾಗಿದೆ ಎಂದು ತೋರಿಸುತ್ತದೆ (ಆದಿಕಾಂಡ 37:5-10 ಹಾಗೂ
ಕೀರ್ತನೆ 105:19). ಇಲ್ಲಿ ಪರೀಕ್ಷಿಸುವುದೆಂದರೆ ಸಂಸ್ಕರಿಸುವುದು (Refining)
ಅಥವಾ ಶುದ್ದೀಕರಿಸುವುದು (Purifying) ಎಂಬ ಅರ್ಥಕೊಡುತ್ತದೆ. ಈ
ಕಾರಣದಿಂದ ದೇವರು ಯೋಸೇಫನನ್ನು ಪರೀಕ್ಷಿಸುವುದೆಂದರೆ, ಅವನಲ್ಲಿ ದೇವರ
ವಾಗ್ದಾನದ ಬಗ್ಗೆ ಇರುವ ಎಲ್ಲಾ ಸಂಶಯಗಳನ್ನು ನಿವಾರಿಸಿ, ಆತನ
ಮಾರ್ಗದರ್ಶನದಲ್ಲಿ ಭರವಸೆ ಇಡುವಂತೆ ಮಾಡುವ ಗುರಿಹೊಂದಿತ್ತು.

ದೈವೀಕ ಪರೀಕ್ಷೆಯ ಉದ್ದೇಶವು ದೇವರ ಮಕ್ಕಳನ್ನು ಆತ್ಮೀಕವಾಗಿ
ಬಲಪಡಿಸುವುದು ಮಾತ್ರವಲ್ಲದೆ, ಯೋಸೇಫನ ಉದಾಹರಣೆಯಂತೆ ವಾಗ್ದಾನದ
ನೆರವೇರುವಿಕೆಗೆ ಅವರನ್ನು ಸಿದ್ಧಪಡಿಸುವುದೇ ಆಗಿದೆ (105:20-22).

ಆದರೆ ದೇವರಮಾರ್ಗದರ್ಶನ ಮತ್ತು ಸಲಹೆಯನ್ನು ತಿರಸ್ಕರಿಸುವುದರಿಂದ
ಒಬ್ಬ ವ್ಯಕ್ತಿಯ ಹೃದಯವು ಹಠಮಾರಿತನದಿಂದ ಕಠಿಣ ಮಾಡಿಕೊಳ್ಳುವಂತೆ
ಮಾಡುತ್ತದೆ. ಈ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು ತಮ್ಮ 'ಟೆಸ್ಟಿಮೊನೀಸ್
ಫಾರ್ ದಿ ಚರ್ಚ್' ಸಂಪುಟ 4, ಪುಟ 146ರಲ್ಲಿ ಹೀಗೆ ತಿಳಿಸುತ್ತಾರೆ :

ದೇವರಾಜೆಗಳಿಗೆ ನಾವು ಪ್ರಾಮಾಣಿಕವಾಗಿಯೂ ಮತ್ತು ಯಾವುದೇ ಅನುಮಾನಕ್ಕೆ
ಆಸ್ಪದವಿಲ್ಲದಂತೆ, ವಿಧೇಯರಾಗಿರಬೇಕೆಂದು ದೇವರು ಬಯಸುತ್ತಾನೆ. ಆದರೆ
ಜನರು ಜಡಭಾವ ಹೊಂದಿದ್ದಾರೆ. ಏದೆನ್ ತೋಟದಲ್ಲಿ ಹವ್ವಳಿಗೆ "ನೀವು ಹೇಗೂ
ಸಾಯುವುದಿಲ್ಲ” ಎಂದು ಹೇಳಿದಂತೆ ಈ ಜನರಲ್ಲಿ ಸಂದೇಹ ಹುಟ್ಟಿಸುತ್ತಾನೆ.
ಅವಿಧೇಯತೆಯು ಅಪರಾಧಿಯ ಹೃದಯ ಮತ್ತು ಮನಸ್ಸಾಕ್ಷಿಯನ್ನು ಕಠಿಣ
ಪಡಿಸುವುದು ಮಾತ್ರವಲ್ಲದೆ, ಇತರರ ನಂಬಿಕೆಯನ್ನೂ ಕೆಡಿಸುತ್ತದೆ. ಆರಂಭದಲ್ಲಿ
ಯಾವುದು ಬಹುದೊಡ್ಡ ತಪ್ಪೆಂದು ತೋರಿಬಂದಿತ್ತೋ, ಕ್ರಮೇಣವಾಗಿ ಅದರ
ಬಗ್ಗೆ ಸಂದೇಹ ಹುಟ್ಟಿಸುತ್ತದೆ. ಕೊನೆಯಲ್ಲಿ ಅವರು ಇದು ನಿಜವಾಗಿಯೂ ಪಾಪವೇ
ಎಂಬ ಸಂಶಯ ಹೊಂದಿ, ಪಾಪಕ್ಕೆ ಬೀಳುತ್ತಾರೆ".

`ನೀವು ಎಂದಾದರೂ ಪಾಪವು ನಿಮ್ಮ ಹೃದಯವನ್ನು ಕಠಿಣಪಡಿಸಿದ್ದ ಅನುಭವ
ಹೊಂದಿದ್ದೀರಾ? ಈ ಆಲೋಚನೆಯು ನಮಗೆ ದೇವರಿಗೆ ವಿಧೇಯರಾಗುವಂತ
ಶಕ್ತಿನೀಡುವ ಶಿಲುಬೆಯ ಕಡೆಗೆ ಯಾಕೆ ನಡೆಸಬೇಕು?`