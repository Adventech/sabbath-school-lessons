---
title:  ನಮ್ಮ ದಿನಗಳು ಕೊಂಚವೇ
date:   19/02/2024
---

`ಕೀರ್ತನೆ 90ನೇ ಅಧ್ಯಾಯ 102:11 ಹಾಗೂ 103:14-16ನೇ ವಚನಗಳನ್ನು
ಓದಿರಿ. ಇವುಗಳ ಪ್ರಕಾರ ಮನುಷ್ಯನ ಸಂಕಟಕರವಾದ ಸ್ಥಿತಿ ಹೇಗಿದೆ?`

ಯುಗಯುಗಾಂತರಗಳವರೆಗೂ ಪರಲೋಕದಲ್ಲಿ ವಾಸಿಸುವ ಭಾಗ್ಯಕರವಾದ
ನಿರೀಕ್ಷೆಗೆ ಹೋಲಿಸಿದಾಗ ಈ ಲೋಕದಲ್ಲಿ ನಮ್ಮ ಸ್ಥಿತಿಯು ಹಬೆಯಂತಿದೆ. ಒಂದು
ಸಾವಿರ ವರುಷಗಳು ದೇವರ ದೃಷ್ಟಿಯಲ್ಲಿ ಗತಿಸಿ ಹೋದ ನೆನ್ನೆಯ ದಿನದಂತೆಯೂ,
ರಾತ್ರಿಯ ಜಾವದಂತೆಯೂ ಅವೆ” ಎಂದು ಮೋಶೆ ಹೇಳುತ್ತಾನೆ (ಕೀರ್ತನೆ
90:3,4). ದೈವೀಕ ಸಮಯಕ್ಕೆ ಹೋಲಿಸಿದಲ್ಲಿ, ನಮ್ಮ ಜೀವನವು ಬೇಗನೆ ಹಾರಿ
ಹೋಗುತ್ತದೆ (90:10). ಮನುಷ್ಯರಲ್ಲಿ ಅತಿ ಬಲಿಷ್ಠರೆನಿಸಿಕೊಂಡವರು, ಚಿಗುರಿನ
ಹುಲ್ಲಿನಂತಿದ್ದಾರೆ ಮತ್ತು ಅದು ಬೇಗನೆ ಒಣಗಿ ಹೋಗುತ್ತದೆ (ಕೀರ್ತನೆ 90:5,6;
103:15,16). ಇಂತಹ ಕಿರಿದಾದ ಜೀವಿತವೂ ಸಹ ಕಷ್ಟಸಂಕಟಗಳಿಂದ ಕೂಡಿರುತ್ತದೆ
(90:10), ದೇವರಲ್ಲಿ ನಂಬಿಕೆಯಿಡದ ನಾಸ್ತಿಕರೂ ಸಹ ಜೀವನದ ಈ ಅಲ್ಪಾವಧಿಗಾಗಿ
ದುಃಖಿಸುತ್ತಾ ಗೋಳಾಡುತ್ತಾರೆ. ತಾವೂ ಗತಿಸಿಹೋದರೂ, ಕಾಲವು ಉರುಳುತ್ತದೆ
ಎಂದು ಅವರಿಗೆ ತಿಳಿದಿದೆ.

ದೇವರು ತನ್ನ ಸಾತ್ವಿಕ ಕೋಪವನ್ನು (Righteous Anger) ತಡೆದುಕೊಂಡು
ತನ್ನ ಕೃಪೆಯನ್ನು ಹೊಸದಾಗಿ ಅನುಗ್ರಹಿಸುತ್ತಾನೆ. 90:11ನೇ ವಚನವು ದೇವರೇ
ನಿನ್ನ ರೌದ್ರವನ್ನು ಯಾರು ತಿಳಿದಿದ್ದಾರೆ? ಎಂದು ಕೇಳುತ್ತದೆ. ಇದು ಪಾಪದ
ವಿರುದ್ಧವಾಗಿ ಆತನ ಕೋಪದ ಸಂಪೂರ್ಣ ಪರಿಣಾಮವನ್ನು ಇನ್ನೂ ಯಾರೂ
ಸಹ ಅನುಭವಿಸಿಲ್ಲವೆಂದು ಅರ್ಥ ಕೊಡುತ್ತದೆ. ಆದುದರಿಂದ ಮಾನವರಿಗೆ
ಪಶ್ಚಾತ್ತಾಪಪಡುವ ನಿರೀಕ್ಷೆ ಇನ್ನೂ ಇದ್ದು ನೀತಿಯ ಜೀವಿತವನ್ನು ಸಾಗಿಸಲು
ಜ್ಞಾನವಿವೇಕವನ್ನು ಪಡೆದುಕೊಳ್ಳಬಹುದಾಗಿದೆ.

ಸತ್ಯವೇದದ ಪ್ರಕಾರ ವಿವೇಕ ಎಂದರೆ ಕೇವಲ ಬುದ್ಧಿವಂತಿಕೆಯಲ್ಲ, ಬದಲಾಗಿ
ದೇವರಿಗೆ ಗಾಂಭೀರ್ಯದಿಂದ ಭಯಭಕ್ತಿಯಲ್ಲಿ ನಡೆದುಕೊಳ್ಳುವುದು ಎಂದು
ಅರ್ಥ. ನಮ್ಮ ದಿನಗಳು ಕೊಂಚವೇ ಎಂದು ಎಣಿಸಿಕೊಳ್ಳುವುದನ್ನು ತಿಳಿಯುವ
ವಿವೇಕದ ಅಗತ್ಯ ನಮಗಿದೆ (90:12). ನಮ್ಮ ದಿನಗಳನ್ನು ಎಣಿಸುವುದೆಂದರೆ,
ಅವುಗಳು ಕಡಿಮೆಯಾಗಿದೆ ಎಂದು ನಮಗೆ ತಿಳಿದಿರಬೇಕು. ವಿವೇಕದಿಂದ
ಜೀವಿಸುವುದೆಂದರೆ, ನಮ್ಮ ಜೀವನವು ಕ್ಷಣಿಕವೆಂದು ಅರಿತು ದೇವರಿಗೆ ನಂಬಿಕೆ
ಹಾಗೂ ವಿಧೇಯತೆಯಿಂದ ಜೀವಿಸಬೇಕೆಂದು ಎಚ್ಚರಿಸುವುದೇ ಆಗಿದೆ. ಈ ವಿವೇಕವು
ಪಶ್ಚಾತ್ತಾಪ (90:8,12) ಮತ್ತು ದೇವರ ವರಗಳಾದ ಕ್ಷಮೆ, ಅನುಕಂಪ ಹಾಗೂ
ಕರುಣೆಯಿಂದ ಮಾತ್ರ ಗಳಿಸಿಕೊಳ್ಳಬಹುದಾಗಿದೆ (90:13,14).

ನಾವು ಎದುರಿಸುತ್ತಿರುವ ಸಮಸ್ಯೆಗಳು ಸೃಷ್ಟಿಸಲ್ಪಟ್ಟ ಮನುಷ್ಯರೆಂಬ ಕಾರಣದಿಂದಲ್ಲ,
ಬದಲಾಗಿ ಪಾಪ ಹಾಗೂ ಪಾಪವು ಈ ಲೋಕದಲ್ಲಿ ಮಾಡಿದ ಹಾನಿಕಾರಕ
ಪರಿಣಾಮಗಳಿಂದ ಉಂಟಾಗುತ್ತಿದೆ. ಇದರ ವಿನಾಶಕಾರಿ ಕಾರ್ಯವು ಎಲ್ಲೆಲ್ಲಿಯೂ
ಮತ್ತು ಎಲ್ಲಾ ಮಾನವರಲ್ಲಿಯೂ ಕಂಡುಬರುತ್ತಿದೆ.

ದೇವರನಾಮಕ್ಕೆ ಸ್ತೋತ್ರವಾಗಲಿ, ನಮ್ಮ ಈ ಸಂಕಟ ಪರಿಸ್ಥಿತಿಯಿಂದ
ತಪ್ಪಿಸಿಕೊಳ್ಳುವ ಮಾರ್ಗವನ್ನು ದೇವರು ತನ್ನ ಮಗನ ಮೂಲಕ ತೋರಿಸಿದ್ದಾನೆ
(ಯೋಹಾನ 1:29; 3:14-21). ಇಲ್ಲದಿದ್ದಲ್ಲಿ ನಮಗೆ ಯಾವ ನಿರೀಕ್ಷೆಯೂ
ಇರುತ್ತಿರಲಿಲ್ಲ.

`ನಮ್ಮ ಜೀವನವು ಎಷ್ಟು ಬೇಗನೆ ಗತಿಸಿಹೋದರೂ, ಕ್ರಿಸ್ತನಲ್ಲಿ ನಮಗಿರುವ
ವಾಗ್ದಾನವೇನು? ಆತನಿಲ್ಲದಿದ್ದಲ್ಲಿ ನಮಗೆ ಯಾವ ನಿರೀಕ್ಷೆ ಇರುತ್ತಿತ್ತು?`