---
title:  ನೀತಿವಂತರಾಗಿ ಜೀವಿಸುವುದಕ್ಕೆ ಬೇಕಾದ ವಿವೇಕ
date:   17/02/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆ 119:1-16;
95:7-11; ಯೋಹಾನ 3:16 ಮತ್ತು ಕೀರ್ತನೆ 90, 128 ಹಾಗೂ 141ನೇ
ಅಧ್ಯಾಯಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ನಮ್ಮ ದಿನಗಳು ಕೊಂಚವೇ ಎಂದು ಎಣಿಸಿಕೊಳ್ಳುವ ಹಾಗೆ
ನಮಗೆ ಕಲಿಸು; ಆಗ ಜ್ಞಾನದ ಹೃದಯವನ್ನು ಪಡಕೊಳ್ಳುವೆವು” (ಕೀರ್ತನೆ 90:12).

ನಾವು ಕಲಿತಹಾಗೆ ದೇವರಕೃಪೆಯು ಪಾಪಗಳನ್ನು ಕ್ಷಮಿಸುತ್ತದೆ. ಪಶ್ಚಾತ್ತಾಪಪಟ್ಟ
ಪಾಪಿಯಲ್ಲಿ ಒಂದು ನೂತನ ಹೃದಯವನ್ನು ಉಂಟುಮಾಡುವುದರಿಂದ ಅವನು
ಈಗ ನಂಬಿಕೆಯಿಂದ ಜೀವಿಸುತ್ತಾನೆ.

ದೇವರವಾಕ್ಯವು ನೀತಿವಂತರಾಗಿ ಜೀವಿಸುವುದಕ್ಕೆ ಬೇಕಾದ ಹಿತವಚನಗಳನ್ನೂ
ಸಹ ಕೊಡುತ್ತದೆ (ಕೀರ್ತನೆ 119:9-16). ಧರ್ಮಶಾಸ್ತ್ರ ಅಂದರೆ ಹತ್ತು ಆಜ್ಞೆಗಳನ್ನು
ಕೈಕೊಳ್ಳುವುದೆಂದರೆ ನಿಯಮಗಳನ್ನು ಅನುಸರಿಸಿ ನಡೆಯುವ ಕರ್ಮ ಪ್ರಾಧಾನ್ಯವಾದ
ಮಾರ್ಗವಲ್ಲ (Legalistic). ಅಂದರೆ ಕ್ರಿಯೆಗಳ ಮೂಲಕ ರಕ್ಷಣೆ ಹೊಂದುವುದಲ್ಲ.
ಆದರೆ ದೇವರೊಂದಿಗೆ ಅತ್ಯಂತ ನಿಕಟವಾದ ಸಂಬಂಧದ ಜೀವಿತ ಮತ್ತು
ಹೇರಳವಾದ ಆಶೀರ್ವಾದ ತುಂಬಿದ ಜೀವನವೂ ಆಗಿರುತ್ತದೆ (ಕೀರ್ತನೆ 119:1,2
ಹಾಗೂ 128ನೇ ಅಧ್ಯಾಯ). ಆದಾಗ್ಯೂ ನೀತಿವಂತನ ಜೀವಿತದಲ್ಲಿಯೂ ಸಹ
ಶೋಧನೆಗಳು ಬರುತ್ತವೆ. ಕೆಲವು ವೇಳೆ ಅವನು ಪಾಪದ ಕುತಂತ್ರ ಸ್ವಭಾವದಿಂದ
ಶೋಧಿಸಲ್ಪಡಬಹುದು ಹಾಗೂ ಅದರಲ್ಲಿ ಸೋತು ಹೋಗಬಹುದು (ಕೀರ್ತನೆ
141:2-4). ತನ್ನ ಮಕ್ಕಳು ತನಗೆ ನಂಬಿಗಸ್ತರಾಗಿರುವರೋ ಅಥವಾ
ಅಪನಂಬಿಗಸ್ತರಾಗಿರುವರೋ ಎಂಬುದನ್ನು ಸ್ಪಷ್ಟವಾಗಿ ತಿಳಿದುಕೊಳ್ಳುವುದಕ್ಕಾಗಿ
ದೇವರು ಅವರಿಗೆ ಶೋಧನೆಗಳು ಬರುವಂತೆ ಅನುಮತಿ ನೀಡುತ್ತಾನೆ.

ದೇವರ ಮಕ್ಕಳು ಆತನ ಎಚ್ಚರಿಕೆಯ ಮಾತುಗಳಿಗೆ ವಿಧೇಯರಾದಲ್ಲಿ, ಅವರ
ನಂಬಿಕೆಯು ಶುದ್ದೀಕರಿಸಲ್ಪಡುತ್ತದೆ ಹಾಗೂ ದೇವರಲ್ಲಿ ಅವರ ವಿಶ್ವಾಸ ಭರವಸೆಯು
ಹೆಚ್ಚು ಬಲಗೊಳ್ಳುತ್ತದೆ. ಶೋಧನೆಗಳನ್ನು ದೇವರ ಸಹಾಯದಿಂದ ಜಯಿಸಿದಾಗ,
ನೀತಿವಂತರಾಗಿ ಜೀವಿಸುವುದಕ್ಕೆ ಬೇಕಾದ ವಿವೇಕ ದೊರೆಯುತ್ತದೆ. ಈ ರೀತಿಯಾಗಿ
ನಾವು ಜ್ಞಾನದ ಹೃದಯವನ್ನು ಪಡೆದುಕೊಳ್ಳುವಂತೆ ನಾವು ನಮ್ಮ ದಿನಗಳು
ಕೊಂಚವೇ ಎಂದು ಎಣಿಸಿಕೊಳ್ಳುವ ಹಾಗೆ ನಮಗೆ ಆತನು ಕಲಿಸುತ್ತಾನೆ (ಕೀರ್ತನೆ
90:12). ಇದು ದೇವರಿಗೆ ನಂಬಿಗಸ್ತರಾಗಿ ನಡೆಯುತ್ತೇವೆಂದು ನಾವು ಮಾಡಿಕೊಂಡ
ಬದ್ಧತೆಯನ್ನು ಸೂಚಿಸುತ್ತದೆ.