---
title:  ಕೆಡುಕರ ಮಾರ್ಗದಲ್ಲಿ ವಂಚನೆ
date:   21/02/2024
---

`ಕೀರ್ತನೆ 141ನೇ ಅಧ್ಯಾಯದಲ್ಲಿ ಕೀರ್ತನೆಗಾರನು ಯಾತಕ್ಕಾಗಿ ಪ್ರಾರ್ಥಿಸುತ್ತಿದ್ದಾನೆ?`

ಈ ಕೀರ್ತನೆಯು ಕೆಡುಕರು, ದುಷ್ಟರಿಂದಲೂ ಮತ್ತು ಒಳಗಿನಿಂದ ಬರುವಂತ
ಶೋಧನೆಗಳಿಂದಲೂ ರಕ್ಷಣೆ ನೀಡಬೇಕೆಂದು ಬೇಡಿಕೊಳ್ಳುವ ಪ್ರಾರ್ಥನೆಯಾಗಿದೆ.
ಕೀರ್ತನೆಗಾರನು ಕೆಡುಕರ ಕುತಂತ್ರಗಳಿಂದ ಅಪಾಯಕ್ಕೆ ಒಳಗಾದದ್ದು ಮಾತ್ರವಲ್ಲದೆ
(141:9,10). ಅವರ ಮಾರ್ಗವನ್ನು ಅನುಸರಿಸಬೇಕೆಂಬ ಶೋಧನೆಗೆ ಒಳಗಾಗಿದ್ದಾನೆ.
ತನ್ನ ನಾಲಗೆಯನ್ನು ಹಿಡಿದುಕೊಳ್ಳದಿರುವುದೇ ಕೀರ್ತನೆಗಾರನ ಮೊದಲನೆಯ
ದೌರ್ಬಲ್ಯವಾಗಿದೆ. ಈ ಕಾರಣದಿಂದಲೇ ಅವನು 'ನನ್ನ ಬಾಯಿಗೆ ಕಾವಲಿರಿಸು,
ನನ್ನ ತುಟಿಗಳೆಂಬ ಕದವನ್ನು ಕಾಯಿ' ಎಂದು ಪ್ರಾರ್ಥಿಸುತ್ತಾನೆ (141:3).

ದೇವರ ಮಕ್ಕಳು ನೀತಿವಂತರ ಬುದ್ಧಿವಾದಕ್ಕೆ ಕಿವಿಗೊಡಬೇಕೇ ಅಥವಾ ದುಷ್ಟರು
ಸಿದ್ಧಪಡಿಸಿರುವ ಮೃಷ್ಟಾನ್ನದಲ್ಲಿ ಭಾಗಿಯಾಗಬೇಕೇ ಎಂಬ ಶೋಧನೆಯನ್ನೂ
ಸಹ ಕೀರ್ತನೆಗಾರನು ಎದುರಿಸುತ್ತಿದ್ದಾನೆ (141:4,5). ನಿಜವಾದ ಸಂದಿಗ್ಧ ಪರಿಸ್ಥಿತಿ
ತನ್ನ ಮನಸ್ಸಿನಲ್ಲಿ ಉಂಟಾಗುವುದರಿಂದ, ಇದು ತಾನೇ ಮುಖ್ಯವಾದ ವೈರಿಯಾಗಿದೆ
ಎಂದು ಅವನು ವರ್ಣಿಸುತ್ತಾನೆ. ಸಂಪೂರ್ಣ ಭರವಸೆಯಿಂದ ದೇವರಿಗೆ ನಿರಂತರವೂ
ಪ್ರಾರ್ಥಿಸುವುದರಿಂದ ಮತ್ತು ದೇವರ ಮೇಲೆ ಭಕ್ತಿ ಇಡುವುದರಿಂದ ಮಾತ್ರ
ಆತನ ಮಕ್ಕಳು ಶೋಧನೆಗಳಿಂದ ರಕ್ಷಿಸಲ್ಪಡುವರು (141:2).

`ಕೀರ್ತನೆ 1:1 ಹಾಗೂ 141:4ನೇ ವಚನಗಳನ್ನು ಓದಿರಿ. ಶೋಧನೆಯ ಕುತಂತ್ರದ
ಸ್ವಭಾವವನ್ನು ಇಲ್ಲಿ ಹೇಗೆ ವಿವರಿಸಲಾಗಿದೆ?`

141:4ನೇ ವಚನವು ಶೋಧನೆಯು ಮುಂದುವರಿಯುತ್ತಿರುವುದನ್ನು ತಿಳಿಸುತ್ತದೆ.
ಮೊದಲನೆಯದಾಗಿ ಹೃದಯವು ಕೆಟ್ಟದ್ದನ್ನು ಮಾಡಲು ಮನವೊಲಿಸುತ್ತದೆ.
ಎರಡನೆಯದಾಗಿ ಅದು ಕೆಟ್ಟದ್ದನ್ನು ಕಾರ್ಯರೂಪಕ್ಕೆ ತರುತ್ತದೆ. ಮೂರನೆಯದಾಗಿ
ಹೃದಯವು ಅವರ ಮೃಷ್ಟಾನ್ನವನ್ನು ತಿನ್ನುವಂತೆ ಮಾಡುತ್ತದೆ. ಅಂದರೆ ದುಷ್ಟರ
ಕೆಟ್ಟ ಅಭ್ಯಾಸಗಳನ್ನು ಆಕರ್ಷಣೀಯವಾದಂತೆ ತೋರಿಸಿ ಅವುಗಳನ್ನು
ಒಪ್ಪಿಕೊಳ್ಳುವಂತೆ ಮಾಡುತ್ತದೆ.

ಅದೇ ರೀತಿ ಕೀರ್ತನೆ 1:1ನೇ ವಚನವೂ ಸಹ ಶೋಧನೆಯು ದೇವರಮಕ್ಕಳು
ಆತನ ಮಾರ್ಗದಲ್ಲಿ ನಡೆಯದಂತೆ ಮಾಡುವುದು ಮಾತ್ರವಲ್ಲದೆ, ಕೆಟ್ಟವರ ನಡತೆಯನ್ನು
ಅನುಸರಿಸುವಂತೆ ಮಾಡುತ್ತದೆ. ಇದರಿಂದ ದೇವರಮಕ್ಕಳು ದುಷ್ಟರ ಆಲೋಚನೆಯಂತೆ
ನಡೆದು, ಪಾಪಾತ್ಮರ ಮಾರ್ಗದಲ್ಲಿಯೂ ನಿಂತುಕೊಂಡು ಧರ್ಮನಿಂದಕರೊಡನೆ
ಕೂತುಕೊಳ್ಳುವರು' ನಾವು ಅವರಂತಿರಬಾರದು ಅಥವಾ ಅವರು ನಮ್ಮನ್ನು ದೇವರು
ಮಾರ್ಗದಿಂದ ದೂರಹೋಗುವಂತೆ ಮಾಡಬಾರದು.

ಕೀರ್ತನೆಗಳು ಪಾಪದ ಆಕರ್ಷಣೀಯವಾದ ಮೋಸದ ಗುಣವನ್ನು ವಿವರಿಸುತ್ತವೆ.
ದೇವರಲ್ಲಿ ನಾವು ಸಂಪೂರ್ಣವಾಗಿ ಭರವಸೆಯಿಟ್ಟಾಗ ಮಾತ್ರ ಪಾಪದ ಮೇಲೆ
ಜಯಹೊಂದಬಹುದೆಂಬ ವಾಸ್ತವಾಂಶವನ್ನು ಒತ್ತಿಹೇಳುತ್ತದೆ. ಅಲ್ಲದೆ ಶೋಧನೆಗಳು
ಬಂದಾಗ, ನಾವು ಮಾತಾಡುವ ಅಥವಾ ಕೇಳುವ ಮಾತುಗಳು ಹೇಗಿರಬೇಕೆಂಬುದು
ಪ್ರಾಮುಖ್ಯತೆಯನ್ನೂ ಸಹ ತಿಳಿಸುತ್ತವೆ. ದುಷ್ಟರ ಮತ್ತು ನೀತಿವಂತರ ಗತಿಯನ್ನು
ನೋಡಿದವರು ದೇವರ ಜ್ಞಾನವಿವೇಕಕ್ಕಾಗಿ ಹುಡುಕಬೇಕೆಂದು ಕೀರ್ತನೆಗಳು
ಬೋಧಿಸುತ್ತವೆ (ಕೀರ್ತನೆ 1:4-6; 141:8-10), ಆದಾಗ್ಯೂ, ಈ ಎರಡೂ
ಕೀರ್ತನೆಗಳಲ್ಲಿ ದೇವರ ಮಕ್ಕಳು ಅಂತಿಮವಾಗಿ ನಿರ್ದೋಷಿಗಳೆಂದು ಭವಿಷ್ಯದಲ್ಲಿ
ನಿರ್ಣಯಿಸಲ್ಪಡುವರು. ಅಂದರೆ ವಿಶ್ವಾಸಿಗಳು ದೇವರಲ್ಲಿ ನಂಬಿಕೆಯಿಟ್ಟು ತಾಳ್ಮೆಯಿಂದ
ಆತನಿಗಾಗಿ ಕಾದುಕೊಂಡಿರಬೇಕು.