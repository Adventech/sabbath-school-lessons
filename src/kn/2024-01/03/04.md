---
title:  ದೇವರು ನ್ಯಾಯಾಧಿಪತಿ
date:   16/01/2024
---

`ಕೀರ್ತನೆ 75ನೇ ಅಧ್ಯಾಯ ಓದಿರಿ, ದುಷ್ಟರ ಬಡಾಯಿಮಾತುಗಳು ಯಾಕೆ
ವ್ಯರ್ಥವಾಗಿವೆ?`

ಸಾರ್ವಭೌಮರಾಜನಾದ ಕರ್ತನು ನ್ಯಾಯವಿಧಾಯಕನು (Law Giver)
ಅಂದರೆ ಕಾನೂನನ್ನು ರಚಿಸಿದವನು ಹಾಗೂ ನ್ಯಾಯಾಧಿಪತಿಯೂ ಆಗಿದ್ದಾನೆ
(ಕೀರ್ತನೆ 98:9; 97:2). ದೇವರು ಈ ಲೋಕದಲ್ಲಿ ಸ್ಥಾಪಿಸಿರುವ ನ್ಯಾಯಸಮ್ಮತವಾದ
ಸುವ್ಯವಸ್ಥೆಯನ್ನು ಕೆಟ್ಟವರು ಯಾವಾಗಲೂ ಭಂಗಪಡಿಸಲು ಬೆದರಿಕೆ ಒಡ್ಡುತ್ತಾರೆ.
ಆದರೆ ದೇವರು ನ್ಯಾಯಾಧಿಪತಿಯಾಗಿ ಈ ಲೋಕಕ್ಕೆ ತೀರ್ಪುನೀಡಿ ಕೆಟ್ಟವರ
ಆಳ್ವಿಕೆಯನ್ನು ಕೊನೆಗಾಣಿಸುತ್ತಾನೆ (ಕೀರ್ತನೆ 75:8-10; 97:13).

ಕೀರ್ತನೆ 75ನೇ ಅಧ್ಯಾಯದಲ್ಲಿ ದುಷ್ಟರ ಸಂಪೂರ್ಣನಾಶವನ್ನು ಅನೇಕ
ಸಂಕೇತಗಳ ಮೂಲಕ ನೀಡಲಾಗಿದೆ. ಕೆಂಪುದ್ರಾಕ್ಷಾರಸದ (75:8) ಸಂಕೇತವು
ದೇವರ ಅಪಾರ ರೋಷವನ್ನು ಸೂಚಿಸುತ್ತದೆ (ಯೆರೆಮೀಯ 25:15; ಪ್ರಕಟನೆ
14:10), ದುಷ್ಟರ ಕೊಂಬುಗಳೆಲ್ಲಾ ಮುರಿಯಲ್ಪಡುವವು ಎಂಬುದು ಕೆಟ್ಟವರ
ಅಧಿಕಾರದ ಸಮಾಪ್ತಿಯನ್ನು ಸೂಚಿಸುತ್ತದೆ ಹಾಗೂ ಭಕ್ತರ ಕೊಂಬುಗಳು
ಎತ್ತಲ್ಪಡುವವು (75:10). ದೇವರು ತನ್ನದೇ ಆದ ಸಮಯದಲ್ಲಿ ನ್ಯಾಯತೀರ್ಪು
ಕೊಡುತ್ತಾನೆ (75:2). ಈ ತೀರ್ಪುಕೊನೆಯ ಕಾಲದಲ್ಲಿ ನೆರವೇರುತ್ತದೆ (ಕೀರ್ತನೆಗಳು
96:13; 1 ಕೊರಿಂಥ 15:23-26).

ದೇವರು ನ್ಯಾಯತೀರ್ಪಿನ ಭಾಗವಾಗಿ ಮನುಷ್ಯರ ಹೃದಯಗಳನ್ನು
ಪರೀಕ್ಷಿಸುತ್ತಾನೆ. ಕೀರ್ತನೆ 14:2ನೇ ವಚನ ಓದಿರಿ, ಇದು ಆದಿಕಾಂಡ 6:5,8ನೇ
ವಚನಗಳನ್ನು ನೆನಪಿಗೆ ತರುತ್ತದೆ. ದೇವರು ಈ ಲೋಕಕ್ಕೆ ನ್ಯಾಯತೀರ್ಪಿನ
ದಂಡನೆ ನೀಡುವುದಕ್ಕೆ ಮೊದಲು ಜನರ ಜೀವನ ಪರೀಕ್ಷಿಸುತ್ತಾನೆ ಹಾಗೂ
ತಾನು ರಕ್ಷಿಸುವರನ್ನು ಹುಡುಕುತ್ತಾನೆ. ಈ ತೀರ್ಪನ್ನು ನ್ಯಾಯವಿಚಾರಣೆ (In-
vestigative) ಎಂದು ಕೆಲವು ವೇಳೆ ಸತ್ಯವೇದದಲ್ಲಿ ತಿಳಿಸಲಾಗಿದೆ. ಈ ನ್ಯಾಯ
ವಿಚಾರಣೆಯಲ್ಲಿ ದೇವರು ನೀತಿವಂತರನ್ನು ರಕ್ಷಿಸುತ್ತಾನೆ ಮತ್ತು ದುಷ್ಟರಿಗೆ ದಂಡನೆ
ನಿರ್ಧರಿಸುತ್ತಾನೆ. ಇದು ಹೇಗೆ ನಡೆಯುತ್ತದೆ?

ಮೊದಲನೆಯದಾಗಿ ದೇವರು ತನ್ನ ಜನರನ್ನು ದುಷ್ಟರಿಂದ ಬಿಡಿಸುತ್ತಾನೆ.
(ಕೀರ್ತನೆ 97:10; 146:9) ಮತ್ತು ದೀನರನ್ನು ತನ್ನ ರಕ್ಷಣೆಯೆಂಬ ಕಿರೀಟದಿಂದ
ಭೂಷಿಸುತ್ತಾನೆ (149:4). ಎರಡನೆಯದಾಗಿ ಪಶ್ಚಾತ್ತಾಪಪಡದ ದುಷ್ಟರು
ಸಂಪೂರ್ಣವಾಗಿ ನಾಶವಾಗುವರು (97:3), ಕೆಲವು ಕೀರ್ತನೆಗಳು ದೇವರ ತೀರ್ಪಿನ
ವಿರುದ್ಧವಾಗಿ ದುಷ್ಟರ ಆಯುಧಗಳು ಎಷ್ಟೊಂದು ವ್ಯರ್ಥವಾಗಿದೆ ಎಂಬುದನ್ನು
ಕಾವ್ಯಾತ್ಮಕವಾಗಿ ವರ್ಣಿಸುತ್ತವೆ (76:3-6), ದೇವರು ಜನರ ಪಾಪಗಳಿಗಾಗಿ
ಅವರನ್ನು ಶಿಕ್ಷಿಸಿದರೂ, ಆತನು ಕ್ಷಮಿಸುವ ದೇವರಿದ್ದಾನೆ (99:8). ಕೆಟ್ಟವರು
ಮಾತ್ರವಲ್ಲ, ದೇವಜನರೂ ಸಹ ಆತನ ಮುಂದೆ ನ್ಯಾಯವಿಚಾರಣೆಯಲ್ಲಿ ನಿಲ್ಲಬೇಕು
(ಕೀರ್ತನೆ 50:4; 135:14).

ದೇವರ ನ್ಯಾಯವಿಚಾರಣೆಯು ಆತನ ಜನರಿಂದಲೇ ಆರಂಭವಾಗಿ ಸಮಸ್ತ
ಲೋಕಕ್ಕೆ ವಿಸ್ತರಿಸಿಕೊಳ್ಳುತ್ತದೆಂದು ಸತ್ಯವೇದದ ಇತರ ವಾಕ್ಯಗಳು ತಿಳಿಸಿದಂತೆ
ಕೀರ್ತನೆಗಳೂ ಸಹ ತಿಳಿಸುತ್ತವೆ (1 ಪೇತ್ರನು 4:17; ಧರ್ಮೋಪದೇಶಕಾಂಡ
32:36), ಕೀರ್ತನೆಗಾರನು ನಿರಪರಾಧಿಯೂ ನೀತಿವಂತನೂ ಆದ ತನಗೆ ನ್ಯಾಯ
ತೀರಿಸಬೇಕೆಂದು ದೇವರಿಗೆ ಮೊರೆಯಿಡುತ್ತಾನೆ (ಕೀರ್ತನೆ 7:8-11). ಆದರೆ ಅದೇ
ಸಮಯದಲ್ಲಿ ನೀತಿವಂತನಾದ ದೇವರ ಮೇಲೆ ಭರವಸೆ ವ್ಯಕ್ತಪಡಿಸುತ್ತಾನೆ
(139:23,24).

`ದೇವರನ್ಯಾಯತೀರ್ಪಿಗಾಗಿ ನಿರೀಕ್ಷೆಯಿಂದ ಕಾದುಕೊಂಡಿದ್ದು ಸಂತೋಷ
ಪಡಬೇಕೆಂದು ಕೀರ್ತನೆಗಳು ನಮಗೆ ತಿಳಿಸುತ್ತವೆ (67:4; 96:10-13; 98:4-9)
ಕ್ರಿಸ್ತನು ರಕ್ತದಿಂದ ಶುದ್ಧಿಕರಿಸಲ್ಪಟ್ಟವರಿಗೆ ದೇವರ ನ್ಯಾಯತೀರ್ಪು ಹೇಗೆ ಶುಭ
ಸಮಾಚಾರವಾಗಿದೆ?`