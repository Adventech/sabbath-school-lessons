---
title:  ಕರ್ತನ ರಾಜ್ಯಾಧಿಕಾರ
date:   13/01/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆಗಳು 8, 75, 87
ಹಾಗೂ 100ನೇ ಅಧ್ಯಾಯಗಳು; 105:7-10; ಗಲಾತ್ಯ 3:26-29; ಮತ್ತು ಕೀರ್ತನೆ
25:10ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೆಹೋವನು ರಾಜಾಧಿಕಾರವನ್ನು ವಹಿಸಿಕೊಂಡಿದ್ದಾನೆ. ಮಹಿಮಾ
ವಸ್ತ್ರವನ್ನು ಧರಿಸಿದ್ದಾನೆ, ಧರಿಸಿದ್ದಾನೆ. ಶೌರ್ಯವನ್ನು ನಡುಕಟ್ಟಾಗಿ ಬಿಗಿದಿದ್ದಾನೆ,
ಭೂಲೋಕವು ಸ್ಥಿರವಾಗಿರುವುದು, ಕದಲುವುದಿಲ್ಲ” (ಕೀರ್ತನೆ 93:1).

ಕೀರ್ತನೆಗಳು ಸಾರ್ವಭೌಮನಾದ ದೇವರ ರಾಜ್ಯಾಡಳಿತವನ್ನು ಬಲವಾಗಿ
ಪ್ರತಿಪಾದಿಸುತ್ತದೆ. ಆತನು ಎಲ್ಲದರ ಸೃಷ್ಟಿಕರ್ತನೂ ಹಾಗೂ ಪರಿಪಾಲಕನೂ
ಆಗಿದ್ದಾನೆ. ದೇವರು ಸಮಸ್ತ ಲೋಕದ ರಾಜಾಧಿರಾಜನೂ ಆಗಿದ್ದು, ಎಲ್ಲವನ್ನೂ
ನ್ಯಾಯಯುತವಾಗಿಯೂ ಹಾಗೂ ನೀತಿಯಿಂದಲೂ ಆಳುತ್ತಾನೆ.ದೇವರ
ವಿಧಿನಿಯಮಗಳು ಹಾಗೂ ಹತ್ತು ಆಜ್ಞೆಗಳು ಒಳ್ಳೆಯವೂ, ಹಿತಕರವೂ ಆಗಿದ್ದು,
ಅವುಗಳನ್ನು ಅನುಸರಿಸಿ ನಡೆಯುವವರು ಜೀವಹೊಂದುತ್ತಾರೆ. ನಮ್ಮ ಕರ್ತನು
ನ್ಯಾಯವಾದ ಮತ್ತು ನೀತಿಯುಳ್ಳ ನ್ಯಾಯಾಧಿಪತಿಯೂ ಆಗಿದ್ದು, ಲೋಕವು
ಸುವ್ಯವಸ್ಥೆಯಿಂದ ಇರುವಂತೆ ನೋಡಿಕೊಳ್ಳುತ್ತಾನೆ. ತನ್ನ ಸಮಯಕ್ಕೆ ತಕ್ಕಂತೆ
ದುಷ್ಟರನ್ನು ಶಿಕ್ಷಿಸಿ, ಒಳ್ಳೆಯವರಿಗೆ ಪ್ರತಿಫಲ ಕೊಡುವುದರ ಮೂಲಕ ಈ ಲೋಕವನ್ನು
ಸುವ್ಯವಸ್ಥೆಯಲ್ಲಿರಿಸುತ್ತಾನೆ.

ಈ ಲೋಕವನ್ನು ತನ್ನ ವಶಕ್ಕೆ ತೆಗೆದುಕೊಳ್ಳುವುದರಲ್ಲಿ, ದೇವರು ತನ್ನ ಜನರಾದ
ಇಸ್ರಾಯೇಲ್ಯರೊಡನೆ ಮಾಡಿಕೊಂಡ ಒಡಂಬಡಿಕೆಯು ಮುಖ್ಯಪಾತ್ರ ವಹಿಸುತ್ತದೆ.
ಯಾಕೆಂದರೆ ಇದು ದೇವರ ರಕ್ಷಣೆಯನ್ನು ಅಧಿಕೃತವಾಗಿ ಮುಂದಾಗಿ ತಿಳಿಸುತ್ತದೆ.
ದೇವರು ಇಸ್ರಾಯೇಲ್ಯರನ್ನು ಅಮೂಲ್ಯವೆಂದೆಣಿಸಿ, ಇತರೆಲ್ಲಾ ಜನಾಂಗಗಳವರಿ-
ಗಿಂತಲೂ, ಇವರನ್ನು ತನ್ನ ಸ್ವಕೀಯ ಪ್ರಜೆಗಳೆಂದು ಆರಿಸಿಕೊಂಡನು. ಇಸ್ರಾಯೇಲ್ಯರು
ಆತನಿಗೆ ಅವಿಧೇಯರಾಗಿ, ಕೆಲವು ಸಂದರ್ಭಗಳಲ್ಲಿ ದಂಗೆ ಎದ್ದರೂ, ದೇವರು
ನಂಬಿಗಸ್ತನಾಗಿದ್ದು ತನ್ನ ಮಂದೆಯನ್ನು ಪರಿಪಾಲಿಸುತ್ತಾ ಬಂದನು.

ದೇವರ ಸಾರ್ವಭೌಮ ಆಡಳಿತವು ನಮ್ಮ ಈ ಲೋಕವನ್ನು ದೃಢವಾಗಿಯೂ,
ಸುರಕ್ಷಿತವಾಗಿಯೂ ಇರುವಂತೆ ಮಾಡುತ್ತದೆ. ಈ ಮೂಲಭೂತ ಸತ್ಯವನ್ನು ನಾವು
ಮನವರಿಕೆ ಮಾಡಿಕೊಳ್ಳಬೇಕೆಂದು ಕೀರ್ತನೆಗಾರರು ಬಯಸುತ್ತಾರೆ. ಈ ವಿಶಾಲ
ದೃಷ್ಟಿಕೋನದೊಂದಿಗೆ ಕೀರ್ತನೆಗಾರರು ದೇವರನ್ನು ನಿಶ್ಚಲಭಕ್ತಿಯಿಂದ ಸೇವಿಸಲು
ನಿರ್ಧರಿಸುತ್ತಾರೆ.