---
title:  ದೇವರು ನಮ್ಮ ಸೃಷ್ಟಿಕರ್ತ
date:   14/01/2024
---

`ಕೀರ್ತನೆ 8 ಹಾಗೂ 100ನೇ ಅಧ್ಯಾಯಗಳನ್ನು ಓದಿರಿ, ಈ ಕೀರ್ತನೆಗಳಲ್ಲಿ
ದೇವರು ಮತ್ತು ಮನುಷ್ಯರನ್ನು ಹೇಗೆ ಚಿತ್ರಿಸಲಾಗಿದೆ ಹಾಗೂ ದೇವರಗುಣ
ಸ್ವಭಾವಗಳನ್ನು ಹೇಗೆ ಪ್ರಕಟಿಸುತ್ತವೆ?`

ದೇವರು ಸಮಸ್ತ ವಿಶ್ವದ ಸೃಷ್ಟಿಕರ್ತ ಎಂದು ಕೀರ್ತನೆಗಳು ಬಲವಾಗಿ ಪ್ರತಿಪಾದಿಸಿ
ಆತನು ಸಾರ್ವಭೌಮನೆಂದು ಘಂಟಾಘೋಷವಾಗಿ ತಿಳಿಸುತ್ತವೆ. ಆತನ
ಕೈಕೆಲಸವಾಗಿರುವ ಆಕಾಶಗಳು ಆತನ ಮಹಿಮೆ ಹಾಗೂ ಸಾಮರ್ಥ್ಯವನ್ನು ತಿಳಿಸುತ್ತವೆ
(ಆದಿಕಾಂಡ 19:1-4; 97:6). ಕರ್ತನಾದ ಯೆಹೋವನ ನಾಮವು
ಭೂಲೋಕದಲ್ಲೆಲ್ಲಾ ಎಷ್ಟೋ ಮಹಿಮೆಯುಳ್ಳದ್ದು (ಕೀರ್ತನೆ 8:1.9), ಆತನು
ಎಲ್ಲವುಗಳ ಸೃಷ್ಟಿಕರ್ತನೂ ಆಗಿದ್ದಾನೆ ಹಾಗೂ ಆತನಿಗೆ ಆರಂಭವೂ ಇಲ್ಲ,
ಅಂತ್ಯವೂ ಇಲ್ಲ (ಕೀರ್ತನೆ 93:2; 102:25-27). ಆತನು ಅನ್ಯಜನಾಂಗದ
ಇತರ ದೇವತೆಗಳಿಗಿಂತ ಬಹಳ ಶ್ರೇಷ್ಠನೂ ಹಾಗೂ ಸದಾಕಾಲವೂ ಇರುವಾತನೂ
ಆಗಿದ್ದಾನೆ. ಆ ದೇವತೆಗಳು ಮನುಷ್ಯರ ಕೈಕೆಲಸವಾಗಿವೆಯೋ ಹೊರತು ಬೇರಲ್ಲ
(115:4). ಅವುಗಳಿಗೆ ಕೈಯುಂಟು ಮುಟ್ಟುವುದಿಲ್ಲ (115:5-7), ಆದರೆ ನಮ್ಮ
ದೇವರಾದ ಯೆಹೋವನು "ಮಹಾದೇವರೂ, ಎಲ್ಲಾ ದೇವರುಗಳಲ್ಲಿ ಮಹಾರಾಜನೂ
ಆಗಿರುತ್ತಾನೆ... ಒಣನೆಲವು ಆತನ ಕೈಕೆಲಸವೇ" (ಕೀರ್ತನೆ 95:3-5).

ಇತರ ಅನ್ಯಜನಾಂಗಗಳು ಪ್ರಕೃತಿಯನ್ನು ದೇವರೆಂದು ನಂಬುತ್ತವೆ. ಆದರೆ
ಈ ಪ್ರಕೃತಿಯ ಶಕ್ತಿಗಳ ಮೇಲೆಯೂ ದೇವರು ಅಧಿಕಾರ ಹೊಂದಿದ್ದಾನೆಂದು
ಅನೇಕ ಕೀರ್ತನೆಗಳು ತಿಳಿಸುತ್ತವೆ (29, 93, 104), ಆತನು ಎಲ್ಲಾ ಸೃಷ್ಟಿಗಳ
ಮೇಲೆ ಅಧಿಕಾರ ಹೊಂದಿದ್ದಾನೆ ಹಾಗೂ ಬಲಸಾಮರ್ಥ್ಯ ಮತ್ತು ಮಹಿಮೆಯಲ್ಲಿ
ಆತನಿಗೆ ಸರಿಸಮಾನರು ಯಾರೂ ಇಲ್ಲವೆಂದು ಈ ಕೀರ್ತನೆಗಳು ಬಲವಾಗಿ
ಸಮರ್ಥಿಸುತ್ತವೆ. ತನ್ನ ಶಕ್ತಿ ಸಾಮರ್ಥ್ಯಗಳನ್ನು ಆಧರಿಸುವುದು ಅಂದರೆ
ಆತ್ಮಾವಲಂಬನೆಯು ಸೂಕ್ಷ್ಮವಾದ ರೀತಿಯಲ್ಲಿ ವಿಗ್ರಹಾರಾಧನೆಯಾಗಿದೆ (Self
Reliance). ಆದರೆ ನಮ್ಮನ್ನು ಉಂಟುಮಾಡಿದನು ಯೆಹೋವನೇ, ನಾವು
ಆತನವರೇ (ಅಂದರೆ ನಾವು ಸ್ವತಃ ಉಂಟಾದವರಲ್ಲ) ಎಂದು ಕೀರ್ತನೆ 100:3ನೇ
ವಚನವು ತಿಳಿಸುತ್ತದೆ.

ಸೃಷ್ಟಿಸಲ್ಪಟ್ಟ ಎಲ್ಲವೂ ದೇವರು ಪ್ರೀತಿಸ್ವರೂಪನೆಂದು ಸಾಕ್ಷ್ಯಾಧಾರ ನೀಡುತ್ತವೆ.
ಎಲ್ಲವೂ ಸಹ ತಮ್ಮ ಅಸ್ತಿತ್ವಕ್ಕಾಗಿ ಜೀವಾಧಾರಕನೂ ಪರಿಪಾಲಕನೂ ಆದ ದೇವರ
ಮೇಲೆ ಆತುಕೊಂಡಿವೆ (ಕೀರ್ತನೆ 95:7; 147:4-9), ದೇವರು ಜನರನ್ನು
ಉಂಟುಮಾಡಿದ್ದು ಮಾತ್ರವಲ್ಲದೆ, ಪುರಾತನ ಇಸ್ರಾಯೇಲ್ಯರನ್ನು ಆತನ ಪ್ರಜೆಯೂ
ಪಾಲಿಸುವ ಕುರಿಮಂದೆಯನ್ನಾಗಿಯೂ ಮಾಡಿಕೊಂಡಿದ್ದಾನೆ (100:3). ತನ್ನ
ಜನರು ಹಾಗೂ ತನ್ನ ಕುರಿಮಂದೆ ಎಂಬ ಭಾವನೆಯು ದೇವರು ತಾನು
ಆರಿಸಿಕೊಂಡವರೊಂದಿಗೆ ನಿಕಟ ಸಂಬಂಧಹೊಂದಿರಬೇಕೆಂಬ ಬಯಕೆಯನ್ನು
ತಿಳಿಸುತ್ತದೆ.

ಸೃಷ್ಟಿಕರ್ತನು ಮಾತ್ರ ತನ್ನ ಜನರನ್ನು ಆಶೀರ್ವದಿಸಿ ಅವರು ಅಭಿವೃದ್ಧಿ
ಹೊಂದುವಂತೆ ಮಾಡುವ ಸಾಮರ್ಥ್ಯ ಹೊಂದಿದ್ದಾನೆ. ಈ ಕಾರಣದಿಂದ
ಆತನೊಬ್ಬನು ಮಾತ್ರ ಅವರ ಘನಮಾನ, ಸ್ತುತಿಸ್ತೋತ್ರ ಹಾಗೂ ಭರವಸೆಗೆ
ಯೋಗ್ಯನಾಗಿದ್ದಾನೆ. ಶ್ವಾಸವಿರುವುದೆಲ್ಲವೂ, ಸಮಸ್ತ ಲೋಕ, ಸಮುದ್ರ ಅವುಗಳಲ್ಲಿರುವ
ಸಕಲ ಜಲಚರಗಳು ಕರ್ತನಾದ ಯೆಹೋವನಿಗೆ ಜಯಘೋಷ ಮಾಡಲಿ ಎಂದು
ಅನೇಕ ಕೀರ್ತನೆಗಳು ತಿಳಿಸುತ್ತವೆ.

ಪಾಪದಿಂದ ಕಲುಷಿತಗೊಂಡಿದ್ದರೂ, ದೇವರಸೃಷ್ಟಿಯು ಆತನ ಮಹಿಮೆಯನ್ನು
ಪ್ರಚಾರಪಡಿಸುತ್ತದೆ. ದೇವರೊಬ್ಬನೇ ಆರಾಧನೆಗೆ ಯೋಗ್ಯನೆಂದು ಕೀರ್ತನೆಗಳು
ತಿಳಿಸುತ್ತವೆ.

`"ಮನುಷ್ಯನು ಎಷ್ಟು ಮಾತ್ರದವನು, ಅವನನ್ನು ನೀನು ಯಾಕೆ ನೆನಸಬೇಕು?
ಮಾನವನು ಎಷ್ಟರವನು ಅವನಲ್ಲಿ ಯಾಕೆ ಲಕ್ಷ ವಿಡಬೇಕು? ಎಂದು ಕೀರ್ತನೆ
8:4ನೇ ವಚನ ತಿಳಿಸುತ್ತದೆ. ಸೃಷ್ಟಿಕರ್ತನಾದ ದೇವರ ಬಗ್ಗೆ ನಮ್ಮ ಅಭಿಪ್ರಾಯವೇನು?
ದೇವರು ನಕ್ಷತ್ರಗಳನ್ನು ಹೆಸರಿಡಿದು ಕರೆಯುತ್ತಾನೆ (ಕೀರ್ತನೆ 147:4). ಅಂದಮೇಲೆ
ದೇವರು ನಮ್ಮ ಮೇಲೆ ಎಷ್ಟೊಂದು ಕಾಳಜಿವಹಿಸುತ್ತಾನೆಂದು ಯೋಚಿಸಲು ಸಾಧ್ಯವೇ?`