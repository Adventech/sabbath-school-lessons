---
title:  ದೇವರ ಒಡಂಬಡಿಕೆಯ ಬಗ್ಗೆ ಸದಾ ಗಮನವಿರಲಿ
date:   17/01/2024
---

`ದೇವರ ನ್ಯಾಯತೀರ್ಪು ಪ್ರಾಮುಖ್ಯವಾದ ಒಂದು ಪ್ರಶ್ನೆಗೆ ಎಡೆಮಾಡಿಕೊಡುತ್ತದೆ.
ನ್ಯಾಯತೀರ್ಪಿನ ಸಮಯದಲ್ಲಿ ದೇವಜನರು ದೇವರ ರಕ್ಷಣೆಯ ಭರವಸೆಯಲ್ಲಿ
ಹೇಗೆ ಸಮಾಧಾನದಿಂದಿರಬಹುದು? (ಕೀರ್ತನೆ 94:14; 105:7-10; ದಾನಿಯೇಲನು
7:22).`

ಯೆಹೋವನು ಚೀಯೋನಿನಲ್ಲಿ ವಾಸಿಸುವುದರಿಂದ ಆತನ ಜನರು
ಸುರಕ್ಷಿತರಾಗಿದ್ದಾರೆ ಹಾಗೂ ಆತನು ತನ್ನ ನಿತ್ಯವಾದ ಒಡಂಬಡಿಕೆಯನ್ನು
ಅವರೊಂದಿಗೆ ಮಾಡಿಕೊಂಡು ಅವರನ್ನು ಅಮೂಲ್ಯರೆಂದೆಣಿಸುತ್ತಾನೆ (ಕೀರ್ತನೆ
94:14; 105:8-10). ದೇವರು ತನ್ನ ಜನರನ್ನು ತಿರಸ್ಕರಿಸುವುದಿಲ್ಲವೆಂದು ಸುಮ್ಮನೆ
ವಾಗ್ದಾನ ಮಾಡುವುದಿಲ್ಲ. ಆತನು ಅವರನ್ನು ತನ್ನಲ್ಲಿ ಸುರಕ್ಷಿತರನ್ನಾಗಿಸಿ, ಅವರ
ಪಾಪಗಳನ್ನು ಕ್ಷಮಿಸಿ (103:3). ಅವರನ್ನು ಆಶೀರ್ವದಿಸಿ ಬಲಪಡಿಸುತ್ತಾನೆ (ಕೀರ್ತನೆ
25:8-11; 29:11; 105:24). ದೇವರು ತನ್ನ ಜನರು ನೀತಿಯ ಮಾರ್ಗಕ್ಕೆ
ಹಿಂದಿರುಗಬೇಕೆಂದೂ ಮತ್ತು ತಾನು ಅವರ ಬಗ್ಗೆ ಕಾಳಜಿವಹಿಸುತ್ತೇನೆಂದು ತಿಳಿಸಲು
ಅವರನ್ನು ಶಿಕ್ಷಿಸುತ್ತಾನೆ (94:8-15).

105ನೇ ಕೀರ್ತನೆಯು ಇಸ್ರಾಯೇಲ್ಯರ ಚರಿತ್ರೆಯಲ್ಲಿ ದೇವರು ತಾನು
ಮಾಡಿಕೊಂಡ ಒಡಂಬಡಿಕೆಗೆ ನಂಬಿಗಸ್ತನಾಗಿದ್ದಾನೆಂದು ತಿಳಿಸುತ್ತದೆ. ಅವರಿಗುಂಟಾದ
ಎಲ್ಲಾ ಮೇಲುಕೇಡುಗಳಲ್ಲಿಯೂ ದೇವರು ಅವರೊಂದಿಗಿದ್ದನು. ದೇವರು ತನ್ನ
ಕೃಪೆಯಿಂದಲೇ ಯೋಸೇಫನನ್ನು ಐಗುಪ್ತದೇಶಕ್ಕೆ ಹೋಗುವಂತೆ ಮಾಡಿ, ಘೋರ
ಬರಗಾಲದ ಸಮಯದಲ್ಲಿ ಅವನ ಮೂಲಕ ತನ್ನ ಜನರಾದ ಇಸ್ರಾಯೇಲ್ಯರು
ಮತ್ತು ಇತರ ಜನಾಂಗಗಳನ್ನು ಸಂರಕ್ಷಿಸಿದನು (105:16-24). ಮೋಶೆಯ ಮೂಲಕ
ದೇವರು ಅದ್ಭುತಕಾರ್ಯಗಳನ್ನು ಮಾಡಿ ತನ್ನ ಜನರನ್ನು ದಾಸತ್ವದಿಂದ ಬಿಡಿಸಿದನು
(105:25-38).

ಕರ್ತನಾದ ದೇವರು ಇಸ್ರಾಯೇಲ್ಯರಿಗೆ ವಾಗ್ದಾನ ಮಾಡಿದ ದೇಶವನ್ನು ಕೊಟ್ಟನು
ಮತ್ತು ಅವರನ್ನು ರಕ್ಷಿಸಿದನು (105:12-15). ಅವರನ್ನು ಬಹಳವಾಗಿ ವೃದ್ಧಿ
ಮಾಡಿ (105:24), ಐಗುಪ್ತರಿಂದ ಬಿಡುಗಡೆಗೊಳಿಸಿ (105:37,38) ಅವರಿಗೆ
ಪರಲೋಕದಿಂದ ಆಹಾರಕೊಟ್ಟನು (105:39-41). ತನ್ನ ಜನರಿಗೆ ಸಂಬಂಧಪಟ್ಟ
ಎಲ್ಲಾ ಘಟನೆಗಳಲ್ಲಿಯೂ ದೇವರು ನಿಸ್ಸಂದೇಹವಾಗಿ ಸಂಪೂರ್ಣ ನಿಯಂತ್ರಣ
ಹೊಂದಿದ್ದನು. ಈ ಸತ್ಯವನ್ನು ದೇವಜನರಾದ ಇಸ್ರಾಯೇಲ್ಯರು ಎಂದಿಗೂ
ಮರೆಯಬಾರದೆಂದು ಕೀರ್ತನೆಗಾರರು ಬಯಸಿದ್ದರು.

ದೇವರು ತನ್ನ ಒಡಂಬಡಿಕೆಯನ್ನು ನೆನಪು ಮಾಡಿಕೊಂಡು ಅದನ್ನು
ಕಾರ್ಯರೂಪಕ್ಕೆ ತಂದನು (ಆದಿಕಾಂಡ 8:1; 1 ಸಮುವೇಲನು 1:19; ಕೀರ್ತನೆ
98:3; 105:42-44), ಅದೇ ರೀತಿ ದೇವರ ಅದ್ಭುತ ಕಾರ್ಯಗಳು ಮತ್ತು
ದಂಡನೆಗಳನ್ನು ನೆನಪಿಸಿಕೊಳ್ಳಬೇಕೆಂದು ಜನರಿಗೆ ತಿಳಿಸಿದಾಗ, ಅವರು ದೇವರಿಗೆ
ಗೌರವ, ಮಹಿಮೆ ತರುವ ರೀತಿಯಲ್ಲಿ ಜೀವಿಸಬೇಕೆಂದು ಅರ್ಥಕೊಡುತ್ತದೆ.
ಇಸ್ರಾಯೇಲ್ಯರು ದೇವರ ಆಜ್ಞೆಗಳನ್ನು ಅನುಸರಿಸಿ (ಕೀರ್ತನೆ 78:5-7; 105:45)
ನಡೆದು ಅದಕ್ಕೆ ವಿಧೇಯರಾಗಿ ಜೀವಿಸುವುದರ ಮೂಲಕ ಆತನು ಮಾಡಿದ
ಒಡಂಬಡಿಕೆಗೆ ನಂಬಿಗಸ್ತರಾಗಿರಬೇಕೆಂದು ಮುಖ್ಯವಾಗಿ ಇದು ತಿಳಿಸುತ್ತದೆ. ಎಲ್ಲಾ
ಜನಾಂಗಗಳು ಇಸ್ರಾಯೇಲ್ಯರಿಗುಂಟಾದ ಆಶೀರ್ವಾದಗಳಲ್ಲಿ ಪಾಲುಗಾರರಾಗ-
ಬೇಕೆಂದು ದೇವರು ಬಯಸುತ್ತಾನೆ. ಈ ಕಾರಣದಿಂದ ಇಸ್ರಾಯೇಲ್ಯರು ಇತರರಿಗೆ
ತನ್ನ ಸಾಕ್ಷಿಗಳಾಗಿರಬೇಕೆಂದು ಅವರನ್ನು ಕರೆದಿದ್ದಾನೆ (105:1,2). ಈ ವಿಧವಾಗಿ
ಜಗತ್ತು ಸರ್ವಶಕ್ತನೂ, ಕನಿಕರವೂ ಉಳ್ಳ ದೇವರ ಸುರಕ್ಷಿತವಾದ ಒಡಂಬಡಿಕೆಯಲ್ಲಿ
ಆಶ್ರಯಹೊಂದುವುದು (ಕೀರ್ತನೆ 89:28-34).

`ಪುರಾತನ ಇಸ್ರಾಯೇಲ್ಯರಿಗೆ ಮಾಡಿದ ಈ ವಾಗ್ದಾನಗಳು ಇಂದು ನಮಗೆ ಹೇಗೆ
ಅನ್ವಯಿಸುತ್ತವೆ? (ಗಲಾತ್ಯ 3:26-29).`