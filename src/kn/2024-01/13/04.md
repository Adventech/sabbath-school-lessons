---
title:  ಸಿವುಡುಗಳನ್ನು ತರುವುದು
date:   26/03/2024
---

`126ನೇ ಕೀರ್ತನೆ ಓದಿರಿ, ದೇವಜನರಿಗೆ ಯಾವುದು ಬಲ ಮತ್ತು ನಿರೀಕ್ಷೆ
ಕೊಡುತ್ತದೆ? ಇಲ್ಲಿ ತಿಳಿಸಿರುವುದನ್ನು, ಈ ಸಂದರ್ಭಕ್ಕೆ ತಕ್ಕಂತೆ ಇಂದು ನಮ್ಮ
ಜೀವನದಲ್ಲಿ ಹೇಗೆ ಅನ್ವಯಿಸಬಹುದು?`

ದೇವರು ಹಿಂದೆ ತನ್ನ ಜನರನ್ನು ಅದ್ಭುತವಾದ ರೀತಿಯಲ್ಲಿ
ಬಿಡುಗಡೆಗೊಳಿಸಿದ್ದಾನೆ. ಇದು ಅವರಿಗೆ ಮುಂದಿನ ಭವಿಷ್ಯದ ನಿರೀಕ್ಷೆಗೆ
ಉತ್ತೇಜಕಕಾರಿಯಾದ ಮೂಲವಾಗಿದೆ. ಹಿಂದೆ ಅವರನ್ನು ಬಿಡುಗಡೆಗೊಳಿಸಿದ್ದು
ಎಷ್ಟೊಂದು ಮಹತ್ವವುಳ್ಳದ್ದಾಗಿತ್ತೆಂದರೆ, ಅದನ್ನು ಕನಸು ನನಸಾದ ಅನುಭವವೆಂದು
ವರ್ಣಿಸಲಾಗಿದೆ (ಯೆಶಾಯ 29:7,8). 126ನೇ ಕೀರ್ತನೆಯಲ್ಲಿ ತನ್ನ ಜನರನ್ನು
ಹಿಂದೆ ಬಿಡುಗಡೆಗೊಳಿಸಿದ ದೇವರನ್ನು ಸ್ತುತಿಸ್ತುತಿರುವವರು ಈಗ ತಾವೇ ಸ್ವತಃ
ಸೆರೆಯಲ್ಲಿದ್ದಾರೆಂಬುದನ್ನು ಗಮನಿಸಿ (126:1,4).

ಆದಾಗ್ಯೂ ಹಿಂದಿನ ಹರ್ಷ ಮತ್ತು ಬಿಡುಗಡೆಯನ್ನು ಸದ್ಯದ ಅನುಭವಕ್ಕೆ
ಅನುಗುಣವಾಗಿ ಗೀತೆಗಳ ಮೂಲಕ ದೇವಜನರು ವ್ಯಕ್ತಪಡಿಸುತ್ತಿದ್ದಾರೆ. ಈ ಹೊಸ
ಸಂತತಿಯವರು ದೇವರ ಅದ್ಭುತ ಘಟನೆಗಳನ್ನು ಕಣ್ಣಾರೆ ಕಂಡವರೊಂದಿಗೆ ತಾವೂ
ಸಹ ಇದ್ದೆವೆಂದು ಎಣಿಸಿಕೊಂಡು ಸತ್ಯವೇದದ ಚರಿತ್ರೆಯನ್ನು ಜೀವಂತವಾಗಿ
ಇರಿಸಲು ಪ್ರಯತ್ನಿಸುತ್ತಿದ್ದಾರೆ. ಈ ರೀತಿಯಲ್ಲಿ ದೇವರು ತನ್ನ ಜನರಿಗೆ ಹಿಂದೆ
ಮಾಡಿದ ಮಹೋನ್ನತ ಕಾರ್ಯಗಳನ್ನು, ಆತನು ಈಗ ನಮಗಾಗಿ ಮಾಡಿದ್ದಾನೆಂದು
ಸಜೀವವಾದ ಅವರ ನಂಬಿಕೆಯು ಪೋಷಿಸಿ ಬೆಳೆಸುತ್ತದೆ.

ವಾಸ್ತವವಾಗಿ ಹಿಂದಿನ ನೆನಪುಗಳು ಪ್ರಸ್ತುತ ವರ್ತಮಾನಕ್ಕೆ ಹೊಸದಾದ
ನಿರೀಕ್ಷೆಯನ್ನು ನೀಡುತ್ತದೆ. ದಕ್ಷಿಣದೇಶದ ಹಳ್ಳಗಳು (ಕೀರ್ತನೆ 126:4) ಎಂಬ
ಬಲವಾದ ರೂಪಾಲಂಕಾರವು ದೇವರು ತನ್ನ ಜನರ ಪರವಾಗಿ ತಕ್ಷಣವೇ
ಪ್ರಬಲವಾಗಿ ಕಾರ್ಯ ಮಾಡುತ್ತಾನೆಂದು ತಿಳಿಸುತ್ತದೆ. ಯೆಹೂದ್ಯ ದೇಶದ ದಕ್ಷಿಣ
ಭಾಗವು ಒಂದು ಶುಷ್ಕವಾದ ಮರುಭೂಮಿ ಪ್ರದೇಶವಾಗಿದೆ. ಮಳೆಗಾಲದಲ್ಲಿ
ಬಲವಾದ ಮಳೆಬಂದ ಕಾರಣದಿಂದ ಯೆಹೂದದ ದಕ್ಷಿಣಭಾಗದಲ್ಲಿ ತತ್‌ಕ್ಷಣದಲ್ಲಿ
ತೊರೆಗಳು ನೀರುತುಂಬಿಕೊಂಡವು. ಮುಂಗಾರು ಹಾಗೂ ಹಿಂಗಾರು ಮಳೆಗಳು
ಕೃಷಿಕಾರ್ಯಗಳು ಯಶಸ್ವಿಯಾಗುವುದಕ್ಕೆ ನಿರ್ಣಾಯಕ ಪಾತ್ರವಹಿಸುತ್ತವೆ
(ಧರ್ಮೋಪದೇಶಕಾಂಡ 11:14; 28:12). ಅದೇ ರೀತಿ ಅಳುತ್ತಾ ಬಿತ್ತುವವರು
ಹರ್ಷಿಸುತ್ತಾ ಕೊಯ್ಯುವ ಸಂಕೇತವು (126:5,6), ಸದ್ಯದ ಕಷ್ಟದ ಪರಿಸ್ಥಿತಿಯಿಂದ
ಸಂತೋಷದ ಭವಿಷ್ಯಕ್ಕೆ ದೇವರು ನಡೆಸುತ್ತಾನೆಂಬ ಬಲವಾದ ವಾಗ್ದಾನವಾಗಿದೆ.

ಕೊಯಿಲಿನಕಾಲ ಮುಗಿದಾಗ, ಹಳೆಯ ಒಡಂಬಡಿಕೆ ಕಾಲದ ಯಾತ್ರಿಕರು
ಭೂಮಿಯ ಪ್ರಥಮ ಫಲಗಳಲ್ಲಿ ಶ್ರೇಷ್ಠವಾದದ್ದನ್ನು ಯೆರೂಸಲೇಮಿನಲ್ಲಿ ಯೆಹೋವನ
ಮಂದಿರಕ್ಕೆ ತರುತ್ತಿದ್ದರು (ವಿಮೋಚನಕಾಂಡ 34:22,26). ಈ ಸುಗ್ಗಿಕಾಲವು
ಆ ಸಮಯದಲ್ಲಿ ಜನರಿಗೆ ಒಂದು ಆತ್ಮೀಕ ಪಾಠವನ್ನು ತಿಳಿಸುತ್ತಿತ್ತು. ಬೀಜಬಿತ್ತುವುದು,
ತೋಪುಗಳು, ದ್ರಾಕ್ಷಿ ತೋಟಗಳನ್ನು ಕಾಪಾಡಿದಾಗ, ಅದು ಹೇಗೆ ಹೇರಳವಾದ
ಬೆಳೆಯನ್ನು ಕೊಟ್ಟು ಹರ್ಷ ಉಂಟುಮಾಡುತ್ತಿತ್ತೋ, ಅದೇರೀತಿ ದೇವಜನರು
ಸಧ್ಯದಲ್ಲಿ ಅನುಭವಿಸುತ್ತಿರುವ ಕಷ್ಟಸಂಕಟ ಶೋಧನೆಗಳು, ಕೊನೆಯ ಕಾಲದಲ್ಲಿ
ಪರಿಹಾರವಾಗಿ ಅವರು ರಕ್ಷಣೆ ಎಂಬ ಹರ್ಷ ಆನಂದವನ್ನು ಅನುಭವಿಸುವರು.
ಮಹಾಸುಗ್ಗಿಕಾಲ ಎಂಬ ರೂಪಾಲಂಕಾರವು ಯೇಸುಕ್ರಿಸ್ತನು ತನ್ನ ಎರಡನೇ
ಬರೋಣದಲ್ಲಿ ಈ ಲೋಕದಲ್ಲಿ ತನ್ನ ರಾಜ್ಯವನ್ನು ಪುನರ್‌ಸ್ಥಾಪನೆ ಮಾಡುವುದನ್ನು
ಸೂಚಿಸುತ್ತದೆ (ಆಮೋಸನು 9:13-15; ಮತ್ತಾಯ 9:37), ಇಲ್ಲಿಯೂ ಸಹ
ಕಾದುಕೊಂಡಿರಬೇಕಾದ ವಿಷಯ ಬಂದಿದೆ. ಸುಗ್ಗಿಕಾಲದಲ್ಲಿ ನಮ್ಮ ಶ್ರಮದ
ಪರಿಣಾಮವಾಗಿ ಬರುವ ಫಲ ಮತ್ತು ಫಲಿತಾಂಶಗಳನ್ನು ನೋಡಲು ನಾವು
ಕಾದುಕೊಂಡಿರಬೇಕಾಗಿದೆ.

`ದೇವರು ನಿಮ್ಮ ಅಥವಾ ಇತರರ ಜೀವನದಲ್ಲಿ ಸ್ಪಷ್ಟವಾಗಿ ಕಾರ್ಯಮಾಡಿದ
ಸಮಯವನ್ನು ನೆನಪಿಸಿಕೊಳ್ಳಿರಿ. ಸದ್ಯದಲ್ಲಿ ನೀವು ಎಂತಹ ಪರಿಸ್ಥಿತಿಯನ್ನೇ ಎದುರು
ಸುತ್ತಿರಲಿ, ಆ ಅನುಭವವು ನಿಮ್ಮಲ್ಲಿ ಹೇಗೆ ನಿರೀಕ್ಷೆ ಉಂಟುಮಾಡಲಿದೆ?`