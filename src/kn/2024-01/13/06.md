---
title:  ಉದಯಕಾಲದಲ್ಲಿ ಸಂತೋಷ
date:   28/03/2024
---

`ಕೀರ್ತನೆ 5:3; 30:5; 49:14; ಕೀರ್ತನೆ 59:16; 92:2; 119:147 ಹಾಗೂ
2 ಪೇತ್ರನು 1:19 ಮತ್ತು ಪ್ರಕಟನೆ 22:16ನೇ ವಚನಗಳನ್ನು ಓದಿರಿ. ಈ ವಚನಗಳಲ್ಲಿ
ಯಾವ ಸಮಯವು ದೈವೀಕ ಬಿಡುಗಡೆಯ ಸಮಯವಾಗಿ ಚಿತ್ರಿಸಲ್ಪಟ್ಟಿದೆ ಮತ್ತು
ಯಾಕೆ?`

ಕೀರ್ತನೆಗಳಲ್ಲಿ ಉದಯಕಾಲದ ಸಮಯವು ದೇವರ ಬಿಡುಗಡೆಯು
ನಿರೀಕ್ಷಿಸಲ್ಪಡುವ ವಿಶಿಷ್ಟವಾದ ಸಮಯವೆಂದು ಸಾಂಕೇತಿಕವಾಗಿ ತಿಳಿಸಲ್ಪಟ್ಟಿದೆ.
ಹೊತ್ತಾರೆಯು ಹತಾಶೆ ಹಾಗೂ ಕಷ್ಟಸಂಕಟಗಳ ದೀರ್ಘವಾದ ರಾತ್ರಿಯನ್ನು
ಮುಕ್ತಾಯಗೊಳಿಸಿ, ದೇವರ ದಯೆಯನ್ನು ಪ್ರಕಟಿಸುತ್ತದೆ (ಕೀರ್ತನೆ 130:5,6).
143ನೇ ಕೀರ್ತನೆಯಲ್ಲಿ ದೇವರು ಕೊಡುವ ವಿಮೋಚನೆಯು ಕಾರ್ಗತ್ತಲೆಯಲ್ಲಿ
ಸತ್ತಂತಿರುವವರಿಗೆ (143:3) ಹೊತ್ತಾರೆ ದೇವರ ಕೃಪೆಯು ಪ್ರಕಟವಾಗುವುದನ್ನು
ತಿಳಿಸುತ್ತದೆ (143:8) ಹಾಗೂ ಸಮಾಧಿಯಲ್ಲಿ ಸೇರಿದಂತವರು ಮಟ್ಟನೆಲದಲ್ಲಿ
ವಾಸಿಸುವುದನ್ನು ತಿಳಿಸುತ್ತದೆ (143:10).

`ಮಾರ್ಕ 16:1-8ನೇ ವಚನಗಳನ್ನು ಓದಿರಿ. ಬೆಳಿಗ್ಗೆ ಹೊತ್ತು ಮೂಡುವಾಗ
ನಡೆದ ಯಾವ ಘಟನೆಯ ಬಗ್ಗೆ ಇಲ್ಲಿ ಸ್ತ್ರೀಯರು ಮಾತಾಡುತ್ತಿದ್ದಾರೆ? ಅದು ಯಾಕೆ
ನಮಗೆ ಅತ್ಯಂತ ಪ್ರಾಮುಖ್ಯವಾಗಿದೆ?`

ಯೇಸುಕ್ರಿಸ್ತನ ಪುನರುತ್ಥಾನದ ಉದಯಕಾಲವು ಆತನ ಹೆಸರಿನಲ್ಲಿ ನಂಬಿಕೆ
ಇಡುವ ಎಲ್ಲರಿಗೂ ದೇವರ ರಕ್ಷಣೆಯ ಶಾಶ್ವತವಾದ ಪ್ರಾತಃಕಾಲಕ್ಕೆ ಮಾರ್ಗ
ತೆರೆಯಿತು. ಯೇಸುವಿನ ಶಿಷ್ಯರು ಕೀರ್ತನೆ 30:5ನೇ ವಚನದಲ್ಲಿ ಮಾಡಿರುವ
"...ಸಂಜೆಗೆ ದುಃಖವೆಂಬುದು ಬಂದು ನಮ್ಮ ಬಳಿಯಲ್ಲಿ ಇಳಿದುಕೊಂಡರೂ,
ಮುಂಜಾನೆ ಹರ್ಷಧ್ವನಿಯು ಕೇಳಿಸುವುದು" ಎಂಬ ವಾಗ್ದಾನವನ್ನು
ಪುನರುತ್ಥಾನಗೊಂಡ ಕರ್ತನನ್ನು ಸಂಧಿಸಿದಾಗ ಸಂಪೂರ್ಣವಾಗಿ ಅನುಭವಿಸಿದರು.
ದೇವರದಯೆ ಹಾಗೂ ಯಾವುದೇ ಶರತ್ತಿಲ್ಲದ ಆತನ ಪ್ರೀತಿಯಿಂದ ಮಾತ್ರ ನಮ್ಮ
ಅಳುವಿಕೆಯು ಹರ್ಷವಾಗಿ ಮಾರ್ಪಡುವುದು (ಕೀರ್ತನೆ 30:5,7).

ಮುಂಜಾನೆಯ ನಕ್ಷತ್ರವು ಹೊಸದಿನ ಬಂತೆಂದು ಸೂಚಿಸಿದಂತೆಯೇ, ನಂಬಿಕೆಯು
ದೇವರ ಮಕ್ಕಳಿಗೆ ನಿತ್ಯಜೀವದ ಹೊಸ ವಾಸ್ತವಾಂಶವನ್ನು ಸಾರುತ್ತದೆ (2 ಪೇತ್ರನು
1:19). ಯೇಸುಸ್ವಾಮಿಯು ಉದಯಸೂಚಕವಾದ ಪ್ರಕಾಶವುಳ್ಳ ನಕ್ಷತ್ರವಾಗಿದ್ದಾನೆ
(ಪ್ರಕಟನೆ 22:16), ಆತನು ಬಂದು ದುಷ್ಟತನ, ರೋಗರುಜಿನ, ಮರಣ ಮತ್ತು
ರಾತ್ರಿಯಿಲ್ಲದ ತನ್ನ ರಾಜ್ಯವನ್ನು ಸ್ಥಾಪಿಸುವನೆಂದು ನಾವು ಕಾತರದಿಂದ
ಕಾದುಕೊಂಡಿದ್ದೇವೆ (ಪ್ರಕಟನೆ 21:1-8,25). ನಾವು ಕರ್ತನಿಗಾಗಿ
ಕಾದುಕೊಂಡಿದ್ದೇವೆಂದು ಮಾತಾಡುತ್ತೇವಲ್ಲಾ ಕೊನೆಯಲ್ಲಿ ಬೇರೆ ಎಲ್ಲದಕ್ಕಿಂತ
ಹೆಚ್ಚಾಗಿ ಆತನ ಬರೋಣಕ್ಕಾಗಿ ನಾವು ಕಾದುಕೊಂಡಿದ್ದೇವೆಂದು ಅರ್ಥ.
ಖಂಡಿತವಾಗಿಯೂ ಈ ಕಾಯುವಿಕೆಯು ಬೆಲೆಯುಳ್ಳದ್ದೂ, ಪ್ರತಿಫಲದಾಯಕವೂ
ಆಗಿದೆ.

ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 75ನೇ
ಪುಟದಲ್ಲಿ ಕ್ರಿಸ್ತನ ಪುನರುತ್ಥಾನದ ಬಗ್ಗೆ ಹೀಗೆ ತಿಳಿಸುತ್ತಾರೆ :

"ಅರಿಮಥಾಯದ ಯೋಸೇಫನ ಸಮಾಧಿಯಿಂದ ಪುನರುತ್ಥಾನಗೊಂಡು ಹೊರಗೆ
ಬಂದ ಯೇಸುಸ್ವಾಮಿಯು ವಿಜಯೋತ್ಸವದಿಂದ” ನಾನೇ ಪುನರುತ್ಥಾನವೂ, ಜೀವವು
ಆಗಿದ್ದೇನೆಂದು ಘೋಷಿಸಿದನು. ಈ ಮಾತುಗಳು ದೇವರಿಂದ ಮಾತ್ರ ಹೇಳಲು
ಸಾಧ್ಯ. ಸೃಷ್ಟಿಸಲ್ಪಟ್ಟ ಎಲ್ಲಾ ಜೀವಿಗಳೂ ದೇವರಶಕ್ತಿ ಹಾಗೂ ಸಂಕಲ್ಪದಿಂದ
ಬದುಕುತ್ತವೆ. ಅವೆಲ್ಲವೂ ದೇವರ ಜೀವದ ಮೇಲೆ ಆತುಕೊಂಡಿವೆ. ಪರಲೋಕದ
ಅತ್ಯುನ್ನತ ಅಗ್ನಿರೂಪದೇವದೂತರಾದ ಸರಾಫಿಯರೂ ಸೇರಿದಂತೆ (ಯೆಶಾಯ
6:2) ಅತ್ಯಂತ ಕನಿಷ್ಠವಾದ ಜೀವಿ- ಈ ಎಲ್ಲವೂ ಜೀವದ ಮೂಲನಾದ ಕ್ರಿಸ್ತನಿಂದ
ಚೈತನ್ಯ ಪಡೆದುಕೊಳ್ಳುತ್ತವೆ. ದೇವರೊಂದಿಗೆ ಒಂದಾಗಿರುವವನು ಮಾತ್ರ ನನ್ನ
ಪ್ರಾಣವನ್ನು ನಾನೇ ಕೊಡುತ್ತೇನೆ. ಅದನ್ನು ತಿರುಗಿಪಡಕೊಳ್ಳುವ ಅಧಿಕಾರವೂ
ನನಗಿದೆ ಎಂದು ಹೇಳಬಲ್ಲನು. ದೈವೀಕತ್ವ ಹೊಂದಿದ ದೇವರಾಗಿದ್ದ ಕ್ರಿಸ್ತನು
ಮರಣದ ಬಂಧನವನ್ನು ಮುರಿದುಹಾಕುವ ಅಧಿಕಾರ ಹೊಂದಿದ್ದಾನೆ".

`ಮರಣವು ಶಾಶ್ವತವಲ್ಲ ಯೇಸುವಿನ ಪುನರುತ್ಥಾನವು ನಮಗೆ ಯಾವ ವಾಗ್ದಾನ
ಮಾಡಿದೆ? ಮರಣವು ಒಂದು ನಿದ್ರೆಯಾಗಿದೆ ರಾತ್ರಿ ಮಲಗಿದವನು ಬೆಳಿಗ್ಗೆ ಏಳುತ್ತಾನೆ,
ಅದು ಶಾಶ್ವತವಲ್ಲವೆಂಬುದನ್ನು ನಾವು ಯಾಕೆ ಎಂದಿಗೂ ಮರೆಯಬಾರದು?`