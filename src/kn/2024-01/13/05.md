---
title:  ದೇವರ ಸಬ್ಬತ್ತಿನ ವಿಶ್ರಾಂತಿಯಲ್ಲಿ ಕಾದುಕೊಂಡಿರುವುದು
date:   27/03/2024
---

`92ನೇ ಕೀರ್ತನೆ ಓದಿರಿ. ಈ ಗೀತೆಯಲ್ಲಿ ಸಬ್ಬತ್ ದಿನಕ್ಕಾಗಿ ಯಾವ ಎರಡು
ಸಬ್ಬತ್ ದಿನದ ಅಂಶಗಳು ಪ್ರಮುಖವಾಗಿ ತಿಳಿಸಲ್ಪಟ್ಟಿವೆ?`

ಯೆಹೋವನ ಶ್ರೇಷ್ಠವಾದ ಕೃತ್ಯಗಳಿಗಾಗಿ ಆತನಿಗೆ ಸ್ತುತಿಸ್ತೋತ್ರ ಸಲ್ಲಿಸುವುದು
(92:4,5) ಹಾಗೂ ನೀತಿವಂತರು ಏದೆನ್ ತೋಟದಲ್ಲಿದ್ದಂತೆ ಖರ್ಜೂರದ
ಮರದಂತೆಯೂ ಲೆಬನೋನಿನ ದೇವದಾರು ವೃಕ್ಷದಂತೆಯೂ ವೃದ್ಧಿಯಾಗುತ್ತಾರೆಂಬ
ಚಿತ್ರಣವು (92:12-14)ಅ, ಸಬ್ಬತ್ತು ದಿನವನ್ನು ನೆನಪಿಸಿಕೊಂಡು ಪ್ರಶಂಸಿಸುವ
ಮೊದಲನೆ ಅಂಶವಾಗಿದೆ. ಈ ಕೀರ್ತನೆಯು ನ್ಯಾಯಸ್ಥಾಪಕ ದೇವರಾದ
ಯೆಹೋವನು ತನ್ನ ಶತ್ರುಗಳ ಮೇಲೆ ಪಡೆದ ಜಯವನ್ನೂ ಸಹ ಕೊಂಡಾಡುತ್ತದೆ
(92:7-15). ಈ ಕಾರಣದಿಂದ ಇದು ದುಷ್ಟರಿಂದ ಬಿಡುಗಡೆ ಹೊಂದಿದ ಸಬ್ಬತ್ತಿನ
ಎರಡನೇ ಅಂಶವನ್ನು ಬಲವಾಗಿ ಸಮರ್ಥಿಸುತ್ತದೆ (ಧರ್ಮೋಪದೇಶಕಾಂಡ
5:12-15). ಈ ರೀತಿಯಾಗಿ 92ನೇಕೀರ್ತನೆಯು ದೇವರ ಹಿಂದಿನ ಸೃಷ್ಟಿ
ಕಾರ್ಯವನ್ನು ಮಾತ್ರವಲ್ಲದೆ, ಈ ಲೋಕದ ಪರಿಪಾಲಕನಾಗಿ ಅದನ್ನು
ಕಾಪಾಡಿಕೊಂಡು ಬರುತ್ತಿರುವುದಕ್ಕಾಗಿ ಆತನನ್ನು ಉತ್ಸಾಹಪೂರ್ವಕವಾಗಿ
ಹೊಗಳುತ್ತದೆ. ಅಲ್ಲದೆ ಅಂತ್ಯಕಾಲದಲ್ಲಿ ಶಾಶ್ವತವಾದ ದೈವೀಕ ಸಮಾಧಾನ ಹಾಗೂ
ಸುವ್ಯವಸ್ಥೆಯ ನಿರೀಕ್ಷೆಯನ್ನು ಇದು ಸೂಚಿಸುತ್ತದೆ.

ದೇವರು ಮಹೋನ್ನತನೂ, ಪರಾತ್ಪರನೂ (92:1) ಆಗಿರುವುದರಿಂದ ಜನರು
ಸಬ್ಬತ್ತಿನ ವಿಶ್ರಾಂತಿಯಲ್ಲಿ ಉಲ್ಲಾಸಪಡಬಹುದು. ಆತನ ಮಹೋನ್ನತನೂ,
ಸರ್ವಶ್ರೇಷ್ಠನೂ ಆಗಿರುವುದರಿಂದ ಯಾವ ವೈರಿಗಳೂ ಆತನಿಗೆ ಸಾಟಿಯಾಗುವುದಿಲ್ಲ.
ದೇವರು ಪರಾತ್ಪರನೂ, ಅಗಮ್ಯನೂ ಹಾಗೂ ಉನ್ನತೋನ್ನತ ಸ್ಥಳದಲ್ಲಿದ್ದರೂ,
ಆತನನ್ನು ಮೊರೆಹೊಕ್ಕವರನ್ನು ರಕ್ಷಿಸಲು ತಕ್ಷಣವೇ ಇಳಿದುಬರುವನು. ದೇವರು
ಭೂಮ್ಯಾಕಾಶಗಳ ಸೃಷ್ಟಿಕರ್ತನೂ ಹಾಗೂ ಈ ಸೃಷ್ಟಿಗಳನ್ನು ವಿಶೇಷವಾಗಿ
ಪರಿಪಾಲಿಸುವನೂ ಆಗಿರುವುದರಿಂದ ನಾವು ಆತನನ್ನು ಪ್ರೀತಿಸಿ ಆರಾಧಿಸುವುದಕ್ಕೆ
ಇದು ಸ್ಫೂರ್ತಿದಾಯಕವಾಗಿರಬೇಕು. ಪಾಪತುಂಬಿದ ಈ ಲೋಕದಲ್ಲಿ ಯಾವುದೇ
ಬಿಡುಗಡೆಯ ನಿರೀಕ್ಷೆಯಿಲ್ಲದಿದ್ದಲ್ಲಿ, ನಮಗೆ ಯಾವುದರಲ್ಲಿಯೂ ಆಸಕ್ತಿ ಇರುತ್ತಿರಲಿಲ್ಲ.
ಆಗ ನಾವು ಪ್ರೀತಿಸಿ, ಕಷ್ಟಸಂಕಟ ಅನುಭವಿಸಿ ಸಾಯುತ್ತಿದ್ದವು. ಆದರೆ ಯಾವುದೇ
ನಿರೀಕ್ಷೆಯಿರುತ್ತಿರಲಿಲ್ಲ. ಈ ಕಾರಣದಿಂದ ದೇವರು ನಮ್ಮ ಸೃಷ್ಟಿಕರ್ತನೂ ಮಾತ್ರವಲ್ಲದೆ,
ನಮ್ಮ ವಿಮೋಚಕನೂ ಆಗಿರುವುದರಿಂದ ನಾವು ಆತನನ್ನು ಸ್ತುತಿಸಿಕೊಂಡಾಡುತ್ತೇವೆ.

ಚೈತನ್ಯ ತೈಲದಿಂದ ಕೀರ್ತನೆಗಾರನು ಅಭಿಷೇಕಿಸಲ್ಪಟ್ಟಿರುವುದು, ಅವನು ಅತ್ಯಂತ
ಭಯಭಕ್ತಿಯಿಂದ ದೇವರ ಸೇವಕನಾಗಿ ಆತನ ಸೇವೆ ಮಾಡುವ ಹಂಬಲವನ್ನು
ಸೂಚಿಸುತ್ತದೆ (92:10). ದೇವರಿಂದ ಆರಿಸಲ್ಪಟ್ಟ ರಾಜರು ಮತ್ತು ಯಾಜಕರನ್ನು
ಮಾತ್ರ ತೈಲದಿಂದ (ಎಣ್ಣೆಯಿಂದ) ಅಭಿಷೇಕಿಸಿ ಪ್ರತಿಷ್ಠಿಸಲಾಗುತ್ತಿತ್ತು (ವಿಮೋಚನ
ಕಾಂಡ 40:15; 1 ಸಮುವೇಲನು 10:1). ಇಲ್ಲಿ ಕೀರ್ತನೆಗಾರನು ಅಭಿಷೇಕ
ಎಂಬುದಕ್ಕೆ ಇಬ್ರಿಯಭಾಷೆಯ ಬಲಾಲ್ ಎಂಬ ಪದವನ್ನು ಅಪರೂಪವಾಗಿ
ಉಪಯೋಗಿಸಿದ್ದಾನೆ. ಇದು ದೇವರ ಪ್ರವಾದಿಗಳು, ರಾಜರು ಅಥವಾ ಯಾಜಕರನ್ನು
ಪ್ರತಿಷ್ಠಿಸಿ ಅಭಿಷೇಕಿಸುವುದನ್ನು ಹೋಲುವುದಿಲ್ಲ. ಬದಲಾಗಿ ಎಣ್ಣೆಯನ್ನು ಇತರ
ನೈವೇದ್ಯಗಳೊಂದಿಗೆ ಮಿಶ್ರಮಾಡಿ ಯಜ್ಞವೇದಿಯ ಮೇಲೆ ಹೋಮ ಮಾಡುವುದನ್ನು
ಸೂಚಿಸುತ್ತದೆ (ವಿಮೋಚನಕಾಂಡ 29:2; ಯಾಜಕಾಂಡ 2:4,5), ಕೀರ್ತನೆಗಾರನು
ತನ್ನನ್ನು ಕರ್ತನಿಗೆ ಸಜೀವ ಯಜ್ಞವಾಗಿ ಅರ್ಪಿಸಿ, ಸಂಪೂರ್ಣವಾಗಿ ಆತನಿಗೆ
ಸಮರ್ಪಿಸಿಕೊಳ್ಳುವ ಬಯಕೆಯನ್ನು (ರೋಮಾಯ 12:1) ವ್ಯಕ್ತಪಡಿಸುತ್ತಾನೆ.
92ನೇ ಕೀರ್ತನೆಯು ಸಬ್ಬತ್ ದಿನದ ಗೀತೆಯಾಗಿಯಾಗಿ ಪ್ರತಿಷ್ಠಿಸಲ್ಪಟ್ಟಿರುವುದರಿಂದ
ಅಭಿಷೇಕದ ಬಗ್ಗೆ ಕೀರ್ತನೆಗಾರನು ತಿಳಿಸಿರುವುದು ಆಶ್ಚರ್ಯವಲ್ಲ. ಯಾಕೆಂದರೆ
ಸಬ್ಬತ್‌ದಿನವು ದೇವರು ತನ್ನ ಜನರನ್ನು ಪರಿಶುದ್ಧಗೊಳಿಸಿ ದೇವಜನರನ್ನಾಗಿ
ಮಾಡಿರುವುದರ ಸೂಚನೆಯಾಗಿದೆ (ವಿಮೋಚನಕಾಂಡ 31:13).

ಖರ್ಜೂರ ವೃಕ್ಷ ಹಾಗೂ ಲೆಬನೋನಿನ ದೇವದಾರು ಮರಗಳು ದೇವಜನರು
ನಂಬಿಕೆಯಲ್ಲಿ ಅಭಿವೃದ್ಧಿಹೊಂದುವುದನ್ನು ಮತ್ತು ದೇವರ ಅದ್ಭುತವಾದ ಉದ್ದೇಶಗಳು
ಹಾಗೂ ಆತನ ಪ್ರೀತಿಯನ್ನು ಯಥಾರ್ಥವಾಗಿ ಸ್ತುತಿಸಿ ಕೊಂಡಾಡುವುದರ
ಸಂಕೇತವಾಗಿದೆ. ಸಬ್ಬತ್‌ದಿನವು ದೇವರು ತನ್ನ ಜನರೊಂದಿಗೆ ಮಾಡಿಕೊಂಡ
ನಿತ್ಯವಾದ ಒಡಂಬಡಿಕೆಯ ಗುರುತಾಗಿದೆ (ಯೆಹೆಚ್ಚೇಲನು 20:20). ಆದುದರಿಂದ
ಸಬ್ಬತ್ತು ದೇವಜನರಾದ ನಾವು ಕರ್ತನು ತನ್ನ ಒಡಂಬಡಿಕೆಯ ಎಲ್ಲಾ
ವಾಗ್ದಾನಗಳನ್ನು ನೆರವೇರಿಸುವುದಕ್ಕಾಗಿ ಆತನಲ್ಲಿ ಭರವಸೆಯಿಂದ ಕಾದುಕೊಂಡಿರಲು
ನಮ್ಮನ್ನು ಬಲಪಡಿಸುತ್ತದೆ. ಈ ಕಾರಣದಿಂದ ನಮಗೆ ಸಬ್ಬತ್ತಿನ ವಿಶ್ರಾಂತಿಯ
ಅಗತ್ಯವಿದೆ (ಇಬ್ರಿಯ 4:1-10).

`92ನೇ ಕೀರ್ತನೆಯನ್ನು ಮತ್ತೊಮ್ಮೆ ಓದಿರಿ. ಅದರಲ್ಲಿ ನಮಗೆ ಯಾವ ಮಹಾನಿರೀಕ್ಷೆ
ಕೊಡಲಾಗಿದೆ? ಇದರಿಂದ ನಾವು ಈಗಲೂ ಹೇಗೆ ಸಮಾಧಾನ ಹೊಂದಬಹುದು?`