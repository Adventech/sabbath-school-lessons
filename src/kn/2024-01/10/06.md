---
title:  ಚರಿತ್ರೆಯಲ್ಲಿ ದೇವರ ಮಹೋನ್ನತ ಅಧಿಕಾರ
date:   07/03/2024
---

`135ನೇ ಕೀರ್ತನೆ ಓದಿರಿ, ಇದರಲ್ಲಿ ಚಾರಿತ್ರಿಕವಾದ ಯಾವ ಘಟನೆಗಳನ್ನು
ಪ್ರಮುಖವಾಗಿ ತಿಳಿಸಲಾಗಿದೆ? ಅವುಗಳಿಂದ ಕೀರ್ತನೆಗಾರನು ಕಲಿತ ಪಾಠವೇನು?`

ಲೋಕದ ಸೃಷ್ಟಿಯಲ್ಲಿ ದೇವರ ಅದ್ಭುತ ಕಾರ್ಯ (135:6,7). ಇಸ್ರಾಯೇಲ್ಯರು
ಐಗುಪ್ತದೇಶವನ್ನು ಬಿಟ್ಟು ಕಾನಾನ್‌ದೇಶಕ್ಕೆ ಹೊರಟ ಸಮಯದಲ್ಲಿ ಹಾಗೂ ವಾಗ್ದಾನ
ಮಾಡಲ್ಪಟ್ಟ ದೇಶವನ್ನು ಗೆದ್ದು ವಶಪಡಿಸಿಕೊಂಡಾಗ (135:8-12) ದೇವರ ನಂಬಿಗಸ್ತಿಕೆ
ಹಾಗೂ ಒಳ್ಳೇತನಕ್ಕಾಗಿ ಆತನನ್ನು ಸ್ತುತಿಸಬೇಕೆಂದು ಈ ಕೀರ್ತನೆಯು ದೇವಜನರನ್ನು
ಕರೆಯುತ್ತದೆ.

ದೇವರು ಇಸ್ರಾಯೇಲ್ಯರನ್ನು ಸ್ವಕೀಯ ಜನರನ್ನಾಗಿ ಆರಿಸಿಕೊಳ್ಳುವುದರ ಮೂಲಕ
ಅವರಿಗೆ ತನ್ನ ಕೃಪೆಯನ್ನು ತೋರಿಸುತ್ತಾನೆ (135:4), ಸ್ವಕೀಯ ಜನರು ಎಂದು
ಹೇಳುವಾಗ ದೇವರಿಗೂ ಮತ್ತು ಇಸ್ರಾಯೇಲ್ಯರಿಗೂ ನಡುವಣ ವಿಶಿಷ್ಟವಾದ
ಒಡಂಬಡಿಕೆಯ ಸಂಬಂಧವನ್ನು ತಿಳಿಸುತ್ತದೆ (ಧರ್ಮೋಪದೇಶಕಾಂಡ 7:6-11;
1 ಪೇತ್ರನು 2:9,10). ದೇವರು ಅವರನ್ನು ತನ್ನ ಪರಮಾಧಿಕಾರದಿಂದ ಸ್ವಕೀಯ
ಜನರನ್ನಾಗಿ ಆರಿಸಿಕೊಂಡದ್ದರಿಂದ, ಇಸ್ರಾಯೇಲ್ಯರು ತಾವು ಇತರರಿಗಿಂತ ಶ್ರೇಷ್ಠರೆಂದು
ಹೇಳಿಕೊಳ್ಳುವುದಕ್ಕೆ ಯಾವುದೇ ಕಾರಣವಿಲ್ಲ. ಈ ಲೋಕಕ್ಕೆ ಕರ್ತನ ಪರಮಾಧಿಕಾರದ
ಉದ್ದೇಶಗಳು ಇಸ್ರಾಯೇಲ್ಯರಿಂದ ಆರಂಭವಾಗಲಿಲ್ಲ. ಬದಲಾಗಿ ಆದಿಯಲ್ಲಿ
ಸೃಷ್ಟಿಯಿಂದಲೇ ಆರಂಭವಾಯಿತೆಂದು ಕೀರ್ತನೆ 135:6,7ನೇ ವಚನಗಳು ತಿಳಿಸುತ್ತವೆ.
ಈ ಕಾರಣದಿಂದ ಇಸ್ರಾಯೇಲ್ಯರು ಸಮಸ್ತಲೋಕಕ್ಕೆ ದೇವರು ರಕ್ಷಣಾ ಯೋಜನೆ
ಸಾರಬೇಕೆಂದು ಕೊಟ್ಟಿರುವ ಕರ್ತವ್ಯವನ್ನು ದೀನ ಮನಸ್ಸಿನಿಂದಲೂ,
ನಮ್ರತೆಯಿಂದಲೂ ಪೂರೈಸಬೇಕಾಗಿದೆ.

ದೇವರು ತನ್ನ ಜನರಿಗಾಗಿ ಮಾಡಿದ ಮಹಾಕಾರ್ಯಗಳನ್ನು ಪುನಃ
ನೆನಪಿಸಿಕೊಳ್ಳುವುದು (135:8-13). ದೇವರು ತನ್ನ ಜನರ ನ್ಯಾಯವನ್ನು ಸ್ಥಾಪಿಸಿ
ಅವರನ್ನು ಕನಿಕರಿಸುವನೆಂಬ ವಾಗ್ದಾನದಲ್ಲಿ ಮುಕ್ತಾಯಗೊಳ್ಳುತ್ತದೆ (135:14).
ಇಲ್ಲಿ ನ್ಯಾಯಸ್ಥಾಪಿಸುವುದೆಂದರೆ, ದೇವರು ನಿರ್ಗತಿಕರು, ಮತ್ತು ದಬ್ಬಾಳಿಕೆಗೆ
ಒಳಗಾದವರಿಗೆ ನ್ಯಾಯದೊರಕಿಸಿಕೊಟ್ಟು ಅವರನ್ನು ನಿರ್ದೋಷಿಗಳೆಂದು
ಸಮರ್ಥಿಸುತ್ತಾನೆಂಬ ಅರ್ಥ ಕೊಡುತ್ತದೆ (ಕೀರ್ತನೆ 9:4; 7:8; 54:1 ಹಾಗೂ
ದಾನಿಯೇಲನು 7:22). ದೇವರು ತನ್ನ ಜನರ ಪರವಾಗಿ ನಿಂತು ಅವರಿಗೆ
ದೈವೀಕ ಕರುಣೆ ತೋರಿಸುವನೆಂಬ ವಾಗ್ದಾನವು ಇಲ್ಲಿ ಕೊಡಲ್ಪಟ್ಟಿದೆ
(ಧರ್ಮೋಪದೇಶಕಾಂಡ 32:36; ಇಲ್ಲಿ ದೇವರು ಪಶ್ಚಾತ್ತಾಪಪಡುವನೆಂದು ತಿಳಿಸಿದೆ.
ಆದರೆ ದೇವರು ಪಶ್ಚಾತ್ತಾಪಪಡುವವನಲ್ಲ (1 ಸಮುವೇಲನು 15:29). ತನ್ನ
ದೈವೀಕ ಕನಿಕರವನ್ನು ತೋರಿಸುತ್ತಾನೆಂದು ಅರ್ಥಮಾಡಿಕೊಳ್ಳಬೇಕು.

ಆದುದರಿಂದ 135ನೇ ಕೀರ್ತನೆಯು ದೇವರ ಮಕ್ಕಳು ಆತನಲ್ಲಿ ಭರವಸವಿಟ್ಟು
ಆತನೊಂದಿಗೆ ಮಾಡಿಕೊಂಡ ಒಡಂಬಡಿಕೆಗೆ ನಂಬಿಗಸ್ತರಾಗಿರಬೇಕೆಂದು ಉತ್ತೇಜನ
ನೀಡುವ ಗುರಿಹೊಂದಿದೆ. ಕರ್ತನು ತನ್ನ ಜನರಿಗೆ ಎಷ್ಟೊಂದು
ಪ್ರಾಮಾಣಿಕನಾಗಿದ್ದಾನೆಂದು ತಿಳಿಸುವಾಗ ಕೀರ್ತನೆಗಾರರು ವಿಗ್ರಹಗಳು
ವ್ಯರ್ಥವೆಂದೂ, ಮತ್ತು ಈ ಜಗತ್ತಿನಲ್ಲಿ ದೇವರು ಹೊಂದಿರುವ ವಿಶಿಷ್ಟವಾದ
ಪರಮಾಧಿಕಾರವನ್ನು ದೃಢಪಡಿಸುತ್ತದೆ (135:15-18), ವಿಗ್ರಹಗಳಲ್ಲಿ
ಭರವಸವಿಡುವವರು ಹಾಗೂ ಅವುಗಳನ್ನು ಮಾಡುವವರು ಅವುಗಳಂತೆಯೇ
ಶೂನ್ಯವಾಗಿದ್ದಾರೆ ಮತ್ತು ವ್ಯರ್ಥವಾದವುಗಳಲ್ಲಿ ನಂಬಿಕೆಯಿಟ್ಟಿದ್ದಾರೆ (135:18).

135ನೇ ಕೀರ್ತನೆಯು ದೇವರು ತನ್ನ ಜನರ ಸೃಷ್ಟಿಕರ್ತನೂ ಹಾಗೂ ರಕ್ಷಕನೂ
ಆಗಿರುವುದರಿಂದ ಆತನು ಎಲ್ಲಾ ಘನಮಾನ ಸ್ತುತಿಸ್ತೋತ್ರಕ್ಕೆ ಯೋಗ್ಯನಾಗಿದ್ದಾನೆಂದು
ತಿಳಿಸುತ್ತದೆ. ದೇವರ ಈ ವಿಶಿಷ್ಟ ಗುಣಗಳನ್ನು ಹತ್ತುಆಜ್ಞೆಗಳಲ್ಲಿ ನಾಲ್ಕನೇ ಆಜ್ಞೆಯು
ಧರ್ಮೋಪದೇಶಕಾಂಡ 5:12-15ನೇ ವಚನಗಳಲ್ಲಿ ಅದ್ಭುತವಾಗಿ ತಿಳಿಸಲಾಗಿದೆ.
ಸಮಸ್ತ ವಿಶ್ವದ ಸೃಷ್ಟಿಕಾರ್ಯದಲ್ಲಿ ಮತ್ತು ಇತಿಹಾಸದಲ್ಲಿ ದೇವರ ಸಾಮರ್ಥ್ಯವು
ಈ ಜಗತ್ತಿನಲ್ಲಿ ಎಣೆಯಿಲ್ಲದ್ದಾಗಿರುವುದರಿಂದ, ದೇವರ ಮಕ್ಕಳು ಯಾವಾಗಲೂ
ಆತನಲ್ಲಿ ಭರವಸವಿಟ್ಟು ಆತನೊಬ್ಬನನ್ನೇ ಆರಾಧಿಸಬೇಕು. ದೇವರು ನಮ್ಮ
ಸೃಷ್ಟಿಕರ್ತನೂ ಹಾಗೂ ನಮ್ಮ ವಿಮೊಚಕನೂ ಆಗಿರುವುದರಿಂದ
(ಧರ್ಮೋಪದೇಶಕಾಂಡ 5:12-15). ಆತನೊಬ್ಬನನ್ನು ಮಾತ್ರ ಆರಾಧಿಸಬೇಕು.
ಆತನನ್ನು ಬಿಟ್ಟು ಬೇರೆ ಯಾರನ್ನಾದರೂ ಅಥವಾ ಯಾವುದನ್ನಾದರೂ ಪೂಜಿಸುವುದು
ವಿಗ್ರಹಾರಾಧನೆಯಾಗಿದೆ.

`ನಮ್ಮ ಜೀವನದಲ್ಲಿ ವಿಗ್ರಹಗಳಿಲ್ಲವೆಂಬುದನ್ನು ಹೇಗೆ ಖಚಿತಪಡಿಸಿಕೊಳ್ಳಬಹುದು?`