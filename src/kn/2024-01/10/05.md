---
title:  ಕರ್ತನ ದ್ರಾಕ್ಷಾಲತೆಯ ಸಾಮ್ಯ
date:   06/03/2024
---

`ಕೀರ್ತನೆ 80ನೇ ಅಧ್ಯಾಯ ಓದಿರಿ. ದೇವರ ಜನರನ್ನು ಹೇಗೆ ಚಿತ್ರಿಸಲಾಗಿದೆ
ಹಾಗೂ ಯಾವ ಮಹಾನಿರೀಕ್ಷೆಗಾಗಿ ಅವರು ಮೊರೆಯಿಡುತ್ತಿದ್ದಾರೆ?`

ಇಸ್ರಾಯೇಲನ್ನು ಒಂದು ದ್ರಾಕ್ಷಾಲತೆಯಂತೆ ಚಿತ್ರಿಸಲಾಗಿದೆ. ಐಗುಪ್ತ ದೇಶದ
ಹಿಂಸೆ ಹಗೂ ದಬ್ಬಾಳಿಕೆಗೆ ಒಳಗಾದ ಇಸ್ರಾಯೇಲನ್ನು ದೇವರು ಹಾಲು ಜೇನೂ
ಹರಿಯುವ ಸಮೃದ್ಧವಾದ ವಾಗ್ದಾನಮಾಡಲ್ಪಟ್ಟ ಕಾನಾನ್‌ದೇಶಕ್ಕೆ ತಂದು ನೆಲಸುವಂತೆ
ಮಾಡಿದನು. ದ್ರಾಕ್ಷಾಲತೆ ಎಂಬ ಸಂಕೇತವು ದೇವರು ಇಸ್ರಾಯೇಲ್ಯರನ್ನು ತನ್ನ
ಸ್ವಕೀಯ ಜನರನ್ನಾಗಿ ಆರಿಸಿಕೊಂಡದ್ದನ್ನೂ ಹಾಗೂ ದೈವೀಕವಾದ ಪರಿಪಾಲನೆಯನ್ನು
ಸೂಚಿಸುತ್ತದೆ (ಆದಿಕಾಂಡ 49:11,12,22, ಧರ್ಮೋಪದೇಶಕಾಂಡ 7:7-11).

ಆದರೆ ದೇವರ ದ್ರಾಕ್ಷಾತೋಟವು ಆತನ ಉಗ್ರಕೋಪಕ್ಕೆ ಗುರಿಯಾಗಿದೆ. ದೇವರ
ವಿರುದ್ಧವಾಗಿ ಇಸ್ರಾಯೇಲ್ಯರು ಕೆಟ್ಟದ್ದಾಗಿ ನಡೆದುಕೊಂಡದ್ದರಿಂದ ಪ್ರವಾದಿಗಳು
ಅದರ ನಾಶವನ್ನು ಮುಂತಿಳಿಸಿದರು. ಇದು ದೇವರು ಇಸ್ರಾಯೇಲಿಗೆ ಕೊಟ್ಟ
ನ್ಯಾಯ ತೀರ್ಪಾಗಿದೆ (ಯೆಶಾಯ 5:1-7; ಯೆರೆಮೀಯ 2:21.

ಆದರೆ 80ನೇ ಕೀರ್ತನೆಯು ದೇವರ ನ್ಯಾಯತೀರ್ಪಿನ ಕಾರಣಗಳ ಬಗ್ಗೆ
ಪರಿಶೀಲಿಸುತ್ತಿಲ್ಲ. ದೇವರ ಅಗಾಧ ಕೃಪೆಯನ್ನು ತಿಳಿದಿರುವ ಕೀರ್ತನೆಗಾರನು,
ತನ್ನ ಜನರಿಂದ ದೇವರು ಇಷ್ಟೊಂದು ದೀರ್ಘಕಾಲದವರೆಗೆ ಕರುಣೆ
ತೋರಿಸದಿರುವುದರ ಬಗ್ಗೆ ಗಲಿಬಿಲಿಗೆ ಒಳಗಾಗಿದ್ದಾನೆ. ದೇವರ ಉಗ್ರಕೋಪ
ಮತ್ತು ನ್ಯಾಯತೀರ್ಪು ಒಂದುಕಡೆಯಾದರೆ, ಮತ್ತೊಂದು ಕಡೆ ದೇವರ ಕೃಪೆ
ಹಾಗೂ ಕ್ಷಮೆ ಇವುಗಳ ನಿಮಿತ್ತವಾಗಿ ಕಿರ್ತನೆಗಾರನು ಒಂದು ವೇಳೆ ದೇವರ
ಕೋಪವೇ ಹೆಚ್ಚಾಗಿ ಆತನ ಜನರು ಸಂಪೂರ್ಣವಾಗಿ ನಾಶವಾಗಬಹುದೇ ಎಂದು
ಭಯಪಡುತ್ತಿದ್ದಾನೆ (ಕೀರ್ತನೆ 80:16).

`ಅರಣ್ಯಕಾಂಡ 6:22-27ನೇ ವಚನಗಳನ್ನು ಓದಿರಿ. ಇಲ್ಲಿ ತಿಳಿಸಿರುವ
ಆಶೀರ್ವಾದವು 80ನೇ ಕೀರ್ತನೆಯಲ್ಲಿ ಹೇಗೆ ಉಪಯೋಗಿಸಲ್ಪಟ್ಟಿದೆ?`

80ನೇ ಕೀರ್ತನೆಯು ಆರೋನನು ಮಾಡಿದ ಪ್ರಾರ್ಥನೆಯನ್ನು ತಿರುಗಿ ನೆನಪಿಗೆ
ತರುತ್ತದೆ. ಅದರಲ್ಲಿ ದೇವರು ತನ್ನ ಜನರನ್ನು ನಿರಂತರವಾಗಿ ಆಶೀರ್ವದಿಸುತ್ತಾನೆ
ಮತ್ತು ದೇವರ ಕೃಪೆಯು ದೇವಜನರ ದುಃಖಸಂಕಟಗಳ ಕಾರಣವನ್ನು ನಿರ್ನಾಮ
ಮಾಡುತ್ತದೆಂಬ ನಿರೀಕ್ಷೆಯನ್ನು ಪ್ರಮುಖವಾಗಿ ತಿಳಿಸುತ್ತದೆ. 'ದೇವರೇ ನಮ್ಮನ್ನು
ತಿರುಗಿ ಉನ್ನತ ಸ್ಥಿತಿಗೆ ಸೇರಿಸು; ಪ್ರಸನ್ನ ಮುಖದಿಂದ ನೋಡು; ಆಗ
ಉದ್ಧಾರವಾಗುವೆವು' ಎಂದು (80:3) ಇಸ್ರಾಯೇಲ್ಯರು ದೇವರ ಮೇಲೆ ನಿರೀಕ್ಷೆ
ಇಡಬೇಕೆಂದು ಕೀರ್ತನೆಗಾರನು ಬಯಸುತ್ತಾನೆ (80:7,19ನೇ ವಚನಗಳನ್ನು ಓದಿರಿ).
ಹಿಂದಿರುಗಿ ಎಂಬ ಪದವು ಸತ್ಯವೇದದಲ್ಲಿ ಅನೇಕ ಸಾರಿ ಕಂಡುಬರುತ್ತದೆ. ದೇವರಿಂದ
ದೂರವಾದ ಆತನ ಮಕ್ಕಳು ಪಶ್ಚಾತ್ತಾಪಪಟ್ಟು ಪಾಪವನ್ನು ಬಿಟ್ಟು ದೇವರ ಬಳಿಗೆ
ಬರಬೇಕೆಂದು ಕೀರ್ತನೆಗಾರನು ತಿಳಿಸುತ್ತಿದ್ದಾನೆ. ಅಲ್ಲದೆ ದೇವರೂ ಸಹ ಜನರನ್ನು
ತನ್ನ ಬಳಿಗೆ ತಿರುಗಿ ಬರಬೇಕೆಂದು ಆಹ್ವಾನಿಸುತ್ತಾನೆ. ಅವರು ನನ್ನನ್ನು
ಯೆಹೋವನೆಂದು ಗ್ರಹಿಸತಕ್ಕ ಹೃದಯವನ್ನು ಅವರಿಗೆ ಅನುಗ್ರಹಿಸುವೆನು; ಅವರು
ನನ್ನ ಜನರಾಗಿರುವರು; ನಾನು ಅವರ ದೇವರಾಗಿರುವೆನು. ಅವರು ನನ್ನ ಕಡೆಗೆ
ಮನಃಪೂರ್ವಕವಾಗಿ ಬರುವರು" ಎಂದು ಯೆಹೋವನು ಹೇಳುತ್ತಾನೆ (ಯೆರೆಮೀಯ
24:7).