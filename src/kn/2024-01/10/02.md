---
title:  ಕರ್ತನಾದ ದೇವರ ನಿರಂತರವಾದ ನಂಬಿಗಸ್ತಿಕೆ
date:   03/03/2024
---

`ಕೀರ್ತನೆ 78ನೇ ಅಧ್ಯಾಯದಲ್ಲಿ ಅತ್ಯಂತ ಪ್ರಾಮುಖ್ಯವಾದ ಯಾವ ಮೂರು
ಐತಿಹಾಸಿಕ ಘಟನೆಗಳು ತಿಳಿಸಲ್ಪಟ್ಟಿವೆ? ಈ ಪ್ರತಿಯೊಂದು ಕಾಲಘಟ್ಟದಲ್ಲಿ ಅಸಾಫನು
ಮತ್ತೆ ಹೇಗೆ ನೆನಪಿಗೆ ತರುತ್ತಾನೆ?`

ಇಸ್ರಾಯೇಲ್ಯರ ಗತಿ ಇತಿಹಾಸವು ದೇವರ ಪ್ರಾಮಾಣಿಕತೆ ಮತ್ತು ಇಸ್ರಾಯೇಲ್ಯರ
ಅಪನಂಬಿಕೆ, ಅವಿಧೇಯತೆಯನ್ನು ಪ್ರಮುಖವಾಗಿ ಪುನರ್‌ ವಿಮರ್ಶಿಸುತ್ತದೆ.
ಅಲ್ಲದೆ ಮುಂದೆ ಬರಲಿರುವ ಸಂತತಿಯವರು ತಮ್ಮ ಪೂರ್ವಿಕರ ತಪ್ಪುಗಳನ್ನು
ಪುನರಾವರ್ತಿಸದೆ, ದೇವರಲ್ಲಿ ಭರವಸೆಯಿಟ್ಟು ಆತನ ವಾಗ್ದಾನಗಳಿಗೆ
ನಂಬಿಗಸ್ತರಾಗಿರಬೇಕೆಂದು ಬೋಧಿಸುತ್ತದೆ. ಕೀರ್ತನೆಗಾರನು ಇತಿಹಾಸವನ್ನು
ಸಾಮ್ಯವಾಗಿ ಅಂದರೆ ಹೋಲಿಕೆಯಾಗಿ ಉಪಯೋಗಿಸುತ್ತಾನೆ (ಕೀರ್ತನೆ 78;2).
ಆದುದರಿಂದ ನಾವು ಇದರಲ್ಲಿರುವ ಸಂದೇಶದ ಬಗ್ಗೆ ಆಳವಾಗಿ ಚಿಂತಿಸಿ, ಅವುಗಳ
ಅರ್ಥವನ್ನು ಅಥವಾ ಅಭಿಪ್ರಾಯವನ್ನು ಆಸಕ್ತಿಯಿಂದ ಹುಡುಕಬೇಕು. ಕೀರ್ತನೆ
78:2ನೇ ವಚನವು ಯೇಸುಕ್ರಿಸ್ತನು ಸಾಮ್ಯಗಳನ್ನು ಉಪಯೋಗಿಸಿ ಬೋಧಿಸಿದ
ವಿಧಾನಗಳ ಪ್ರವಾದನಾತ್ಮಕ ವಿವರಣೆಯಾಗಿದೆ (ಮತ್ತಾಯ 13:34,35).

78ನೇ ಕೀರ್ತನೆಯು ಇಸ್ರಾಯೇಲ್ಯರು ಐಗುಪ್ತದಿಂದ ಹೊರಟದ್ದು (78:9-
54), ಕಾನಾನ್ ದೇಶದಲ್ಲಿ ವಾಸವಾದದ್ದು (78:55-64) ಹಾಗೂ ದಾವೀದನ
ಕಾಲದ ಬಗ್ಗೆ ವಿವರಿಸುತ್ತದೆ (78:65-72). ಇದು ದೇವರ ಮಹಾ ಮಹಿಮೆಯಿಂದ
ಕೂಡಿದ ಅದ್ಭುತಕಾರ್ಯಗಳು ಮತ್ತು ಇಸ್ರಾಯೇಲ್ಯರು ದೇವರೊಂದಿಗೆ ಮಾಡಿಕೊಂಡ
ಒಡಂಬಡಿಕೆಯನ್ನು ಮೀರಿದ ಕಾರಣದಿಂದಾದ ಪರಿಣಾಮಗಳನ್ನು ತಿಳಿಸುತ್ತವೆ.
ಅವರು ದೇವರಿಗೆ ತೋರಿಸಿದ ಅವಿಧೇಯತೆ, ವಿಶ್ವಾಸದ್ರೋಹ ಅದರಲ್ಲಿಯೂ
ವಿಗ್ರಹಾರಾಧನೆಯ ಘಟನೆಗಳನ್ನು ತಿರುಗಿ ನೆನಪಿಗೆ ತರುತ್ತದೆ (78:58).

ಇಸ್ರಾಯೇಲ್ಯರು ದೇವರು ಅವರಿಗಾಗಿ ಮಾಡಿದ ಅದ್ಭುತಕಾರ್ಯಗಳು, ಅವರ
ಅವಿಧೇಯತೆ, ದೇವರನ್ನು ಪರೀಕ್ಷಿಸಿದ್ದು (78:18, 41, 56) ಇವುಗಳು ಅವರ
ಅಪನಂಬಿಕೆಗೆ ಮೂಲಕಾರಣವೆಂದು ಕೀರ್ತನೆಗಾರನು ಒತ್ತಿ ಹೇಳುತ್ತಾನೆ. ಅಲ್ಲದೆ
ಇಸ್ರಾಯೇಲ್ಯರು ದೇವರಿಗೆ ವಿರುದ್ಧವಾಗಿ ದಂಗೆ ಎದ್ದರೂ, ಆತನ ಆಜ್ಞೆಗಳನ್ನು
ಮತ್ತು ಒಡಂಬಡಿಕೆಯನ್ನು ಮೀರಿ ನಡೆದದ್ದೂ ಸಹ ಅವರ ಅಪ್ರಮಾಣಿಕತೆಗೆ
ಮುಖ್ಯಕಾರಣಗಳಾಗಿವೆ (78:10, 37, 56), ಇಸ್ರಾಯೇಲ್ಯರು ಮಾಡಿದ ಈ
ವಿಶ್ವಾಸ ದ್ರೋಹವನ್ನು ಕೀರ್ತನೆಗಾರನು ಒತ್ತಿಹೇಳುವುದರ ಮೂಲಕ, ಅವರು
ದೇವರಿಗೆ ಅವಿಧೇಯರಾಗಿ ಅಪನಂಬಿಕೆ ವ್ಯಕ್ತಪಡಿಸಿದ್ದೇ, ಆತನು ಅವರನ್ನು ತಳ್ಳಿ
ಬಿಡುವುದಕ್ಕೆ ಕಾರಣವೆಂದು ಪರೋಕ್ಷವಾಗಿ ತಿಳಿಸುತ್ತಾನೆ (78:7,8).

`78ನೇ ಕೀರ್ತನೆಯನ್ನು ಓದುವಾಗ, ದೇವರ ಅಪರಿಮಿತವಾದ ತಾಳ್ಮೆ ಹಾಗೂ
ಕೃಪೆಗೆ ವ್ಯತಿರಿಕ್ತವಾಗಿ ಇಸ್ರಾಯೇಲ್ಯರ ಎಡೆಬಿಡದ ಹಠಮಾರಿತನ ಮತ್ತು ಆತ್ಮೀಕ
ಕುರುಡುತನವು ನಮ್ಮನ್ನು ದಿಗ್ದಮೆಗೊಳಿಸುತ್ತದೆ. ಆದರೂ ಅವರ ಮುಂದಿನ ಸಂತತಿಗಳು
ಇದರಿಂದ ಯಾಕೆ ಪಾಠ ಕಲಿಯಲಿಲ್ಲ?`

ಹಿಂದಿನ ತಲೆಮಾರುಗಳನ್ನು ಮಿತಿಮೀರಿ ತೀರ್ಪುಮಾಡುವುದಕ್ಕೆ ಮೊದಲು
ನಮ್ಮ ಬಗ್ಗೆ ನಾವು ಆಲೋಚಿಸಬೇಕು. ನಾವೂ ಸಹ ನಮಗೆ ದೇವರು ಹಿಂದೆ
ಮಾಡಿದ ಅದ್ಭುತಕಾರ್ಯಗಳನ್ನು ಮರೆತಿಲ್ಲವೇ? ಮತ್ತು ಒಡಂಬಡಿಕೆಯ
ಕರ್ತವ್ಯಗಳನ್ನು ಅಲಕ್ಷಿಸಿಲ್ಲವೇ? ನಮ್ಮ ಸ್ವಂತ ಕ್ರಿಯೆಗಳ ಮೇಲೆ ಆತುಕೊಳ್ಳಬಾರದೆಂದು
ಕೀರ್ತನೆಗಾರನಾದ ಆಸಾಫನು ನಮ್ಮನ್ನು ಎಚ್ಚರಿಸುತ್ತಾನೆ. ಬದಲಾಗಿ ದೇವರ
ಪ್ರಾಮಾಣಿಕತೆಯಲ್ಲಿ ನೆಲೆಗೊಂದಿಲ್ಲದಿದ್ದಲ್ಲಿ ಹಾಗೂ ಆತನ ಕೃಪೆಯನ್ನು
ಅಂಗೀಕರಿಸಿಕೊಳ್ಳದಿದ್ದಲ್ಲಿ ಮಾನವರ ಪ್ರಯತ್ನವೂ ವ್ಯರ್ಥವೆಂದು 78ನೇ ಕೀರ್ತನೆಯು
ತಿಳಿಸುತ್ತದೆ. ದೇವಜನರಾದ ಇಸ್ರಾಯೇಲ್ಯರು ಯುದ್ಧಗಳಲ್ಲಿ ಸೋತು ಹೋದರು
(ಕೀರ್ತನೆ 78:9; 62-64), ದೇವರಲ್ಲಿ ನಂಬಿಕೆಯಿಲ್ಲದಿದ್ದಲ್ಲಿ, ಮಾನವರ ಪ್ರಯತ್ನವು
ವಿಫಲವಾಗುತ್ತದೆಂದು 78ನೇ ಕೀರ್ತನೆಯು ತಿಳಿಸುತ್ತದೆ.

`ನಿಮ್ಮ ಹಿಂದಿನ ತಪ್ಪುಗಳಿಂದ ನೀವು ಕಲಿತ ಪಾಠಗಳೇನು?`