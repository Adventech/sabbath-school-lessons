---
title:  ಇತಿಹಾಸದ ನೆನಪು ಮಾಡಿಕೊಳ್ಳುವುದು ಮತ್ತು ಪಶ್ಚಾತ್ತಾಪ
date:   05/03/2024
---

`106ನೇ ಕೀರ್ತನೆ ಓದಿರಿ. ಇದರಲ್ಲಿ ಐತಿಹಾಸಿಕವಾದ ಯಾವ ಘಟನೆಗಳು
ಹಾಗೂ ಅವುಗಳಿಂದ ಕಲಿಯಬಹುದಾದ ಎಚ್ಚರಿಕೆಗಳು ಪ್ರಮುಖವಾಗಿ ತಿಳಿಸಲ್ಪಟ್ಟಿವೆ?`

106ನೇ ಕೀರ್ತನೆಯೂ ಸಹ ಐಗುಪ್ತದೇಶದಿಂದ ಇಸ್ರಾಯೇಲ್ಯರು ಕಾನಾನ್
ದೇಶಕ್ಕೆ ಹೊರಟದ್ದು, ಅರಣ್ಯದಲ್ಲಿ ಅವರ ಪ್ರಯಾಣ ಹಾಗೂ ಕಾನಾನ್ ದೇಶದಲ್ಲಿ
ಅವರ ಜೀವನ ಮೊದಲಾದ ಅವರ ಇತಿಹಾಸದ ಪ್ರಮುಖ ಘಟನೆಗಳನ್ನು ತಿಳಿಸುತ್ತದೆ.
ಇಸ್ರಾಯೇಲ್ಯರ ತಂದೆಯರು ಮಾಡಿದ ನೀಚವಾದ ಪಾಪಗಳು ಹಾಗೂ ಅವುಗಳನ್ನು
ಅನುಸರಿಸಿದ ಅವರ ಸಂತತಿಯವರು ಪರದೇಶಕ್ಕೆ ಸೆರೆಯಾಗಿ ಒಯ್ಯಲ್ಪಟ್ಟದ್ದನ್ನು
ಒತ್ತಿ ಹೇಳುತ್ತದೆ. ಆದುದರಿಂದ ಈ ಕೀರ್ತನೆಯು ಯೆಹೂದ್ಯರು ಬಾಬೆಲಿನಲ್ಲಿ
ನಿರಾಶ್ರಿತರಾಗಿದ್ದಾಗ ಅಥವಾ ಅವರು ಸೆರೆಯಿಂದ ಬಂದ ನಂತರ ಬರೆಯಲ್ಪಟ್ಟಿದೆ
ಎಂದು ಹೆಚ್ಚುಕಡಿಮೆ ನಿಶ್ಚಿತವಾಗಿ ಹೇಳಬಹುದು. ಪವಿತ್ರಾತ್ಮನಿಂದ ಪ್ರೇರಿತನಾದ
ಕೀರ್ತನೆಗಾರನು ಐತಿಹಾಸಿಕವಾದ ಈ ಘಟನೆಗಳನ್ನು ಹಾಗೂ ಇದರಿಂದ ಜನರು
ಕಲಿಯಬೇಕಾಗಿದ್ದ ಪಾಠಗಳನ್ನು ನೆನಪಿಗೆ ತರುತ್ತಾನೆ.

106ನೇ ಕೀರ್ತನೆಯೂ ಸಹ ದೇವರು ಕೃಪೆಯಿಂದ ಮಾಡಿಕೊಂಡ ಒಡಂಬಡಿಕೆಗೆ
ನಂಬಿಗಸ್ತನಾಗಿದ್ದು, ಅದರಿಂದ ಆತನು ತನ್ನ ಕೃಪಾತಿಶಯದಿಂದ ಅವರನ್ನು
ರಕ್ಷಿಸಿದ್ದನ್ನು, ತಿರುಗಿ ದಯೆತೋರಿಸಿ ಅನ್ಯಜನಗಳಲ್ಲಿ ಚದರಿ ಹೋಗಿದ್ದ ಅವರನ್ನು
ತಿರುಗಿ ಕೂಡಿಸುವನೆಂಬ ನಿರೀಕ್ಷೆಯನ್ನು ಈ ಕೀರ್ತನೆ ವ್ಯಕ್ತಪಡಿಸುತ್ತದೆ (106:47).
ಶುಭಹಾರೈಕೆಅ ಆಲೋಚನೆಯಲ್ಲ, ಬದಲಾಗಿ ದೇವರು ಹಿಂದೆ ತನ್ನ ಜನರನ್ನು
ಬಿಡಿಸಿದ ಭರವಸೆಯ ಆಧಾರದಿಂದ ನಂಬಿಕೆಯಲ್ಲಿ ಮಾಡಿದ ಪ್ರಾರ್ಥನೆಯಾಗಿದೆ
(106:1-3) ಹಾಗೂ ತನ್ನ ಜನರೊಂದಿಗೆ ದೇವರು ಮಾಡಿಕೊಂಡ ವಾಗ್ದಾನಕ್ಕೆ
ಆತನು ಎಂದೆಂದಿಗೂ ಪ್ರಾಮಾಣಿಕನೂ, ನಂಬಿಗಸ್ತನೂ ಆಗಿರುತ್ತಾನೆಂದು ತಿಳಿಸುತ್ತದೆ.

106ನೇ ಕೀರ್ತನೆಯಲ್ಲಿ ಇಸ್ರಾಯೇಲ್ಯರು ಇತಿಹಾಸದಲ್ಲಿ ಮಾಡಿದ ಪಾಪಗಳು
ಹಾಗೂ ಅವರ ವೈಫಲ್ಯವನ್ನು ನೆನಪಿಸುತ್ತದೆ. ಇದು ತಮ್ಮ ಪಾಪಗಳಿಗೆ ಅವರು
ಪಶ್ಚಾತ್ತಾಪಪಟ್ಟು, ತಮ್ಮ ಪೂರ್ವಿಕರಿಗಿಂತ ತಾವು ಒಳ್ಳೆಯವರಲ್ಲವೆಂಬುದನ್ನು
ಒಪ್ಪಿಕೊಂಡದ್ದನ್ನು ತಿಳಿಸುತ್ತದೆ. ಹಿಂದಿನ ಸಂತತಿಯವರಾದ ಪೂರ್ವಿಕರ
ದೋಷಾಪರಾಧಗಳ ಪರಿಣಾಮದಿಂದ, ಈಗಿರುವ ಸಂತತಿಯವರೂ ಸಹ ಅವರಿಗಿಂತ
ದುಷ್ಟರಾಗಿದ್ದೇವೆಂದು ಒಪ್ಪಿಕೊಳ್ಳುತ್ತಾರೆ. ಇಸ್ರಾಯೇಲ್ಯರು ಹಿಂದಿನ ಕಾಲದಲ್ಲಿ
ಉದ್ದೇಶಪೂರ್ವಕವಾಗಿ ದುಷ್ಟತನದಲ್ಲಿ ನಡೆದರೂ, ಅವರನ್ನು ರಕ್ಷಿಸುವಲ್ಲಿ ದೇವರು
ತೋರಿಸಿದ ಮಹಾಕೃಪೆ ಮತ್ತು ತಾಳ್ಮೆಯನ್ನೂ ಸಹ ಅವರ ಸಂತತಿಯವರು
ನೆನಪಿಸಿಕೊಳ್ಳುತ್ತಾರೆ. ಇದು ಅವರ ವಿಷಯದಲ್ಲಿ ಸತ್ಯವಾಗಿದ್ದಲ್ಲಿ, ಇಂದು ನಮಗೆ
ಇದು ಎಷ್ಟೊಂದು ನಿಜವಾಗಿದೆ ಎಂಬುದನ್ನು ನೆನಪಿಸಿಕೊಳ್ಳಿರಿ. ಕ್ರಿಸ್ತನು ಶಿಲುಬೆಯ
ಮೇಲೆ ತೋರಿಸಿದ ವಿಮೋಚನೆಯ ಕೃಪೆಯ ಮೂಲಕ ದೇವರ ಗುಣಾತಿಶಯವು
ನಮಗೆ ಪ್ರಕಟವಾಗಿದೆ.

ಜನರ ಪಾಪಕ್ಕಿಂತಲೂ ದೇವರ ನಿರಂತರವಾದ ಪ್ರೀತಿಯು ಯಾವಾಗಲೂ
ಹೆಚ್ಚಾಗಿದೆ ಎಂಬುದು 106ನೇ ಕೀರ್ತನೆಯಲ್ಲಿ ತಿಳಿಸಿದ ಶುಭವಾರ್ತೆಯಾಗಿದೆ
(106:8-10, 3, 43-46). ಮೋಶೆ ಮತ್ತು ಫಿನೇಹಾಸರು ಇಸ್ರಾಯೇಲ್ಯರ ಮೇಲೆ
ದೇವರಿಗಿದ್ದ ಕೋಪವನ್ನು ಶಮನ ಮಾಡುವುದರಲ್ಲಿ ಮುಖ್ಯಪಾತ್ರವಹಿಸಿದ್ದು, ತನ್ನ
ಮಕ್ಕಳ ಪರವಾಗಿ ಕ್ರಿಸ್ತನು ವಹಿಸುವ ಮಧ್ಯಸ್ಥಿಕೆಯ ಪ್ರಾಮುಖ್ಯತೆಯನ್ನು ಸೂಚಿಸುತ್ತದೆ
(106:28-30).

`ಕೀರ್ತನೆ 106:13ನೇ ವಚನವು 'ಇಸ್ರಾಯೇಲ್ಯರು ಬೇಗನೆ ಆತನ ಕೆಲಸಗಳನ್ನು
ಮರೆತು ಆತನ ಸಂಕಲ್ಪಕ್ಕಾಗಿ ಕಾದುಕೊಳ್ಳಲಿಲ್ಲ...” ಎಂದು ತಿಳಿಸುತ್ತದೆ. ಅದರಂತೆ
ನಾವೂ ಸಹ ನಮ್ಮ ಜೀವನದಲ್ಲಿ ದೇವರ ಅದ್ಭುತಕಾರ್ಯಗಳನ್ನು ಎಷ್ಟು ಸುಲಭವಾಗಿ
ಮರೆಯುತ್ತೇವಲ್ಲವೇ?`