---
title:  ಇತಿಹಾಸದಿಂದ ಕಲಿಯುವ ಪಾಠಗಳು
date:   02/03/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆ 78, 80, 105,
106 ಹಾಗೂ 135ನೇ ಅಧ್ಯಾಯಗಳು ಗಲಾತ್ಯ 3:29 ಹಾಗೂ ಅರಣ್ಯಕಾಂಡ
6:22-27ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ನಾವು ನಮ್ಮ ಹಿರಿಯರ ಬಾಯಿಂದಲೇ ತಿಳಿದ ಸಂಗತಿಗಳನ್ನು
ಅವರ ಸಂತಾನದವರಿಗೆ ಮರೆಮಾಡದೆ, ಯೆಹೋವನ ಘನತೆಯನ್ನೂ, ಆತನ
ಪರಾಕ್ರಮವನ್ನೂ, ಅದ್ಭುತ ಕೃತ್ಯಗಳನ್ನು ಮುಂದಣ ಸಂತತಿಯವರಿಗೆ ವಿವರಿಸುವೆವು"
(ಕೀರ್ತನೆ 78:3,4).

ಕೀರ್ತನೆಗಳ ಅನೇಕ ಅಧ್ಯಾಯಗಳಲ್ಲಿ ಕರ್ತನ ರಕ್ಷಣೆಯ ಪರಾಕ್ರಮದ
ಕಾರ್ಯಗಳನ್ನು ಸ್ತುತಿಸ್ತೋತ್ರಗಳ ಮೂಲಕ ವರ್ಣಿಸಲಾಗಿದೆ. ಇವುಗಳನ್ನು
ಕೀರ್ತನೆಗಳ ರಕ್ಷಣಾ ಚರಿತ್ರೆ ಅಥವಾ "ಐತಿಹಾಸಿಕ ಕೀರ್ತನೆಗಳು” ಎಂದು
ಕರೆಯಲಾಗುತ್ತದೆ. ಕೆಲವು ಕೀರ್ತನೆಗಳು ದೇವಜನರು ಇತಿಹಾಸದಿಂದ ಅದರಲ್ಲಿಯೂ
ವಿಶೇಷವಾಗಿ ತಮ್ಮ ಪೂರ್ವಿಕರು ಮಾಡಿದ ತಪ್ಪುಗಳಿಂದ ಪಾಠ ಕಲಿಯಬೇಕೆಂದು
ಮನವಿಮಾಡುತ್ತದೆ. ಚಾರಿತ್ರಿಕವಾದ ಕೆಲವು ಕೀರ್ತನೆಗಳು ದೇವರು ತನ್ನ ಜನರ
ಪರವಾಗಿ ಹಿಂದೆ ಮಾಡಿದ ಅದ್ಭುತಕಾರ್ಯಗಳನ್ನು ವಿಶೇಷವಾಗಿ ತಿಳಿಸುತ್ತವೆ.
ಪ್ರಮುಖವಾದ ಈ ಸ್ತುತಿಗೀತೆಗಳು ಪ್ರಾಮಾಣಿಕನೂ, ವಾಗ್ದಾನಗಳನ್ನು ತಪ್ಪದೆ
ನೆರವೇರಿಸುವವನಾದ ಕರ್ತನಲ್ಲಿ ದೃಢವಾದ ಭರವಸೆಯಿಡಬೇಕೆಂದು ನಮ್ಮನ್ನು
ಬಲಪಡಿಸುತ್ತವೆ. ಆತನು ಎಂತಹ ಕಠಿಣ ಪರಿಸ್ಥಿತಿಯಲ್ಲಿಯೂ ನಮ್ಮನ್ನು
ಬಿಡುಗಡೆಗೊಳಿಸುತ್ತಾನೆ.

ಚಾರಿತ್ರಿಕವಾದ ಕೀರ್ತನೆಗಳು ದೇವರ ಮಕ್ಕಳ ಚರಿತ್ರೆಯ ಒಂದು ಭಾಗವಾಗಿದ್ದು,
ನಮ್ಮ ಜೀವನವೂ ಸಹ ಇದರ ಒಂದು ಭಾಗವಾಗಿದೆ ಎಂದು ತಿಳಿದುಕೊಳ್ಳಲು
ನಮಗೆ ಸಹಾಯಮಾಡುತ್ತವೆ. ಕ್ರಿಸ್ತನ ಮೂಲಕ ನಾವು ಹಿಂದಿನ ಜನರ ಕುಟುಂಬಕ್ಕೆ
ಸೇರಿದವರಾಗಿದ್ದೇವೆ (ರೋಮಾಯ 8:15; 9:24-26; ಗಲಾತ್ಯ 4:6,7). ಪುರಾತನ
ಕಾಲದ ಇಸ್ರಾಯೇಲ್ಯರ ಐತಿಹಾಸಿಕ ಪರಂಪರೆಯು ವಾಸ್ತವವಾಗಿ ನಮ್ಮ ಆತ್ಮೀಕ
ಮನೆತನ ಅಥವಾ ನಮ್ಮ ಪೂರ್ವಜರ ಇತಿಹಾಸ ದಾಖಲೆಯಾಗಿದೆ. ಈ ಕಾರಣದಿಂದ
ನಾವು ಅವರ ಗತ ಇತಿಹಾಸದಿಂದ ಪಾಠ ಕಲಿಯಬಹುದು. ಅವರ ಚರಿತ್ರೆಯು
ನಮ್ಮದೂ ಸಹ ಆಗಿದೆ.

ದೇವಜನರ ಪ್ರತಿಯೊಂದು ಸಂತತಿಯು ಮಹಾಹೋರಾಟದಲ್ಲಿ ದೇವರ
ಅತಿಶಯವಾದ ಉದ್ದೇಶಗಳನ್ನು ಐತಿಹಾಸಿಕವಾಗಿ ಪ್ರಕಟಗೊಳಿಸುವುದರಲ್ಲಿ
ಸಣ್ಣದಾದರೂ ಮಹತ್ವದ ಪಾತ್ರವಹಿಸುತ್ತದೆ. ಇದನ್ನು ಮನವರಿಕೆ ಮಾಡಿಕೊಳ್ಳುವುದು
ನಮ್ಮ ಅಂತಿಮ ಗುರಿಯಾಗಿದೆ.