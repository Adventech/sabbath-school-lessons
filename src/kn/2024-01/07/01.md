---
title:  ದೇವರ ಕೃಪೆಯು ಆಕಾಶವನ್ನು ಮುಟ್ಟುತ್ತದೆ
date:   10/02/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆಗಳು 51:113,
123 ಹಾಗೂ ಕೀರ್ತನೆ 130 ಮತ್ತು 136ನೇ ಅಧ್ಯಾಯಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಕರ್ತನೇ, ಜನಾಂಗಗಳಲ್ಲಿ ನಿನ್ನನ್ನು ಸ್ತುತಿಸುವೆನು;
ಸರ್ವದೇಶದವರೊಳಗೆ ನಿನ್ನನ್ನು ಕೊಂಡಾಡುವೆನು. ಯಾಕೆಂದರೆ ನಿನ್ನ ಕೃಪೆಯು
ಆಕಾಶವನ್ನೂ ನಿನ್ನ ಸತ್ಯತೆಯೂ ಮುಗಿಲನ್ನು ನಿಲುಕುವಷ್ಟು ದೊಡ್ಡದಾಗಿವೆ' (ಕೀರ್ತನೆ
57:9,10).

ಕೀರ್ತನೆಗಾರರು ತಾವು ಆತ್ಮದಲ್ಲಿ ಬಡವರಾಗಿದ್ದೇವೆ, ದೇವರಿಗೆ ಕೊಡುವುದಕ್ಕೆ
ನಮ್ಮಲ್ಲಿ ಯಾವ ಒಳ್ಳೇತನವೂ ಇಲ್ಲವೆಂದು ತಿಳಿದಿದ್ದರು. ಅಂದರೆ ದೇವರ ಪವಿತ್ರ
ಸಿಂಹಾಸನದ ಮುಂದೆ ನಿಲ್ಲಲು (ಕೀರ್ತನೆ 40:17), ಯಾವುದೇ ಯೋಗ್ಯತೆ
ಅವರಲ್ಲಿ ಇರಲಿಲ್ಲ. ನಮ್ಮೆಲ್ಲರಿಗೂ ಬೇಕಾದಂತೆ, ಕೀರ್ತನೆಗಳನ್ನು ಬರೆದ ಲೇಖಕರಿಗೂ
ಸಹ ದೇವರ ಕೃಪೆಯ ಅಗತ್ಯವಿತ್ತು. ಸಂಕ್ಷಿಪ್ತವಾಗಿ ಹೇಳುವುದಾದಲ್ಲಿ, ಅವರಿಗೂ
ಸುವಾರ್ತೆಯು ಬೇಕಾಗಿತ್ತು.

ಮಾನವರಾದ ನಾವು ದೇವರ ಕರುಣೆ, ಕೃಪೆಯ ಮೇಲೆ ಸಂಪೂರ್ಣವಾಗಿ
ಆತುಕೊಂಡಿದ್ದೇವೆಂದು ಕೀರ್ತನೆಗಳು ಒತ್ತಿ ಹೇಳುತ್ತವೆ. ಅದೃಷ್ಟವಶಾತ್ ದೇವರ
ಸೃಷ್ಟಿ ಮತ್ತು ದೇವಜನರಾದ ಇಸ್ರಾಯೇಲ್ಯರ ಚರಿತ್ರೆಯಲ್ಲಿ ನೋಡುವಾಗ, ಆತನ
ಕೃಪೆಯು ಯುಗಯುಗಾಂತರಗಳವರೆಗೂ ಇರುತ್ತದೆ. ನಿತ್ಯನಿತ್ಯಕ್ಕೂ ಜೀವಿಸುವಂತ
ಈ ದೇವರ ಮುಂದೆ ನಮ್ಮ ಜೀವನವು ಹುಲ್ಲಿನಂತಿದೆ. ಆದರೆ ದೇವರು ನಮ್ಮ
ಮೇಲೆ ಕರುಣೆಯಿಟ್ಟು ನಮಗೆ ತಿರುಗಿ ಬಲಕೊಟ್ಟು ಚೈತನ್ಯಗೊಳಿಸುತ್ತಾನೆ (ಕೀರ್ತನೆ
103:3,5,15) ಹಾಗೂ ಆತನಲ್ಲಿ ಮಾತ್ರ ನಮಗೆ ನಿತ್ಯಜೀವದ ವಾಗ್ದಾನವುಂಟು.

ದೇವರು ತನ್ನ ಒಡಂಬಡಿಕೆಗೆ ಪ್ರಾಮಾಣಿಕನೂ, ನಂಬಿಗಸ್ತನೂ ಆಗಿದ್ದಾನೆಂಬ
ವಾಸ್ತವಾಂಶವು ದೇವರ ಮಕ್ಕಳಿಗೆ ಆದರಣೆ ಕೊಡುತ್ತದೆ. ಕೆಲವು ವೇಳೆ ಕಷ್ಟಸಂಕಟಗಳು
ಅಪಾರವಾಗಿದ್ದರೂ, ದೇವಜನರು ಆತನಿಗೆ ಮೊರೆಯಿಡುತ್ತಾರೆ. ಅಲ್ಲದೆ
ಪರಲೋಕದಲ್ಲಿರುವ ಅನುಕಂಪವುಳ್ಳ ದೇವರ (ಕೀರ್ತನೆ 103:13; 68:5; 89:26)
ಕಡೆಗೆ ನಮ್ಮ ದೃಷ್ಟಿ ಹರಿಸಿದಾಗ, ನಮ್ಮ ಹೃದಯವು ನಿರೀಕ್ಷೆಯಿಂದ ತುಂಬುತ್ತದೆ.
ದೇವರ ಕೃಪೆ ಹಾಗೂ ಪ್ರೀತಿಯಿಂದ ಉಂಟಾದ ಹೊಸದಾದ ಅನುಭವವು
ದೇವರನ್ನು ಮಾತ್ರ ಆರಾಧಿಸಬೇಕೆಂಬ ಅವರ ನಿರ್ಧಾರವನ್ನು ಬಲಗೊಳಿಸುತ್ತದೆ.