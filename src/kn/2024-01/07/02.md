---
title:  ದೇವರ ಕೃಪೆಯು ಶಾಶ್ವತವಾದದ್ದು
date:   11/02/2024
---

`ಕೀರ್ತನೆ 136ನೇ ಅಧ್ಯಾಯದಲ್ಲಿ ಯಾವ ವಿಷಯವು ಪ್ರಮುಖವಾಗಿ
ಕಂಡುಬರುತ್ತದೆ?`

ಕೀರ್ತನೆ 136ನೇ ಅಧ್ಯಾಯವು ಸೃಷ್ಟಿಕಾರ್ಯದಲ್ಲಿ (136:4-9) ಮತ್ತು
ಇಸ್ರಾಯೇಲ್ಯರ ಚರಿತ್ರೆಯಲ್ಲಿ ಕಂಡುಬರುವ ದೇವರ ಕರುಣೆ, ಕೃಪೆಗಾಗಿ ಸ್ತೋತ್ರ
ಸಲ್ಲಿಸಬೇಕೆಂದು ದೇವರ ಮಕ್ಕಳಿಗೆ ಕರೆ ನೀಡುತ್ತದೆ. ದೇವರು ತನ್ನ ಸೃಷ್ಟಿಯಲ್ಲಿ
ಮತ್ತು ಇಸ್ರಾಯೇಲ್ಯರೊಂದಿಗೆ ಮಾಡಿಕೊಂಡ ಒಡಂಬಡಿಕೆಯಲ್ಲಿಟ್ಟಿರುವ ಒಳ್ಳೆತನ
ಹಾಗೂ ನಿಷ್ಠೆಯನ್ನು ಕೃಪೆಯು ತಿಳಿಯಪಡಿಸುತ್ತದೆ. ದೇವರ ಅಗಾದ ಸಾಮರ್ಥ್ಯ
ಹಾಗೂ ಘನತೆ, ಭವ್ಯತೆಯು ಆತನ ನಿರಂತರವಾದ ಪ್ರೀತಿಯಲ್ಲಿ ನೆಲೆಗೊಂಡಿದೆ
ಎಂದು ಈ ಕೀರ್ತನೆ ತಿಳಿಸುತ್ತದೆ.

ನಮ್ಮ ದೇವರು ದೇವಾಧಿದೇವನೂ, ಕರ್ತರ ಕರ್ತನೂ ಆಗಿದ್ದಾನೆ (ಕೀರ್ತನೆ
136:1-3). ಅಂದರೆ ಇತರ ದೇವರುಗಳು ಇದ್ದಾರೆಂದು ಇದರರ್ಥವಲ್ಲ. ಬದಲಾಗಿ
ಆತನೊಬ್ಬನೇ ದೇವರೆಂದು ಇದು ಸೂಚಿಸುತ್ತದೆ. ಮಹತ್ಕಾರ್ಯಗಳನ್ನು ನಡೆಸುವುದಕ್ಕೆ
ಆತನೊಬ್ಬನೇ ಶಕ್ತನಾಗಿದ್ದಾನೆ ಮತ್ತು ಯಾರೂ ಸಹ ಅದನ್ನು ಅನುಕರಣೆ
ಮಾಡಲಾಗದು. ಇದು ಆತನ ಸಾರ್ವಭೌಮತ್ವವನ್ನು ನಿಸ್ಸಂಶಯವಾಗಿ ತೋರಿಸುತ್ತದೆ
(136:4), ದೇವರು ಭೂಮ್ಯಾಕಾಶಗಳನ್ನೂ ಹಾಗೂ ಸೂರ್ಯಚಂದ್ರ ನಕ್ಷತ್ರಗಳನ್ನು
ಉಂಟುಮಾಡಿದ್ದಾನೆ (ಧರ್ಮೋಪದೇಶಕಾಂಡ 4:19) ಅವುಗಳನ್ನು ಅನ್ಯರು
ಪೂಜಿಸುತ್ತಾರೆ. ಕೀರ್ತನೆಗಳು ಅನ್ಯದೇವತೆಗಳ ದೌರ್ಬಲ್ಯಗಳನ್ನೂ ಅವುಗಳನ್ನು
ಪೂಜಿಸುವುದು ವ್ಯರ್ಥವೆಂದು ಬಲವಾಗಿ ಪ್ರತಿಪಾದಿಸುತ್ತವೆ. ಅವು ದೇವರಲ್ಲ
ಸೃಷ್ಟಿಸಲ್ಪಟ್ಟವುಗಳೇ ಹೊರತು, ಸೃಷ್ಟಿಕರ್ತನಲ್ಲ. ಇದೇ ದೇವರಿಗೂ ಅವುಗಳಿಗೂ
ಇರುವ ಗಮನಾರ್ಹವಾದ ವ್ಯತ್ಯಾಸವಾಗಿದೆ. ಕೀರ್ತನೆ 136:12ನೇ ವಚನದಲ್ಲಿ
ದೇವರ ಭುಜಬಲ, ಶಿಕ್ಷಾಹಸ್ತ ಎಂಬ ರೂಪಕಗಳನ್ನು ಉಪಯೋಗಿಸಲಾಗಿದೆ.
ಇದು ದೇವರ ಅಗಾಧ ಸಾಮರ್ಥ್ಯ ಮತ್ತು ಆತನ ಅಪಾರ ಕರುಣೆಯನ್ನು
ಸೂಚಿಸುವ ರೂಪಾಲಂಕಾರವಾಗಿದೆ.

ಸೃಷ್ಟಿ ಮತ್ತು ಚರಿತ್ರೆಯಲ್ಲಿ ದೇವರ ಕರುಣೆಯು ಆತನ ಜನರಾದ ನಾವು
ಆತನಲ್ಲಿ ದೃಢ ಭರವಸವಿಟ್ಟು, ಆತನ ಒಡಂಬಡಿಕೆಗೆ ಸದಾಕಾಲವೂ
ನಂಬಿಗಸ್ತರಾಗಿರಬೇಕೆಂದು ನಮ್ಮನ್ನು ಉತ್ತೇಜಿಸುತ್ತದೆ. 136ನೇ ಕೀರ್ತನೆಯಲ್ಲಿ
“ಆತನ ಕೃಪೆಯು ಶಾಶ್ವತವಾದದ್ದು” ಎಂದು 26 ಸಾರಿ ತಿಳಿಸಲ್ಪಟ್ಟಿದೆ. ಇದು
ಆತನನ್ನು ಆರಾಧಿಸುವವರಿಗೆ ಕರ್ತನು ಎಂದಿಗೂ ಸಹ ಬದಲಾಗುವುದಿಲ್ಲವೆಂದು
ಹಾಗೂ ಹಿಂದೆ ಇಸ್ರಾಯೇಲ್ಯರಿಗೆ ತೋರಿಸಿದ ದಯೆಯನ್ನು ಹೊಸ ಜನಾಂಗಗಳಿಗೂ
ತೋರಿಸುವನೆಂಬ ಭರವಸೆಯನ್ನು ಪುನಃ ನೀಡುತ್ತದೆ. ದೇವರು ತನ್ನ ಜನರನ್ನು
ಯಾವಾಗಲೂ ನೆನಪು ಮಾಡಿಕೊಳ್ಳುತ್ತಾನೆ (136:23) ಮತ್ತು ತಾನು ಮಾಡಿದ
ಕೃಪೆಯ ಒಡಂಬಡಿಕೆಯನ್ನು ನೆರವೇರಿಸುವುದಕ್ಕೆ ನಂಬಿಗಸ್ತನಾಗಿದ್ದಾನೆ. ಕರ್ತನಾದ
ದೇವರ ಶಾಶ್ವತವಾದ ಕೃಪೆಯಲ್ಲಿ ವಿಶ್ವಾಸವಿಡುವುದು ಸತ್ಯವೇದದ ನಂಬಿಕೆಯ
ಪ್ರಾಮುಖ್ಯ ವಿಷಯವಾಗಿದೆ. ಇದು ಆನಂದದಿಂದ ದೇವರನ್ನು ಆರಾಧಿಸುವುದು,
ದೃಢಭರವಸವಿಡುವುದು ಹಾಗೂ ಮಾತಿನಲ್ಲಿ ಹಿಡಿತ ಹಾಗೂ ಪಶ್ಚಾತ್ತಾಪವನ್ನು
ಒಳಗೊಂಡಿದೆ.

ಕೀರ್ತನೆ 136:23-25ನೇ ವಚನಗಳು ದೇವರು ಜಗತ್ತನ್ನು ಸಾರ್ವತ್ರಿಕವಾಗಿ
ಕಾಪಾಡಿ ಪರಾಮರಿಸುತ್ತಾನೆಂದು ತಿಳಿಸುತ್ತದೆ. ದೇವರ ಕರುಣೆಯು ಇಸ್ರಾಯೇಲ್ಯರಿಗೆ
ಮಾತ್ರವಲ್ಲ, ಆತನ ಎಲ್ಲಾ ಸೃಷ್ಟಿಗಳ ಮೇಲೆಯೂ ತೋರಿಸಲ್ಪಡುತ್ತದೆ. ಕೀರ್ತನೆಯು
ದೇವರ ರಕ್ಷಿಸುವ ಕೃಪೆಯು ಸಮಸ್ತಲೋಕವನ್ನೇ ಒಳಗೊಂಡಿದೆ ಎಂದು ತಿಳಿಸುತ್ತಾ,
ಎಲ್ಲರೂ ಸಹ ಇಸ್ರಾಯೇಲ್ಯರೊಂದಿಗೆ ಆತನನ್ನು ಸ್ತುತಿಸಬೇಕೆಂದು ಪ್ರೇರಿಸುತ್ತದೆ
(ಲೂಕ 2:10; ಯೋಹಾನ 3:16 ಹಾಗೂ ಅ.ಕೃತ್ಯಗಳು 15:17ನೇ ವಚನಗಳನ್ನು
ಓದಿರಿ).

`ನಮ್ಮ ಪಾಪಗಳಿಗಾಗಿ ಕ್ರಿಸ್ತನು ಶಿಲುಬೆಯ ಮೇಲೆ ಮರಣ ಹೊಂದಿದ ದೃಶ್ಯವು
"ದೇವರ ಕೃಪೆಯು ಶಾಶ್ವತವಾದದ್ದು” ಎಂಬ ಮಹಾಸತ್ಯವನ್ನು ಅತಿ ಪ್ರಬಲವಾಗಿ
ಹೇಗೆ ಪ್ರಕಟಿಸುತ್ತದೆ"?`