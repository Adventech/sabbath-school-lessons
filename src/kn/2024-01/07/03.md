---
title:  ನನ್ನಲ್ಲಿ ಶುದ್ಧಹೃದಯವನ್ನು ನಿರ್ಮಿಸು
date:   12/02/2024
---

`ಕೀರ್ತನೆ 51:1-5ನೇ ವಚನಗಳಲ್ಲಿ ಕೀರ್ತನೆಗಾರನು ಯಾಕೆ ದೇವರ ಕರುಣೆಗಾಗಿ
ಬೇಡಿಕೊಳ್ಳುತ್ತಾನೆ.`

ಅರಸನಾದ ದಾವೀದನು ತನ್ನ ಜೀವನದಲ್ಲಿ ಎದುರಿಸಿದ ಆತ್ಮೀಕ ಕತ್ತಲೆಯ
ಕ್ಷಣದಲ್ಲಿ ಪಾಪಕ್ಷಮೆಗಾಗಿ ದೇವರ ಮುಂದೆ ಹೃದಯಾಂತರಾಳದಿಂದ ಭಿನ್ನಹ
ಮಾಡಿಕೊಳ್ಳುತ್ತಾನೆ (2 ಸಮುವೇಲನು 12ನೇ ಅಧ್ಯಾಯ), ಕ್ಷಮೆಯು ದೇವರ
ಕೃಪೆಯ ಅಸಾಮಾನ್ಯವಾದ ವರವಾಗಿದ್ದು ಕರುಣಾನಿಧಿಯಾಗಿರುವ ದೇವರ
ಕೃಪಾದಾನವಾಗಿದೆ (ಕೀರ್ತನೆ 51:1), ದಾವೀದನು ದೇವರಲ್ಲಿ ತನ್ನ ಅಪರಾಧ
ಪಾಪಗಳಿಗೆ ತಕ್ಕಂತಲ್ಲಾ, ಬದಲಾಗಿ, ಆತನ ಅನುಕಂಪ, ಕಾರುಣ್ಯ ನಂಬಿಗಸ್ತಿಕೆಗೆ
ತಕ್ಕಂತೆ ವರ್ತಿಸಬೇಕೆಂದು ಬೇಡಿಕೊಳ್ಳುತ್ತಾನೆ (ಕೀರ್ತನೆ 103:10; ವಿಮೋಚನಕಾಂಡ
34:6,7; ಕೀರ್ತನೆ 51:1).

`ಕೀರ್ತನೆ 51:6-19ನೇ ವಚನಗಳನ್ನು ಓದಿರಿ, ಪಾಪದ ಕ್ಷಮೆಯು ಈ ವಾಕ್ಯಗಳಲ್ಲಿ
ಹೇಗೆ ಚಿತ್ರಿಸಲ್ಪಟ್ಟಿವೆ. ದೈವೀಕ ಕ್ಷಮಾಪಣೆಯ ಗುರಿಯೇನು?`

ದೈವೀಕ ಕ್ಷಮೆಯು ಕಾನೂನು ಸಮ್ಮತವಾದ ರೀತಿಯಲ್ಲಿ ನಿರಪರಾಧಿ ಎಂದು
ಘೋಷಿಸುವುದಕ್ಕಿಂತಲೂ ಹೆಚ್ಚಿನದಾಗಿದೆ. ಇದು ಮಾನವನ ಅಂತರಂಗದಲ್ಲಿ
ಆಮೂಲಾಗ್ರ ಬದಲಾವಣೆ ತರುವಂತದ್ದಾಗಿದೆ (ಕೀರ್ತನೆ 51:6; ಇಬ್ರಿಯ 4:12).
ಅದು ನಮ್ಮನ್ನು ನೂತನ ಸೃಷ್ಟಿಯನ್ನಾಗಿ ಮಾಡುತ್ತದೆ (51:10; ಯೋಹಾನ 3:3-
8). ನೂತನಸೃಷ್ಟಿಯು ಸಂಪೂರ್ಣವಾಗಿ ದೈವೀಕ ಸೃಷ್ಟಿಯ ಸಾಮರ್ಥ್ಯ ತಿಳಿಸುತ್ತದೆ
(ಆದಿಕಾಂಡ 1:1), ದೇವರು ಮಾತ್ರ ಒಬ್ಬನ ಹೃದಯದಲ್ಲಿ ಸಂಪೂರ್ಣವಾದ
ಮತ್ತು ಸದಾಕಾಲ ಇರುವಂತ ಬದಲಾವಣೆ ತರಬಲ್ಲನು (2 ಕೊರಿಂಥ 4:6).
ಹಿಸ್ಟೋಪ್ ಗಿಡದ ಬರಲಿನಿಂದ ತನ್ನನ್ನು ಶುದ್ಧಿಪಡಿಸಬೇಕೆಂದು ದಾವೀದನು
ದೇವರನ್ನು ಕೇಳಿಕೊಳ್ಳುತ್ತಾನೆ (ಯಾಜಕಕಾಂಡ 14:2-8; ಕೀರ್ತನೆ 51:7).
ಕುಷ್ಟರೋಗಿಯು ಶುದ್ಧನಾಗುವವರೆಗೆ ಹೇಗೆ ಜನ ಸಮೂಹದಿಂದ
ದೂರವಿರಿಸಲ್ಪಡುತ್ತಿದ್ದನೋ, ಅದೇ ರೀತಿ ತನ್ನ ಅಪರಾಧವು ದೇವರ ಸನ್ನಿಧಾನದಿಂದ
ತನ್ನನ್ನು ದೂರವಿರಿಸುತ್ತದೇನೋ ಎಂಬ ಭಾವನೆ ದಾವೀದನಲ್ಲಿತ್ತು (51:11).
ತಾನು ಉದ್ದೇಶಪೂರ್ವಕವಾಗಿ ಮಾಡಿದ ವ್ಯಭಿಚಾರ ಮತ್ತು ಕೊಲೆಯ
(ವಿಮೋಚನಕಾಂಡ 21:14; ಯಾಜಕಕಾಂಡ 20:10), ದೋಷಪರಿಹಾರಕ್ಕೆ
ಯಾವುದೇ ಯಜ್ಞಹೋಮಗಳಿಂದಲೂ ಸಾಧ್ಯವಾಗುವುದಿಲ್ಲವೆಂಬ ಭಯವು
ದಾವೀದನಲ್ಲಿತ್ತು.

ದೈವೀಕ ಕೃಪೆಯು ಮಾತ್ರ ದಾವೀದನ ಪಶ್ಚಾತ್ತಾಪದಿಂದ ಜಜ್ಜಿಹೋದ ಮತ್ತು
ಕುಗ್ಗಿಹೋಗಿರುವ ಹೃದಯವನ್ನು ಸರ್ವಾಂಗ ಹೋಮವಾಗಿ ಅಂಗೀಕರಿಸಿ ಅವನನ್ನು
ತಿರುಗಿ ದೇವರೊಂದಿಗೆ ಸೌಹಾರ್ದ ಸಂಬಂಧವನ್ನು ಉಂಟುಮಾಡುವುದು (ಕೀರ್ತನೆ
51:16,17), ಹಿಸ್ಟೋಪ್ ಗಿಡದ ಬರಲಿನಿಂದ ತನ್ನನ್ನು ಶುದ್ದೀಕರಿಸಬೇಕೆಂದು
ಕೇಳಿಕೊಳ್ಳುವ ಮೂಲಕ ದಾವೀದನು ತಿರುಗಿ ದೇವರ ಸಾನ್ನಿಧ್ಯಕ್ಕೆ ಬರಲು
ಬಯಸುತ್ತಿದ್ದಾನೆ.

`ದೇವರು ದಾವೀದನ ವ್ಯಭಿಚಾರ, ಮೋಸ ಮತ್ತು ಕೊಲೆಯನ್ನು ಕ್ಷಮಿಸಿರುವಾಗ,
ನಿಮ್ಮಲ್ಲಿ ಯಾವ ನಿರೀಕ್ಷೆಯು ಉಳಿದಿರುವುದು?`