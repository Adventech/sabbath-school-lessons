---
title:  ಮಹೋನ್ನತನೂ ಹಾಗೂ ಕನಿಕರವುಳ್ಳ ದೇವರಿಗೆ ಸ್ತೋತ್ರ
date:   14/02/2024
---

`ಕೀರ್ತನೆಗಳು 113 ಹಾಗೂ 123ನೇ ಅಧ್ಯಾಯಗಳನ್ನು ಓದಿರಿ. ದೇವರ
ಗುಣಸ್ವಭಾವಗಳ ಯಾವ ಎರಡು ವ್ಯತ್ಯಾಸವುಳ್ಳ ಅಂಶಗಳನ್ನು ಇಲ್ಲಿ ತಿಳಿಸಲಾಗಿದೆ?`

ಈ ಎರಡೂ ಕೀರ್ತನೆಗಳು ದೇವರ ಮಹೋನ್ನತವಾದ ಶ್ರೇಷ್ಠತೆ ಹಾಗೂ
ಕನಿಕರ, ಕರುಣೆಯನ್ನು ಸ್ತುತಿಸಿಕೊಂಡಾಡುತ್ತವೆ. ಯೆಹೋವನು ಎಲ್ಲಾ ಜನಾಂಗಗಳಲ್ಲಿ
ಮಹೋನ್ನತನ, ಮೇಲಣ ಲೋಕಗಳಲ್ಲಿ ಪ್ರಭಾವವೂ ಉಳ್ಳ
ದೇವನಾಗಿರುವುದರಿಂದಲೂ ಆತನ ಶ್ರೇಷ್ಠತೆ ಹಾಗೂ ಮಹಿಮೆಯು ಕಂಡುಬರುತ್ತದೆ
(ಕೀರ್ತನೆ 113:4,5; 123:1). "ನಮ್ಮ ಯೆಹೋವ ದೇವರಿಗೆ ಸಮಾನರು ಯಾರು?"
ಎಂಬ ಪ್ರಶ್ನೆಯು ನಂಬಿಕೆಯ ಹೇಳಿಕೆಯಾಗಿದ್ದು (113:5), ಸಮಸ್ತ ವಿಶ್ವದಲ್ಲಿ
ಯಾರೂ ಸಹ ಇಸ್ರಾಯೇಲ್ ದೇವರಿಗೆ ಸರಿಸಮಾನರಲ್ಲವೆಂಬುದನ್ನು ಸವಾಲಿನಂತೆ
ತಿಳಿಸುತ್ತದೆ.

ಯೆಹೋವದೇವರು ಯಾರು ಸೇರಲಾಗದಂತ ಉನ್ನತಲೋಕದಲ್ಲಿ
ಆಸನಾರೂಢನಾಗಿದ್ದಾನೆ. ಅಂತಹ ಪರಿಶುದ್ಧನಾದ ದೇವರು ತನ್ನನ್ನು ತಾನೇ
ತಗ್ಗಿಸಿಕೊಂಡು ಆಕಾಶವನ್ನೂ ಭೂಮಿಯನ್ನೂ ನೋಡಲಿಕ್ಕೆ ಬಾಗುತ್ತಾನೆ (113:6).
ದೇವರು ಅಂತಹ ಉನ್ನತ ಸ್ಥಳದಲ್ಲಿ ವಾಸವಾಗಿದ್ದರೂ, ಭೂಲೋಕದಲ್ಲಿ
ನಡೆಯುವುದನ್ನು ನೋಡಲಿಕ್ಕೆ ಬಯಸುತ್ತಾನೆ. ನಮ್ಮ ಲೋಕದಲ್ಲಿ ನಡೆಯುವ
ಘಟನೆಗಳನ್ನು ನೋಡಿ, ಬಡವರನ್ನು ಮತ್ತು ನಿರ್ಗತಿಕರನ್ನು ಅವರ ಕಷ್ಟಸಂಕಟಗಳಿಂದ
ಪಾರುಮಾಡುವುದರಲ್ಲಿ ಆತನ ಕೃಪೆ ಮತ್ತು ಕರುಣೆಯು ಕಂಡುಬರುತ್ತದೆ. ದೇವರ
ಉದಾರವಾದ ಸಹಾಯಹಸ್ತವು ನಮ್ಮನ್ನು ಕಾಪಾಡಲಿಕ್ಕೆ ಯಾವಾಗಲೂ
ಸಿದ್ಧವಾಗಿರುತ್ತದೆ.

ದೇವರ ಮಹೋನ್ನತೆ ಮತ್ತು ಪರಾಂಬರಿಕೆಯನ್ನು ಆತನ ವಿಸ್ಮಯಕರವಾದ
ಅತಿಶಯ ಉತ್ಕೃಷ್ಟತೆಯಿಂದ ಸಂಪೂರ್ಣವಾಗಿ ಗ್ರಹಿಸಿಕೊಳ್ಳಲಾಗದು. ಆದರೆ
ದೇವರ ಕರುಣೆ, ದಯೆ ಹಾಗೂ ಅನುಕಂಪ ಮುಂತಾದ ಅತ್ಯುನ್ನತ ಕಾರ್ಯಗಳಿಂದ
ಸ್ಪಷ್ಟವಾಗಿ ತಿಳಿದುಕೊಳ್ಳಬಹುದು. ಬಡವರೂ ನಿರ್ಗತಿಕರು ಹಾಗೂ ಶೋಷಣೆಗೆ
ಒಳಗಾದವರು ದೇವರ ಸಾರ್ವಭೌಮ ಸಾಮರ್ಥ್ಯವನ್ನು ಅವರಿಗಾಗಿ ಆತನು
ತೋರಿಸುವ ದಯೆ, ಅನುಕಂಪದ ಅನುಭವದ ಮೂಲಕ ತಿಳಿದುಕೊಳ್ಳಬಹುದು.
ಉನ್ನತಸ್ಥಾನಕ್ಕೇರಿಸಲ್ಪಟ್ಟ ದೇವರು ತನ್ನ ಸಾಮರ್ಥ್ಯದ ಮೂಲಕ ಬಡವರು,
ನಿರ್ಗತಿಕರು, ಶೋಷಣೆಗೆ ಒಳಗಾದವರನ್ನು ಉನ್ನತಸ್ಥಾನಕ್ಕೇರಿಸಿ ತನ್ನ ಮಹೋನ್ನತ
ಬಲವನ್ನು ತೋರಿಸುತ್ತಾನೆ. ದೇವರು ಸಾರ್ವಭೌಮನೂ, ಅತ್ಯುನ್ನತ ಅಧಿಕಾರ
ಉಳ್ಳವನೂ ಆಗಿದ್ದರೂ, ನಾವು ಆತನ ಬಳಿಗೆ ಹೋಗಲು ಸ್ವತಂತ್ರರಾಗಿದ್ದೇವೆ.
ಆದರೆ ಆತನು ಕೃಪಾಪೂರ್ಣನಾದ ಸೃಷ್ಟಿಕರ್ತನೂ ಮತ್ತು ಪರಿಪಾಲಕನೂ ಆಗಿದ್ದಾನೆ
ಮತ್ತು ನಾವು ಆತನ ಸೇವಕರೂ, ಪ್ರೀತಿಪಾತ್ರರಾದ ಮಕ್ಕಳೂ ಆಗಿದ್ದೇವೆಂಬ
ವಾಸ್ತವಾಂಶವು ಎಂದಿಗೂ ಬದಲಾಗುವುದಿಲ್ಲ.

ಈ ಕಾರಣದಿಂದ ದೇವರ ಮಹೋನ್ನತವಾದ ಭವ್ಯತೆಯಿಂದ (Magnificence) ಮಾತ್ರವಲ್ಲ, ಆತನ ಒಳ್ಳೇತನವೂ ಸಹ ನಾವು ಆತನನ್ನು ಆರಾಧಿಸಲು
ಪ್ರೇರಿಸುತ್ತದೆ. ದೇವರನ್ನು ಸ್ತುತಿಸಲು, ಕೊಂಡಾಡಲು ಸಮಯ ಅಥವಾ ಸ್ಥಳದ
ಇತಿಮಿತಿಯಿಲ್ಲ (ಕೀರ್ತನೆ 113:2.3), ದೇವರ ಮಹೋನ್ನತಗುಣ ಹಾಗೂ
ಕರುಣೆಯು ಆತನ ಕುಮಾರನಾದ ಕ್ರಿಸ್ತನಲ್ಲಿ ಅತ್ಯುತ್ತಮವಾಗಿ ಪ್ರಕಟವಾಯಿತು.
ಪಾಪಿಗಳಾದ ಮಾನವರನ್ನು ರಕ್ಷಿಸಲು ಆತನು ಪರಲೋಕದ ಉನ್ನತಸ್ಥಾನವನ್ನು
ಬಿಟ್ಟು, ತನ್ನನ್ನು ತಗ್ಗಿಸಿಕೊಂಡು ಶಿಲುಬೆಯ ಮರಣವನ್ನು ಅನುಭವಿಸುವಷ್ಟು
ವಿಧೇಯನಾದನು (ಫಿಲಿಪ್ಪಿ 2:6,8), ಶಿಲುಬೆಯಲ್ಲಿ ಕ್ರಿಸ್ತನು ತನ್ನನ್ನು ಬಲಿಯಾಗಿ
ಅರ್ಪಿಸಿದ ಮಹಾತ್ಯಾಗದಿಂದ ನಾವು ಆರಾಧಿಸಿ ಸ್ತುತಿಸಿಕೊಂಡಾಡುವುದಕ್ಕೆ
ಪ್ರಬಲವಾದ ಕಾರಣವಾಗಿದೆ.

`ಶಿಲುಬೆಯಲ್ಲಿ ಕ್ರಿಸ್ತನ ಮರಣದಿಂದ ವೈಯಕ್ತಿಕವಾಗಿ ನಿಮಗೇನಾಯಿತು? ಕ್ರಿಸ್ತನು
ನಿಮ್ಮನ್ನು ಯಾವುದರಿಂದ ರಕ್ಷಿಸಿದನು? ಶಿಲುಬೆಯನ್ನು ಯಾವಾಗಲೂ ನಾವು
ನೆನಪಿಸಿಕೊಳ್ಳುವುದು ಯಾಕೆ ಪ್ರಾಮುಖ್ಯವಾಗಿದೆ?`