---
title:  ಆತನ ಉಪಕಾರಗಳಲ್ಲಿ ಒಂದನ್ನೂ ಮರೆಯಬೇಡ
date:   15/02/2024
---

`ಕೀರ್ತನೆ 103ನೇ ಅಧ್ಯಾಯ ಓದಿರಿ. ದೇವರ ಕೃಪೆಯನ್ನು ಇಲ್ಲಿ ಹೇಗೆ
ವರ್ಣಿಸಲಾಗಿದೆ?`

ಈ ಅಧ್ಯಾಯವು ದೇವರ ಅಸಂಖ್ಯಾತವಾದ ಆಶೀರ್ವಾದಗಳನ್ನು ತಿಳಿಸುತ್ತದೆ.
ಈ ಆಶೀರ್ವಾದಗಳು ಸಮೃದ್ಧವಾದ ಜೀವನಕ್ಕೆ ಅಗತ್ಯವಾದ (103:3-6) ಎಲ್ಲ
ಉಪಕಾರಗಳನ್ನು ಒಳಗೊಂಡಿವೆ. ಈ ಆಶೀರ್ವಾದಗಳು ದೇವರ ಮಹೋನ್ನತವಾದ
ಗುಣಾತಿಶಯಗಳು ಮತ್ತು ತಾನು ಇಸ್ರಾಯೇಲ್ಯರೊಡನೆ ಮಾಡಿಕೊಂಡ
ಒಡಂಬಡಿಕೆಯಲ್ಲಿ ಆತನ ನಂಬಿಗಸ್ತಿಕೆ, ಪ್ರಾಮಾಣಿಕತೆಯ ಮೇಲೆ ನೆಲೆಗೊಂಡಿವೆ
(103:7-18). ದೇವರು ನಮ್ಮ ದೌರ್ಬಲ್ಯ ಹಾಗೂ ನಶ್ವರತೆಯನ್ನು ಅಂದರೆ
ನಾವು ದೂಳಿನಂತಿದ್ದೇವೆಂಬುದನ್ನು ನೆನಪಿಸಿಕೊಂಡು ತನ್ನ ಜನರ ಮೇಲೆ ಅನುಕಂಪ
ತೋರಿಸುತ್ತಾನೆ (ಕೀರ್ತನೆ 103:13-17).

ದೇವರು ನಮ್ಮನ್ನು ನೆನಪಿಸಿಕೊಳ್ಳುವುದೆಂದರೆ ಕೇವಲ ಅರಿಯುವ ಕಾರ್ಯವಲ್ಲ.
ಆತನು ತನ್ನ ಒಡಂಬಡಿಕೆಗೆ ಬದ್ಧವಾಗಿ ನಮ್ಮನ್ನು ಬಿಡಿಸುತ್ತಾನೆ ಹಾಗೂ
ಪರಿಪಾಲಿಸುವ ಕಾರ್ಯದ ಮೂಲಕ ಅದನ್ನು ವ್ಯಕ್ತಪಡಿಸುತ್ತಾನೆ. ಕೀರ್ತನೆ 103:11-
16ನೇ ವಚನಗಳಲ್ಲಿ ದೇವರ ಅಗಾಧ ಶಕ್ತಿಯನ್ನು ರೂಪಾಲಂಕಾರದ ಮೂಲಕ
ತಿಳಿಸಲಾಗಿದೆ. ಇದು ದೇವರ ಮಹೋನ್ನತವೂ ಅಪರಿಮಿತವೂ ಆದ ಕೃಪೆಯನ್ನು
ಸೂಚಿಸುತ್ತದೆ. ಈ ಕೃಪೆಯನ್ನು ಉನ್ನತವಾದ ಆಕಾಶಕ್ಕೆ ಮಾತ್ರ ಹೋಲಿಸಬಹುದಾಗಿದೆ
(ಯೆಶಾಯ 55:9).

ಹಾಗಿದ್ದಲ್ಲಿ ಮನುಷ್ಯರಾದ ನಾವು ದೇವರ ಈ ಪ್ರೀತಿಭರಿತವಾದ ಕರುಣೆಗಾಗಿ
ಹೇಗೆ ಪ್ರತಿಕ್ರಿಯೆ ತೋರಿಸಬೇಕು?

- ಮೊದಲನೆಯದಾಗಿ ಕರ್ತನನ್ನು ಸ್ತುತಿಸ್ತೋತ್ರಗಳಿಂದ ಕೊಂಡಾಡಬೇಕು
(103:1,2). ದೇವರು ಜನರಿಗೆ ಶ್ರೇಷ್ಠವಾದದ್ದನ್ನು ಕೊಡುವುದರ ಮೂಲಕ
ಆಶೀರ್ವದಿಸುತ್ತಾನೆ. ಆದರೆ ಜನರು ದೇವರ ಒಳ್ಳೇತನವನ್ನು ಕೊಂಡಾಡುತ್ತಾರೆ.
ಅಂದರೆ ಆತನ ಉನ್ನತ ಗುಣಗಳಿಗಾಗಿ ಗಂಭೀರಭಾವದಿಂದ ಸ್ತುತಿ ಸ್ತೋತ್ರ
ಸಲ್ಲಿಸಿ ಆರಾಧಿಸುತ್ತಾರೆ.

- ಎರಡನೆಯದಾಗಿ ದೇವರು ದುರ್ಬಲರಾದ ಮನುಷ್ಯರ ಪರಿಸ್ಥಿತಿಯನ್ನು ಮತ್ತು
ತನ್ನ ಜನರೊಂದಿಗೆ ಮಾಡಿಕೊಂಡ ಒಡಂಬಡಿಕೆಯನ್ನು ನೆನಪಿಸಿಕೊಳ್ಳುವಂತೆ
(ಕೀರ್ತನೆ 103:3-13) ನಾವು ದೇವರು ಮಾಡಿದ ಎಲ್ಲಾ ಉಪಕಾರಗಳು
ಮತ್ತು ಒಡಂಬಡಿಕೆಯನ್ನು ನೆನಪಿಸಿಕೊಳ್ಳಬೇಕು (103:2,18-22).

ದೇವರು ಮತ್ತು ಆತನ ಜನರ ನಡುವಿನ ಸಂಬಂಧದಲ್ಲಿ ನೆನಪಿಸಿಕೊಳ್ಳುವುದು
ನಿರ್ಣಾಯಕವಾದ ಅಂಶವಾಗಿದೆ. ದೇವರು ತನ್ನ ಜನರಿಗೆ ಮಾಡಿದ ವಾಗ್ದಾನಗಳನ್ನು
ನೆನಪಿಸಿಕೊಳ್ಳುವಂತೆ, ಜನರೂ ಸಹ ಆತನ ನಂಬಿಗಸ್ತಿಕೆಯನ್ನು ಹಾಗೂ
ಪ್ರಾಮಾಣಿಕತೆಯನ್ನು ನೆನಪು ಮಾಡಿಕೊಳ್ಳಬೇಕು ಹಾಗೂ ಪ್ರೀತಿ ಮತ್ತು
ವಿಧೇಯತೆಯಿಂದ ಆತನ ಎಲ್ಲಾ ಉಪಕಾರಗಳಿಗಾಗಿ ಪ್ರತಿಕ್ರಿಯೆ ತೋರಿಸಬೇಕು.

ಈ ಅಂಶವನ್ನು ಮನಸ್ಸಿನಲ್ಲಿಟ್ಟುಕೊಂಡು ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್
ಆಫ್ ಏಜಸ್' ಪುಸ್ತಕದ ಪುಟ 83ರಲ್ಲಿ ತಿಳಿಸಿರುವುದನ್ನು ಗಮನದಲ್ಲಿಡೋಣ.

ನಾವು ಪ್ರತಿದಿನವೂ ಒಂದುಗಂಟೆ ಸಮಯ ಕ್ರಿಸ್ತನ ಜೀವನದ ಬಗ್ಗೆ ವಿಚಾರ
ಪೂರ್ಣತೆಯಿಂದ ಧ್ಯಾನ ಮಾಡುವುದು ಒಳ್ಳೆಯದು. ಆತನು
ಮರಣವನ್ನನುಭವಿಸುತ್ತಿರುವ ಕೊನೆಯ ದೃಶ್ಯಗಳನ್ನು ಒಂದೊಂದಾಗಿ ಆಲೋಚನೆ
ಮಾಡಿ. ಕ್ರಿಸ್ತನು ನಮಗಾಗಿ ಮಾಡಿದ ಮಹಾಬಲಿದಾನದ ಬಗ್ಗೆ ಹೆಚ್ಚಾಗಿ
ಧ್ಯಾನಿಸಿದಷ್ಟೂ, ಆತನ ಬಗ್ಗೆ ನಮ್ಮ ಪ್ರೀತಿ ಹೆಚ್ಚಾಗುತ್ತದೆ ಹಾಗೂ ಆತನ ಪರಿಶುದ್ಧಾತ್ಮನ
ಬಗ್ಗೆ ಆಳವಾದ ಅಭಿಮಾನವುಂಟಾಗುತ್ತದೆ. ಶಿಲುಬೆಯ ಅಡಿಯಲ್ಲಿ ನಾವು ಪಶ್ಚಾತ್ತಾಪ
ಹಾಗೂ ದೀನಸ್ವಭಾವದ ಪಾಠವನ್ನು ಕಲಿತುಕೊಳ್ಳಬೇಕು".