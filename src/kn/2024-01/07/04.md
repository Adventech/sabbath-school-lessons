---
title:  ಕರ್ತನೇ, ನೀನು ಪಾಪಗಳನ್ನು ಎಣಿಸುವುದಾದರೆ
date:   13/02/2024
---

`ಕೀರ್ತನೆ 130ನೇ ಅಧ್ಯಾಯ ಪಾಪದ ತೀವ್ರತೆ ಹಾಗೂ ಪಾಪಿಗಳ ನಿರೀಕ್ಷೆಯನ್ನು
ಕಣ್ಣಿಗೆ ಕಾಣುವಂತೆ ಹೇಗೆ ವರ್ಣಿಸಲಾಗಿದೆ?`

ತನ್ನ ಹಾಗೂ ತನ್ನ ಜನರ ಪಾಪಗಳಿಂದಲೇ ತಾನು ಇಂತಹ ಘೋರವಾದ
ತೊಂದರೆ ಅನುಭವಿಸುತ್ತಿದ್ದೇನೆಂದು ಕೀರ್ತನೆಗಾರನು ಹೇಳಿಕೊಳ್ಳುತ್ತಾನೆ (130:3,8).
ಜನರ ಪಾಪಗಳು ದೇವಜನರನ್ನು ದೇವರಿಂದ ಸದಾಕಾಲಕ್ಕೂ ದೂರಮಾಡುವಷ್ಟು
ತೀವ್ರವಾಗಿವೆ (130:3). ಸತ್ಯವೇದದಲ್ಲಿ ನ್ಯಾಯತೀರ್ಪಿನ ದಿನಕ್ಕಾಗಿ ಬರೆಯಲ್ಪಟ್ಟಿರುವ
ಪಾಪಗಳು (ದಾನಿಯೇಲನು 7:10; ಪ್ರಕಟನೆ 20:12) ಮತ್ತು ಪಾಪಿಗಳ ಹೆಸರುಗಳು
ಜೀವಬಾಧ್ಯರ ಪಟ್ಟಿಯಿಂದ ಅಳಿಸಲ್ಪಡುತ್ತದೆಂದು ತಿಳಿಸಲಾಗಿದೆ (ವಿಮೋಚನಕಾಂಡ
32:32; ಕೀರ್ತನೆ 69:28; ಪ್ರಕಟನೆ 13:8).

ಈ ಕಾರಣದಿಂದ ಕೀರ್ತನೆಗಾರನು ದೇವರು ತನ್ನನ್ನು ಕ್ಷಮಿಸಿ ತನ್ನ ಪಾಪಗಳನ್ನು
ಅಳಿಸಿ ಬಿಡಬೇಕೆಂದು ಆತನಲ್ಲಿ ಬೇಡಿಕೊಳ್ಳುತ್ತಾನೆ (ಕೀರ್ತನೆ 51:1,9; ಯೆರೆಮೀಯ
31:34; ಮೀಕನು 7:19), ದೇವರು ಸಹಜವಾಗಿ ಕೋಪಗೊಳ್ಳುವುದಿಲ್ಲ, ಆತನ
ಪ್ರೀತಿಯು ಶಾಶ್ವತವಾದದ್ದೆಂದು ಕೀರ್ತನೆಗಾರನಿಗೆ ತಿಳಿದಿದೆ. ತನ್ನ ಪ್ರೀತಿಯನ್ನು
ಜನರು ಅರ್ಥಮಾಡಿಕೊಳ್ಳಲು ವಿಫಲರಾದಾಗ, ದೇವರ ಕೋಪವುಂಟಾಗುತ್ತದೆ.
ದೇವರ ಕೋಪವು ಜನರನ್ನು ನಾಶಮಾಡುವುದಕ್ಕಲ್ಲ, ಬದಲಾಗಿ ಅವರನ್ನು ಸ್ವಸ್ಥ
ಮಾಡುವುದಕ್ಕಾಗಿಯೂ ಮತ್ತು ಒಡಂಬಡಿಕೆಯ ಜನರನ್ನು ರಕ್ಷಿಸುವುದಕ್ಕಾಗಿಯೂ
ಇದೆ (ಹೋಶೇಯ 6:1,2). ದೇವರು ಅವರನ್ನು ದಂಡಿಸುವುದಿಲ್ಲ, ಬದಲಾಗಿ
ಪಾಪಗಳನ್ನು ಕ್ಷಮಿಸಲು ಆತನು ಸದಾ ಸಿದ್ಧನಾಗಿರುವುದರಿಂದ ಆತನಿಗೆ ಭಯ
ಭಕ್ತಿ, ಗೌರವ ಸಲ್ಲಿಸಲು ಪ್ರೇರಣೆಯಾಗಿದೆ (ಕೀರ್ತನೆ 130:4; ರೋಮಾಯ
2:4). ದೇವರು ನಮ್ಮನ್ನು ದಂಡಿಸುತ್ತಾನೆಂಬ ಭಯದಿಂದಲ್ಲ, ಬದಲಾಗಿ ಆತನು
ಪ್ರೀತಿಸ್ವರೂಪಿಯಾಗಿರುವುದನ್ನು ನಾವು ಕೊಂಡಾಡಿ ಸ್ತುತಿಸುವುದರ ಮೂಲಕ
ಆತನನ್ನು ಯಥಾರ್ಥವಾಗಿ ಆರಾಧಿಸುತ್ತೇವೆ.

ದೇವರ ಮಕ್ಕಳು ಆತನಿಗಾಗಿ ನಿರೀಕ್ಷೆಯಿಟ್ಟು ಕಾದುಕೊಂಡಿರಬೇಕೆಂದು ಕರೆ
ನೀಡಲಾಗಿದೆ (ಕೀರ್ತನೆ 27:14; 37:34), ಆದುದರಿಂದ ಕರ್ತನಿಗಾಗಿ ನಿರೀಕ್ಷೆಯಿಂದ
ಕಾದುಕೊಂಡಿರುವುದೆಂದರೆ, ಅತೀವ ಸಂಕಟದ ಸಂದರ್ಭಗಳನ್ನು ಮೌನವಾಗಿ
ಒಪ್ಪಿಕೊಳ್ಳುವುದಲ್ಲ, ಬದಲಾಗಿ ದೇವರು ತಕ್ಕ ಸಮಯದಲ್ಲಿ ಮಧ್ಯಪ್ರವೇಶಿಸಿ ಸಹಾಯ
ಮಾಡುತ್ತಾನೆಂಬ ನಿರೀಕ್ಷೆಯಿಂದ ಕಾದುಕೊಂಡಿರುವುದೇ ಆಗಿದೆ. ಕೀರ್ತನೆಗಾರನ
ಈ ನಿರೀಕ್ಷೆಯು ಆತನ ವೈಯಕ್ತಿಕ ಆಶಾವಾದದ ಮೇಲಲ್ಲ, ಬದಲಾಗಿ ದೇವರ
ವಾಕ್ಯದ ಮೇಲೆ ಬಲವಾಗಿ ಆತುಕೊಂಡಿದೆ (ಕೀರ್ತನೆ 130:5), ನಂಬಿಕೆಯಿಂದ
ದೇವರಿಗಾಗಿ ಕಾದುಕೊಂಡಿರುವುದು ವ್ಯರ್ಥವಲ್ಲ, ಯಾಕೆಂದರೆ ರಾತ್ರಿಯು ಕಳೆದ
ನಂತರ ಬೆಳಿಗ್ಗೆ ದೈವೀಕ ಬಿಡುಗಡೆಯು ಬರುವಂತದ್ದಾಗಿದೆ. ಕೀರ್ತನೆಗಾರನ ಈ
ವೈಯಕ್ತಿಕ ಬೇಡಿಕೆಯು ಸಮಸ್ತ ಇಸ್ರಾಯೇಲ್ಯರ ಮೊರೆಯೂ ಆಗಿದೆ (130:7,8).
ಒಬ್ಬ ವ್ಯಕ್ತಿಯ ಸುಕ್ಷೇಮವನ್ನು ಸಮುದಾಯದ ಎಲ್ಲಾ ಜನರಿಂದ ಬೇರ್ಪಡಿಸಲಾಗದು.
ಆದುದರಿಂದ ಒಬ್ಬನು ತನಗಾಗಿ ಮಾತ್ರ ಪ್ರಾರ್ಥಿಸುವುದಿಲ್ಲ. ಆದರೆ ಸಮುದಾಯದ
ಎಲ್ಲರಿಗಾಗಿಯೂ ಪ್ರಾರ್ಥಿಸುತ್ತಾನೆ. ಕ್ರೈಸ್ತ ವಿಶ್ವಾಸಿಗಳಾದ ನಾವು ಸಮುದಾಯದ
ಒಂದು ಭಾಗವಾಗಿದ್ದೇವೆ. ಆದುದರಿಂದ ಸಮುದಾಯದ ಒಂದು ಭಾಗದ ಮೇಲೆ
ಪರಿಣಾಮ ಉಂಟಾದಾಗ, ಅದು ಎಲ್ಲರ ಮೇಲೆಯೂ ಪರಿಣಾಮ ಬೀರುತ್ತದೆ.

`"ಕರ್ತನೇ, ಯಾಹುವೇ, ನೀನು ಪಾಪಗಳನ್ನು ಎಣಿಸುವುದಾದರೆ, ನಿನ್ನ ಮುಂದೆ
ಯಾರು ನಿಂತಾರು?' ಎಂಬ ಪ್ರಶ್ನೆಯ ಬಗ್ಗೆ ಆಲೋಚಿಸಿ (ಕೀರ್ತನೆ 130:3). ಇದು
ನಿಮಗೆ ವೈಯಕ್ತಿಕವಾಗಿ ಯಾವ ಅರ್ಥಕೊಡುತ್ತದೆ? ನಿಮ್ಮ ಪಾಪಗಳನ್ನು ದೇವರು
ಲೆಕ್ಕಕ್ಕೆ ತೆಗೆದುಕೊಂಡಲ್ಲಿ ಅಥವಾ ಎಣಿಸುವುದಾದರೆ ನಮ್ಮ ಪರಿಸ್ಥಿತಿ ಹೇಗಿರುತ್ತದೆ?`