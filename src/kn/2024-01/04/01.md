---
title:  ಕರ್ತನು ಮೊರೆಯನ್ನು ಕೇಳಿ ಕಷ್ಟಗಳಿಂದ ಬಿಡಿಸುತ್ತಾನೆ
date:   20/01/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆಗಳು 17:8;
121ನೇ ಅಧ್ಯಾಯ; 139:1-8; ಮತ್ತಾಯ 23:37; 1 ಕೊರಿಂಥ 10:1-4 ಹಾಗೂ
ಇಬ್ರಿಯ 4:15,16ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೆಹೋವನು ನೀತಿವಂತರ ಕೂಗನ್ನು ಕೇಳಿ, ಎಲ್ಲಾ ಕಷ್ಟಗಳಿಂದ
ಅವರನ್ನು ಬಿಡಿಸುತ್ತಾನೆ” (ಕೀರ್ತನೆ 34:17).

ಸಾರ್ವಭೌಮನಾದ ದೇವರು ಸಮಸ್ತ ವಿಶ್ವದ ಸೃಷ್ಟಿಕರ್ತನೂ ಹಾಗೂ
ಪರಿಪಾಲಕನೂ ಆಗಿದ್ದಾನೆ. ಅಲ್ಲದೆ ತನ್ನ ಜನರೊಂದಿಗೆ ಸಂಬಂಧ ಸ್ಥಾಪಿಸುವುದು
ಮಾತ್ರವಲ್ಲ, ಅದನ್ನು ಮುಂದುವರಿಸುತ್ತಾನೆಂಬ ಸತ್ಯಾಂಶವನ್ನು ಕೀರ್ತನೆಗಳು
ಪದೇಪದೇ ಪ್ರಮುಖವಾಗಿ ತಿಳಿಸುತ್ತವೆ.

ದೇವರು ಪರಲೋಕ ಭೂಲೋಕಗಳಲ್ಲಿ ತನ್ನ ಜನರಿಗೂ ಮತ್ತು ತನ್ನ ಸೃಷ್ಟಿಗೂ
ನಿಕಟತೆ ಹೊಂದಿದ್ದಾನೆ (ಕೀರ್ತನೆ 73:23,25), ಆತನು ಪರಲೋಕದಲ್ಲಿ ತನ್ನ
ಸಿಂಹಾಸನವನ್ನು ಸ್ಥಾಪಿಸಿದ್ದರೂ (103:19) ಹಾಗೂ ಮೇಘಗಳ ಮೇಲೆ ಸವಾರಿ
ಮಾಡುವವನಾಗಿದ್ದರೂ (68:4), ತನಗೆ ಮೊರೆಯಿಡುವವರು ಯಥಾರ್ಥವಾಗಿ
ಮೊರೆಯಿಡುವುದಾದರೆ, ಆತನು ಅವರಿಗೆ ಹತ್ತಿರವಾಗಿರುತ್ತಾನೆ (145:18), ದೇವರು
ಜೀವಸ್ವರೂಪನಾಗಿದ್ದು, ತನಗೆ ಮೊರೆಯಿಡುವವರ ಪ್ರಾರ್ಥನೆ ಕೇಳುತ್ತಾನೆಂಬ
ಸತ್ಯವನ್ನು ಸಂದೇಹವಿಲ್ಲದೆ ಎತ್ತಿ ತೋರಿಸುತ್ತದೆ (ಕೀರ್ತನೆ 55:16-22), ಕೀರ್ತನೆಗಳು
ಖಂಡಿತವಾಗಿಯೂ ಅರ್ಥಪೂರ್ಣವಾಗಿವೆ, ಯಾಕೆಂದರೆ ಇವು ಪ್ರಾರ್ಥನೆಯನ್ನು
ಕೇಳುವವನೂ, ಉತ್ತರಿಸುವವನೂ ಆಗಿರುವ ಜೀವಸ್ವರೂಪನಾದ ದೇವರಿಂದ
ಪ್ರೇರೇಪಿಸಲ್ಪಟ್ಟಿವೆ ಹಾಗೂ ಆತನನ್ನು ಉದ್ದೇಶಿಸಿ ಬರೆಯಲ್ಪಟ್ಟಿವೆ.

ದೇವರು ನಮ್ಮ ಮೊರೆಯನ್ನು ಕೇಳಿ ಉತ್ತರ ದಯಪಾಲಿಸುತ್ತಾನೆ ಮತ್ತು
ನಮ್ಮೊಂದಿಗಿರುತ್ತಾನೆ. ನಮ್ಮ ಜೀವನದಲ್ಲಿ ಆತನಿಗೆ ನಂಬಿಗಸ್ತರಾಗಿಯೂ, ಆತನ
ಆಜ್ಞೆಗಳಿಗೆ ವಿಧೇಯರಾಗಿಯೂ ನಡೆದುಕೊಳ್ಳುವುದೇ, ನಾವು ಆತನಿಗೆ ಕೊಡುವ
ಸಮರ್ಪಕವಾದ ಪ್ರತಿಕ್ರಿಯೆಯಾಗಿದೆ ಎಂಬುದನ್ನು ನೆನಪಿನಲ್ಲಿಡಬೇಕು. ದೇವರಲ್ಲಿ
ದೃಢವಾದ ನಂಬಿಕೆ ಮತ್ತು ಆತನ ಆಜ್ಞೆಗಳಿಗೆ ಸಂಪೂರ್ಣವಾಗಿ
ವಿಧೇಯರಾಗುವುದಕ್ಕಿಂತ ಆತನು ನಮ್ಮಿಂದ ಬೇರೆನೂ ಬಯಸುವುದಿಲ್ಲವೆಂಬುದನ್ನು
ಇಸ್ರಾಯೇಲ್ಯರ ಚರಿತ್ರೆಯು ತಿಳಿಸುತ್ತದೆ.