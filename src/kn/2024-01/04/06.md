---
title:  ಪರಿಶುದ್ಧ ಪರ್ವತ ನಿವಾಸದಿಂದ ಸಹಾಯ
date:   25/01/2024
---

`ಕೀರ್ತನೆ 3:4; 14:7, 20:1-3, 27:5 ಹಾಗೂ ಕೀರ್ತನೆಗಳು 36:8; 61:4
ಮತ್ತು ಕೀರ್ತನೆ 68:5, 35ನೇ ವಚನಗಳ ಪ್ರಕಾರ ಸಹಾಯವು ಎಲ್ಲಿಂದ ಬರುತ್ತದೆ?`

ಎಲ್ಲಾ ವಿಧವಾದ ಶಾರೀರಿಕ ಆಶ್ರಯ ಮತ್ತು ಸಹಾಯವು ಪ್ರಾಮುಖ್ಯವಾಗಿ
ಪರಿಶುದ್ಧ ಪರ್ವತ, ಪರಿಶುದ್ಧ ನಿವಾಸ ಅಂದರೆ ದೇವಾಲಯದಿಂದ ಬರುತ್ತದೆ.
ದೇವಾಲಯವು ಸಹಾಯ, ಸುರಕ್ಷತೆ ಹಾಗೂ ರಕ್ಷಣೆಯ ಸ್ಥಳವಾಗಿದೆ. ಇದು
ಕಷ್ಟದಲ್ಲಿರುವಾಗ ನಮಗೆ ಆಶ್ರಯ ಸ್ಥಾನವಾಗಿದೆ. ದೇವರು ಅನಾಥರನ್ನೂ ಹಾಗೂ
ವಿಧವೆಯರನ್ನು ಸಂರಕ್ಷಿಸುತ್ತಾನೆ ಮತ್ತು ತನ್ನ ಜನರಿಗೆ ತನ್ನ ಪವಿತ್ರಾಲಯದಿಂದ
ಬಲವನ್ನು ಅನುಗ್ರಹಿಸುತ್ತಾನೆ. "ಅತ್ಯಂತ ರಮಣೀಯವಾದ ಚೀಯೋನಿನಲ್ಲಿರುವ
ದೇವರು ಪ್ರಕಾಶಿಸುತ್ತಾನೆ" (ಕೀರ್ತನೆ 50:2). ಆತನ ನೀತಿಯುಳ್ಳ ನ್ಯಾಯತೀರ್ಪು
ಪ್ರಕಟಗೊಳ್ಳುತ್ತದೆ ಹಾಗೂ ದೇವರ ಆಶೀರ್ವಾದವು ಚೀಯೋನಿನ ಪರಿಶುದ್ಧ
ಪರ್ವತದಿಂದ ಬರುತ್ತದೆ (ಕೀರ್ತನೆ 84:4; 128:5; 134:3), ದೇವರು ಸ್ವತಃ
ಪರಿಶುದ್ಧ ಪರ್ವತದಲ್ಲಿ ವಾಸಿಸುವುದರಿಂದ, ಅದಕ್ಕಿಂತ ಸುರಕ್ಷಿತವಾದ ಸ್ಥಳವು
ಜಗತ್ತಿನಲ್ಲಿ ಬೇರೆ ಯಾವುದೂ ಇಲ್ಲ. ಆತನ ಪ್ರಸನ್ನತೆ ಹಾಗೂ ಸಾನ್ನಿಧ್ಯವೇ
ರಕ್ಷಣೆಯನ್ನು ಕೊಡುತ್ತದೆಯೇ ಹೊರತು ಕಲ್ಲಿನಿಂದ ಕಟ್ಟಿದ ದೇವಾಲಯವಲ್ಲ
(ಅದೇ ರೀತಿ ಚೀಯೋನ್ ಪರ್ವತದಲ್ಲಿ ದೇವರು ಆಸೀನನಾಗಿರುವುದರಿಂದ
ನಮಗೆ ರಕ್ಷಣೆಯೇ ಹೊರತು, ಆ ಪರ್ವತದಿಂದ ಮಾತ್ರವಲ್ಲ (ಕೀರ್ತನೆ 68:15,16;
ಯೆಶಾಯ 2:2).

"ಯಾಕೆಂದರೆ ನಮಗಿರುವ ಮಹಾಯಾಜಕನು ನಮ್ಮ ನಿರ್ಬಲಾವಸ್ಥೆಯನ್ನು
ಕುರಿತು ಅನುತಾಪವಿಲ್ಲದವನಲ್ಲ; ಆತನು ಸರ್ವವಿಷಯಗಳಲ್ಲಿ ನಮ್ಮ ಹಾಗೆ
ಶೋಧನೆಗೆ ಗುರಿಯಾದನು, ಪಾಪ ಮಾತ್ರ ಮಾಡಲಿಲ್ಲ. ಆದುದರಿಂದ ನಾವು
ಕರುಣೆಯನ್ನು ಹೊಂದುವಂತೆಯೂ ಆತನ ದಯೆಯಿಂದ ಸಮಯೋಚಿತವಾದ
ಸಹಾಯವು ನಮಗೆ ದೊರೆಯುವಂತೆಯೂ, ಧೈರ್ಯದಿಂದ ಕೃಪಾಸನದ ಮುಂದೆ
ಬರೋಣ" (ಇಬ್ರಿಯ 4:15,16).

`ಈ ವಾಕ್ಯಗಳು ಪರಿಶುದ್ಧ ನಿವಾಸ ಅಥವಾ ದೇವಾಲಯದ ಬಗ್ಗೆ ಕೀರ್ತನೆಗಾರನು
ಹೇಳಿರುವುದಕ್ಕೆ ಹೇಗೆ ಸಮಾನವಾಗಿವೆ?`

ದೇವರ ಆಲಯವು ಅತಿಪವಿತ್ರವಾಗಿದೆ. ಇದು ಎಲ್ಲಾ ಮನುಷ್ಯರು ಪಾಪಿಗಳೂ
ಹಾಗೂ ದೇವರಕೃಪೆಗೆ ಸಂಪೂರ್ಣವಾಗಿ ಅಯೋಗ್ಯರೂ ಆಗಿದ್ದಾರೆಂದು
ತಿಳಿದುಕೊಳ್ಳುವುದಕ್ಕೆ ಕೀರ್ತನೆಗಾರನಿಗೆ ಪ್ರೇರಣೆ ಉಂಟಾಯಿತು. ಈ ಕಾರಣದಿಂದ
ನಮ್ಮ ವಿಮೋಚನೆಯು ದೇವರ ಸಂಪೂರ್ಣವಾದ ನಂಬಿಗಸ್ತಿಕೆ ಹಾಗೂ ಕೃಪೆಯಿಂದ
ಮಾತ್ರ ಉಂಟಾಯಿತೆಂದು ಕೀರ್ತನೆಗಾರನು ಹೇಳಿಕೊಳ್ಳುತ್ತಾನೆ (ಕೀರ್ತನೆ 143:2;
9:12), ದೇವರ ಮುಂದೆ ನಾವು ಯಾರೂ ಸಹ ಯೋಗ್ಯರೆಂದು ಎಣಿಸಲ್ಪಡುವುದಿಲ್ಲ.
ನಾವು ಮನಃಪೂರ್ವಕವಾಗಿ ಪಶ್ಚಾತ್ತಾಪಪಟ್ಟು, ದೇವರ ಕೃಪೆ ಹಾಗೂ ಕ್ಷಮೆಯನ್ನು
ಅಂಗೀಕರಿಸಿಕೊಂಡಾಗ ಮಾತ್ರ ನಾವು ದೇವರೊಂದಿಗೆ ಉತ್ತಮ ಸಂಬಂಧ
ಹೊಂದುತ್ತೇವೆ. ಆಗ ನಾವು ದೇವರ ಬಿಡುಗಡೆಯ ಭರವಸೆಗಾಗಿ
ಮೊರೆಯಿಡಬಹುದು. ದೇವಾಲಯ ಅಂದರೆ ದೇವದರ್ಶನ ಗುಡಾರದ ಸೇವೆಯು
ಕ್ರಿಸ್ತನಲ್ಲಿ ನಮಗೆ ದೊರೆಯುವ ರಕ್ಷಣೆಯನ್ನು ಸೂಚಿಸುತ್ತದೆ.