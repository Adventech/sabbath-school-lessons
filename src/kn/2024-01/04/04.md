---
title:  ಆಪತ್ತಿನ ಸಮಯದಲ್ಲಿ ದೇವರು ನಮ್ಮ ಆಶ್ರಯ
date:   23/01/2024
---

`ಕೀರ್ತನೆ 17:7-9; 31:1-3; ಹಾಗೂ 91:2-7ನೇ ವಚನಗಳನ್ನು ಓದಿರಿ.
ಕಷ್ಟಕಾಲದಲ್ಲಿ ಕೀರ್ತನೆಗಾರನು ಏನು ಮಾಡುವನು?`

ಕೀರ್ತನೆಗಾರನು ತನ್ನ ಜೀವನದಲ್ಲಿ ಅನೇಕ ಕಷ್ಟಗಳನ್ನು ಎದುರಿಸಿದನು.
ಆದರೆ ಆ ಸಮಯದಲ್ಲಿ ಅವನು ಎಲ್ಲಾ ರೀತಿಯ ಆಪತ್ಕಾಲದಲ್ಲಿ ಆಶ್ರಯ
ದುರ್ಗವಾಗಿರುವ ದೇವರಲ್ಲಿ ಭರವಸವಿಟ್ಟನು. ಭರವಸೆಯು ನಮ್ಮ ಜೀವನದ
ಎಲ್ಲಾ ಪರಿಸ್ಥಿತಿಗಳಲ್ಲಿಯೂ ದೇವರು ನಮ್ಮ ಒಡೆಯನು ಎಂದು ಗುರುತಿಸುವ
ಬುದ್ಧಿಪೂರ್ವಕ ಆಯ್ಕೆಯಾಗಿದೆ. ಆಪತ್ತಿನ ಸಮಯದಲ್ಲಿ ನಾವು ದೇವರ ಮೇಲೆ
ಭರವಸವಿಡದಿದ್ದಲ್ಲಿ, ಬೇರಾವ ಸಮಯದಲ್ಲಿಯೂ ನಮ್ಮಲ್ಲಿ ಅದು ಬರಲು
ಸಾಧ್ಯವಾಗುವುದಿಲ್ಲ.

"ಕೀರ್ತನೆಗಾರನು ಯೆಹೋವನಿಗೆ- "ನೀನೇ ನನ್ನ ಶರಣನು, ನನ್ನ ದುರ್ಗವು
ನಾನು ಭರವಸವಿಟ್ಟಿರುವ ನನ್ನ ದೇವರು" ಎಂದು ಹೇಳುತ್ತಾನೆ (ಕೀರ್ತನೆ 91:2).
ಅವನ ಈ ಸಾಕ್ಷಾಧಾರವು ದೇವರೊಂದಿಗಿನ ಅವನ ಹಿಂದಿನ ಅನುಭವದಿಂದ
ಬಂದದ್ದಾಗಿದ್ದು, ಮುಂದೆಯೂ ದೇವರಲ್ಲಿ ಭರವಸವಿಡುವಂತೆ ಅವನ ನಂಬಿಕೆಯನ್ನು
ಬಲಪಡಿಸುತ್ತದೆ. ಕೀರ್ತನೆಗಾರನು ದೇವರ ಮಹೋನ್ನತೆಯನ್ನು ನೆನಪಿಸಿಕೊಂಡು
ಆತನನ್ನು ಪರಾತ್ಪರನ್ನು ಹಾಗೂ ಸರ್ವಶಕ್ತನೂ ಎಂದು ಕರೆಯುತ್ತಾನೆ (91:1).
ಅಲ್ಲದೆ ದೇವರಲ್ಲಿ ದೊರೆಯುವ ಭದ್ರತೆಯ ಬಗ್ಗೆಯೂ ಅವನು ಸುರಕ್ಷತಾಸ್ಥಳ,
ಆಶ್ರಯ (91:1). ರೆಕ್ಕೆಗಳ ಮರೆ, ದುರ್ಗ, ಗುರಾಣಿ, ಖೇಡ್ಯ ಎಂಬ ಪದಗಳನ್ನು
ಉಪಯೋಗಿಸುತ್ತಾನೆ (91:2.4). ಈ ಎಲ್ಲಾ ಸಂಕೇತಗಳು ಕೀರ್ತನೆಗಾರನ
ಸಂಸ್ಕೃತಿಯಲ್ಲಿ ಸುರಕ್ಷತಾ ಸ್ಥಳಗಳಾಗಿವೆ. ಪ್ಯಾಲೆಸ್ಟೈನ್ ದೇಶದ ಸಹಿಸಲಾರದ
ಬಿಸಿಲನ್ನು ಆಲೋಚಿಸಿದಾಗ, ನೆರಳಿನ ಮಹತ್ವ ಅರ್ಥವಾಗುತ್ತದೆ. ಇಲ್ಲವೆ
ಇಸ್ರಾಯೇಲಿನ ಇತಿಹಾಸದಲ್ಲಿ ನಡೆದ ಯುದ್ಧಗಳನ್ನು ನೆನಪಿಸಿಕೊಂಡಾಗ, ದುರ್ಗ
ಅಂದರೆ ಕೋಟೆಯ ಮಹತ್ವ ಮನದಟ್ಟಾಗುತ್ತದೆ.

`ಕೀರ್ತನೆ 17:8 ಮತ್ತು ಮತ್ತಾಯ 23:37ನೇ ವಚನಗಳನ್ನು ಓದಿರಿ, ಇಲ್ಲಿ
ಉಪಯೋಗಿಸಿರುವ ಸಂಕೇತಗಳು ಯಾವುವು ಹಾಗೂ ಅವುಗಳು ಏನು ತಿಳಿಸುತ್ತವೆ?`

“ನಿನ್ನ ರೆಕ್ಕೆಗಳ ಮರೆಯಲ್ಲಿಟ್ಟುಕೊಂಡು' ಎಂಬುದು ಅತ್ಯಂತ ಆತ್ಮೀಯ
ಸಂಕೇತಗಳಲ್ಲಿ ಒಂದಾಗಿದೆ (ಕೀರ್ತನೆ 17:8; 57:1; 63:7), ತಾಯಿಹಕ್ಕಿ ತನ್ನ
ಮರಿಯನ್ನು ಯಾವ ರೀತಿ ಸಂರಕ್ಷಿಸುತ್ತದೆಯೋ, ಅದೇ ರೀತಿಯ ಭರವಸೆ
ಹಾಗೂ ಸಾಂತ್ವನವನ್ನು ಸಾಂಕೇತಿಕವಾಗಿ ದೇವರು ರಕ್ಷಿಸುತ್ತಾನೆಂಬ ಆಶ್ವಾಸನೆಯನ್ನು
ಇದು ಭಕ್ತರಿಗೆ ಕೊಡುತ್ತದೆ. ಹದ್ದು ತನ್ನ ಮರಿಗಳನ್ನು ರೆಕ್ಕೆಗಳ ಮೇಲೆ
ಹೊತ್ತುಕೊಳ್ಳುವಂತೆ ದೇವರು ಇಸ್ರಾಯೇಲ್ಯರನ್ನು ಹೊತ್ತುಕೊಂಡು ಸುರಕ್ಷಿತವಾಗಿ
ನಡೆಸಿದನು (ವಿಮೋಚನಕಾಂಡ 19:4, ಧರ್ಮೋಪದೇಶಕಾಂಡ 32:11), ಕೋಳಿ
ತನ್ನ ಮರಿಗಳನ್ನು ರೆಕ್ಕೆಗಳ ಮರೆಯಲ್ಲಿ ಕೂಡಿಸಿಕೊಳ್ಳುವಂತೆ ದೇವರು ತನ್ನ
ಮಕ್ಕಳನ್ನು ಕೂಡಿಸಿಕೊಳ್ಳುತ್ತಾನೆ (ಮತ್ತಾಯ 23:37).

`ಆಪತ್ತುಗಳು ಬಂದಾಗ, ದೇವರ ರಕ್ಷಣೆ ಇಲ್ಲವೇನೋ ಎಂಬಂತ ಭಾವನೆ
ಬರುವುದುಂಟು. ಅಂತಹ ಸಂದರ್ಭಗಳನ್ನು ನಾವು ಹೇಗೆ ಎದುರಿಸುತ್ತೇವೆ? ಇಂತಹ
ಮಾನಸಿಕ, ಶಾರೀರಿಕ ಆಘಾತದ ಸಂದರ್ಭದಲ್ಲಿಯೂ ದೇವರು ನಮ್ಮ ಕೈಬಿಟ್ಟಿದ್ದಾನೆಂದು
ಯಾಕೆ ತಿಳಿದುಕೊಳ್ಳಬಾರದು?`