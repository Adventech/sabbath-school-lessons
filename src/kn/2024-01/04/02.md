---
title:  ನನ್ನ ಅಸ್ಥಿಪಂಜರವು ನಿನಗೆ ಮರೆಯಾಗಿಲ್ಲ
date:   21/01/2024
---

`ಕೀರ್ತನೆ 139:1-18ನೇ ವಚನಗಳನ್ನು ಓದಿರಿ, ಇದು ದೇವರ ಸಾಮರ್ಥ್ಯ
(139:1) ಆತನ ಸಾನ್ನಿಧ್ಯ, ಪ್ರಸನ್ನತೆ (7-12) ಹಾಗೂ ಒಳ್ಳೇತನಗಳನ್ನು (13-18)
ಕಾವ್ಯಾತ್ಮಕವಾಗಿ ಹೇಗೆ ವರ್ಣಿಸಿದೆ? ದೇವರವಾಗ್ದಾನಗಳ ಬಗ್ಗೆ ಆತನ ಮಹೋನ್ನತ
ಔದಾರ್ಯ, ಘನತೆಯ ಬಗ್ಗೆ ಏನು ತಿಳಿಸುತ್ತವೆ?`

ನೀವು ಎಂದಾದರೂ ಯಾರಿಗಾದರೂ ಸಹಾಯ ಮಾಡಬೇಕೆಂದು
ಅಪೇಕ್ಷಿಸಿದರೂ, ಅದು ಸಾಧ್ಯವಿಲ್ಲದಂತ ಪರಿಸ್ಥಿತಿಯನ್ನು ಎಂದಾದರೂ
ಎದುರಿಸಿರುವಿರಾ? ಅದೇ ರೀತಿ ಕೆಲವರು ನಿಮಗೆ ಸಹಾಯಮಾಡಲು
ಪ್ರಯತ್ನಿಸಿದರೂ, ನಿಮ್ಮ ಅಗತ್ಯಗಳೇನೆಂದು ಅರ್ಥಮಾಡಿಕೊಂಡಿರುವುದಿಲ್ಲ. ಆದರೆ
ದೇವರು ನಮ್ಮ ಪರಿಸ್ಥಿತಿ ಮತ್ತು ನಮ್ಮ ಬಗ್ಗೆ ಪರಿಪೂರ್ಣವಾಗಿ ತಿಳಿದುಕೊಂಡಿರುವುದು
ಮಾತ್ರವಲ್ಲದೆ, ನಮಗೆ ಸಹಾಯ ಮಾಡುವ ಮಾರ್ಗಗಳಾದ, ಸಾಧನಗಳನ್ನು
ಹಾಗೂ ಎಲ್ಲಾ ಸಂಪನ್ಮೂಲಗಳನ್ನು ಹೊಂದಿದ್ದಾನೆ. ಆದುದರಿಂದ ನಮಗೆ ಸಹಾಯ
ಮಾಡಿ, ಕಷ್ಟಗಳಿಂದ ಬಿಡಿಸುತ್ತೇನೆಂದು ಹೇಳಿರುವ ಆತನ ವಾಗ್ದಾನಗಳು ಕೇವಲ
ಮಾತಲ್ಲ. ಬದಲಾಗಿ ದೃಢವಾದ ಭರವಸೆಗಳಾಗಿವೆ.

ದೇವರ ಮಹಾಜ್ಞಾನವು ಎಷ್ಟೊಂದು ವೈಶಿಷ್ಟ್ಯವಾಗಿಯೂ, ಉನ್ನತವೂ ಆಗಿದೆ
ಎಂದರೆ, ಕೀರ್ತನೆಗಾರನು ತಾಯಿಯ ಗರ್ಭದಲ್ಲಿರುವಾಗಲೂ, ದೇವರಿಂದ ಆತನು
ಮರೆಮಾಡಿಕೊಳ್ಳಲಾಗಿಲ್ಲ (139:13,15), ನಾವು ಕೂತುಕೊಳ್ಳುವುದು, ಏಳುವುದು,
ನಡೆಯುವುದು, ಮಲಗುವ ಸ್ಥಳ ಹಾಗೂ ನಮ್ಮ ಆಲೋಚನೆಗಳೆಲ್ಲ (139:2-4).
ದೇವರ ದೃಷ್ಟಿಗೆ ಸ್ಪಷ್ಟವಾಗಿ ಗೋಚರಿಸುತ್ತವೆ. ದೇವರು ಸೃಷ್ಟಿಕರ್ತನೂ ಮತ್ತು
ಜನರೊಂದಿಗೆ ಆತನ ನಿಕಟಬಾಂಧವ್ಯ ಹಾಗೂ ಅವರ ಬಗ್ಗೆ ಕಾಳಜಿ
ಹೊಂದಿರುವುದೇ ಆತನ ಇಂತಹ ಮಹಾಜ್ಞಾನಕ್ಕೆ ಕಾರಣವಾಗಿದೆ.

ದೇವರ ಇಂತಹ ಆತ್ಮೀಯ ಸಂಬಂಧವು ನಮ್ಮನ್ನು ಕ್ರಿಸ್ತನೆಡೆಗೆ ನಡೆಸಬೇಕು.
ಕ್ರಿಸ್ತನಲ್ಲಿ ನಾವು ನಂಬಿಕೆಯಿಟ್ಟಿರುವ ಕಾರಣದಿಂದ ದೇವರ ನೀತಿಯು ನಮಗೆ
ಕೊಡಲ್ಪಡುತ್ತದೆ (ರೋಮಾಯ 3:5,21). ಸಮಾಧಿಯಲ್ಲಿದ್ದರೂ ಅಥವಾ
ಕಾರ್ಗತ್ತಲೆಯಲ್ಲಿದ್ದರೂ, ದೇವರು ಅಲ್ಲಿಯೂ ಇರುತ್ತಾನೆ (139:8,11,12), ಅರುಣನ
ರೆಕ್ಕೆಗಳನ್ನು (Wings of the Morning ಅಂದರೆ ಪೂರ್ವದಿಕ್ಕು ಕಟ್ಟಿಕೊಂಡು
ಹಾರಿಹೋಗಿ ಸಮುದ್ರದ ಕಟ್ಟಕಡೆಯಲ್ಲಿ ವಾಸಮಾಡಿದರೂ, ಅಲ್ಲಿಯು ದೇವರ
ಕೈ ನನ್ನನ್ನು ಹಿಡಿದಿರುವುದು ಎಂದು ಕೀರ್ತನೆಗಾರನು ಹೇಳುತ್ತಾನೆ (139:9).
ಈ ಎಲ್ಲಾ ರೂಪಾಲಂಕಾರಗಳು ಈ ಸಮಸ್ತ ವಿಶ್ವದಲ್ಲಿ ದೇವರಕಣ್ಣಿಗೆ ಮರೆಯಾದದ್ದು
ಒಂದು ಇಲ್ಲವೆಂಬ ಸತ್ಯವನ್ನು ತಿಳಿಸುತ್ತವೆ. ಆತನು ನಮ್ಮ ಸೃಷ್ಟಿಕರ್ತನು ಮಾತ್ರವಲ್ಲ.
ನಮ್ಮ ಪರಿಪಾಲಕನೂ ಆಗಿದ್ದು ನಮ್ಮೊಂದಿಗೆ ನಿಕಟ ಸಂಬಂಧಹೊಂದಿದ್ದಾನೆ
(ಇಬ್ರಿಯ 1:3).

ನಮ್ಮ ಬಗ್ಗೆ ಎಲ್ಲವನ್ನೂ ದೇವರು ಬಲ್ಲವನಾಗಿರುವುದರಿಂದ, ಆತನು ನಮಗೆ
ಸಹಾಯಮಾಡಿ ನಮ್ಮನ್ನು ಪುನರ್‌ರೂಪಿಸಬಲ್ಲನು (Restore). ದೇವರ ಈ
ಮಹೋನ್ನತಜ್ಞಾನವನ್ನು ಅರಿತುಕೊಂಡು ಕೀರ್ತನೆಗಾರನು ಸ್ವಯಂಪ್ರೇರಣೆಯಿಂದ
ಆತನಿಗೆ ಸ್ತೋತ್ರ ಸಲ್ಲಿಸುವುದು ಮಾತ್ರವಲ್ಲ, ದೇವರಲ್ಲಿ ಆತನ ಭರವಸೆ ಹೆಚ್ಚಾಗುತ್ತದೆ.
ದೇವರೊಂದಿಗಿನ ನನ್ನ ಸಂಬಂಧಕ್ಕೆ ಅಡ್ಡಿತರುವ ಎಲ್ಲವನ್ನೂ ತೆಗೆದುಹಾಕಿ ಸನಾತನ
ಮಾರ್ಗದಲ್ಲಿ ನಡೆಯುವಂತೆ ಮಾಡಬೇಕೆಂದು ಕೀರ್ತನೆಗಾರನು ಬೇಡಿಕೊಳ್ಳುತ್ತಾನೆ.

`ದೇವರು ತಮ್ಮೆಲ್ಲಾ ಪಾಪಗಳನ್ನು ಮತ್ತು ರಹಸ್ಯಗಳನ್ನು ತಿಳಿದಿದ್ದಾನೆಂಬುದು
ಕೆಲವರಿಗೆ ಭಯಹುಟ್ಟಿಸಬಹುದು. ಆದರೆ ಸುವಾರ್ತೆಯು ಯಾಕೆ ನಮ್ಮ ಏಕೈಕ
ನಿರೀಕ್ಷೆಯಾಗಿದೆ?`