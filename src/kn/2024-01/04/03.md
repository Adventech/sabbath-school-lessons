---
title:  ದೇವರ ರಕ್ಷಣೆಯ (Care) ಭರವಸೆ
date:   22/01/2024
---

`ಕೀರ್ತನೆ 40;1-3; 50:15; 55:22 ಹಾಗೂ 121ನೇ ಅಧ್ಯಾಯಗಳನ್ನು ಓದಿರಿ.
ನಮ್ಮ ದಿನನಿತ್ಯದ ವ್ಯವಹಾರ, ಕಾರ್ಯದಲ್ಲಿ ದೇವರು ಹೇಗೆ ಭಾಗವಹಿಸುತ್ತಾನೆ
ಅಥವಾ ಒಳಗೊಂಡಿರುತ್ತಾನೆ?`

ದೇವರು ಜೀವಸ್ವರೂಪನಾಗಿದ್ದು, ತನಗೆ ಮೊರೆಯಿಡುವವರಿಗೆ ಸಹಾಯ
ಮಾಡುತ್ತೇನೆಂದು ಸತ್ಯವೇದದಲ್ಲಿ ಪ್ರಕಟಪಡಿಸಿಕೊಂಡಿದ್ದಾನೆ. ಯೆಹೋವನು
ಯಾವಾಗಲೂ ನಮ್ಮೆದುರಿನಲ್ಲಿರುತ್ತಾನೆ (ಕೀರ್ತನೆ 16:8). ಈ ಕಾರಣದಿಂದ
ನಾವು ಆತನಲ್ಲಿ ಭರವಸವಿಟ್ಟು ಆತನಿಗೆ ಮೊರೆಯಿಡಬಹುದು (7:1; 9:10).
ನಾವು ನೀರಿನ ತಳಭಾಗದಲ್ಲಿದ್ದರೂ, ನಾವು ಮೊರೆಯಿಡುವಾಗ ದೇವರು ನಮಗೆ
ಕಿವಿಗೊಡುವನು (130;1,2), ಜೀವನದಲ್ಲಿ ಎಂತಹ ಸನ್ನಿವೇಶಗಳನ್ನು
ಎದುರಿಸುತ್ತಿದ್ದರೂ, ದೇವರು ಎಲ್ಲದರ ಮೇಲೆ ಸರ್ವಾಧಿಕಾರ ಹೊಂದಿದ್ದಾನೆಂದು
ಇದು ತಿಳಿಸುತ್ತದೆ. ಆದುದರಿಂದ ನಮ್ಮ ಮೊರೆಯು ಎಷ್ಟೇ ಅಗತ್ಯವೂ, ತ್ವರಿತವೂ
ಆಗಿದ್ದರೂ, ನಿರೀಕ್ಷೆ ಕಳೆದುಕೊಳ್ಳುವ ಅಗತ್ಯವಿಲ್ಲ.

121ನೇ ಕೀರ್ತನೆಯು ನಂಬಿಗಸ್ತನಾದ ವ್ಯಕ್ತಿಯ ಜೀವನದಲ್ಲಿ ಸೃಷ್ಟಿಕರ್ತನ
ಸಾಮರ್ಥ್ಯವನ್ನು ತಿಳಿಸುತ್ತದೆ. ಈ ಸಾಮರ್ಥ್ಯವು ಯಾವುದೆಂದರೆ, (1) "ಆತನು
ನಿನ್ನ ಪಾದಗಳನ್ನು ಕದಲಗೊಳಿಸದಿರಲಿ" (121:3), 'ಪಾದ' ಎಂಬುವ
ರೂಪಾಲಂಕಾರವು ಒಬ್ಬ ವ್ಯಕ್ತಿಯ ಜೀವನ ಯಾತ್ರೆಯನ್ನು ವರ್ಣಿಸುತ್ತದೆ (ಕೀರ್ತನೆ
66:9; 119:105; ಜ್ಞಾನೋಕ್ತಿ 3:23). ಕದಲಗೊಳಿಸದಿರಲಿ ಎಂಬ ಪದವು ದೇವರು
ಈ ಲೋಕಕ್ಕೂ ಮತ್ತು ಚೀಯೋನಿಗೂ ಕೊಡುವ ಸುರಕತೆಯನ್ನು ಸೂಚಿಸುತ್ತದೆ.

(2) "ಇಗೋ ಇಸ್ರಾಯೇಲ್ಯರನ್ನು ಕಾಯುವಾತನು ತೂಕಡಿಸುವುದಿಲ್ಲ,
ನಿದ್ರಿಸುವುದಿಲ್ಲ" (121:4). ಈ ರೂಪಾಲಂಕಾರವು ಯಾವಾಗಲೂ ಎಚ್ಚರವಾಗಿದ್ದು
ತನ್ನ ಮಕ್ಕಳನ್ನು ರಕ್ಷಿಸುವುದಕ್ಕೆ ಸಿದ್ಧನಾಗಿದ್ದಾನೆಂದು ತಿಳಿಸುತ್ತದೆ.

(3) ಕರ್ತನಾದ ಯೆಹೋವನು ನಮ್ಮ ನೆರಳು (121:5,6). ಇದು
ಇಸ್ರಾಯೇಲ್ಯರನ್ನು ಮರುಭೂಮಿಯ ಬಿಸಿಲಿನಿಂದ ಕಾಪಾಡಿದ ಮೇಘಸ್ತಂಭವನ್ನು
ನೆನಪಿಗೆ ತರುತ್ತದೆ (ವಿಮೋಚನಕಾಂಡ 13:21,22). ಅದೇ ರೀತಿಯಾಗಿ ಕರ್ತನು
ನಮಗೆ ಶಾರೀರಿಕ ಮತ್ತು ಆತ್ಮೀಕ ಆಶ್ರಯ ಒದಗಿಸುತ್ತಾನೆ.

(4) ದೇವರು ನಮ್ಮ ಬಲಗಡೆಯಲ್ಲಿದ್ದಾನೆ (121:5). ಬಲಗೈ ಒಬ್ಬ ವ್ಯಕ್ತಿಯ
ಬಲಿಷ್ಠವಾದ ಹಾಗೂ ಕಾರ್ಯಸಾಧಕವಾದ ಕೈಯನ್ನು ಸೂಚಿಸುತ್ತದೆ (ಕೀರ್ತನೆ
74:11; 89:13). 121:5ನೇ ವಚನವು ದೇವರ ಬಲಗೈ ಆತನು ನಮಗೆ
ಹತ್ತಿರವಾಗಿರುವುದನ್ನೂ ಮತ್ತು ಆತನ ದಯೆಯನ್ನು ಸೂಚಿಸುತ್ತದೆ (ಕೀರ್ತನೆ
16:8; 109:31; 110:5).

(5) ದೇವರ ರಕ್ಷಣೆಯು 121:6-8ನೇ ವಚನಗಳಲ್ಲಿ ಸ್ಪಷ್ಟವಾಗಿ ದೃಢಪಟ್ಟಿದೆ.
ಆತನು ತನ್ನ ಮಕ್ಕಳನ್ನು ಎಲ್ಲಾ ಕೇಡಿನಿಂದ ತಪ್ಪಿಸುವನು. ಸೂರ್ಯಚಂದ್ರರು
ಅವರನ್ನು ಬಾಧಿಸುವುದಿಲ್ಲ. ನಾವು ಹೋಗುವಾಗಲೂ, ಬರುವಾಗಲೂ ಸದಾಕಾಲವೂ
ದೇವರು ನಮ್ಮನ್ನು ಕಾಪಾಡುವನು. ಕಾವ್ಯಾತ್ಮಕವಾದ ಈ ಸಂಕೇತಗಳು ದೇವರ
ಅಗಾಧವಾದ ಗ್ರಹಿಕೆಯ ಸಾಮರ್ಥ್ಯ ಹಾಗೂ ನಿಮ್ಮ ಬಗ್ಗೆ ಆತನ ನಿರಂತರವಾದ
ಪಾಲನೆ ಪೋಷಣೆಯನ್ನು ತಿಳಿಸುತ್ತದೆ.

`ಕೀರ್ತನೆಗಾರನು ದೇವರ ಪ್ರೀತಿಪೂರ್ವಕವಾದ ಪಾಲನೆ, ಪೋಷಣೆಯಲ್ಲಿ
ಭರವಸವಿಟ್ಟಿದ್ದನು. ನಾವೂ ಸಹ ಅದರಂತೆಯೇ ಮಾಡಬೇಕು. ದೇವರ ಪಾಲನೆ
ಪೋಷಣೆಯನ್ನು ನಮ್ಮ ಜೀವನದಲ್ಲಿ ಉತ್ತಮವಾಗಿ ಕಂಡುಕೊಳ್ಳುವ ಮಾರ್ಗಗಳು
ಯಾವುವು? ಆತನು ನಮ್ಮಲ್ಲಿ ಕಾರ್ಯಮಾಡುವಂತೆ ನಾವು ಹೇಗೆ ಆತನೊಂದಿಗೆ
ಉತ್ತಮವಾಗಿ ಸಹಕರಿಸಬಹುದು?`