---
title:  ಕೀರ್ತನೆಗಳನ್ನು ಓದುವುದು ಹೇಗೆ
date:   30/12/2023
---

### ಈ ಪಾಠದ ಅಧ್ಯಯನಕ್ಕಾಗಿ
1 ಪೂ.ಕಾ. ವೃತ್ತಾಂತ 16:7;
ನೆಹೆಮಿಯ 12:8; ಕೀರ್ತನೆಗಳು 25:1-5; 33:1-3; ಕೀರ್ತನೆಗಳು 82:8;
121:7 ಹಾಗೂ ರೋಮಾಯ 8:26,27ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ತರುವಾಯ ಆತನು-ನಾನು ಇನ್ನೂ ನಿಮ್ಮ ಸಂಗಡ ಇದ್ದಾಗ
ಇದೆಲ್ಲಾ ನಿಮಗೆ ತಿಳಿಸಲಿಲ್ಲವೇ? ನನ್ನ ವಿಷಯವಾಗಿ ಮೋಶೆಯ ಧರ್ಮಶಾಸ್ತ್ರದಲ್ಲಿಯೂ,
ಪ್ರವಾದಿಗಳ ಗ್ರಂಥದಲ್ಲಿಯೂ, ಕೀರ್ತನೆಗಳಲ್ಲಿಯೂ ಬರೆದಿರುವುದೆಲ್ಲಾ ನೆರವೇರುವುದು
ಅಗತ್ಯವೆಂದು ನಿಮಗೆ ಹೇಳಲಿಲ್ಲವೇ ಅಂದನು. ಆಮೇಲೆ ಅವರು ಶಾಸ್ತ್ರ ವಚನಗಳನ್ನು
ತಿಳಿದುಕೊಳ್ಳುವಂತೆ ಆತನು ಅವರ ಬುದ್ಧಿಯನ್ನು ತೆರೆದನು” (ಲೂಕ 24:44,45).

ಕೀರ್ತನೆಗಳು ಶತಶತಮಾನಗಳಿಂದಲೂ ಕ್ರೈಸ್ತರು ಹಾಗೂ ಯೆಹೂದ್ಯರಿಗೆ
ಪ್ರಾರ್ಥನಾ ಪುಸ್ತಕವೂ, ಹಾಡಿನ ಪುಸ್ತಕವೂ ಆಗಿದೆ. ಇವುಗಳನ್ನು ಕೀರ್ತನೆಗಾರರು
ಮುಖ್ಯವಾಗಿ ದೇವರನ್ನು ಉದ್ದೇಶಿಸಿ ಬರೆದದ್ದಾಗಿದ್ದರೂ, ಮಾನವರು ಇದರ
ಲೇಖಕರಲ್ಲ. ಬದಲಾಗಿ ಅವರ ವಿಚಾರಧಾರೆಗಳನ್ನು, ಚಿಂತನೆಗಳು (Thoughts)
ಪ್ರೇರಣೆಗೊಳಿಸಿದ ದೇವರಿಂದಲೇ ಬಂದಿರುತ್ತದೆ.

"ಯಾವ ಪ್ರವಾದನೆಯು ಎಂದೂ ಮನುಷ್ಯರ ಚಿತ್ತದಿಂದ ಉಂಟಾಗಲಿಲ್ಲ.
ಮನುಷ್ಯರು ಪವಿತ್ರಾತ್ಮ ಪ್ರೇರಿತರಾಗಿ ದೇವರಿಂದ ಹೊಂದಿದ್ದನ್ನೇ ಮಾತಾಡಿದರು"
ಎಂದು ಸತ್ಯವೇದವು ತಿಳಿಸುತ್ತದೆ. ಅದರಂತೆಯೇ ಕೀರ್ತನೆಗಳಲ್ಲಿಯೂ ಸಹ
ಪವಿತ್ರಾತ್ಮನಿಂದ ಪ್ರೇರಿತರಾದ ತನ್ನ ಸೇವಕರ ಮೂಲಕ ದೇವರು ನಮ್ಮೊಂದಿಗೆ
ಮಾತಾಡುತ್ತಾನೆ (2 ಪೇತ್ರನು 1:21), ಯೇಸುಕ್ರಿಸ್ತನು, ಅಪೋಸ್ತಲರು ಹಾಗೂ
ಹೊಸ ಒಡಂಬಡಿಕೆ ಬರೆದ ಲೇಖಕರೂ ಸಹ ತಾವು ಬರೆದ ಪುಸ್ತಕಗಳಲ್ಲಿ
ಕೀರ್ತನೆಗಳನ್ನು ಉದಾಹರಿಸಿ, ಅವೂ ಸಹ ಸತ್ಯವೇದದ ಒಂದು ಭಾಗವಾಗಿದೆ
ಎಂದು ತಿಳಿಸಿದ್ದಾರೆ (ಮಾರ್ಕ 12:20; ಯೋಹಾನ 10:34,35 ಹಾಗೂ 13:18).
ಸತ್ಯವೇದದಲ್ಲಿರುವ ಇತರೆಲ್ಲಾ ಪುಸ್ತಕಗಳಂತೆಯೇ ಕೀರ್ತನೆಗಳೂ ಸಹ
ಖಂಡಿತವಾಗಿಯೂ ದೇವರವಾಕ್ಯಗಳಾಗಿವೆ.

ಪುರಾತನ ಇಸ್ರಾಯೇಲ್ಯರಾದ ವಿವಿಧಲೇಖಕರು ಕೀರ್ತನೆಗಳನ್ನು ಇಬ್ರಿಯ
ಭಾಷೆಯಲ್ಲಿ ಪದ್ಯಗಳಂತೆ ಬರೆದರು. ಈ ಕಾರಣದಿಂದ ಇವರುಗಳು ನೀಡಿದ
ಸಂದೇಶಗಳು ಸಾರ್ವತ್ರಿಕವಾಗಿ (Universal) ಅನ್ವಯವಾಗಿದ್ದರೂ, ಮುಖ್ಯವಾಗಿ
ಅವರು ಜೀವಿಸುತ್ತಿದ್ದ ಜಗತ್ತನ್ನು ಪ್ರತಿಫಲಿಸುತ್ತವೆ. ಕೀರ್ತನೆಗಳು ದೇವರವಾಕ್ಯವೆಂದು
ಒಪ್ಪಿಕೊಂಡು, ಅವುಗಳಲ್ಲಿರುವ ಕಾವ್ಯಾತ್ಮಕ ವೈಶಿಷ್ಟ್ಯಗಳು, ಐತಿಹಾಸಿಕ, ಧಾರ್ಮಿಕ
ಸಿದ್ಧಾಂತ ಹಾಗೂ ವಿಧಿ ಆಚರಣೆಗಳ ಸಂದರ್ಭಕ್ಕೆ ಅನುಗುಣವಾಗಿ ಅವುಗಳಿಗೆ
ಹೆಚ್ಚು ಗಮನ ನೀಡುವುದು ಕೀರ್ತನೆಗಾರರ ಸಂದೇಶಗಳನ್ನು ಮನವರಿಕೆ
ಮಾಡಿಕೊಳ್ಳಲು ಅತ್ಯಗತ್ಯವಾಗಿದೆ. ಈ ಸಂದೇಶಗಳು ಸಾವಿರಾರು ವರ್ಷಗಳಿಂದ
ಆರಂಭವಾಗಿ ಇಂದಿನವರೆಗೂ ನಮ್ಮನ್ನೂ ಸೇರಿದಂತೆ, ಹಿಂದಿನವರಿಗೂ ಕೊಡಲ್ಪಟ್ಟಿವೆ.