---
title:  ಕೀರ್ತನೆಗಳ ಪ್ರಮುಖ ಸಾರಾಂಶ
date:   04/01/2024
---

`ಕೀರ್ತನೆಗಳು 16:8; 44:8; 46:1; 47:1 ಹಾಗೂ ಕೀರ್ತನೆಗಳು 57:2;
62:8; 82:8 ಹಾಗೂ 121:7ನೇ ವಚನಗಳನ್ನು ಓದಿರಿ. ಕೀರ್ತನೆಗಾರರ ಜೀವನದಲ್ಲಿ
ದೇವರಿಗೆ ಎಂತಹ ಪ್ರಾಮುಖ್ಯವಾದ ಸ್ಥಾನವಿತ್ತು?`

ಕೀರ್ತನೆಗಳ ಪ್ರಾಮುಖ್ಯವಾದ ಸಾರಾಂಶವು ಸಂಪೂರ್ಣವಾಗಿ ದೇವರ ಮೇಲೆ
ಕೇಂದ್ರೀಕೃತವಾಗಿದೆ. ಇವುಗಳು ಜೀವನದ ಎಲ್ಲಾ ಅನುಭವಗಳನ್ನು ಪ್ರಾರ್ಥನೆ
ಹಾಗೂ ಸ್ತುತಿಸ್ತೋತ್ರಗಳ ಮೂಲಕ ದೇವರಿಗೆ ಒಪ್ಪಿಸಿಕೊಡಲು ಬಯಸುತ್ತವೆ.
ದೇವರು ಸಮಸ್ತಲೋಕದ ಸಾರ್ವಭೌಮನಾದ ಸೃಷ್ಟಿಕರ್ತನೂ, ರಾಜಾಧಿರಾಜನೂ
ಮತ್ತು ನ್ಯಾಯಾಧಿಪತಿಯೂ ಆಗಿದ್ದಾನೆ. ಆತನು ತನ್ನ ಮಕ್ಕಳಿಗೆ ಯಾವುದೇ
ಕೊರತೆಯಾಗದಂತೆ ಎಲ್ಲವನ್ನೂ ಒದಗಿಸುತ್ತಾನೆ. ಈ ಕಾರಣದಿಂದ ಎಲ್ಲಾ
ಸಮಯದಲ್ಲಿಯೂ ನಾವು ದೇವರಲ್ಲಿ ಭರವಸವಿಡಬೇಕು. ದೇವಜನರು ತಮ್ಮ
ನಂಬಿಕೆಯಲ್ಲಿ ಕುಂದಿಹೋಗಿ ಆತನನ್ನು ಬಿಟ್ಟು ಅನ್ಯದೇವತೆಗಳನ್ನು ಅವಲಂಬಿಸಿದಾಗ,
“ನಿಮ್ಮ ದೇವರು ಎಲ್ಲಿ' ಎಂದು ಅನ್ಯಜನರು ಅವರನ್ನು ಹಂಗಿಸುತ್ತಿದ್ದರು (ಕೀರ್ತನೆ
42:10), ಕರ್ತನಾದ ದೇವರು ಸರ್ವವ್ಯಾಪಿಯೂ ಹಾಗೂ ತನ್ನ ಜನರನ್ನು
ಎಂದಿಗೂ ಕೈಬಿಡುವುದಿಲ್ಲವಾದ್ದರಿಂದ, ದೇವಜನರು ಯಾವಾಗಲೂ ಕರ್ತನಲ್ಲಿ
ಭರವಸವಿಡಬೇಕು. ಅಂತಿಮವಾಗಿ ಸರ್ವಜನಾಂಗಗಳು ಮತ್ತು ಸಮಸ್ತ ವಿಶ್ವವು
ದೇವರನ್ನು ಅಡ್ಡಬಿದ್ದು ಆರಾಧಿಸುವ ಸಮಯ ಬರುತ್ತದೆ (ಕೀರ್ತನೆ 47:1; 64:9).
ನಮ್ಮ ಜೀವನದಲ್ಲಿ ದೇವರಿಗೆ ಪ್ರಾಮುಖ್ಯತೆ ಕೊಟ್ಟಾಗ, ಆರಾಧನೆಯಲ್ಲಿಯೂ
ಸಹ ಪ್ರಾಮುಖ್ಯತೆ ಕೊಡುತ್ತೇವೆ. ಇಂದು ನಾವು ಅರ್ಥಮಾಡಿಕೊಂಡು ಅನುಸರಿಸುವ
ಆರಾಧನೆಗೂ, ಹಳೆಯ ಒಡಂಬಡಿಕೆಯ ಕಾಲದ ಆರಾಧನೆಗೂ, ಬಹಳ
ವ್ಯತ್ಯಾಸಗಳಿವೆ. ಯಾಕೆಂದರೆ ಆ ಸಂಸ್ಕೃತಿಯಲ್ಲಿ ಆರಾಧನೆಯು ಸಹಜವಾಗಿದ್ದು,
ನಿಸ್ಸಂದೇಹವಾಗಿ ಸಂಪೂರ್ಣ ಸಾಮುದಾಯಿಕ ಜೀವನದ ಕೇಂದ್ರವಾಗಿತ್ತು. ಈ
ಕಾರಣದಿಂದ ದೇವಜನರ ಜೀವನದಲ್ಲಿ ಒಳ್ಳೆಯದು ಅಥವಾ ಕೆಟ್ಟದ್ದು ಏನೇ
ಸಂಭವಿಸಲಿ, ಅನಿವಾರ್ಯವಾಗಿ ಅವರು ಆರಾಧನೆಯಲ್ಲಿ ವ್ಯಕ್ತಪಡಿಸುತ್ತಿದ್ದರು.
ಕೀರ್ತನೆಗಾರರು ಎಲ್ಲೇ ಇರಲಿ, ದೇವರು ಅವರ ಪ್ರಾರ್ಥನೆಯನ್ನು ಲಾಲಿಸಿ, ತನ್ನದೇ
ಆದ ಸೂಕ್ತ ಸಮಯದಲ್ಲಿ ಉತ್ತರ ಕೊಡುತ್ತಿದ್ದನು (ಕೀರ್ತನೆ 3:4; 18:6 ಹಾಗೂ
20:6).

ಪರಲೋಕವು ದೇವರ ವಾಸಸ್ಥಾನವೆಂದು ಕೀರ್ತನೆಗಾರನಿಗೆ ತಿಳಿದಿತ್ತು. ಆದರೂ
ಆತನು ಚೀಯೋನಿನಲ್ಲಿರುವ ದೇವದರ್ಶನದ ಗುಡಾರದಲ್ಲಿ ತನ್ನ ಜನರೊಂದಿಗೆ
ಇರುತ್ತಾನೆಂದು ಅವರಿಗೆ ತಿಳಿದಿತ್ತು. ದೇವರು ಒಂದೇ ಸಮಯದಲ್ಲಿ ಬಹಳ
ದೂರದಲ್ಲಿಯೂ, ಹತ್ತಿರದಲ್ಲಿಯೂ, ಎಲ್ಲೆಲ್ಲಿಯೂ, ತನ್ನ ಆಲಯದಲ್ಲಿಯೂ (ಕೀರ್ತನೆ
11:4). ಮರೆಯಾಗಿಯೂ (10:1) ಹಾಗೂ ಶಾಶ್ವತವಾಗಿಯೂ (41:12) ಇರುತ್ತಾನೆ.
ಕೀರ್ತನೆಗಳ ಪುಸ್ತಕದಲ್ಲಿ ದೇವರ ಈ ಗುಣಾತಿಶಯವು ಒಟ್ಟಾಗಿ ಸೇರುತ್ತವೆ.
ಸತ್ಯದೇವರು ನಮಗೆ ಸಮೀಪವಾಗಿಯೂ ಹಾಗೂ ದೂರವಾಗಿಯೂ ಒಂದೇ
ಸಮಯದಲ್ಲಿ ಇರುತ್ತಾನೆಂದು ಕೀರ್ತನೆಗಾರರಿಗೆ ತಿಳಿದಿತ್ತು (ಕೀರ್ತನೆ 24:7-
10). ಈ ಆತ್ಮೀಕ ಭಾವೋದ್ವೇಗವನ್ನು ಕೀರ್ತನೆಗಾರರು ಚೆನ್ನಾಗಿ ಅರಿತಿದ್ದರು.
ಅವರ ಜೀವನದ ಅನುಭವವು ಹೇಗೆ ಇರಲಿ, ದೇವರ ಪ್ರಸನ್ನತೆ ಹಾಗೂ ಆತನ
ಒಳ್ಳೇತನಗಳ ಬಗ್ಗೆ ಅವರು ತಿಳಿದುಕೊಂಡಿದ್ದರು. ಆದುದರಿಂದ ದೇವರು ತನ್ನದೇ
ಆದ ಸಮಯದಲ್ಲಿ ತಾವು ಕಾದುಕೊಂಡಿರುವಾಗ ಮಧ್ಯಪ್ರವೇಶಿಸುತ್ತಾನೆಂದು ಅವರು
ನಿರೀಕ್ಷೆಯಿಟ್ಟು ಬಲಹೊಂದಿದ್ದರು.

`ದೇವರನ್ನು ನಮ್ಮದೇ ಆದ ಕೆಲವು ನಿರ್ದಿಷ್ಟ ವಿಷಯಕ್ಕೆ ಸಂಬಂಧಪಟ್ಟಂತೆ
ಇತಿಮಿತಿಗೊಳಿಸಬಾರದು ಎಂಬುದನ್ನು ಅರ್ಥಮಾಡಿಕೊಳ್ಳಲು ಸತ್ಯವೇದವು ಹೇಗೆ
ಸಹಾಯಕವಾಗಿದೆ?`