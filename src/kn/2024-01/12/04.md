---
title:  ಯೆಹೋವನೇ, ನಿನ್ನ ಗುಡಾರದಲ್ಲಿ ಇಳುಕೊಂಡಿರುವುದಕ್ಕೆ ಯೋಗ್ಯನು ಯಾವನು?
date:   19/03/2024
---

`15ನೇ ಕೀರ್ತನೆ ಪ್ರಕಾರ ದೇವರನ್ನು ಆತನ ಗುಡಾರದಲ್ಲಿ ಆರಾಧಿಸಲು
ಯೋಗ್ಯರಾದವರು ಯಾರು?`

15ನೇ ಕೀರ್ತನೆಯಲ್ಲಿ ಈ ಪ್ರಶ್ನೆಗೆ ಕೊಡಲಾಗಿರುವ ಉತ್ತರವು ದೇವರ ಆಜ್ಞೆಗಳಲ್ಲಿ
ಮತ್ತು ಪ್ರವಾದಿಗಳು ಈಗಾಗಲೇ ತಿಳಿಸಿರುವ ಅರ್ಹತೆಗಳ ಸಾರಾಂಶವಾಗಿದೆ.
ದೇವದರ್ಶನ ಗುಡಾರವು ಪವಿತ್ರ ಸ್ಥಳವಾಗಿದ್ದು ಯಾಜಕರನ್ನು ಒಳಗೊಂಡಂತೆ
ಅಲ್ಲಿರುವ ಎಲ್ಲಾ ವಸ್ತುಗಳು ದೇವರಿಗೆ ಮೀಸಲಾಗಿ ಪ್ರತಿಷ್ಠಿಸಲ್ಪಟ್ಟವುಗಳಾಗಿವೆ. ಈ
ಕಾರಣದಿಂದ ದೇವರ ಸನ್ನಿಧಿಯನ್ನು ಪ್ರವೇಶಿಸಲು ಪಾವಿತ್ರ್ಯತೆಯು ಕಡ್ಡಾಯವಾಗಿದೆ.
ಇಸ್ರಾಯೇಲ್ಯರ ಪರಿಶುದ್ಧತೆಯು ಎಲ್ಲವನ್ನೂ ಒಳಗೊಂಡಿರಬೇಕಾಗಿದ್ದು, ಜೀವನದ
ಎಲ್ಲಾ ಅಂಶಗಳಲ್ಲಿಯೂ ನೈತಿಕತೆಯನ್ನು ಆರಾಧನೆಯೊಂದಿಗೆ ಸೇರಿಸಿ ಪ್ರದರ್ಶಿಸಬೇಕು.
ದೇವಜನರು ರಾಜರೂ, ಯಾಜಕರೂ ಆಗಿ ತಮ್ಮ ಸಂಪೂರ್ಣ ಸಾಮರ್ಥ್ಯಕ್ಕೆ
ತಕ್ಕಂತೆ ಜೀವಿಸಬೇಕೆಂಬ ಉದ್ದೇಶದಿಂದ ಅವರಿಗೆ ದೇವರಾಜ್ಞೆಗಳು ಕೊಡಲ್ಪಟ್ಟವು.
ರಾಜವಂಶಸ್ಥರಾದ ಯಾಜಕರೆಂದರೆ, ದೇವರ ಸನ್ನಿಧಿಯಲ್ಲಿ ಪರಿಶುದ್ಧ ಜೀವನ
ನಡೆಸುವುದು ಮತ್ತು ದೇವರು ಮಾಡಿಕೊಂಡಿರುವ ಒಡಂಬಡಿಕೆಯ
ಆಶೀರ್ವಾದವನ್ನು ಇತರ ಜನಾಂಗಗಳು ಹೊಂದಿಕೊಳ್ಳುವಂತೆ ಅವರನ್ನು ದೇವರ
ಬಳಿಗೆ ತರುವುದೇ ಆಗಿದೆ.

`ಕೀರ್ತನೆ 24:3-6 ಹಾಗೂ 101:1-3ನೇ ವಚನಗಳನ್ನು ಓದಿರಿ.
ಪರಿಶುದ್ಧರಾಗಿರಬೇಕು ಎಂಬುದರ ಅಭಿಪ್ರಾಯ ಅಥವಾ ಅರ್ಥವೇನು?`

ಪರಿಪೂರ್ಣವಾದ ಹೃದಯ ಅಥವಾ ಮನಸ್ಸು ದೇವರ ಸಮ್ಮುಖದಲ್ಲಿ ಒಬ್ಬ
ವಿಶ್ವಾಸಿಯ ಅತ್ಯಂತ ಉನ್ನತ ಸ್ವಭಾವವಾಗಿದೆ. ಇಬ್ರಿಯ ಭಾಷೆಯಲ್ಲಿ ಪರಿಪೂರ್ಣತೆ
ಎಂಬುದಕ್ಕೆ 'ತಮೀಮ್' ಎಂಬ ಪದ ಉಪಯೋಗಿಸಲಾಗಿದೆ. ಇದು ಅಖಂಡತೆ,
ಸಮಗ್ರತೆ, ಸಂಪೂರ್ಣತೆ ಎಂಬ ಅರ್ಥಗಳನ್ನು ಕೊಡುತ್ತದೆ. ದೇವರಿಗೆ ಸರ್ವಾಂಗ
ಹೋಮವಾಗಿ ಅರ್ಪಿತವಾಗುವ ಪ್ರಾಣಿಯು ಯಾವುದೇ ಕುಂದು ಕೊರತೆಯಿಲ್ಲದೆ
ಪೂರ್ಣಾಂಗವಾಗಿರಬೇಕು (ತಮೀಮ್ ಯಾಜಕಕಾಂಡ 22:21-24).
ಪರಿಪೂರ್ಣವಾದ ಮಾತುಗಳು ಸಂಪೂರ್ಣವಾಗಿ ಸತ್ಯವಾಗಿರುತ್ತವೆ (ಯೋಬನು
36:4). ಪರಿಪೂರ್ಣವಾದ ಹೃದಯವು ಶುದ್ಧವಾದ ಹೃದಯವಾಗಿರುತ್ತದೆ (ಕೀರ್ತನೆ
24:4) ಅಥವಾ ಮನಃಪೂರ್ವಕವಾಗಿ ಪ್ರಾಮಾಣಿಕವಾಗಿರುತ್ತದೆ (ಕೀರ್ತನೆ 15:2).
ಅದು ದೇವರನ್ನು ಹುಡುಕುತ್ತದೆ (24:6) ಹಾಗೂ ದೇವರ ಕೃಪೆಯಿಂದ ಪುನಃ
ಪರಿಶುದ್ಧಗೊಳ್ಳುತ್ತದೆ (ಕೀರ್ತನೆ 51:2-10), ದೇವರ ಕೃಪೆ ಮತ್ತು ಆತನ ನೀತಿಯು
ಇಂತ ವ್ಯಕ್ತಿಯು ಪರಿಶುದ್ಧವಾದ ನಿಷ್ಕಳಂಕ ಜೀವನ ನಡೆಸಲು ಸಾಧ್ಯಗೊಳಿಸುತ್ತದೆ.
ದೈವೀಕ ಕೃಪೆಯು ದೇವರ ಸೇವಕರು ಆತನಿಗೆ ಭಯಪಟ್ಟು ನಡೆಯಲು ಸಾಮರ್ಥ್ಯ
ನೀಡಿ ಉತ್ತೇಜಿಸುತ್ತದೆ. ದೇವರಿಗೆ ಭಯಪಡುವುದೆಂದರೆ ಆತನ ಆಜ್ಞೆಗಳಿಗೆ
ವಿಧೇಯರಾಗಿ ಆತನೊಂದಿಗೆ ನಿರಂತರವಾದ ಅನ್ನೋನ್ಯತೆ ಹೊಂದಿರುವುದೇ
ಆಗಿದೆ. ದೈವಭಕ್ತಿಯುಳ್ಳ ಪರಿಶುದ್ಧ ಜೀವನವು ದೇವರಿಗೆ ಕೊಂಡಾಟ ಸಲ್ಲಿಸುತ್ತದೆಯೇ
ಹೊರತು, ತನ್ನನ್ನು ಹೆಚ್ಚಿಸಿಕೊಳ್ಳುವುದಿಲ್ಲ. ಯೆಹೋವನ ಗುಡಾರದಲ್ಲಿ ಇಳುಕೊಳ್ಳಲು
ಬೇಕಾದ ಎಲ್ಲಾ ಯೋಗ್ಯತೆಗಳು ಕೀರ್ತನೆ 15:3-5ನೇ ವಚನಗಳಲ್ಲಿ ಸಕಾರಾತ್ಮಕವಾಗಿ
ಕೊಡಲ್ಪಟ್ಟಿರುವುದನ್ನು ಗಮನಿಸಿ. ಇದು ದೇವರ ದಯೆಯನ್ನು ಒಳ್ಳೆಯ ಕ್ರಿಯೆಗಳಿಂದ
ಗಳಿಸಿಕೊಳ್ಳುವುದಕ್ಕಲ್ಲ, ಬದಲಾಗಿ ದೇವರಿಂದ ನಮ್ಮನ್ನು ದೂರಮಾಡುವ ಕೆಟ್ಟ
ಗುಣಗಳನ್ನು ಬಿಡಬೇಕೆಂದು ತಿಳಿಸುತ್ತದೆ.

`ದೇವರಿಂದ ನಮ್ಮನ್ನು ದೂರಮಾಡುವ ವಸ್ತುಗಳು ಯಾವುವು? ಅವುಗಳಿಂದ
ನಾವು ಹೇಗೆ ದೂರವಿರಬಹುದು?`