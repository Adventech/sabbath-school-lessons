---
title:  ಯಜ್ಞ ನೈವೇದ್ಯಗಳಲ್ಲಿ ದೇವರು ಸಂತೋಷಿಸದಿರುವಾಗ
date:   21/03/2024
---

`ಕೀರ್ತನೆ 40:6-8; 50:7-13 ಹಾಗೂ ಕೀರ್ತನೆ 51:16-19ನೇ ವಚನಗಳನ್ನು
ಓದಿರಿ, ಈ ವಾಕ್ಯಗಳು ಪ್ರಮುಖವಾದ ಯಾವ ವಿಷಯಗಳನ್ನು ಉದ್ದೇಶಿಸಿ ತಿಳಿಸುತ್ತವೆ?`

`ದೇವರು ತನ್ನ ವಾಕ್ಯಗಳಲ್ಲಿ ಅರ್ಪಿಸಬೇಕೆಂದು ತಿಳಿಸಿರುವ (ವಿಮೋಚನಕಾಂಡ
20:24) ಯಜ್ಞ ನೈವೇದ್ಯಗಳಲ್ಲಿ ಯಾಕೆ ಆತನು ಸಂತೋಷಪಡುವುದಿಲ್ಲ?`

ಹಿಂದಿನಕಾಲದ ಪ್ರವಾದಿಗಳಂತೆ, ಕೀರ್ತನೆಗಾರರೂ ಸಹ ಆರಾಧನೆಯ ವಿವಿಧ
ದುರುಪಯೋಗಗಳನ್ನು ಖಂಡಿಸಿದ್ದಾರೆ. ಈ ವಾಕ್ಯಗಳಲ್ಲಿ ದೇವರು ಇಸ್ರಾಯೇಲ್ಯರ
ಯಜ್ಞಹೋಮಗಳು ಮತ್ತು ಹಬ್ಬಗಳ ಬಗ್ಗೆ ತನಗಿರುವ ಜಿಗುಪ್ಪೆಯ ಬಗ್ಗೆ ಮುಖ್ಯವಾಗಿ
ತಿಳಿಸುತ್ತಿಲ್ಲ. ಆದರೆ ದೇವರು ಅವರ ಉತ್ಸವಗಳನ್ನು ಹಗೆ ಮಾಡುವ ಕಾರಣವೆಂದರೆ,
ಇಸ್ರಾಯೇಲ್ಯರು ಬರಿ ಬಾಯಿಮಾತಿನಿಂದ ಆತನನ್ನು ಸನ್ಮಾನಿಸುತ್ತಿದ್ದರೇ ಹೊರತು,
ಪ್ರಾಮಾಣಿಕವಾಗಿ ಆತ್ಮೀಯಭಾವದಿಂದ ದೇವರನ್ನು ಸ್ತುತಿಸುತ್ತಿಲ್ಲ. ಅಲ್ಲದೆ ಅವರು
ತಮ್ಮ ವೈಯಕ್ತಿಕ ಜೀವನದಲ್ಲಿ ಮಾಡಿದ ಅನ್ಯಾಯ ಮತ್ತು ದುಷ್ಟತನವನ್ನು ದೇವರು
ಖಂಡಿಸುತ್ತಾನೆ (ಕೀರ್ತನೆ 50:8; 17-21) ಕೀರ್ತನೆಗಳು ಯಜ್ಞ ನೈವೇದ್ಯ ಹಾಗೂ
ಆರಾಧನೆಗೆ ವಿರುದ್ಧವಾಗಿ ಬೋಧಿಸುತ್ತಿಲ್ಲ, ಬದಲಾಗಿ ವ್ಯರ್ಥವಾದ ಯಜ್ಞ
ಹೋಮಗಳು ಮತ್ತು ಭಯಭಕ್ತಿಯಿಲ್ಲದ ವ್ಯರ್ಥವಾದ ಆರಾಧನೆಯ ಬಗ್ಗೆ
ಬೋಧಿಸುತ್ತವೆ.

ಹೃದಯಾಂತರಾಳದಿಂದ ಹೊರಬರುವ ಆರಾಧನೆ ಮತ್ತು ಸರಿಯಾದ
ಪ್ರೇರೇಪಣೆಯ ಆರಾಧನೆಯ ನಡುವಣ ಐಕ್ಯತೆಯು ಮುರಿದುಹೋದಾಗ,
ಸಂಪ್ರದಾಯಗಳು ಹೆಚ್ಚು ಪ್ರಾಮುಖ್ಯವಾಗಲಿದೆ.

`ಯೋಹಾನ 4:23,24ನೇ ವಚನಗಳನ್ನು ಓದಿರಿ, ಕೀರ್ತನೆಗಳು ಎಚ್ಚರಿಕೆ ನೀಡುವ
ಯಾವ ಸೂಕ್ತವಾದ ಅಂಶಗಳನ್ನು ಯೇಸುಸ್ವಾಮಿ ಸೂಚಿಸುತ್ತಾನೆ?`

ಯಜ್ಞ ನೈವೇದ್ಯಗಳು ಮಾತ್ರ ಸಾಲುವುದಿಲ್ಲ. ಇವುಗಳನ್ನು ಅರ್ಪಿಸುವವರ
ಹೃದಯದಲ್ಲಿ ಪಶ್ಚಾತ್ತಾಪ, ನಂಬಿಕೆ, ಮಾಡಿದ ಪಾಪಕ್ಕೆ ದುಃಖ, ವಿಷಾದ
ವ್ಯಕ್ತಪಡಿಸದಿದ್ದಲ್ಲಿ ಈ ಯಜ್ಞ ನೈವೇದ್ಯಗಳಿಂದ ಪ್ರಯೋಜನವೇನು? ನಿಜವಾದ
ಪಶ್ಚಾತ್ತಾಪ ಹಾಗೂ ಪ್ರಾಮಾಣಿಕವಾಗಿ ಕೃತಜ್ಞತಾಸ್ತುತಿಯೊಡನೆ ಅರ್ಪಿಸುವ
ಹೋರಿಗಳ ಯಜ್ಞಗಳನ್ನು ಸರ್ವಾಂಗಹೋಮವಾಗಿ ಸಮರ್ಪಿಸುವಾಗ ಅದು
ದೇವರಿಗೆ ಸಂತೋಷವುಂಟು ಮಾಡುವುದು (ಕೀರ್ತನೆ 51:19; 50:14). ಯೆಶಾಯನ
ಪ್ರವಾದನೆಯಿಂದ ಉದಾಹರಿಸುತ್ತಾ ಯೇಸುಸ್ವಾಮಿಯು "ಈ ಜನರು ಮಾತಿನಿಂದ
ನನ್ನನ್ನು ಸನ್ಮಾನಿಸುತ್ತಾರೆ, ಆದರೆ ಅವರ ಮನಸ್ಸು ನನಗೆ ದೂರವಾಗಿದೆ' ಎಂದು
ಹೇಳುತ್ತಾನೆ (ಮತ್ತಾಯ 15:8), ಕೀರ್ತನೆಗಾರರು ಅನುಭವಿಸಿದ ಸಮಸ್ಯೆಗಳು,
ಯೇಸುಸ್ವಾಮಿಯು ಈ ಲೋಕದಲ್ಲಿದ್ದಾಗ, ಕೆಲವು ಜನರಲ್ಲಿ ಅದರಲ್ಲೂ ವಿಶೇಷವಾಗಿ
ಧಾರ್ಮಿಕ ಪಂಡಿತರು, ನಾಯಕರುಗಳಲ್ಲಿ ಕಂಡುಬಂದ ಸಮಸ್ಯೆಗಳು ಒಂದೇ
ಆಗಿವೆ.

`ಅಡ್ಡೆಂಟಿಸ್ಟರಾದ ನಾವು ಕೇವಲ ಸತ್ಯವನ್ನು ತಿಳಿದಿರುವುದು ಹಾಗೂ ಆ ಸತ್ಯದ
ಸಂಪ್ರದಾಯಗಳ ಪ್ರಕಾರ ನಡೆದರೆ ಮಾತ್ರ ಸಾಕು ಎಂಬ ವಂಚನೆಗೆ ಯಾಕೆ
ಒಳಗಾಗಬಾರದು?`