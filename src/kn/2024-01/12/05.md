---
title:  ಜನಾಂಗಗಳಲ್ಲಿ ಯೆಹೋವನ ಮಹಿಮೆಯನ್ನು ಪ್ರಚುರ ಪಡಿಸಿರಿ
date:   20/03/2024
---

`96ನೇ ಕೀರ್ತನೆಯಲ್ಲಿ ವಿವಿಧ ರೀತಿಯ ಆರಾಧನೆಯ ಯಾವ ಅಂಶಗಳನ್ನು
ತಿಳಿಸಲಾಗಿದೆ?`

ಆರಾಧನೆಯು ಕರ್ತನಿಗೆ ಕೀರ್ತನೆಗಳನ್ನು (ಹಾಡುಗಳು) ಹಾಡುವುದು (ಕೀರ್ತನೆ
96:1,2), ಆತನ ನಾಮವನ್ನು ಕೊಂಡಾಡುವುದು (96:2), ಆತನ ಒಳ್ಳೇತನ
ಹಾಗೂ ಅದ್ಭುತಕಾರ್ಯಗಳನ್ನು ಪ್ರಸಿದ್ಧಪಡಿಸುವುದು (96:3,4) ಹಾಗೂ ಆತನ
ಆಲಯಕ್ಕೆ ಕಾಣಿಕೆ ತರುವುದನ್ನು ಒಳಗೊಂಡಿದೆ (96:8), ನಾವೆಲ್ಲರೂ
ಸಾಮಾನ್ಯವಾಗಿ ತಿಳಿದಿರುವ ಆರಾಧನೆಯ ಈ ಅಂಶಗಳಲ್ಲದೆ, 96ನೇ ಕೀರ್ತನೆಯು
ಇತರ ಜನಾಂಗಗಳಿಗೆ ದೇವರರಾಜ್ಯವನ್ನು ಪ್ರಚುರಪಡಿಸಬೇಕಾದ ಅಂಶವನ್ನೂ
ಒಳಗೊಂಡಿದೆ (96:2,3,10).

ಆದಾಗ್ಯೂ ಕೀರ್ತನೆ ಹಾಡುವುದು, ಸ್ತುತಿಕೊಂಡಾಟ ಸಲ್ಲಿಸುವುದು, ಕಾಣಿಕೆಗಳನ್ನು
ದೇವರ ಸನ್ನಿಧಿಗೆ ತರುವುದು ಹಾಗೂ ಸುವಾರ್ತೆಸಾರುವುದು ಇವೆಲ್ಲವೂ
ಪ್ರತ್ಯೇಕವಾದ ಕಾರ್ಯಗಳಲ್ಲ, ಬದಲಾಗಿ ಆರಾಧನೆಯನ್ನು ವಿವಿಧರೀತಿಯಲ್ಲಿ
ವ್ಯಕ್ತಪಡಿಸುವ ವಿಧಾನವಾಗಿದೆ. ಎಲ್ಲಾ ಜನಾಂಗಗಳಿಗೆ ದೇವರ ರಕ್ಷಣೆಯನ್ನು
ಸಾರುವುದು, ದೇವರನ್ನು ಸ್ತುತಿಸುವುದಕ್ಕೆ ಸಮರ್ಥನೆ ಒದಗಿಸುತ್ತದೆ ಮತ್ತು ಆತನನ್ನು
ಆರಾಧಿಸಲು ಪ್ರೇರಿಸುತ್ತದೆ. ದೇವರನ್ನು ಆರಾಧಿಸುವುದಕ್ಕೆ ಕಾರಣಗಳು ಇತರ
ಜನಾಂಗಗಳಿಗೆ ಆತನ ಸಂದೇಶ ಸಾರುವುದರೊಂದಿಗೆ ಒಮ್ಮತಗೊಂಡಿರುವುದನ್ನು
ಗಮನಿಸಿ, "ದೇವರು ದೊಡ್ಡವನೂ, ಬಹಳವಾಗಿ ಸ್ತುತ್ಯನೂ ಆಗಿದ್ದಾನೆ" (96:4).
"ಜನಾಂಗಗಳ ದೇವತೆಗಳೆಲ್ಲಾ ಬೊಂಬೆಗಳೇ, ಯೆಹೋವನಾದರೋ, ಗಗನ
ಮಂಡಲವನ್ನು ನಿರ್ಮಿಸಿದವನು" (96:5).

"ಯೆಹೋವನು ರಾಜ್ಯಾಧಿಕಾರವನ್ನು ವಹಿಸಿಕೊಂಡಿದ್ದಾನೆ" (96:10) "ಆತನು
ಭೂನಿವಾಸಿಗಳಿಗೆ ನ್ಯಾಯತೀರಿಸಲು ಬರುತ್ತಾನೆ" (96:13). ಈ ಕಾರಣದಿಂದ
ಸುವಾರ್ತಾಸೇವೆಯ ಮುಖ್ಯ ಉದ್ದೇಶವೆಂದರೆ, ಇತರ ಜನರನ್ನು ದೇವ ಜನರೊಂದಿಗೆ
ಒಟ್ಟುಗೂಡಿಸುವುದು ಹಾಗೂ ಅಂತಿಮವಾಗಿ ಸಮಸ್ತ ಸೃಷ್ಟಿಯೇ ಕರ್ತನಾದ
ಯೆಹೋವನನ್ನು ಆರಾಧಿಸುವಂತೆ ಮಾಡುವುದೇ ಆಗಿದೆ (96:11-13), ಕರ್ತನು
ನಮ್ಮ ಅರಸನೂ, ನ್ಯಾಯಾಧಿಪತಿಯೂ ಹಾಗೂ ಸೃಷ್ಟಿಕರ್ತನೂ ಆಗಿದ್ದಾನೆಂದು
ಹೃದಯಾಂತರಾಳದಿಂದ ಅರಿತಾಗ, ಸಹಜವಾಗಿಯೇ ನಾವು ಆತನನ್ನು
ಆರಾಧಿಸುತ್ತೇವೆ (96:5,10; 13).

ಆದುದರಿಂದ ಆರಾಧಿಸುವುದೆಂದರೆ ದೇವರ ಹಿಂದಿನ ಅದ್ಭುತ ಕಾರ್ಯಗಳನ್ನು
(ಸೃಷ್ಟಿಕ್ರಿಯೆ) ನೆನಪಿಸಿಕೊಳ್ಳುವುದು. ಆತನು ಈ ಲೋಕದ ಪರಿಪಾಲಕನೂ ಆಗಿ
ರಾಜ್ಯಾಧಿಕಾರವನ್ನು ವಹಿಸಿಕೊಂಡಿದ್ದಾನೆಂದು ಉತ್ಸವ ಆಚರಿಸುವುದು ಮತ್ತು
ಆತನು ಅಂತ್ಯಕಾಲದಲ್ಲಿ ಎಲ್ಲರಿಗೂ ನ್ಯಾಯ ತೀರಿಸುತ್ತಾನೆ ಹಾಗೂ ನೂತನ
ಭೂಮಂಡಲ, ನೂತನ ಆಕಾಶಮಂಡಲದಲ್ಲಿ ಹೊಸಜೀವನವನ್ನು ನಮಗೆ
ನೀಡುತ್ತಾನೆಂದು ಭವಿಷ್ಯದ ಬಗ್ಗೆ ಎದುರು ನೋಡುವುದು- ಇವೆಲ್ಲವನ್ನೂ
ಆರಾಧನೆಯು ಒಳಗೊಂಡಿದೆ.

ಕೀರ್ತನೆಗಳಲ್ಲಿ ನ್ಯಾಯತೀರ್ಪಿನ ಬಗ್ಗೆ ತಿಳಿಸಲಾಗಿದೆ. ಅನ್ಯಾಯ, ಬಲಾತ್ಕಾರ
ಕಷ್ಟ ಬಾಧೆಗಳಿಂದ ತುಂಬಿರುವ ಈ ಲೋಕದಲ್ಲಿ ಸಮಾಧಾನ, ನ್ಯಾಯ, ಸುಕ್ಷೇಮ
ಮುಂತಾದ ದೈವೀಕ ಸುವ್ಯವಸ್ಥೆಯನ್ನು ಪುನಃಸ್ಥಾಪಿಸುವುದೇ ನ್ಯಾಯತೀರ್ಪಿನ
ಮುಖ್ಯಗುರಿಯಾಗಿದೆ. ಆದುದರಿಂದ ಸಮಸ್ತಲೋಕವೇ ದೇವರ ನ್ಯಾಯತೀರ್ಪನ್ನು
ಎದುರು ನೋಡುತ್ತಾ ಉಲ್ಲಾಸಿಸುತ್ತದೆ (ಕೀರ್ತನೆ 96;10-13; 98:4-9) ಕರ್ತನು
ನೀತಿಯುಳ್ಳ ನ್ಯಾಯಾಧಿಪತಿಯಾಗಿದ್ದಾನೆಂಬ ವಾಸ್ತವಾಂಶವು, ಪರಿಶುದ್ಧತ್ವವೆಂಬ
ಭೂಷಣದೊಡನೆ ನಡುಗುತ್ತಾ ದೇವರನ್ನು ಕೊಂಡಾಡಿ ಸ್ತುತಿಸಲು ಹೆಚ್ಚಾಗಿ ಪ್ರೇರಣೆ
ನೀಡಬೇಕಾಗಿದೆ. ದೇವಾರಾಧನೆಯು ಅಪರಿಮಿತವಾದ ಸಂತೋಷ, ಭರವಸೆ
(96:1,2, 11-13) ಹಾಗೂ ಪವಿತ್ರವಾದ ಭಯವನ್ನು ಒಳಗೊಂಡಿದೆ (96:4,9).

96ನೇ ಕೀರ್ತನೆಯು ಸೃಷ್ಟಿಕರ್ತನೂ, ನ್ಯಾಯಾಧಿಪತಿಯೂ ಆಗಿರುವ ಕರ್ತನನ್ನು
ಆರಾಧಿಸಬೇಕೆಂದು ಸಮಸ್ತ ಜಗತ್ತಿಗೆ ಕರೆ ನೀಡುತ್ತದೆ. ಇದು ದೇವರು ಮೂರು
ದೂತರ ವರ್ತಮಾನದ ಮೂಲಕ ಸಮಸ್ತ ಲೋಕಕ್ಕೆ ಕೊನೆಯ ಕಾಲದ ಎಚ್ಚರಿಕೆ
ಹಾಗೂ ದೇವರ ಅಂತಿಮ ಸುವಾರ್ತೆಯು ಸಾರಲ್ಪಡುತ್ತದೆಂಬುದನ್ನು ಸೂಚಿಸುತ್ತದೆ
(ಪ್ರಕಟನೆ 14:6-12), 96ನೇ ಕೀರ್ತನೆಯು ಸೃಷ್ಟಿ, ರಕ್ಷಣೆ ಎಂಬ ನಿತ್ಯವಾದ
ಶುಭವರ್ತಮಾನ, ಆರಾಧನೆ ಹಾಗೂ ನ್ಯಾಯತೀರ್ಪು ಎಂಬ ಕೊನೆಯ ಕಾಲದ
ಸಂದೇಶವನ್ನು ಒಳಗೊಂಡಿರುವಂತೆ ತೋರುತ್ತದೆ.

`96ನೇ ಕೀರ್ತನೆಯನ್ನು ಮೂರುದೂತರ ವರ್ತಮಾನಗಳೊಂದಿಗೆ ಹೋಲಿಕೆ
ಮಾಡಿ. ಇದು ನಾವು ಜಗತ್ತಿಗೆ ಸಾರಬೇಕಾದ ಕೊನೆಯಕಾಲದ ಸಂದೇಶವನ್ನು
ಬೋಧಿಸಿದಂತೆ 96ನೇ ಕೀರ್ತನೆಯು ಹೇಗೆ ಅದೇ ಮೂಲಭೂತ ಸತ್ಯಗಳನ್ನು
ತಿಳಿಸುತ್ತದೆ?`