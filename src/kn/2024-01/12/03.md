---
title:  ಯೆಹೋವನಿಗೆ ನೂತನ ಕೀರ್ತನೆ ಹಾಡಿರಿ
date:   18/03/2024
---

`ಕೀರ್ತನೆ 33:3; 40:3; ಕೀರ್ತನೆ 96:1; 98:1 ಹಾಗೂ ಕೀರ್ತನೆ 144:9
ಮತ್ತು 149:1ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳಲ್ಲಿ ಕಂಡುಬರುವ ಸಾಮಾನ್ಯವಾದ
ಮುಖ್ಯ ಉದ್ದೇಶಗಳೇನು?`

ಕರ್ತನಿಗೆ ನೂತನ ಕೀರ್ತನೆ ಹಾಡಿರಿ ಎಂದು ವಿಶ್ವಾಸಿಗಳಿಗೆ ಕರೆ ನೀಡಲಾಗಿದೆ.
ಇಲ್ಲಿ ಯಾವುದು ಹೊಸಹಾಡು ಅಥವಾ ಹೊಸ ಕೀರ್ತನೆಯಾಗಿದೆ? ಸಮಸ್ತ
ಜಗತ್ತಿನ ಮೇಲೆ ದೇವರ ವೈಭವ ಹಾಗೂ ಶ್ರೇಷ್ಠವಾದ ಪರಮಾಧಿಕಾರವನ್ನು
ಹೊಸದಾಗಿ ಗುರುತಿಸಿರುವುದು ಮತ್ತು ಭೂಲೋಕದ ಸೃಷ್ಟಿಕರ್ತನೂ,
ನ್ಯಾಯಾಧಿಪತಿಯೂ ಆಗಿರುವ ಕರ್ತನು ನಮ್ಮನ್ನು ಪರಿಪಾಲಿಸಿ ರಕ್ಷಣೆ
ಕೊಟ್ಟಿರುವುದರ ಕೃತಜ್ಞತೆಯ ಸೂಚಕವಾಗಿ ಹೊಸಹಾಡನ್ನು ಹಾಡಬೇಕೆಂದು
ಕರೆ ನೀಡಲಾಗಿದೆ. ಮರಣದಿಂದಲೂ ಮತ್ತು ವೈರಿಗಳಿಂದಲೂ ಬಿಡುಗಡೆಗೊಳಿಸಿ,
ಇಸ್ರಾಯೇಲ್ಯರಿಗೆ ವಿಶೇಷ ದಯೆತೋರಿಸಿದ್ದು-ಇವು ವೈಯಕ್ತಿಕವಾಗಿ ಅವರು ದೇವರಿಗೆ
ನೂತನ ಕೀರ್ತನೆ ಹಾಡಲು ಪ್ರೇರಿಸುವ ಕಾರಣಗಳಾಗಿವೆ.

ಇತರ ಕೀರ್ತನೆಗಳೂ ಸಹ ಕರ್ತನು ಮಾಡಿದ ಅದ್ಭುತಗಳಿಗಾಗಿಯೂ ಮತ್ತು
ಆತನ ದಯೆ, ಪ್ರೀತಿ ಕರುಣೆಗಾಗಿ ಸ್ತುತಿಕೊಂಡಾಟ ಸಲ್ಲಿಸುತ್ತವೆ. ಆದರೆ ಈ
ನೂತನ ಕೀರ್ತನೆಯು ಒಂದು ವಿಶೇಷ ಗೀತೆಯಾಗಿದ್ದು, ದೇವರಿಗೆ ಭಯ ಭಕ್ತಿಯನ್ನು
ಹೆಚ್ಚಿನ ಹರ್ಷದಿಂದ ವ್ಯಕ್ತಪಡಿಸುತ್ತದೆ. ದೈವೀಕ ಬಿಡುಗಡೆಯಿಂದ ಉಂಟಾದ
ಹೊಸ ಅನುಭವವು, ದೇವರು ನಮ್ಮ ಸೃಷ್ಟಿಕರ್ತನೂ ಹಾಗೂ ರಾಜನೂ
ಆಗಿರುವನೆಂದು ಮನವರಿಕೆ ಮಾಡಿಕೊಳ್ಳಲು ನಮಗೆ ಪ್ರೇರಣೆ ನೀಡುತ್ತದೆ. ದೇವರಲ್ಲಿ
ಭರವಸೆ, ಆತನ ಅದ್ಭುತ ಕಾರ್ಯಗಳಿಗಾಗಿ ಸ್ತುತಿಸ್ತೋತ್ರ ಸಲ್ಲಿಸುವುದೂ, ಕಷ್ಟ
ಸಂಕಟ ಬಾಧೆಗಳಿಂದ ಬಿಡುಗಡೆಕೊಡುವುದು- ಇವೇ ನೂತನ ಕೀರ್ತನೆಯ
ಪ್ರಮುಖ ಅಂಶಗಳಾಗಿವೆ ಎಂದು ಕೀರ್ತನೆಗಳು ತಿಳಿಸುತ್ತವೆ.

`ಯೆಶಾಯ 42:10-12; ಪ್ರಕಟನೆ 5:9 ಹಾಗೂ 14:3ನೇ ವಚನಗಳನ್ನು ಓದಿರಿ.
ಈ ವಾಕ್ಯಗಳ ಹೊಸ ಹಾಡಿನ ಬಗ್ಗೆ ಯಾವ ಅರ್ಥಕೊಡುತ್ತವೆ?`

ದೇವಜನರಾದ ಇಸ್ರಾಯೇಲ್ಯರು ಬಹಳ ವಾತ್ಸಲ್ಯದಿಂದ ದೇವರಿಗೆ
ಸಮೀಪಸ್ಥರಾಗಿರುವ ಪ್ರಜೆಗಳು ಎಂದು ವರ್ಣಿಸಲ್ಪಟ್ಟಿದೆ (ಕೀರ್ತನೆ 148:14).
ಅಂದರೆ ದೇವರು ಉಂಟುಮಾಡಿದ ಎಲ್ಲಾ ಜನಾಂಗಗಳಲ್ಲಿ ಇಸ್ರಾಯೇಲ್ಯರು
ಅತ್ಯಂತ ವಿಶೇಷ ಸ್ಥಾನಮಾನ ಹೊಂದಿದವರಾಗಿದ್ದರಿಂದ, ದೇವರನ್ನು ಸ್ತುತಿಸುವ
ಅವಕಾಶ ಅವರಿಗೆ ಕೊಡಲ್ಪಟ್ಟಿತು ಹಾಗೂ ಅದು ಅವರ ಕರ್ತವ್ಯವೂ ಆಗಿದೆ. ಈ
ಕಾರಣದಿಂದ ಎಲ್ಲಾ ಕಾಲಗಳಲ್ಲಿ ಜೀವಿಸುತ್ತಿರುವ ವಿಶ್ವಾಸಿಗಳು ತಮ್ಮ ವಿಮೋಚಕನಾದ
ದೇವರಿಗೆ ಹೊಸಕೀರ್ತನೆ ಹಾಡಬೇಕೆಂದು ಸತ್ಯವೇದವು ಉತ್ತೇಜಿಸುತ್ತದೆ. ಯಜ್ಞದ
ಕುರಿಯಾದಾತನ ರಕ್ತದಿಂದ ರಕ್ಷಣೆಯಾಯಿತೆಂಬ ವಿಶಿಷ್ಟವಾದ ಸಾಕ್ಷಾಧಾರವನ್ನು
ಅವರು ಈ ಮೂಲಕ ವ್ಯಕ್ತಪಡಿಸುತ್ತಾರೆ. ನೂತನ ಕೀರ್ತನೆಯು ಹಿಂದೆಂದೂ
ಯಾರೂ ಕೇಳಿರದ ಗೀತೆಯಾಗಿದ್ದು, ಒಬ್ಬರ ಜೀವನದಲ್ಲಿ ದೇವರ ಕೃಪೆಯನ್ನು
ವಿವಿಧ ರೀತಿಯಲ್ಲಿ ಅನುಭವಿಸಿದ್ದನ್ನು ಕೃತಜ್ಞತಾ ಪೂರ್ವಕವಾಗಿ ತಿಳಿಸುವಂತದ್ದು
ಆಗಿದೆ. ಅಲ್ಲದೆ ದೇವರು ತನ್ನ ಮಹಾವೈಭವದಿಂದ ಕೂಡಿ ಪರಲೋಕದಿಂದ
ಇಳಿದು ಬರುವುದನ್ನು ಎದುರು ನೋಡುತ್ತಿರುವುದನ್ನು ವಿಶ್ವಾಸಿಗಳು ವ್ಯಕ್ತಪಡಿಸುವುದೂ
ಆಗಿರಬಹುದು. ಯಥಾರ್ಥವಾದ ಆರಾಧನೆಯು ಯಜ್ಞ, ಹೋಮ, ಕಾಣಿಕೆಗಳನ್ನು
ಮಾತ್ರ ಒಳಗೊಂಡಿರುವುದಿಲ್ಲ. ದೇವರೊಂದಿಗೆ ಸದಾಕಾಲವೂ ಹೊಂದಿರುವ
ಸಜೀವವಾದ ಹೊಸ ಸಂಬಂಧವನ್ನು ಇದು ಪ್ರತಿಫಲಿಸುತ್ತದೆ. ಸರಳವಾಗಿ
ಹೇಳುವುದಾದರೆ, ನೂತನ ಕೀರ್ತನೆಯು ದೇವರು ನಮಗೆ ಮಾಡಿರುವ ಎಲ್ಲಾ
ಒಳ್ಳೆಯ ಕಾರ್ಯಗಳಿಗೆ ನಾವು ಪ್ರತಿದಿನವೂ ಪ್ರೀತಿಪೂರ್ವಕವಾಗಿ ಸಲ್ಲಿಸುವ ಸ್ತುತಿ
ಸ್ತೋತ್ರಗಳ ಹೊಸ ಅನುಭವವಾಗಿದೆ ಎಂದು ಹೇಳಬಹುದು.

`ದೇವರು ನಿಮಗೆ ಮಾಡಿದ ಆಶೀರ್ವಾದಗಳನ್ನು ನೆನಪಿಗೆ ತಂದುಕೊಳ್ಳಿ. ನೀವು
ಒಂದು ವೇಳೆ ಒಂದು ಹೊಸಹಾಡನ್ನು ಹಾಡಬೇಕಾದಲ್ಲಿ ಅದು ಯಾವುದಾಗಿರುತ್ತದೆ?`