---
title:  ಹೆಚ್ಚಿನ ಅಧ್ಯಯನ
date:   22/03/2024
---

ಶ್ರೀಮತಿ ವೈಟಮ್ಮನವರ 'ಎ ಕಾಲ್ ಟು ಸ್ಟಾಂಡ್
ಅಪಾರ್ಟ್' ಪುಸ್ತಕದ 'ಹೌ ಟು ಪ್ರೇ' ಎಂಬ ಅಧ್ಯಾಯ ಓದಿರಿ.

ಯಥಾರ್ಥವಾದ ಪಶ್ಚಾತ್ತಾಪವು ದೇವರನ್ನು ಸ್ತುತಿಸಿ ಆರಾಧಿಸಲಿಕ್ಕೆ ಬಹಳ
ಪ್ರಾಮುಖ್ಯವಾಗಿದೆ. ಮಾಡಿದ ಪಾಪಕ್ಕೆ ದುಃಖಪಟ್ಟು, ತಿರುಗಿ ಅದನ್ನು
ಮಾಡದಿರುವುದೇ ನಿಜವಾದ ಪಶ್ಚಾತ್ತಾಪವಾಗಿದೆ. ಪಾಪವು ಎಷ್ಟೊಂದು
ಭಯಂಕರವಾಗಿದೆ ಎಂಬುದನ್ನು ನಾವು ತಿಳಿಯುವ ತನಕ ನಾವು ಪಾಪವನ್ನು
ತ್ಯಜಿಸುವುದಿಲ್ಲ. ಪಾಪವು ನಮ್ಮ ಹೃದಯದಿಂದ ಹೋಗುವ ತನಕ, ನಮ್ಮ ಜೀವನದಲ್ಲಿ
ನಿಜವಾದ ಬದಲಾವಣೆ ಕಂಡುಬರುವುದಿಲ್ಲ.

ಶ್ರೀಮತಿ ವೈಟಮ್ಮನವರು "ಸ್ಟೆಪ್ ಟು ಕ್ರೈಸ್ಟ್ ಪುಸ್ತಕದ 22, 23ನೇ ಪುಟಗಳಲ್ಲಿ
ಪಶ್ಚಾತ್ತಾಪದ ಬಗ್ಗೆ ಹೀಗೆ ತಿಳಿಸುತ್ತಾರೆ"

''ಪಶ್ಚಾತ್ತಾಪದ ಯಥಾರ್ಥ ಸ್ವಭಾವವನ್ನು ಅರ್ಥಮಾಡಿಕೊಳ್ಳುವುದರಲ್ಲಿ ಕೆಲವರು
ವಿಫಲರಾಗುತ್ತಾರೆ. ಜನರು ಪಾಪಮಾಡಿದಾಗ, ಅದಕ್ಕೆ ದುಃಖ ಹಾಗೂ ವಿಷಾದ
ವ್ಯಕ್ತಪಡಿಸುತ್ತಾರೆ. ತಾವು ಮಾಡಿದ ಪಾಪಕ್ಕೆ ದಂಡನೆ ಬರುತ್ತದೆಂಬ ಭಯದಿಂದ
ಹೊರತೋರಿಕೆಗೆ ಬದಲಾವಣೆ ಬಂದಂತೆ ತೋರಿಸುತ್ತಾರೆ. ಆದರೆ ಸತ್ಯವೇದದ
ಪ್ರಕಾರ ಇದು ನಿಜವಾದ ಪಶ್ಚಾತ್ತಾಪವಲ್ಲ. ಅವರು ತಾವು ಮಾಡಿದ ಪಾಪಕ್ಕೆ
ದುಃಖಪಡುವುದಿಲ್ಲ, ಬದಲಾಗಿ ಅದರಿಂದ ಬರುವ ಕಷ್ಟಗಳಿಗಾಗಿ ವ್ಯಥೆಪಡುತ್ತಾರೆ.
ಏಸಾವನು ತನ್ನ ಚೊಚ್ಚಲುತನದ ಹಕ್ಕನ್ನು ಎಂದೆಂದಿಗೂ ಕಳೆದುಕೊಂಡಾಗ,
ಆತನಲ್ಲಿ ಕಂಡುಬಂದ ದುಃಖವು ಇಂತದ್ದೇ ಆಗಿದೆ. ಬಿಳಾಮನೂ ಸಹ ತನ್ನ
ದಾರಿಯಲ್ಲಿ ದೇವದೂತನು ಕತ್ತಿಹಿಡಿದು ನಿಂತಿರುವಾಗ, ತನ್ನ ಪ್ರಾಣಕ್ಕೆ ಭಯಪಟ್ಟು
ತನ್ನ ತಪ್ಪನ್ನು ಒಪ್ಪಿಕೊಂಡನು. ಆದರೆ ಅವನಲ್ಲಿ ತಾನು ಮಾಡಿದ ಪಾಪಕ್ಕೆ
ಯಥಾರ್ಥವಾದ ಪಶ್ಚಾತ್ತಾಪಪಡಲಿಲ್ಲ, ಹೃದಯದಲ್ಲಿ ಮನಃಪೂರ್ವಕ ಬದಲಾವಣೆ
ಕಂಡು ಬರುವುದಿಲ್ಲ ಅಥವಾ ಪಾಪವನ್ನು ಕಂಡರೆ ಅಸಹ್ಯಭಾವನೆ ವ್ಯಕ್ತಪಡಿಸುವುದೂ
ಇಲ್ಲ. ಇಸ್ಕರಿಯೋತ ಯೂದನು ಕರ್ತನಾದ ಯೇಸುವನ್ನು ದ್ರೋಹದಿಂದ
ಹಿಡುಕೊಟ್ಟಾಗ ತಪ್ಪಿಲ್ಲದವನನ್ನು ಮರಣಕ್ಕೆ ಒಪ್ಪಿಸಿಕೊಟ್ಟು ಪಾಪ ಮಾಡಿದೆನು"
ಅಂದನು (ಮತ್ತಾಯ 27:4).

ಶ್ರೀಮತಿ ವೈಟಮ್ಮನವರು 'ಪ್ರಾಫೆಟ್ಸ್ ಅಂಡ್ ಕಿಂಗ್ಸ್' ಪುಸ್ತಕದ 50ನೇ ಪುಟದಲ್ಲಿ
ಹೀಗೆ ತಿಳಿಸುತ್ತಾರೆ :

"ದೇವರು ಮನುಷ್ಯರು ಕಟ್ಟಿದ ಆಲಯದಲ್ಲಿ ವಾಸಿಸುವುದಿಲ್ಲವಾದರೂ, ಜನರು
ಆತನ ಹೆಸರಿನಲ್ಲಿ ಸಭೆಯಾಗಿ ಕೂಡಿದಾಗ ಅಲ್ಲಿ ಆತನ ಪ್ರಸನ್ನತೆ ಕಂಡುಬರುತ್ತದೆ.
ಅವರು ಒಟ್ಟಾಗಿ ತನ್ನನ್ನು ಹುಡುಕಲು ಬಂದಾಗ, ತಮ್ಮ ಪಾಪಗಳನ್ನು ಅರಿತು
ಕೊಂಡಾಗ, ಒಬ್ಬರಿಗೊಬ್ಬರು ಪ್ರಾರ್ಥಿಸಿದಾಗ ದೇವರು ತನ್ನ ಆತ್ಮನೊಂದಿಗೆ
ಅವರೊಂದಿಗಿರುತ್ತಾನೆ. ಆದರೆ ದೇವರನ್ನು ಆರಾಧಿಸಲು ಸೇರಿದವರು ತಮ್ಮೆಲ್ಲಾ
ಕೆಟ್ಟತನವನ್ನು ತೆಗೆದುಹಾಕಬೇಕು. ಅವರು ಸತ್ಯದಿಂದಲೂ ಹಾಗೂ ಆತ್ಮನಿಂದಲೂ
ಮತ್ತು ಪರಿಶುದ್ಧತ್ವವೆಂಬ ಭೂಷಣದೊಡನೆ, ಆತನನ್ನು ಆರಾಧಿಸದಿದ್ದರೆ, ಅವರು
ಒಟ್ಟಾಗಿ ಸೇರಿದ್ದರೂ ಅದರಿಂದ ಪ್ರಯೋಜನವೇನೂ ಇಲ್ಲ. ಅಂತವರ
ವಿಷಯದಲ್ಲಿಯೇ ಯೇಸುಸ್ವಾಮಿ, "ಇವರು ಬಾಯಿಮಾತಿನಿಂದ ನನ್ನನ್ನು
ಸನ್ಮಾನಿಸುತ್ತಾರೆ, ಆದರೆ ಅವರ ಹೃದಯವು ನನ್ನಿಂದ ದೂರವಾಗಿದೆ' ಎಂದು
ಹೇಳುತ್ತಾನೆ (ಮತ್ತಾಯ 15:8,9), ದೇವರನ್ನು ಆರಾಧಿಸುವವರು ಇಂಥವರೇ
ಆಗಿರಬೇಕೆಂದು ಅಪೇಕ್ಷಿಸುತ್ತಾನಲ್ಲವೇ" (ಯೋಹಾನ 4:23,24).

**ಚರ್ಚಿಸಬೇಕಾದ ಪ್ರಶ್ನೆಗಳು**

`ವಿಶ್ವಾಸಿಗಳು ದೇವರಿಗೆ ಕೊಡುವ ಮಹೋನ್ನತ ಕಾಣಿಕೆ ಯಾವುದು?
(ಕೀರ್ತನೆ 40:6-10; ರೋಮಾಯ 12:1,2).`

`ವೈಯಕ್ತಿಕ ಮತ್ತು ಸಾಮೂಹಿಕ ಪ್ರಾರ್ಥನೆಯು ಹೇಗೆ ಸಂಬಂಧ ಹೊಂದಿದೆ?
ಈ ಎರಡೂ ರೀತಿಯ ಪ್ರಾರ್ಥನೆಗಳು ಯಾಕೆ ನಮಗೆ ಅಗತ್ಯವಾಗಿವೆ?
ಇವು ಪರಸ್ಪರ ಹೇಗೆ ಆತ್ಮೀಕ ಬೆಳವಣಿಗೆಗೆ ಪೂರಕವಾಗಿವೆ?`

`ಪ್ರಾರ್ಥನೆ, ಹಾಡುಗಾರಿಕೆ, ಸತ್ಯವೇದ ಅಧ್ಯಯನ - ಇವು ಆರಾಧನೆಯ
ಕೆಲವು ವಿಧಾನಗಳು. ಇವಲ್ಲದೆ ಬೇರೆ ರೀತಿಯ ಆರಾಧನೆಗಳು ಯಾವುವು?`

`ದೇವರನ್ನು ಆರಾಧಿಸುವುದು ಹೇಗೆ ಮನಸ್ಸಿಗೆ ಉಲ್ಲಾಸ ತರುತ್ತದೆ?`