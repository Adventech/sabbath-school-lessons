---
title:  ಯೆರೂಸಲೇಮಿನ ಸಮಾಧಾನಕ್ಕಾಗಿ ಪ್ರಾರ್ಥಿಸಿರಿ
date:   11/03/2024
---

`ಕೀರ್ತನೆ 122:1-5ನೇ ವಚನಗಳನ್ನು ಓದಿರಿ, ಯಾತ್ರಿಗಳು ಯೆರೂಸಲೇಮಿಗೆ
ಆರಾಧನೆಗಾಗಿ ಬಂದಾಗ ಅವರಲ್ಲಿ ಉಂಟಾಗುತ್ತಿದ್ದ ಮಾನಸಿಕ ಭಾವನೆಗಳೇನು?
ಯೆರೂಸಲೇಮಿನಲ್ಲಿ ಯಾವುದಕ್ಕಾಗಿ ಅವರು ನಿರೀಕ್ಷಿಸುತ್ತಿದ್ದರು?`

122ನೇ ಕೀರ್ತನೆಯು ಯಾತ್ರಿಕರು ಯೆರೂಸಲೇಮಿಗೆ ಬಂದಾಗ,
ಅವರಿಗುಂಟಾಗುತ್ತಿದ್ದ ರೋಮಾಂಚನ ಮತ್ತು ಉಲ್ಲಾಸವನ್ನು ವ್ಯಕ್ತಪಡಿಸುತ್ತದೆ.
ದೇವರು ಮಾಡಿದ ಮಹೋಪಕಾರಗಳಿಗೆ ಕೃತಜ್ಞತೆ ಸಲ್ಲಿಸುವುದಕ್ಕಾಗಿ ದೇವಜನರು
ವರ್ಷದಲ್ಲಿ ಮೂರುಸಾರಿ ಯೆರೂಸಲೇಮಿಗೆ ಯಾತ್ರೆಗಾಗಿ ಸೇರುತ್ತಿದ್ದುದು ಅವರಿಗೆ
ಹರ್ಷದಾಯಕವಾದ ವಿಶೇಷ ಸಂದರ್ಭವಾಗಿತ್ತು (ಧರ್ಮೋಪದೇಶಕಾಂಡ್ 16:16).
ಯೆರೂಸಲೇಮಿನಲ್ಲಿ ನ್ಯಾಯಪೀಠಗಳಾಗಿರುವ ದಾವೀದನ ಮನೆತನದವರ
ಸಿಂಹಾಸನಗಳು ಮತ್ತು ಒಡಂಬಡಿಕೆಯ ಮಂಜೂಷವು ಇದ್ದ ಕಾರಣದಿಂದ
(ಕೀರ್ತನೆ 122:4,5) ಅದು ಇಸ್ರಾಯೇಲ್ಯರ ಜೀವನಾಡಿಯಾಗಿತ್ತು. ಆಜ್ಞಾ
ಶಾಸನಗಳಿರುವ ಗುಡಾರವೂ ಸಹ (ಅರಣ್ಯಕಾಂಡ 1:50) ಯೆರೂಸಲೇಮಿನಲ್ಲಿಯೇ
ಇತ್ತು. ನ್ಯಾಯಪೀಠಗಳು ಯೆರೂಸಲೇಮಿನ ನ್ಯಾಯಾಂಗ ವ್ಯವಸ್ಥೆಯನ್ನು ಸೂಚಿಸುತ್ತಿತ್ತು
(2 ಸಮುವೇಲನು 8:15). ಈ ಕಾರಣದಿಂದ ಇಸ್ರಾಯೇಲ್ಯರ ಯಾತ್ರೆಯು ಅವರು
ನ್ಯಾಯಪಡೆದುಕೊಳ್ಳುವ ಸಮಯವೂ ಆಗಿತ್ತು. ದೇವರಲ್ಲಿ ನಂಬಿಗಸ್ತಿಕೆ ಮತ್ತು
ಜನರಿಗೆ ನ್ಯಾಯ ತೀರಿಸುವುದು ಇವೆರಡೂ ಒಂದೇ ಆಗಿದ್ದವು.

`ಕೀರ್ತನೆ 122:6-9ನೇ ವಚನಗಳಲ್ಲಿ ದೇವಜನರ ಮುಖ್ಯಪ್ರಾರ್ಥನೆ
ಯಾವುದಾಗಿತ್ತು?`

ಯೆರೂಸಲೇಮಿನ ಸಮಾಧಾನ ಅಥವಾ ಶುಭಕ್ಕೋಸ್ಕರ ಪ್ರಾರ್ಥಿಸಿ ಆ ನಗರಕ್ಕೂ
ಹಾಗೂ ಅಲ್ಲಿನ ನಿವಾಸಿಗಳಿಗೂ ದೇವರ ಆಶೀರ್ವಾದಕ್ಕಾಗಿ ಯಾತ್ರಿಕರು
ಬೇಡಿಕೊಳ್ಳುತ್ತಿದ್ದರು. ಇದು ದೇವಾರಾಧನೆ ಮಾಡಲು ಬಂದಿದ್ದ ಎಲ್ಲರನ್ನೂ
ಒಟ್ಟುಗೂಡಿಸಿ ಅವರಲ್ಲಿಯೂ ಸಮಾಧಾನ ಉಂಟುಮಾಡುತ್ತಿತ್ತು (ಕೀರ್ತನೆ 122:8).
ದೇವರಮಕ್ಕಳ ನಡುವೆ ಹಾಗೂ ದೇವರು ಮತ್ತು ಆತನ ಜನರಲ್ಲಿ ಸಮಾಧಾನ
ಇದ್ದಲ್ಲಿ ಮಾತ್ರ ಯೆರೂಸಲೇಮು ಸಮಾಧಾನದ ನಗರವಾಗಿರುತ್ತಿತ್ತು. ಈ ಕಾರಣದಿಂದ
ಯೆರೂಸಲೇಮಿನ ಸಮಾಧಾನಕ್ಕಾಗಿ ಮಾಡುವ ಪ್ರಾರ್ಥನೆಯು ದೇವಜನರು
ಪರಸ್ಪರವಾಗಿಯೂ ಮತ್ತು ದೇವರೊಂದಿಗೂ ಸಮಾಧಾನದಿಂದಿರಬೇಕೆಂದು ಅರಿಕೆ
ಮಾಡುವಂತಿತ್ತು. ಯೆರೂಸಲೇಮಿನಲ್ಲಿ ಸಮಾಧಾನವಿದ್ದಲ್ಲಿ ಜನರೂ ಸಹ ದೇವರ
ಆಶೀರ್ವಾದ ಮತ್ತು ಸೌಭಾಗ್ಯದಿಂದ ಇರುತ್ತಿದ್ದರು (ಕೀರ್ತನೆ 147:12-14).

ಕ್ರೈಸ್ತರಾದ ನಾವು ಒಂದೇ ವಿಶ್ವಾಸ ಹೊಂದಿರುವ ನಮ್ಮ ಸಮುದಾಯದ
ಸುಖ ಶಾಂತಿಗಾಗಿ ಪ್ರಾರ್ಥಿಸುವುದು ನಮ್ಮ ಕರ್ತವ್ಯವಾಗಿದೆ ಹಾಗೂ ನಮ್ಮ
ಪ್ರಾರ್ಥನೆಯ ಪ್ರಮುಖ ವಿಷಯವಾಗಿರಬೇಕು. ಯಾಕೆಂದರೆ ಐಕ್ಯತೆಯುಳ್ಳವರು
ಮಾತ್ರ ದೇವರ ಸಮಾಧಾನ ಮತ್ತು ರಕ್ಷಣೆಯ ಶುಭಸಮಾಚಾರವನ್ನು ಜಗತ್ತಿಗೆ
ಸಾರಲು ಸಾಧ್ಯ (ಯೋಹಾನ 13:34,35).

ಕೊನೆಯ ಕಾಲದಲ್ಲಿ ಬರಲಿರುವ ದೇವರ ಸಮಾಧಾನ ರಾಜ್ಯವನ್ನು
ನಿರೀಕ್ಷಿಸುತ್ತಿರುವ ವಿಶ್ವಾಸಿಗಳಾದ ನಮಗೆ ಯೆರೂಸಲೇಮಿನ ಶುಭಕ್ಕಾಗಿಯೂ ಹಾಗೂ
ಸಮಾಧಾನಕ್ಕಾಗಿಯೂ ಪ್ರಾರ್ಥಿಸುವುದು ನಮ್ಮ ಜವಾಬ್ದಾರಿಯೂ ಹಾಗೂ
ಸದಾವಕಾಶವೂ ಆಗಿದೆ. ದೇವರ ಸಮಾಧಾನದ ರಾಜ್ಯವು ಕೇವಲ ಯೆರೂಸಲೇಮ್
ನಗರವನ್ನು ಮಾತ್ರವಲ್ಲ, ಸಮಸ್ತ ಲೋಕವನ್ನು ಒಳಗೊಂಡಿರುತ್ತದೆ (ಯೆಶಾಯ
52:7; 66:12,13, ಪ್ರಕಟನೆ 21, 22ನೇ ಅಧ್ಯಾಯಗಳು).

`ದೇವಜನರಾದ ನಮ್ಮಲ್ಲಿ ಸಮಾಧಾನ, ಸೌಹಾರ್ದತೆ ತರುವ ಕೆಲವು
ಪ್ರಾಯೋಗಿಕವಾದ ಮಾರ್ಗಗಳು ಯಾವುವು?`