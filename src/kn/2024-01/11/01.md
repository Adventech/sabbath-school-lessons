---
title:  ಚೀಯೋನಿನಲ್ಲಿ ಯೆಹೋವನಿಗಾಗಿ ಹಂಬಲಿಸುವುದು
date:   09/03/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಕೀರ್ತನೆ 46, 84, 87
ಹಾಗೂ 122 ಮತ್ತು 125ನೇ ಅಧ್ಯಾಯಗಳು, ಮತ್ತಾಯ 28:18-20; ಗಲಾತ್ಯ
3:28, 29 ಹಾಗೂ ಪ್ರಕಟನೆ 21:3ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೆಹೋವನ ಆಲಯದ ಅಂಗಳದಲ್ಲಿ ಸೇರಬೇಕೆಂದು ನನ್ನ
ಆತ್ಮವು ಹಂಬಲಿಸುತ್ತಾ ಕುಂದಿಹೋಗಿತ್ತು. ಆದರೆ ಈಗ ಚೈತನ್ಯ ಸ್ವರೂಪನಾದ
ದೇವರಿಗೆ ನನ್ನ ತನುಮನಗಳಿಂದ ಹರ್ಷಧ್ವನಿ ಮಾಡುತ್ತೇವೆ” (ಕೀರ್ತನೆ 84:2).

ಚೀಯೋನಿನ ಹಾಡುಗಳು ಹರ್ಷದಾಯಕ ಗೀತೆಗಳಾಗಿದ್ದು, ಚೀಯೋನಿನ
ಸೌಂದರ್ಯ ಮತ್ತು ತನ್ನ ಪರಿಶುದ್ಧ ಪರ್ವತದಿಂದ ಆಳುತ್ತಿರುವ ಕರ್ತನ
ಸರ್ವಾಧಿಕಾರವನ್ನು ಕೊಂಡಾಡಿ ಹೊಗಳುತ್ತವೆ. ಈ ಗೀತೆಗಳು ಹೆಚ್ಚಾಗಿ ಕರ್ತನ
ಆಲಯದ ಮಹತ್ವವನ್ನು ವರ್ಣಿಸಿ ಸ್ತುತಿಸುತ್ತವೆ. ಈ ಹಾಡುಗಳಲ್ಲಿ ಹೆಚ್ಚಿನವು
ಕೋರಹಿಯರು ಅಂದರೆ ಕೋರಹನ ಮಕ್ಕಳಿಂದ ರಚಿಸಲ್ಪಟ್ಟಿವೆ. ಅವರು
ದೇವಾಲಯದ ಸಂಗೀತಗಾಯಕರೂ ಹಾಗೂ ಅದರ ಬಾಗಿಲನ್ನು ಕಾಯುವ
ದ್ವಾರಪಾಲಕರೂ ಆಗಿದ್ದರು (1 ಪೂ.ಕಾ.ವೃತ್ತಾಂತ 6:31-38).

ಆದರೆ ಚೀಯೋನ್ ಯಾಕೆ ನಿರೀಕ್ಷೆ ಮತ್ತು ಹರ್ಷದ ಮೂಲವಾಗಿತ್ತು?
ಚೀಯೋನ್ ದೇವರು ತನ್ನ ಜನರೊಂದಿಗೆ ತನ್ನ ಪ್ರಸನ್ನತೆಯ ಮೂಲಕ ಸ್ವತಃ
ಇರುವುದನ್ನು ಸೂಚಿಸುತ್ತದೆ. ಇಸ್ರಾಯೇಲ್ಯರು ದೇವರಾರಿಸಿಕೊಂಡ
ಜನರಾಗಿರುವಂತೆಯೇ, ಚೀಯೋನ್ ದೇವರು ಆರಿಸಿಕೊಂಡ ಪರ್ವತವಾಗಿದೆ
(ಧರ್ಮೋಪದೇಶಕಾಂಡ 7:6; ಕೀರ್ತನೆ 78:68,87:2). ದೇವರು ಚೀಯೋನಿನಿಂದ
ರಾಜ್ಯವಾಳುತ್ತಾನೆ (99:1,2) ಹಾಗೂ ಅಲ್ಲಿ ತನ್ನ ಪರಿಶುದ್ಧ ದೇವಾಲಯವನ್ನು
ಸ್ಥಾಪಿಸಿದನು (ಕೀರ್ತನೆ 87:1). ಈ ಕಾರಣದಿಂದ ಚೀಯೋನ್ ದೈವೀಕ
ಆಶೀರ್ವಾದ ತರುವ ಮತ್ತು ಆಶ್ರಯಸ್ಥಳವೂ ಆಗಿದೆ. ಚೀಯೋನನ್ನು
ಯೆರೂಸಲೇಮ್ ಪಟ್ಟಣ ಹಾಗೂ ಅದರ ದೇವಾಲಯವೆಂದೂ ಸಹ
ಸಮಾನಾಂತರವಾಗಿ ಕಡೆಯಲಾಗಿದೆ. ಇದು ಪುರಾತನ ಕಾಲದಲ್ಲಿ ದೇವರ ರಕ್ಷಣಾ
ಕಾರ್ಯದ ಕೇಂದ್ರವಾಗಿತ್ತು.

ದೇವರ ಶಾರೀರಿಕ ಇರುವಿಕೆಯ ಪ್ರಸನ್ನತೆ ಮತ್ತು ಕೃಪೆಯು ಯಾವುದೇ
ಪರಿಶುದ್ಧ ಸ್ಥಳಕ್ಕಿಂತ ಅತ್ಯಧಿಕವಾಗಿರುವುದರಿಂದ, ಚೀಯೋನಿನಿಂದ ಬರುವ
ಆಶೀರ್ವಾದವು ಜಗತ್ತಿನ ಎಲ್ಲಾ ಕಡೆಗಳಲ್ಲಿಯೂ ತುಂಬಿ ತುಳುಕುತ್ತದೆ. ಚೀಯೋನ್
ಪರ್ವತವು ರಮ್ಯವಾಗಿದ್ದು ಲೋಕದ ಸಂತೋಷವಾಗಿದೆ (ಕೀರ್ತನೆ 48:2).
ಇದು ಸಮಸ್ತ ಲೋಕವು ಕರ್ತನಿಗೆ ಸೇರಿದೆ ಎಂದು ದೃಢಪಡಿಸುತ್ತದೆ.