---
title:  ಹೆಚ್ಚಿನ ಅಧ್ಯಯನ
date:   15/03/2024
---

ಯೆಶಾಯ 40ನೇ ಅಧ್ಯಾಯ ಹಾಗೂ 51:1-16ನೇ ವಚನಗಳ
ಸಂದೇಶವನ್ನು ಅವಲೋಕನ ಅಂದರೆ ಧ್ಯಾನಮಾಡಿ.

ಚೀಯೋನಿನ ಕೀರ್ತನೆಗಳು ದೇವರ ಸಾರ್ವಭೌಮ ಆಡಳಿತದ ಬಗ್ಗೆ ನಾವು
ಯಾವಾಗಲೂ ನಿರೀಕ್ಷೆಯುಳ್ಳವರಾಗಿರಬೇಕೆಂದು ಹಾಗೂ ಅದಕ್ಕೆ ನಾವು
ಸಂಪೂರ್ಣವಾಗಿ ಬದ್ಧರಾಗಿರಬೇಕೆಂದು ತಿಳಿಸುತ್ತವೆ. ನಮ್ಮ ಈ ಜೀವನದಲ್ಲಿ
ದೇವರ ಪರಿಶುದ್ಧ ಆಲಯದ ಅನೇಕ ಆಶೀರ್ವಾದಗಳನ್ನು ನಾವು ಅನುಭವಿಸಿದರೂ,
ಚೀಯೋನಿನಲ್ಲಿ ನಾವು ಅನುಭವಿಸಲಿರುವ ಪರಿಪೂರ್ಣ ಜೀವನ ಹಾಗೂ ಆನಂದದ
ನಿರೀಕ್ಷೆಯು ಕ್ರಿಸ್ತನ ಎರಡನೇಬರೋಣದಲ್ಲಿ ನಮಗೆ ದೊರೆಯಲಿದೆ. ದೇವರ
ಮಕ್ಕಳು ಪರಲೋಕದ ಚೀಯೋನಿಗಾಗಿ ಕಣ್ಣೀರಿನಿಂದ ಹಂಬಲಿಸುತ್ತಿದ್ದಾರೆ (ಕೀರ್ತನೆ
137:1).

ಆದುದರಿಂದ ಚೀಯೋನಿನ ಗೀತೆಗಳನ್ನು ಹಾಡುವುದು ನೂತನ
ಭೂಮಂಡಲದಲ್ಲಿ ದೇವರರಾಜ್ಯದ ಪುನರ್‌ಸ್ಥಾಪನೆಯ ನಿರೀಕ್ಷೆಯನ್ನು ನಮ್ಮಲ್ಲಿ
ಯಾವಾಗಲೂ ಜೀವಂತವಾಗಿರಿಸುತ್ತದೆ (ಪ್ರಕಟನೆ 21:1-5). ಇದರ ಬಗ್ಗೆ ಶ್ರೀಮತಿ
ವೈಟಮ್ಮನವರು 'ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 677ನೇ ಪುಟದಲ್ಲಿ ಹೀಗೆ
ತಿಳಿಸುತ್ತಾರೆ :

'ನೂತನ ಭೂಮಂಡಲದಲ್ಲಿ ರಕ್ಷಿಸಲ್ಪಟ್ಟ ಭಕ್ತರು ದೇವರ ಕ್ರಿಯಾತ್ಮಕ ಶಕ್ತಿ
ಹಾಗೂ ಆತನ ವಿಮೋಚನೆಯ ಪ್ರೀತಿಯ ನಿಗೂಢತೆಗಳ ವಿಸ್ಮಯಗಳನ್ನು ಯುಗ
ಯುಗಾಂತರಗಳವರೆಗೂ ಅವಲೋಕಿಸುತ್ತಾ ಅಧ್ಯಯನ ಮಾಡುತ್ತೇವೆ. ನಾವು
ದೇವರನ್ನು ಮರೆಯುವಂತೆ ಶೋಧನೆ ತರುವ ಕ್ರೂರಿಯಾದ ಯಾವ ವೈರಿಯೂ
ಅಲ್ಲಿರುವುದಿಲ್ಲ. ನಮ್ಮ ಪ್ರತಿಯೊಂದು ಸಾಮರ್ಥ್ಯ ಹಾಗೂ ದೇಹದ ಎಲ್ಲಾ
ಅವಯವಗಳ ಸಹಜವಾದ ಕಾರ್ಯನಿರ್ವಾಹಕ ಶಕ್ತಿಯು ಬೆಳವಣಿಗೆ ಹೊಂದುವವು.
ಜ್ಞಾನವು ಹೆಚ್ಚಾದಂತೆ ನಮಗೆ ಯಾವುದೇ ಮಾನಸಿಕ ಆಯಾಸವಾಗುವುದಿಲ್ಲ
ಅಥವಾ ಬೌದ್ಧಿಕಶಕ್ತಿಯು ಕುಂದುವುದಿಲ್ಲ. ನಮ್ಮ ಉನ್ನತವಾದ ಬಯಕೆಗಳು
ಈಡೇರುತ್ತವೆ. ಅತ್ಯುನ್ನತವಾದ ಮಹತ್ವಾಕಾಂಕ್ಷೆಗಳು ನೆರವೇರುತ್ತವೆ. ಆದಾಗ್ಯೂ
ನಾವು ತಿಳಿದುಕೊಳ್ಳಬೇಕಾದ ಅದ್ಭುತ ಸಂಗತಿಗಳು ಮುಗಿಯುವುದೇ ಇಲ್ಲ. ಹೊಸ
ಹೊಸ ಸತ್ಯಗಳು ನಮಗೆ ತಿಳಿದುಬರುತ್ತಲೇ ಇರುತ್ತವೆ.

ದೇವಾಲಯದ ಯಾತ್ರಿಕರು ಚೀಯೋನನ್ನು ಎಂದಿಗೂ ಮರೆಯುವುದಿಲ್ಲವೆಂದು
ಬದ್ಧತೆ ತೋರಿಸುತ್ತಾರೆ. ಇದು ಅವರು ಈ ಲೋಕವು ತಮ್ಮ ದೇಶವೆಂದು
ಎಂದಿಗೂ ಒಪ್ಪಿಕೊಳ್ಳುವುದಿಲ್ಲವೆಂಬ ಪ್ರತಿಜ್ಞೆಯಾಗಿದೆ. ಆದರೆ ಅವರು ನೂತನಾಕಾಶ
ಮತ್ತು ನೂತನ ಭೂಮಂಡಲವನ್ನು ಎದುರು ನೋಡುತ್ತಾ ಕಾದುಕೊಂಡಿರುತ್ತಾರೆ.

ಆದುದರಿಂದ ಹೊಸ ಯೆರೂಸಲೇಮಿನಲ್ಲಿ ವಾಸಿಸಬೇಕೆಂದು ಹಂಬಲಿಸುತ್ತಿರುವ
ಎಲ್ಲಾ ಕಾಲಗಳಲ್ಲಿ ಜೀವಿಸುವ ವಿಶ್ವಾಸಿಗಳು ಚೀಯೋನ್ ಗೀತೆಗಳನ್ನು ಹಾಡಬಹುದು
(ಪ್ರಕಟನೆ 3:12), ಈ ಗೀತೆಗಳು ಬರಲಿರುವ ನೂತನ ಭೂಮಂಡಲ ಹಾಗೂ
ನೂತನ ಆಕಾಶಮಂಡಲವನ್ನು ಎದುರು ನೋಡುತ್ತಿರುವವರಿಗೆ ಉತ್ತೇಜನ ನೀಡುತ್ತವೆ.
ಅದು ಮಾತ್ರವಲ್ಲ, ಈ ಲೋಕದಲ್ಲಿ ಅವರು ದೇವರ ಕೃಪೆಯ ಶುಭವಾರ್ತೆಯನ್ನು
ಇತರರಿಗೂ ತಿಳಿಸುವ ಜವಾಬ್ದಾರಿ ಹೊಂದಿದ್ದಾರೆ.

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಚೀಯೊನ್ ಯೆರೂಸಲೇಮಿನ ಸುತ್ತಲೂ ಆವರಿಸಿಕೊಂಡಿರುವ
ಪರ್ವತವಾಗಿದೆ. ಅಲ್ಲಿನ ಜನರ ಪ್ರಮುಖವಾದ ಆತ್ಮೀಕ ಹಾಗೂ ಧಾರ್ಮಿಕ
ಸಿದ್ಧಾಂತಗಳನ್ನು ನಾವು ಇಂದು ನಮ್ಮ ಸಭೆಗೂ ಹಾಗೂ ಲೋಕಕ್ಕೆ ಸುವಾರ್ತೆ
ಸಾರಬೇಕಾದ ಕಾರ್ಯಗಳ ಬಗ್ಗೆ ಹೇಗೆ ಅನ್ವಯಿಸಬಹುದು?`

`ಇಂದು ಭಕ್ತರು ದೇವಾಲಯದಲ್ಲಿ ಹೇಗೆ ನೆಲೆಗೊಳ್ಳಬಹುದು? (ಯೋಹಾನ
1:14-18, ಇಬ್ರಿಯ 12:22-24).`

`87ನೇ ಕೀರ್ತನೆಯಲ್ಲಿ ತಿಳಿಸಿರುವಂತೆ ಚೀಯೋನ್ ಹೇಗೆ ಎಲ್ಲಾ
ಜನಾಂಗಗಳ ಪಟ್ಟಣವಾಗಲಿದೆ?`

`ಕೆಟ್ಟವರು ಉದ್ಧಾರವಾಗುತ್ತಿದ್ದಾರೆ ಆದರೆ ಒಳ್ಳೆಯವರು ಕಷ್ಟಪಡುತ್ತಿದ್ದಾರೆ. ಇದಕ್ಕೆ
ಕಾರಣವೇನೆಂದು ಯಾರಾದರೂ ನಮ್ಮನ್ನು ಪ್ರಶ್ನಿಸಿದರೆ, ನಮ್ಮ
ಉತ್ತರವೇನಾಗಿದೆ? ಈ ಲೋಕದ ಎಲ್ಲಾ ಪ್ರಶ್ನೆಗಳಿಗೂ ನಮ್ಮಲ್ಲಿ ಸಂಪೂರ್ಣ
ಉತ್ತರವಿಲ್ಲ ಎಂಬುದನ್ನು ಮನವರಿಕೆ ಮಾಡಿಕೊಳ್ಳುವುದು ಯಾಕೆ
ಪ್ರಾಮುಖ್ಯವಾಗಿದೆ?`