---
title:  ಚೀಯೋನ್ ಪರ್ವತದಂತೆ ಸ್ಥಿರವಾಗಿರುವುದು
date:   14/03/2024
---

`ಕೀರ್ತನೆ 12:5 ನೇ ವಚನಗಳನ್ನು ಓದಿರಿ. ದೇವರಲ್ಲಿ ಭರವಸವಿಟ್ಟಿರುವವರನ್ನು
ಇಲ್ಲಿ ಹೇಗೆ ಚಿತ್ರಿಸಲಾಗಿದೆ?`

ದೇವರಲ್ಲಿ ಭರವಸವಿಟ್ಟಿರುವವರನ್ನು ನಿಷ್ಠವೂ ಮತ್ತು ದೃಢತೆಯೂ ಆಗಿರುವ
ಚೀಯೋನ್ ಪರ್ವತಕ್ಕೆ ಹೋಲಿಸಲಾಗಿದೆ. ಯೆರೂಸಲೇಮ್ ಪಟ್ಟಣವನ್ನು
ಸುತ್ತುವರಿದಿದ್ದ ಈ ಪರ್ವತಗಳ ಅದ್ಭುತ ದೃಶ್ಯವು ಈ ಪಟ್ಟಣಕ್ಕೆ ದೈವೀಕ ರಕ್ಷಣೆಯು
ಖಂಡಿತವಾಗಿಯೂ ಇದೆ ಎಂಬುದನ್ನು ಮನವರಿಕೆ ಮಾಡಿಕೊಳ್ಳಲು ಪ್ರೇರಿಸುತ್ತದೆ
(ಕೀರ್ತನೆ 5:12; 32:7,10), ದುಷ್ಟರು ಆಡಳಿತ ನಡೆಸುವ ಬೆಟ್ಟಗಳು ಸಮುದ್ರದಲ್ಲಿ
ಮುಳುಗಿ ಹೋಗುತ್ತವೆ (ಕೀರ್ತನೆ 46:2). ಆದರೆ ಯೆರೂಸಲೇಮ್ ಪಟ್ಟಣವು
ಕಟ್ಟಲ್ಪಟ್ಟಿರುವ ಚೀಯೋನ್ ಪರ್ವತದ ಪ್ರಭಾವಶಾಲಿಯಾದ ಸ್ಥಿರತೆಯು ಅವರ
ಮೇಲೆ ದೃಢವಾಗಿಯೂ, ಅಚಲವಾಗಿಯೂ ಭರವಸೆ ಇಡುವಂತೆ ನಮ್ಮನ್ನು
ಉತ್ತೇಜಿಸುತ್ತದೆ. ಅನೇಕ ಸಂದರ್ಭಗಳಲ್ಲಿ ಕೆಟ್ಟದ್ದೇ ಹೆಚ್ಚಾಗಿ ಜಯಿಸುವಂತೆ ಕಂಡು
ಬರುವುದು ನೋವು ತಂದರೂ ವಾಸ್ತವವಾಗಿದೆ. ಅಂತಹ ಸಂದರ್ಭಗಳಲ್ಲಿ ದೇವರ
ರಕ್ಷಣೆಯಲ್ಲಿ ನಮ್ಮ ಭರವಸೆಯು ಇನ್ನೂ ದೃಢವಾಗಬೇಕು. ದುಷ್ಟತನ
ತುಂಬಿಕೊಂಡಿರುವಾಗಲೂ ದೇವರ ಮಕ್ಕಳು ಆತನಲ್ಲಿ ನಿರೀಕ್ಷೆ ಹೊಂದಿರಬೇಕು.

`ಕೀರ್ತನೆ 125:3-5ನೇ ವಚನಗಳಲ್ಲಿ ನೀತಿವಂತರು ಹೇಗೆ ಶೋಧನೆಗೆ
ಒಳಗಾಗುತ್ತಾರೆ. ಇದರಿಂದ ನಾವು ಕಲಿಯಬೇಕಾದ ಪಾಠವೇನು?`

ಕೆಟ್ಟವರಿಗೆ ಎಲ್ಲಾ ವಿಧಗಳಲ್ಲಿಯೂ ಜಯದ ಮೇಲೆ ಜಯ ಉಂಟಾಗುವುದನ್ನು
ನೋಡಿದಾಗ, ದೇವರ ಮಕ್ಕಳಿಗೆ ನಿರಾಶೆಯಾಗುವುದು ಮಾತ್ರವಲ್ಲ, ಕೆಲವು ವೇಳೆ
ಅವರ ಮಾರ್ಗದಲ್ಲಿ ತಾವೂ ನಡೆಯಬೇಕೆಂಬ ಶೋಧನೆ ಉಂಟಾಗಬಹುದು
(ಕೀರ್ತನೆ 73:2-13; 94:3), ಚೀಯೋನ್ ಪರ್ವತವು ಎಷ್ಟೇ ಅಚಲವಾಗಿಯೂ,
ಬಲಿಷ್ಠವಾಗಿಯೂ ಇದ್ದರೂ, ದೇವರನ್ನು ಬಿಟ್ಟು ದೂರಹೋಗಿರುವವರಿಗೆ ರಕ್ಷಣೆ
ಒದಗಿಸಲಾರದು. ಜನರು ತಮ್ಮ ಕೆಟ್ಟತನವನ್ನು ಮುಂದುವರಿಸಲು (125:3)
ಅಥವಾ ಡೊಂಕು ದಾರಿ ಹಿಡಿದಿರುವವರು ದೇವರ ಕಡೆಗೆ ತಿರುಗಿಕೊಳ್ಳಲು ಅವರಿಗೆ
ಸ್ವಾತಂತ್ರ್ಯ ಕೊಡಲ್ಪಟ್ಟಿದೆ (125:5), ದೇವರು ನ್ಯಾಯವಂತನಾಗಿದ್ದು, ತನ್ನ ವಿರುದ್ಧ
ದಂಗೆ ಎದ್ದವನಿಗೂ, ಪಶ್ಚಾತ್ತಾಪಪಡದ ಪಾಪಿಗಳಿಗೂ ತೀರ್ಪುಕೊಡುತ್ತಾನೆ.

ಚೀಯೋನ್ ಪರ್ವತವು ಹೇಗೆ ಸುರಕ್ಷಿತವಾದ ಹಾಗೂ ದೃಢವಾದ ಆಶ್ರಯ
ದುರ್ಗವಾಗಿದೆಯೋ, ಅದೇರೀತಿಯಲ್ಲಿ ದೇವರಮಕ್ಕಳೂ ಸಹ ಕರ್ತನಲ್ಲಿ ಅಚಲವಾದ
ನಂಬಿಕೆ ಹಾಗೂ ಭರವಸೆ ಇಡಬೇಕೆಂದು ಅವರಿಗೆ ಕರೆ ನೀಡಲಾಗಿದೆ. ಅಂದರೆ
ಕೆಲವು ಸಂಗತಿಗಳು ಯಾಕೆ ನಡೆಯುತ್ತವೆಂದು ನಮಗೆ ತಿಳಿಯದಿದ್ದರೂ, ದೇವರ
ಒಳ್ಳೇತನದಲ್ಲಿ ನಾವು ಇನ್ನೂ ಸಹ ಭರವಸೆ ಹೊಂದಿರಬೇಕು.

ಶ್ರೀಮತಿ ವೈಟಮ್ಮನವರು ತಮ್ಮ "ಸ್ಟೆಪ್ ಟು ಕ್ರೈಸ್ಟ್' ಪುಸ್ತಕದ 106, 107ನೇ
ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ :

"ಈ ಲೋಕಕ್ಕೆ ಪಾಪದ ಪ್ರವೇಶ, ಕ್ರಿಸ್ತನ ಮನುಷ್ಯಾವತಾರ, ಪುನರುಜ್ಜಿವನ,
ಆತನ ಪುನರುತ್ಥಾನ ಹಾಗೂ ಸತ್ಯವೇದದಲ್ಲಿ ತಿಳಿಸಿರುವ ಇತರ ಅನೇಕ ವಿಷಯಗಳು
ನಿಗೂಢವಾಗಿದ್ದು, ಮಾನವರು ಅದನ್ನು ಸಂಪೂರ್ಣ ಗ್ರಹಿಸಿಕೊಳ್ಳಲಿಕ್ಕಾಗಲಿ ಅಥವಾ
ವಿವರಿಸಿ ಹೇಳುವುದಕ್ಕಾಗಲಿ ಸಾಧ್ಯವಿಲ್ಲ. ಆದರೆ ದೇವರ ವಿಶೇಷವಾದ ಅನುಗ್ರಹದ
ನಿಗೂಢತೆಗಳನ್ನು ನಾವು ಅರ್ಥಮಾಡಿಕೊಳ್ಳದಿದ್ದರೂ, ಆತನ ವಾಕ್ಯದ ಬಗ್ಗೆ
ಸಂದೇಹ ಪಡಬಾರದು. ನಮ್ಮ ತಿಳುವಳಿಕೆಗೆ ಮೀರಿದ ಅದ್ಭುತಗಳು ಎಲ್ಲೆಲ್ಲಿಯೂ
ಇವೆ. ಅಂದಮೇಲೆ ಆತ್ಮೀಕವಾದ ವಿಷಯಗಳಲ್ಲಿಯೂ, ಪರಲೋಕಕ್ಕೆ
ಸಂಬಂಧಪಟ್ಟವುಗಳಲ್ಲಿಯೂ ನಮ್ಮ ಅರಿವಿಗೆ ಮೀರಿದ ಅಸಂಖ್ಯಾತ ನಿಗೂಢತೆಗಳು
ಇವೆ ಎಂಬುದರಲ್ಲಿ ಆಶ್ಚರ್ಯವೇನಿಲ್ಲ. ಮಾನವರ ಮನಸ್ಸಿನ ದೌರ್ಬಲ್ಯ ಮತ್ತು
ಸಂಕುಚಿತತ್ವವು ಎಲ್ಲಾ ನಿಗೂಢತೆಗಳನ್ನು ಮನವರಿಕೆ ಮಾಡಿಕೊಳ್ಳದಿರಲಿಕ್ಕೆ
ಕಾರಣವಾಗಿದೆ. ಈ ನಿಗೂಢತೆಗಳು ದೇವರಿಗೆ ಸಂಬಂಧಪಟ್ಟಿವೆ ಎಂದು ಸತ್ಯವೇದವು
ಸಾಕಷ್ಟು ಸಾಕ್ಷಾಧಾರಗಳನ್ನು ನೀಡಿದೆ. ದೇವರ ದೈವಾನುಗ್ರಹದ ಎಲ್ಲಾ
ನಿಗೂಢತೆಗಳನ್ನು ನಾವು ಅರ್ಥಮಾಡಿಕೊಳ್ಳಲಾಗದ ಕಾರಣದಿಂದ, ನಾವು ಆತನ
ವಾಕ್ಯದಲ್ಲಿ ಸಂಶಯಪಡಬಾರದು".