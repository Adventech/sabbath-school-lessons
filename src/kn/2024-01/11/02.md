---
title:  ನಿನ್ನ ಆಲಯದ ಅಂಗಳದಲ್ಲಿ ಕಳೆಯುವ ಒಂದು ದಿನವು ಸಾವಿರ ದಿನಗಳಿಗಿಂತ ಉತ್ತಮವಾಗಿದೆ
date:   10/03/2024
---

`ಕೀರ್ತನೆ 84:1-4ನೇ ವಚನಗಳನ್ನು ಓದಿರಿ, ದೇವರ ಆಲಯದ ಅಂಗಳದಲ್ಲಿ
ವಾಸಿಸಬೇಕೆಂದು ಕೀರ್ತನೆಗಾರರು ಯಾಕೆ ಹಂಬಲಿಸುತ್ತಾನೆ?`

ಕೀರ್ತನೆಗಾರನು ಸದಾಕಾಲವೂ ದೇವರ ಸನ್ನಿಧಾನದಲ್ಲಿ ಇರಬೇಕೆಂಬ
ಉದ್ದೇಶದಿಂದ ಅದನ್ನು ತನ್ನ ಶಾಶ್ವತವಾದ ವಾಸಸ್ಥಳ ಮಾಡಿಕೊಳ್ಳಬೇಕೆಂದು
ಹಂಬಲಿಸುತ್ತಾ ಕುಂದಿಹೋಗಿದ್ದಾನೆ. ದೇವರು ಸ್ವತಃ ದೇವಾಲಯದಲ್ಲಿ
ವಾಸಿಸುವುದರಿಂದ ಅದು ಒಂದು ವಿಶಿಷ್ಟ ಸ್ಥಳವಾಗಿದೆ (ಕೀರ್ತನೆ 84:1,2). ಇಲ್ಲಿ
ದೇವರನ್ನು ಆರಾಧಿಸುವವರು ಈ ದೇವಾಲಯದಲ್ಲಿ ಕರ್ತನ ಪ್ರಸನ್ನತೆ ಮತ್ತು
ಸೌಂದರ್ಯವನ್ನು ದೃಷ್ಟಿಸಬಹುದಾಗಿತ್ತು (ಕೀರ್ತನೆ 63:2) ಹಾಗೂ ದೇವರು
ವಾಸಿಸುವ ಮಹಾಪವಿತ್ರಾಲಯದಲ್ಲಿ ಸೌಭಾಗ್ಯದಿಂದ ಸಂತೃಪ್ತಿ ಅನುಭವಿಸುವರು
(ಕೀರ್ತನೆ 65:4; 27:4). 84ನೇ ಕೀರ್ತನೆಯಲ್ಲಿ ದೇವರಿಗೆ ಸ್ತುತಿ ಕೊಂಡಾಟ
ಮಾಡಿ ಆತನೊಂದಿಗೆ ಉತ್ತಮ ಸಂಬಂಧ ಹೊಂದಿದಾಗ, ಹೇಳಲಾರದಷ್ಟು
ಸಂತೋಷ ಉಂಟಾಗುತ್ತದೆ (84:4) ಹಾಗೂ ದೇವರಲ್ಲಿ ಬಲಹೊಂದಬಹುದಾಗಿತ್ತು
(84:5), ದೇವರನ್ನು ಆರಾಧಿಸುವುದರಿಂದ ಮತ್ತು ಇತರ ವಿಶ್ವಾಸಿಗಳೊಂದಿಗೆ
ಅನ್ನೋನ್ಯತೆ ಹೊಂದುವುದರಿಂದ ಇಂತಹ ಆತ್ಮೀಕ ಸಂಬಂಧವು ಪೋಷಿಸಲ್ಪಡುತ್ತಿತ್ತು.
ಆಲಯದಲ್ಲಿ ದೇವರ ಸ್ವತಃ ಇರುವಿಕೆಯು, ಅಲ್ಲಿ ದೇವಾರಾಧನೆ ಮಾಡುವವರಿಗೆ
ದೇವರ ಮಹಿಮೆಯ ರಾಜ್ಯ ಮತ್ತು ನಿತ್ಯಜೀವದ ಒಂದು ಮಿನುಗುನೋಟ
(Glimpse) ನೀಡುತ್ತಿತ್ತು.

`ಕೀರ್ತನೆ 84:5-12ನೇ ವಚನಗಳನ್ನು ಓದಿರಿ, ಆಲಯದಿಂದ ಬೇರೆ ಯಾರು
ಆಶೀರ್ವದಿಸಲ್ಪಡಬಹುದಾಗಿತ್ತು?`

ದೇವರ ಆಶೀರ್ವಾದವು ಆಲಯದಿಂದ ಪ್ರಸರಿಸಿ ಅಲ್ಲಿ ಸೇವೆ ಮಾಡುವವರಿಗೆ
ಮೊದಲನೆಯದಾಗಿ ಆಶೀರ್ವಾದ ಕೊಡಲ್ಪಡುತ್ತಿತ್ತು (ಕೀರ್ತನೆ 84:4). ಅನಂತರ
ದೇವಾರಾಧನೆಗಾಗಿ ಆಲಯಕ್ಕೆ ಬಂದಿರುವ ಯಾತ್ರಿಗಳಿಗೆ (84:5-10) ಹಾಗೂ
ಕೊನೆಯದಾಗಿ ಜಗತ್ತಿನ ಮೂಲೆಮೂಲೆಗೂ ಕೊಡಲ್ಪಡುತ್ತಿತ್ತು. ಆಲಯದಲ್ಲಿ
ದೇವರನ್ನು ಸಂಧಿಸುತ್ತೇವೆಂಬ ನಿರೀಕ್ಷೆಯು ಯಾತ್ರಿಕರ ನಂಬಿಕೆಯನ್ನು ಬಲಪಡಿಸುತ್ತಿತ್ತು
(84:7). ಸಾಮಾನ್ಯರಾದ ಪ್ರಯಾಣಿಕರು ಪ್ರಯಾಣದ ಆಯಾಸದಿಂದ
ಬಲಗುಂದುತ್ತಿದ್ದರು. ಆದರೆ ದೇವಾರಾಧನೆಗಾಗಿ ಚೀಯೋನಿಗೆ ಬರುವ ಯಾತ್ರಿಕರಿಗೆ
ಆಲಯವು ಸಮೀಪಿಸಿದಂತೆಲ್ಲಾ ಅವರ ಬಲವು ಹೆಚ್ಚಾಗುತ್ತಿತ್ತು.

ದೇವಾಲಯದಿಂದ ಆರಾಧನೆ ಮುಗಿಸಿ ಆತನ ಮಕ್ಕಳು ಅವರವರ ಸ್ಥಳಗಳಿಗೆ
ತೆರಳಿದರೂ, ಭಯಭಕ್ತಿಯಿಂದ ಯೋಗ್ಯವಾಗಿ ಜೀವಿಸಿದಾಗ, ದೇವರ ಆಲಯದ
ಮಾದರಿಯಾಗಿ ತಮ್ಮ ಪ್ರಭಾವ ಬೀರುತ್ತಿದ್ದರು (ಕೀರ್ತನೆ 84:11). ಇದು
ಪರಲೋಕದಲ್ಲಿ ನೀತಿವಂತರು ದೇವರ ಆಲಯದಲ್ಲಿ ಪ್ರವೇಶಿಸುವುದರ
ಸೂಚನೆಯಾಗಿದೆ (ಕೀರ್ತನೆ 15:1,2). ಕರ್ತನಾದ ಯೆಹೋವನನ್ನು ಸೂರ್ಯನೆಂದು
ಕರೆಯಲಾಗಿದೆ. ಇದು ದೇವಾಲಯದಿಂದ ಬರುವ ಆಶೀರ್ವಾದವು ಸೂರ್ಯ
ಕಿರಣಗಳಂತೆ ಜಗತ್ತಿನ ಮೂಲೆ ಮೂಲೆಗೂ ವಿಸ್ತರಿಸುತ್ತದೆಂದು ತಿಳಿಸುತ್ತದೆ (ಕೀರ್ತನೆ
84:11). ಈ ರೀತಿಯಲ್ಲಿ ನಂಬಿಕೆಯಿಂದ ದೇವರಲ್ಲಿ ನೆಲೆಗೊಂಡಿರುವವರು, ಲೋಕದ
ಯಾವುದೇ ಮೂಲೆಯಲ್ಲಿರಲಿ ಆತನ ಕೃಪೆಯನ್ನು ಹೊಂದುವರು.

`ಪ್ರಕಟನೆ 21:3ನೇ ವಚನ ಓದಿರಿ, ಭೂಲೋಕದ ದೇವದರ್ಶನ ಗುಡಾರ ಅಂದರೆ
ದೇವಾಲಯದಲ್ಲಿ ಪ್ರತಿಫಲಿಸುತ್ತಿದ್ದ ಯಾವ ನಿರೀಕ್ಷೆಯು ಈ ವಚನದಲ್ಲಿ ನಮಗೆ
ಪ್ರಕಟಗೊಂಡಿದೆ?`