---
title:  ಹಿಂದಕ್ಕೆ ಕೊಡುವುದು
date:   04/03/2023
---

### ಈ ವಾರದ ಅಧ್ಯಯನಕ್ಕಾಗಿ
ಲೂಕ 12:16-21; ಪ್ರಸಂಗಿ 2:18,22; ಜ್ಞಾನೋಕ್ತಿ 27:23-27; 2 ಕೊರಿಂಥ 4:18; ಪ್ರಸಂಗಿ 5:10 ಹಾಗೂ ಕೊಲೊಸ್ಸೆ 1:15-17ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಪರಲೋಕದಿಂದ ಒಂದುಶಬ್ದವು ನನಗೆಕೇಳಿಸಿತು. ಅದು ಇಂದಿನಿಂದ ಕರ್ತನ ಭಕ್ತರಾಗಿ ಸಾಯುವವರು ಧನ್ಯರು ಎಂಬುದಾಗಿ ಬರೆ ಎಂದು ನನಗೆ ಹೇಳಿತು. ಅದಕ್ಕೆ ಆತ್ಮನು- ಹೌದು, ಅವರು ಧನ್ಯರೇ; ಅವರ ಕಷ್ಟ ತೀರಿತು, ಅವರಿಗೆ ವಿಶ್ರಾಂತಿಯಾಗುವುದು; ಅವರ ಸುಕೃತ್ಯಗಳು ಅವರೊಡನೆ ಬರುವವು ಎಂದು ಹೇಳುತ್ತಾನೆ" (ಪ್ರಕಟನೆ 14:13).

ಕೆಲಸದಿಂದ ನಿವೃತ್ತಿಯಾಗುವ ಸಮಯ ಹತ್ತಿರವಾದಾಗ, ನಿವೃತ್ತಿಯ ನಂತರದ ಜೀವನಕ್ಕೆ ಹಣ ಉಳಿಸುವ ಬಗ್ಗೆ ನಮ್ಮ ಗಮನ ಹರಿಯುತ್ತದೆ. ಕೆಲವರಿಗೆ ಕೆಲಸದಿಂದ ನಿವೃತ್ತಿಯಾಗುವ ಬದಲಾವಣೆಯ ಕಾಲವು ಮಾನಸಿಕವಾಗಿ ಬಹಳ ಆಘಾತಕಾರಿ ಅನುಭವವಾಗಿದೆ. ಇಂತಹ ಸಮಯದಲ್ಲಿ ಹಣಕಾಸಿನ ವಿಷಯದಲ್ಲಿ ಅನುಸರಿಸಬೇಕಾದ ಅತ್ಯುತ್ತಮ ಮಾರ್ಗ ಯಾವುದು?

ವಯಸ್ಸಾದಂತೆ ಜನರು ಭವಿಷ್ಯದ ಬಗ್ಗೆ ಸಹಜವಾಗಿಯೇ ಚಿಂತಿಸುತ್ತಾರೆ. ಅಂತಹ ಚಿಂತೆಗಳಲ್ಲಿ ಕುಟುಂಬವನ್ನು ವ್ಯವಸ್ಥಿತಗೊಳಿಸುವುದಕ್ಕೆ ಮುನ್ನವೇ ನಾನು ಸಾಯಬಹುದು, ಇತರರಿಗೆ ತೊಂದರೆಯಾಗುವ ರೀತಿಯಲ್ಲಿ ದೀರ್ಘಕಾಲ ಬಾಳುವುದು, ಗಳಿಸಿದ ಹಣವೆಲ್ಲಾ ಖರ್ಚಾಗುವಂತ ಗಂಭೀರ ಕಾಯಿಲೆಗಳು, ಲಕ್ವ ಹೊಡೆಯುವುದು, ಮೊದಲಾದ ದೈಹಿಕ ಅಸಾಮರ್ಥವಾದಲ್ಲಿ ನನ್ನನ್ನು ನೋಡಿಕೊಳ್ಳುವವರು ಯಾರು- ಮುಂತಾದವು ಪ್ರಮುಖವಾಗಿವೆ.

ಇಂತಹ ಚಿಂತೆ/ ಭಯದ ಬಗ್ಗೆ ಶ್ರೀಮತಿ ವೈಟಮ್ಮನವರು 'ಟೆಸ್ಟಿಮೊನಿಸ್ ಫಾರ್ ದಿ ಚರ್ಚ್, ಸಂಪುಟ 1 ಪುಟ 424ರಲ್ಲಿ ಹೀಗೆ ತಿಳಿಸುತ್ತಾರೆ :

'ನಿವೃತ್ತಿ ಹೊಂದುವಾಗ ಉಂಟಾಗುವ ಈ ಭಯ, ಚಿಂತೆಗಳೆಲ್ಲವೂ ಸೈತಾನನಿಂದ ಬರುವಂತವಾಗಿವೆ... ದೇವರು ನೇಮಿಸಿದ ಕರ್ತವ್ಯ ನಿರ್ವಹಿಸಿದಾಗ, ಅವರ ಕೊನೆಯದಿನಗಳು ಅತ್ಯಂತ ಆನಂದದಾಯಕವೂ ಅತ್ಯುತ್ತಮವೂ ಆಗುತ್ತವೆ... ಅಂತವರು ತಮ್ಮ ಚಿಂತಾಭಾರ, ಆತಂಕವನ್ನು ದೂರಮಾಡಿ ದೇವರಮೇಲೆ ಆತುಕೊಳ್ಳಲಿ. ಉಳಿದ ಕಾಲವನ್ನು ಸಾಧ್ಯವಾದಷ್ಟು ಸಂತೋಷದಿಂದ ಕಳೆಯಲಿ ಮತ್ತು ದೇವರ ರಾಜ್ಯಕ್ಕೆ ತಮ್ಮನ್ನು ಸಿದ್ಧತೆ ಮಾಡಿಕೊಳ್ಳಲಿ".

ಈ ವಾರ ನಾವು ನಮ್ಮ ಕೊನೆಯ ದಿನಗಳನ್ನು ಹೇಗೆ ಕಳೆಯುವುದು ಎಂಬ ವಿಷಯದಲ್ಲಿ ದೇವರ ಸಲಹೆ, ಹಿತವಚನ ಏನಿದೆ ಎಂಬುದನ್ನು ಕಲಿಯೋಣ. ನಾನು ಮಾಡಬೇಕಾದದ್ದೇನು? ಯಾವುದನ್ನು ಮಾಡಬಾರದು ಹಾಗೂ ಯಾವ ನಿಯಮಗಳನ್ನು ಅನುಸರಿಸಬೇಕು? ಎಂಬುದನ್ನು ವಿಮರ್ಶಿಸೋಣ.