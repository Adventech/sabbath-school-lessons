---
title:  ನಿಮ್ಮೊಂದಿಗೆ ಅದನ್ನು ತೆಗೆದುಕೊಂಡು ಹೋಗಲಾಗದು
date:   06/03/2023
---

ಅಮೇರಿಕಾದೇಶದ ಬಿಲ್ಲಿಗ್ರಹಾಮ್ರವರು ಒಬ್ಬ ಪ್ರಸಿದ್ಧರಾದ ದೇವರ ಸುವಾರ್ತಾ ಸೇವಕರಾಗಿದ್ದರು. ಅವರಿಗೆ 60 ವರ್ಷವಾದಾಗ ಒಬ್ಬ ವ್ಯಕ್ತಿ ಅವರನ್ನು ನಿಮ್ಮ ಜೀವನದಲ್ಲಿ ನಿಮಗೆ ಹೆಚ್ಚಿಗೆ ಆಶ್ಚರ್ಯತಂದ ವಿಷಯ ಯಾವುದು? ಎಂದು ಕೇಳಿದರು. ಅದಕ್ಕುತ್ತರವಾಗಿ ಬಿಲ್ಲಿಗ್ರಹಾಮ್ರವರು 'ನನ್ನ ಜೀವನವು ಕೇವಲ 60 ವರ್ಷದಷ್ಟು ಅಲ್ಪಕಾಲದ್ದು ಎಂಬ ವಿಷಯವು ನನಗೆ ಆಶ್ಚರ್ಯ ತಂದಿತು' ಎಂದು ಹೇಳಿದರು. ಜೀವನವು ಶೀಘ್ರವಾಗಿ ಕಳೆದುಹೋಗುತ್ತದೆಂಬುದರಲ್ಲಿ ಸಂದೇಹವೇ ಇಲ್ಲ.

`ಮನುಷ್ಯನ ಜೀವನದ ಬಗ್ಗೆ ಕೆಳಗಿನ ವಾಕ್ಯಗಳು ಏನು ತಿಳಿಸುತ್ತವೆ? ಕೀರ್ತನೆ 39:11; 49:17; ಪ್ರಸಂಗಿ 2:18-22; 1 ತಿಮೊಥೆ 6:6,7 ಹಾಗೂ ಯಾಕೋಬನು 4:14.`

ನಮ್ಮ ಜೀವನವು ಶೀಘ್ರವಾಗಿ ಹೋಗುವುದಲ್ಲದೆ, ನಾವು ಸತ್ತಾಗ ನಮ್ಮ ಒಳ್ಳೆಯ ಗುಣಗಳನ್ನು ಬಿಟ್ಟು ಲೌಕಿಕವಾಗಿ ನಾವು ಸಂಪಾದಿಸಿದ ಯಾವುದೇ ಹಣ, ಐಶ್ವರ್ಯವನ್ನು ನಾವು ತೆಗೆದುಕೊಂಡು ಹೋಗಲಾರೆವು. "... ಅವನು ಸಾಯುವಾಗ ಏನೂ ತೆಗೆದುಕೊಂಡು ಹೋಗಲಾರನಷ್ಟೇ' ಎಂದು ಕೀರ್ತನೆಗಾರನು ಹೇಳುತ್ತಾನೆ (ಕೀರ್ತನೆ 49:17) ಅಂದರೆ ನಾವು ಗಳಿಸಿರುವುದೆಲ್ಲವನ್ನೂ ಬೇರೆಯವರಿಗೆ ಬಿಟ್ಟುಹೋಗಬೇಕು. ಅದು ಯಾರಿಗೆ ಸೇರಬೇಕೆಂದು ಸಾಯುವುದಕ್ಕೆ ಮೊದಲೇ ಆ ಮನುಷ್ಯನು ಉಯಿಲು ಬರೆದಿದ್ದಲ್ಲಿ, ಅಥವಾ ಬೇರೆ ವ್ಯವಸ್ಥೆ ಮಾಡಿದ್ದಲ್ಲಿ ಅದು ಅಂತವರಿಗೆ ಸೇರುತ್ತದೆ.

ಎಲ್ಲರಿಗೂ ಸಹ ವಾಸ್ತವಿಕವಾಗಿ ಹೊಲ ಗದ್ದೆಯಂತಹ ಸ್ಥಿರಾಸ್ತಿ, ಹಣಕಾಸು ಇರುವುದಿಲ್ಲ. ಕೆಲವರು ತಮ್ಮ ಅನೇಕ ವರ್ಷಗಳ ಶ್ರಮದ ನಂತರ ಸ್ವಲ್ಪ ಆಸ್ತಿಪಾಸ್ತಿ ಸಂಪಾದಿಸಿರುತ್ತಾರೆ. ತಾವು ಸತ್ತನಂತರ ಅದು ಯಾರಿಗೆ ಸೇರಬೇಕೆಂಬ ವಿಷಯದಲ್ಲಿ ಅಂತವರು ಮೊದಲೇ ಯೋಜನೆ ಹಾಕಿಕೊಳ್ಳಬೇಕಾದದ್ದು ಮುಖ್ಯವಾಗಿದೆ.

ಒಬ್ಬ ವ್ಯಕ್ತಿಯು ಸಾಯುವಾಗ ಎಷ್ಟೇ ಆಸ್ತಿ, ಹಣ ಅದು ಹೆಚ್ಚಾಗಿರಲಿ ಅಥವಾ ಕಡಿಮೆಯಿರಲಿ - ಸಂಪಾದಿಸಿರಬಹುದು. ದೇವರ ಪಾರುಪತ್ಯಗಾರನಾದ ಅವನು ದೇವರು ತನಗೆ ಆಶೀರ್ವಾದಕರವಾಗಿ ಕೊಟ್ಟಿರುವ ಆಸ್ತಿಯನ್ನು ಎಚ್ಚರಿಕೆಯಿಂದ ನಿರ್ವಹಣೆ ಮಾಡುವ ಸಲುವಾಗಿ ಮೊದಲೇ ಒಂದುಯೋಜನೆ ಹಾಕಿಕೊಂಡಿರಬೇಕು. ತನ್ನನಂತರ ಅದುಯಾರಿಗೆ ಸೇರಬೇಕೆಂದು ಅವನು ಸಾಯುವ ಮೊದಲು ಸರಿಯಾದ ವ್ಯವಸ್ಥೆ ಮಾಡಿರಬೇಕು. ಇಲ್ಲದಿದ್ದಲ್ಲಿ ಅನಂತರ ಆ ವ್ಯಕ್ತಿಯ ಆಸ್ತಿಗೆ ಸಂಬಂಧಪಟ್ಟಂತೆ ಕುಟುಂಬದಲ್ಲಿ ಜಗಳ ಭಿನ್ನಾಭಿಪ್ರಾಯ ಉಂಟಾಗುತ್ತದೆ.

ಸರಳವಾಗಿ ಹೇಳುವುದಾದರೆ ಭೂಮಿಯೂ, ಅದರಲ್ಲಿರುವ ಸಮಸ್ತವೂ ದೇವರದು (ಕೀರ್ತನೆ 24:1). ಅಲ್ಲದೆ ನಾವೂ ಸಹ ಆತನಿಗೆ ಸೇರಿದ್ದೇವೆ. ಆದುದರಿಂದ ಸತ್ಯವೇದದ ಪ್ರಕಾರ ದೇವರು ನಮಗೆ ವಹಿಸಿಕೊಟ್ಟಿರುವುದನ್ನು ನಮ್ಮ ಕುಟುಂಬಕ್ಕೆ ಉಪಯೋಗಿಸಿದ ನಂತರ ಉಳಿದಿದ್ದನ್ನು ನ್ಯಾಯಬದ್ಧವಾದ ಒಡೆಯನಾದ ಆತನಿಗೆ ಹಿಂದಿರುಗಿಸಬೇಕು.

`ಮರಣವು ಯಾವ ಸಮಯದಲ್ಲಾದರೂ, ಅಷ್ಟೇಕೆ ಅನಿರೀಕ್ಷಿತವಾಗಿಯೂ ಬರುತ್ತದೆ. ಇಂದು ನೀವು ಸತ್ತಲ್ಲಿ ನಿಮ್ಮ ಕುಟುಂಬದವರಿಗೆ ಹಾಗೂ ನೀವು ಗಳಿಸಿರುವ ಹಣಆಸ್ತಿಗೆ ಏನಾಗಲಿದೆ? ನೀವು ಬಯಸಿದಂತೆ ಅದನ್ನು ಹಂಚಲಾಗುತ್ತದೆಯೇ?`