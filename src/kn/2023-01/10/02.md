---
title:  ಐಶ್ವರ್ಯವಂತನಾದ ಮೂರ್ಖನು
date:   05/03/2023
---

`ಲೂಕ 12:16-21ನೇ ವಚನಗಳಲ್ಲಿ ನಮಗೆ ಇಂದಿನ ಕಾಲಕ್ಕೆ ಪ್ರಸ್ತುತವಾದ ಯಾವ ಸಂದೇಶ ಕೊಡಲ್ಪಟ್ಟಿದೆ? ದೇವರು ಈ ಮೂರ್ಖ ಮನುಷ್ಯನಿಗೆ ಕೊಟ್ಟ ತೀಕ್ಷ್ಮವಾದ ಗದರಿಕೆ ಏನು? ನಮ್ಮಲ್ಲಿರುವ ಹಣ, ಆಸ್ತಿಪಾಸ್ತಿಗಳ ವಿಷಯದಲ್ಲಿ ನಮ್ಮ ಮನೋಭಾವನೆ ಹೇಗಿರಬೇಕೆಂದು ಇದು ತಿಳಿಸುತ್ತದೆ?`

ಐಶ್ವರ್ಯವಂತನಾದ ಮೂರ್ಖವ್ಯಕ್ತಿಯ ಸಾಮ್ಯವು ವಿಶಾಲವಾದ ಅರ್ಥ ಹೊಂದಿದೆ. ಆದರೂ ಕೆಲವರು ಇದು ನಿವೃತ್ತಿಹೊಂದಿದ ನಂತರ ಏನು ಮಾಡಬಾರದೆಂಬ ಬಗ್ಗೆಯೂ ಸಹ ತಿಳಿಸುತ್ತದೆಂದು ವಾದಿಸಬಹುದು. ಇದರ ಪ್ರಕಾರ ಒಬ್ಬವ್ಯಕ್ತಿ ನಿವೃತ್ತಿಹೊಂದಿದ ನಂತರ ಬರುವಹಣವನ್ನು ತನಗಾಗಿ ಮಾತ್ರ ಖರ್ಚು ಮಾಡಬೇಕೆಂಬ ಉದ್ದೇಶ ಹೊಂದಿದ್ದಲ್ಲಿ, ಅದರ ಬಗ್ಗೆ ಸ್ವಲ್ಪ ಎಚ್ಚರಿಕೆಯಾಗಿರಬೇಕು. ಕಷ್ಟಪಟ್ಟು ದುಡಿದು ಹಣಗಳಿಸಿ ಐಶ್ವರ್ಯವಂತರಾಗುವುದು ತಪ್ಪಲ್ಲ. ಬದಲಾಗಿ ಐಶ್ವರ್ಯದ ಬಗ್ಗೆ ನಮ್ಮ ಮನೋಭಾವ ಹೇಗಿದೆ ಎಂಬುದೇ ಇಲ್ಲಿನ ಪ್ರಶ್ನೆ, ಐಶ್ವರ್ಯವಂತನಾದ ಮೂರ್ಖನು ತನ್ನಲ್ಲಿ ತಾನೇ- ಅನೇಕವರುಷಗಳಿಗೆ ಬೇಕಾದಷ್ಟು ಸರಕು ನಿನಗೆಬಿದ್ದದೆ, ವಿಶ್ರಮಿಸಿಕೋ, ಊಟಮಾಡು, ಕುಡಿ, ಸುಖಪಡು ಎಂದು ಹೇಳಿಕೊಳ್ಳುತ್ತಾನಲ್ಲಾ. ಈ ಮನೋಭಾವವು ಅವನಲ್ಲಿದ್ದ ಸಮಸ್ಯೆಯಾಗಿತ್ತು. ಇಂತಹ ಭಾವನೆ ನಮ್ಮಲ್ಲಿರಬಾರದು.

ಈ ವ್ಯಕ್ತಿಯ ಇಂತಹ ಭಾವನೆಯ ಬಗ್ಗೆ ಶ್ರೀಮತಿ ವೈಟಮ್ಮನವರು "ಕ್ರೈಸ್ಟ್ ಆಪ್ಲೆಕ್ಸ್ ಲೆಸನ್ಸ್' ಪುಸ್ತಕದ 257, 258ನೇ ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ :

"ಐಶ್ವರ್ಯವಂತನಾದ ಈ ಮೂರ್ಖ ಮನುಷ್ಯನ ಉದ್ದೇಶವು ನಾಶವಾಗುವ ಪ್ರಾಣಿಗಳ ಉದ್ದೇಶದಂತಿತ್ತು. ದೇವರಾಗಲಿ, ಪರಲೋಕವಾಗಲಿ ಮುಂದಿನ ನಿತ್ಯಜೀವವಾಗಲಿ ಇಲ್ಲವೇ ಇಲ್ಲವೇನೋ ಎಂಬ ರೀತಿಯಲ್ಲಿ ಆ ಮನುಷ್ಯನು ಜೀವಿಸಿದನು. ತನ್ನಲ್ಲಿರುವುದೆಲ್ಲವೂ ತನ್ನದೇ ಆದುದರಿಂದ ಮನುಷ್ಯರಿಗಾಗಲಿ ಅಥವಾ ದೇವರಿಗಾಗಲಿ ನಾನೇನು ಹಿಂದಕ್ಕೆ ಕೊಡಬೇಕಾಗಿಲ್ಲ ಅಥವಾ ಋಣಿಯಾಗಿರಬೇಕಿಲ್ಲ ಎಂಬ ರೀತಿಯಲ್ಲಿ ಅವನು ಜೀವಿಸಿದನು".

ನಿವೃತ್ತಿ ಜೀವನದಲ್ಲಿ ನಾವು ಸ್ವಾರ್ಥದಿಂದ ನಮಗೋಸ್ಕರ ಮಾತ್ರ ಚಿಂತಿಸಿ ಬಡವರ ಅಗತ್ಯಗಳಿಗೆ ಮತ್ತು ದೇವರ ಸೇವೆಗೆ ನಿರ್ಲಕ್ಷ್ಯ ತೋರಿಸಿದಲ್ಲಿ, ನಾವೂ ಸಹ ಐಶ್ವರ್ಯವಂತನಾದ ಆ ಮೂರ್ಖಮನುಷ್ಯನ ಮಾದರಿ ಅನುಸರಿಸಿದಂತಾಗುತ್ತದೆ. ಆ ಮನುಷ್ಯನು ಸೋಮಾರಿ ಎಂದಾಗಲಿ ಅಥವಾ ಮೋಸಗಾರನಾದ ಅಪ್ರಾಮಾಣಿಕನೆಂದಾಗಲಿ ಕ್ರಿಸ್ತನು ಈ ಸಾಮ್ಯದಲ್ಲಿ ತಿಳಿಸುತ್ತಿಲ್ಲ. ದೇವರು ಅವನ ವಶಕ್ಕೆ ಒಪ್ಪಿಸಿರುವುದನ್ನು ಅವನು ಹೇಗೆ ಖರ್ಚು ಮಾಡುವನೆಂಬುದೇ ಅವನಿಗಿದ್ದ ಸಮಸ್ಯೆ. ನಾವು ಯಾವಾಗ ಸಾಯುತ್ತೇವೆಂದು ನಮಗೆ ತಿಳಿದಿಲ್ಲ. ಆದುದರಿಂದ ಸ್ವಾರ್ಥಿಗಳಾಗಿ ಜೀವಿಸುವುದಕ್ಕೆ ಬದಲಾಗಿ ಯಾವಾಗಲೂ ದೇವರ ಚಿತ್ತ ನೆರವೇರಿಸಲು ಜೀವಿಸಬೇಕು.

ಒಬ್ಬ ವ್ಯಕ್ತಿಯು ದೈಹಿಕ, ಮಾನಸಿಕ ಸಾಮರ್ಥ್ಯ ಇರುವ ತನಕ ಕೆಲಸ ಮಾಡಿ ಸಂಪಾದಿಸುತ್ತಾನೆಂದು ಸತ್ಯವೇದವು ತಿಳಿಸುತ್ತದೆ. ದಾನಿಯೇಲನು ಮತ್ತು ಪ್ರಕಟನೆ ಪುಸ್ತಕ ಬರೆದ ಲೇಖಕರು ತಮ್ಮ ಪ್ರವಾದನಾ ಗ್ರಂಥವನ್ನು ಬರೆದಾಗ ಅವರಿಗೆ 80ಕ್ಕಿಂತಲೂ ಹೆಚ್ಚು ವಯಸ್ಸಾಗಿತ್ತು. ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಹಾಗೂ ಇತರ ಅತ್ಯುತ್ತಮ ಪುಸ್ತಕಗಳನ್ನು ಬರೆದಾಗ, ಅವರಿಗೆ 70ಕ್ಕಿಂತಲೂ ಹೆಚ್ಚು ವಯಸ್ಸಾಗಿತ್ತು. ಆದುದರಿಂದ ವಯಸ್ಸಿಗಿಂತಲೂ ಹೆಚ್ಚಾಗಿ ನಾವು ಆರೋಗ್ಯವಾಗಿರುವ ತನಕ ಇತರರ ಒಳಿತಿಗಾಗಿ ಸಾಧ್ಯವಾದಷ್ಟು ಕೆಲಸ ಮಾಡಬೇಕು.

ತನ್ನ ಬರೋಣಕ್ಕಾಗಿ ಕಾದುಕೊಂಡಿರುವವರು ಎಚ್ಚರವಾಗಿರುವುದು ಮಾತ್ರವಲ್ಲ, ನಂಬಿಕೆಯಿಂದ ಕೆಲಸ ಮಾಡುತ್ತಿರಬೇಕೆಂದು ಕ್ರಿಸ್ತನು ಹಿತವಚನ ಕೊಡುತ್ತಾನೆ (ಮತ್ತಾಯ 24:44-46).

`ನಿಮ್ಮ ವಯಸ್ಸು ಎಷ್ಟೇ ಆಗಿರಲಿ, ಹಣ, ಸಂಪತ್ತು ಎಷ್ಟೇ ಇರಲಿ, ಈ ಸಾಮ್ಯದಲ್ಲಿ ತಿಳಿಸಿರುವ ಐಶ್ವರ್ಯವಂತನಾದ ಮೂರ್ಖಮನುಷ್ಯನಂತೆ ನಾವು ಸ್ವಾರ್ಥಿಗಳಾಗಿರದೆ ಹೇಗೆ ಜೀವಿಸಬಹುದು? ನಾನು ಯಾರಿಗಾಗಿ ಜೀವಿಸುತ್ತಿದ್ದೇನೆಂದು ಸ್ವಲ್ಪ ಯೋಚನೆ ಮಾಡಿ.`