---
title:  ನಾವು ದೇವರ ಕುಟುಂಬದ ಸದಸ್ಯರು
date:   01/01/2023
---

> <p></p>
> "ಹೀಗಿರಲಾಗಿ ಯಾವ ತಂದೆಯಿಂದ ಭೂಪರಲೋಕಗಳಲ್ಲಿರುವ ಪ್ರತಿಜನವೂ ಹೆಸರು ತೆಗೆದುಕೊಳ್ಳುತ್ತದೋ, ಆ ತಂದೆಯ ಮುಂದೆ ನಾನು ಮೊಣಕಾಲೂರುತ್ತೇನೆ ...." (ಎಫೆಸ 3:14,15).

(ಇಂಗ್ಲಿಷ್ ಬೈಬಲ್ಲಿನಲ್ಲಿ ಭೂಪರಲೋಕಗಳಲ್ಲಿರುವ ಪ್ರತಿಜನವೂ ಎಂಬುದಕ್ಕೆ ಬದಲಾಗಿ ಭೂಪರಲೋಕಗಳಲ್ಲಿರುವ ಸಮಸ್ತ ಕುಟುಂಬ (Whole Family) ಎಂದು ಬರೆಯಲಾಗಿದೆ. ಕನ್ನಡ ಅನುವಾದ ತಪ್ಪಾಗಿದೆ).

`ಮೇಲಿನ ವಾಕ್ಯದಲ್ಲಿ ಯಾವ ರೂಪಕ (Imagery) ಕಂಡುಬರುತ್ತದೆ ಹಾಗೂ ಅದರಲ್ಲಿ ಕಂಡುಬರುವ ನಿರೀಕ್ಷೆ ಏನು?`

ಯೇಸು ತನ್ನ ಸೇವೆಯ ಆರಂಭದಲ್ಲಿ "ಪರಲೋಕದಲ್ಲಿರುವ ನಮ್ಮ ತಂದೆಯೇ, ನಿನ್ನ ನಾಮವು ಪರಿಶುದ್ಧವೆಂದು ಎಣಿಸಲ್ಪಡಲಿ..." ಎಂದು ಪ್ರಾರ್ಥಿಸಬೇಕೆಂದು ತಿಳಿಸಿದ್ದಾನೆ (ಮತ್ತಾಯ 6:9). ಇದೇ ಪ್ರಾರ್ಥನೆಯನ್ನು ಆತನು ತನ್ನ ಶಿಷ್ಯರಿಗೆ ಏಕಾಂತದಲ್ಲಿ ಮತ್ತೆ ತಿಳಿಸಿದನು (ಲೂಕ 11:2). ಯೇಸುವು ತನ್ನ ತಂದೆಯನ್ನು "ಪರಲೋಕದಲ್ಲಿರುವ ನಮ್ಮ ತಂದೆಯೇ" ಎಂದು ಕರೆಯುವಂತೆ ನಮಗೂ ಹೇಳಿದ್ದಾನೆ. ಯೇಸುಸ್ವಾಮಿಯು ಸತ್ತು ಮೂರನೇದಿನದಲ್ಲಿ ಪುನರುತ್ಥಾನವಾದಾಗ ಮರಿಯಳು ಆತನ ಪಾದಕ್ಕೆ ನಮಸ್ಕರಿಸಬೇಕೆಂದು ಬಂದಾಗ ಆತನು ಆಕೆಗೆ- "ನನ್ನನ್ನು ಹಿಡಿಯಬೇಡ, ಯಾಕೆಂದರೆ ನಾನು ಇನ್ನೂ ತಂದೆಯ ಬಳಿಗೆ ಏರಿಹೋದವನಲ್ಲ. ನೀನು ನನ್ನ ಸಹೋದರರ ಬಳಿಗೆ ಹೋಗಿ ನಾನು ನನ್ನ ತಂದೆಯೂ ನಿಮ್ಮ ತಂದೆಯೂ, ನನ್ನ ದೇವರೂ ನಮ್ಮ ದೇವರೂ ಆಗಿರುವಾತನ ಬಳಿಗೆ ಏರಿಹೋಗುತ್ತೇನೆ ಎಂದು ಅವರಿಗೆ ಹೇಳು ಅಂದನು" (ಯೋಹಾನ 20:17).

ಯೇಸುವಿನ ತಂದೆಯು ನಮ್ಮ ತಂದೆಯೂ ಆಗಿರುವುದರಿಂದ, ಕ್ರಿಸ್ತನು ನಮ್ಮ ಸಹೋದರನಾಗಿದ್ದಾನೆ ಹಾಗೂ ಮಾನವರಾದ ನಾವೆಲ್ಲರೂ ಕರ್ತನಲ್ಲಿ ಆತನ ಸೋದರ ಸೋದರಿಯರೂ ಆಗಿದ್ದೇವೆ. ನಾವು ಪರಲೋಕದ ಕುಟುಂಬದ ಸದಸ್ಯರಾಗುವಂತೆ ಮಾಡಲು ಯೇಸುವು ಈ ಲೋಕದ ಕುಟುಂಬದ ಸದಸ್ಯನಾದನು. "ಪರಲೋಕದ ಕುಟುಂಬ ಹಾಗೂ ಭೂಲೋಕದ ಕುಟುಂಬವು ಒಂದೇ ಆಗಿದೆ" ಎಂದು ಶ್ರೀಮತಿ ವೈಟಮ್ಮನವರು ಹೇಳುತ್ತಾನೆ (ದಿ ಡಿಸೈರ್ ಆಫ್ ಏಜಸ್, ಪುಟ 832).

`ವಿಮೋಚನಕಾಂಡ 3:10; 5:1 ಹಾಗೂ ಗಲಾತ್ಯ 3:26,29ನೇ ವಚನಗಳನ್ನು ಓದಿರಿ, ದೇವರು ನಮ್ಮೊಂದಿಗೆ ಹೇಗೆ ಸಂಬಂಧ ಕಲ್ಪಿಸಿದ್ದಾನೆಂಬುದರ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ? ಇದು ಯಾಕೆ ನಮಗೆ ಇಷ್ಟೊಂದು ಧೈರ್ಯ ನೀಡುತ್ತದೆ?`

ಮಾನವರು ಕೋಟ್ಯಾಂತರ ವರ್ಷಗಳ ಅವಧಿಯಲ್ಲಿ ವಿಕಾಸಹೊಂದಿ ಈಗಿನ ಸ್ಥಿತಿಯನ್ನು ತಲುಪಿದ್ದಾರೆಂದು ಚಾರ್ಲ್ಸ್ ಡಾರ್ವಿನ್ ಎಂಬುವವರು ತಮ್ಮ ವಿಕಾಸವಾದ ಸಿದ್ಧಾಂತವನ್ನು ಪ್ರತಿಪಾದಿಸಿದ್ದಾರೆ. ಆದರೆ ಇದು ಸತ್ಯವೇದಕ್ಕೆ ಸಂಪೂರ್ಣ ವಿರುದ್ಧವಾದ ಸಿದ್ಧಾಂತವಾಗಿದೆ. ದೇವರು ಯುಗಯುಗಾಂತರ- ಗಳಿಂದಲೂ ಇದ್ದಾನೆ. ಆತನು ನಮ್ಮನ್ನು ಉಂಟುಮಾಡಿದವನು ಹಾಗೂ ನಮ್ಮನ್ನು ಅಪಾರವಾಗಿ ಪ್ರೀತಿಸುವವನೂ ಆಗಿದ್ದಾನೆ. ಮಾತ್ರವಲ್ಲದೆ ಮಾನವರಾದ ನಮ್ಮೊಂದಿಗೆ ತನ್ನ ಸಂಬಂಧವನ್ನು ತಿಳಿಸಲು ಕುಟುಂಬದ ರೂಪಕವನ್ನು ಉಪಯೋಗಿಸುತ್ತಾನೆಂದು ಸತ್ಯವೇದವು ಸ್ಪಷ್ಟವಾಗಿ ತಿಳಿಸುತ್ತದೆ. ಯೇಸುಸ್ವಾಮಿಯ ಇಸ್ರಾಯೇಲ್ಯರನ್ನು ತನ್ನ ಜನರೆಂದೂ ಅಥವಾ ನಮ್ಮನ್ನು ದೇವರ ಮಕ್ಕಳೆಂದೂ ಇಲ್ಲವೆ ದೇವರು ನಮ್ಮ ತಂದೆಯೆಂದು ತಿಳಿಸಲಿ, ಎಲ್ಲವೂ ಒಂದೇ ಅಂಶವನ್ನು ಸೂಚಿಸುತ್ತದೆ. ಕುಟುಂಬದ ಸದಸ್ಯರು ಒಬ್ಬರನ್ನೊಬ್ಬರು ಪ್ರೀತಿಸಬೇಕು, ಅದರಂತೆಯೇ ದೇವರು ನಮ್ಮನ್ನು ಪ್ರೀತಿಸುತ್ತಾನೆ. ನಮ್ಮನ್ನು ದ್ವೇಷಿಸುವ ವಿರುದ್ಧವಾಗಿರುವ ಈ ಲೋಕದಲ್ಲಿ ಇದು ಎಂತಹ ಶುಭವಾರ್ತೆಯಾಗಿದೆಯಲ್ಲವೇ!

`ಎಲ್ಲರನ್ನೂ ಒಂದೇ ಕುಟುಂಬದ ಸದಸ್ಯರೆಂದು ಭಾವಿಸುವ ಲೋಕವನ್ನು ಊಹೆ ಮಾಡಿಕೊಳ್ಳಿ. ಎಲ್ಲಾ ಮಾನವರು ನಮ್ಮ ಸೋದರ ಸೋದರಿಯರೆಂದು ಹೇಗೆ ಉತ್ತಮವಾಗಿ ಭಾವಿಸಬಹುದೆಂಬುದನ್ನು ನಾವು ಇದರಿಂದ ಕಲಿಯಬಹುದು?`