---
title:  ಸಮಸ್ತ ಲೋಕದ ಒಡೆಯನಾದ ದೇವರು
date:   02/01/2023
---

`ಕೀರ್ತನೆ 24:1, 50:10-12; 1 ಪೂ.ಕಾ. ವೃತ್ತಾಂತ 29:13,14 ಹಾಗೂ ಹಗ್ಗಾಯ 2:8ನೇ ವಚನಗಳನ್ನು ಓದಿರಿ, ಈ ವಾಕ್ಯಗಳಲ್ಲಿ ಕಂಡುಬರುವ ಸಂದೇಶವೇನು? ಇವುಗಳಲ್ಲಿರುವ ಸತ್ಯವು ನಮಗೇನು ತಿಳಿಸುತ್ತದೆ ಹಾಗೂ ನಮಗಿರುವ ಐಶ್ವರ್ಯ, ಮನೆ, ಪಶುಗಳು, ಇತರ ಎಲ್ಲವುಗಳ ಬಗ್ಗೆ ಇದರಿಂದ ನಾವೇನು ತಿಳಿದುಕೊಳ್ಳಬಹುದು?`

1 ಪೂ.ಕಾ. ವೃತ್ತಾಂತ 17ನೇ ಅಧ್ಯಾಯದಲ್ಲಿ ರಾಜನಾದ ದಾವೀದನು ದೇವರಿಗೆ ಒಂದು ಆಲಯ ಕಟ್ಟಬೇಕೆಂದು ಬಯಸುತ್ತಾನೆ. ಇದನ್ನು ಪ್ರವಾದಿಯಾದ ನಾತಾನನಿಗೆ ತಿಳಿಸಿದಾಗ ಪ್ರವಾದಿಯು ಅವನಿಗೆ ನಿನ್ನ ಮನಸ್ಸಿದ್ದಂತೆ ಮಾಡು, ದೇವರು ನಿನ್ನ ಸಂಗಡ ಇರುತ್ತಾನೆ" ಎಂದು ಹೇಳಿದನು (17:1,2). ಆದರೆ ಅದೇರಾತ್ರಿಯಲ್ಲಿ ದೇವರು ನಾತಾನನಿಗೆ ನೀನು ಹೋಗಿ ನನ್ನ ಸೇವಕನಾದ ದಾವೀದನಿಗೆ ನೀನು ನನಗೆ ಆಲಯವನ್ನು ಕಟ್ಟಬಾರದು. ಯಾಕೆಂದರೆ ನೀನು ಯುದ್ಧ ಮಾಡಿ ಬಹಳವಾಗಿ ರಕ್ತ ಸುರಿಸಿದ್ದೀ" ಎಂದು ಹೇಳಬೇಕೆಂದು ಆಜ್ಞಾಪಿಸಿದನು. ಬದಲಾಗಿ ದಾವೀದನ ಮಗನು ದೇವರಿಗಾಗಿ ಒಂದು ಆಲಯ ಕಟ್ಟಿಸುವನು ಎಂದು ದೇವರು ಹೇಳಿದನು. ಆದರೆ ದೇವಾಲಯ ಕಟ್ಟಲಿಕ್ಕೆ ಬೇಕಾದ ಚಿನ್ನ, ಬೆಳ್ಳಿ, ದೇವದಾರು ಮರ, ತಾಮ್ರ, ಕಬ್ಬಿಣ ಮೊದಲಾದ ವಸ್ತುಗಳನ್ನು ಹೇರಳವಾಗಿ ದಾವೀದನು ಸಂಗ್ರಹಿಸಿದನು ಮತ್ತು ದೇವಾಲಯದ ನಕ್ಷೆಯನ್ನೂ ಸಹ ಸಿದ್ಧಪಡಿಸಿದನು. ಇಸ್ರಾಯೇಲ್ಯರೂ ಸಹ ಪೂರ್ಣಮನಸ್ಸಿನಿಂದ ದೇವಾಲಯ ಕಟ್ಟಲು ಕಾಣಿಕೆಗಳನ್ನು ಧಾರಾಳವಾಗಿ ಕೊಟ್ಟರು. ಅನಂತರ ದಾವೀದನು ದೇವರನ್ನು ಸ್ತುತಿ ಸ್ತೋತ್ರಗಳಿಂದ ಕೃತಜ್ಞತೆ ಸಲ್ಲಿಸಲು ಇಸ್ರಾಯೇಲ್ಯರ ಎಲ್ಲಾ ನಾಯಕರುಗಳನ್ನು ಕರೆಸಿದನು.

1 ಪೂ.ಕಾ ವೃತ್ತಾಂತ 29:13,14ನೇ ವಚನಗಳಲ್ಲಿ ಯೆಹೋವನನ್ನು ಸ್ತುತಿಸುತ್ತಾ "ಸಮಸ್ತವೂ ನಿನ್ನಿಂದಲೇ; ನೀನು ಕೊಟ್ಟಿದ್ದನ್ನೇ ನಿನಗೆ ಕೊಟ್ಟೆವು. ನಿನಗೆ ಕಾಣಿಕೆಗಳನ್ನು ಸಮರ್ಪಿಸುವುದಕ್ಕೆ ನಾನಾಗಲಿ ನನ್ನ ಪ್ರಜೆಗಳಾಗಲಿ ಎಷ್ಟರವರು?” ಎಂದು ನೆರೆದ ಸಭೆಯ ಮುಂದೆ ಹೇಳುತ್ತಾನೆ. ಈ ಪ್ರಾರ್ಥನೆಯು ನಮ್ಮೆಲ್ಲರಿಗೂ ಅದರಲ್ಲಿಯೂ ಶ್ರೀಮಂತರಿಗೆ ಒಂದು ಪ್ರಮುಖವಾದ ಅಂಶವನ್ನು ತಿಳಿಸುತ್ತದೆ. ಆದಿಯಲ್ಲಿಯೇ ದೇವರು ಸಮಸ್ತವನ್ನೂ ಉಂಟುಮಾಡಿದ್ದರಿಂದ (ಆದಿಕಾಂಡ 1:1; ಯೋಹಾನ 1:3; ಕೀರ್ತನೆ 33:6,9), ಈ ಲೋಕದಲ್ಲಿರುವ ಎಲ್ಲವುಗಳ ಮೇಲೆ ಆತನು ನಿಜವಾದ ಒಡೆಯನಾಗಿದ್ದಾನೆ. ನಾವು ಎಷ್ಟೇ ಪ್ರಾಮಾಣಿಕವಾಗಿ ಶ್ರಮಪಟ್ಟು ಸಂಪಾದಿಸಿದ್ದರೂ ಕೂಡ ನಮಗಿರುವುದೆಲ್ಲವೂ ದೇವರಿಗೆ ಸೇರಿದೆ. ದೇವರು ಹಾಗೂ ಆತನ ಕೃಪೆಯಿಲ್ಲದಿದ್ದರೆ ನಮಗೇನೂ ಇರುತ್ತಿರಲಿಲ್ಲ ಮತ್ತು ನಾವು ಈ ಭೂಮಿಯಲ್ಲಿ ಅಸ್ತಿತ್ವದಲ್ಲಿಯೇ ಇರುತ್ತಿರಲಿಲ್ಲ. ಈ ಸತ್ಯವನ್ನು ನಾವು ಯಾವಾಗಲೂ ನೆನಪಿನಲ್ಲಿಟ್ಟುಕೊಂಡು ನಮಗಿರುವುದೆಲ್ಲಾ ದೇವರದೇ ಎಂದು ತಿಳಿದು ಆತನ ಒಳ್ಳೇತನಕ್ಕಾಗಿಯೂ ಕೃಪೆಗಾಗಿಯೂ ಯಾವಾಗಲೂ ಉಪಕಾರ ಸ್ತುತಿ ಮಾಡಬೇಕು.

`'ನಾವು ಈ ಪ್ರಕಾರ ಶ್ವೇಚ್ಛೆಯಿಂದ ಕಾಣಿಕೆಗಳನ್ನು ಸಮರ್ಪಿಸಲು ಶಕ್ತಿ ಹೊಂದಿದ್ದಕ್ಕೆ ನಾನಾಗಲಿ ನನ್ನ ಪ್ರಜೆಗಳಾಗಲಿ ಎಷ್ಟರವರು?...." ಎಂದು ದಾವೀದನು ಹೇಳುತ್ತಾನೆ (1 ಪೂ.ಕಾ. ವೃತ್ತಾಂತ 29:14). ಈ ವಾಕ್ಯದಲ್ಲಿ ಎಂತಹ ಸುಂದರವಾದ ಸಿದ್ಧಾಂತವನ್ನು ಅವನು ವ್ಯಕ್ತಪಡಿಸುತ್ತಾನೆ? ಇದರ ಆಧಾರದ ಮೇಲೆ ದೇವರ ಬಗ್ಗೆ ಮತ್ತು ನಮಗಿರುವ ಎಲ್ಲಾ ಸಂಪತ್ತುಗಳ ಬಗ್ಗೆ ನಮ್ಮ ಭಾವನೆ ಹೇಗಿರಬೇಕು?`