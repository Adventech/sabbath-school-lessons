---
title:  ದೇವರ ಕುಟುಂಬಕ್ಕೆ ಅಗತ್ಯವಾದ ಸಂಪನ್ಮೂಲ ಲಭ್ಯವಿದೆ
date:   03/01/2023
---

ದೇವರು ತನ್ನ ಮಕ್ಕಳಿಗೆ ಕೊಡುವ ಅತ್ಯುನ್ನತವಾದ ಉಡುಗೊರೆ ಯೇಸುಕ್ರಿಸ್ತನೇ ಆಗಿದ್ದಾನೆ. ಆತನು ನಮಗೆ ಕ್ಷಮೆ, ಸಮಾಧಾನ, ದೈನಂದಿನ ಜೀವನಕ್ಕೆ ಅವಶ್ಯವಾದ ಕೃಪೆ ಮತ್ತು ಆತ್ಮೀಕ ಬೆಳವಣಿಗೆ ಹಾಗೂ ನಿತ್ಯಜೀವದ ನಿರೀಕ್ಷೆಯನ್ನು ಕೊಡುತ್ತಾನೆ.

"ದೇವರು ಲೋಕದ ಮೇಲೆ ಎಷ್ಟೋ ಪ್ರೀತಿಯನ್ನಿಟ್ಟು ತನ್ನ ಒಬ್ಬನೇ ಮಗನನ್ನು ಕೊಟ್ಟನು. ಆತನನ್ನು ನಂಬುವ ಒಬ್ಬನಾದರೂ ನಾಶವಾಗದೆ ಎಲ್ಲರೂ ನಿತ್ಯಜೀವವನ್ನು ಹೊಂದಬೇಕೆಂದು ಆತನನ್ನು ಕೊಟ್ಟನು” (ಯೋಹಾನ 3:16). "ಯಾರಾರು ಆತನನ್ನು ಅಂಗೀಕರಿಸಿದರೋ, ಅಂದರೆ ಆತನ ಹೆಸರಿನಲ್ಲಿ ನಂಬಿಕೆಯಿಟ್ಟರೋ, ಅವರಿಗೆ ದೇವರ ಮಕ್ಕಳಾಗುವ ಅಧಿಕಾರ ಕೊಟ್ಟನು" (ಯೋಹಾನ 1:2).

ಆದುದರಿಂದ ರಕ್ಷಣೆಯು ದೇವರು ನಮಗೆ ಕೊಟ್ಟ ಅತ್ಯಂತ ಪ್ರಾಮುಖ್ಯವಾದ ಉಡುಗೊರೆ ಅಥವಾ ವರವಾಗಿದೆ. ಈ ವರವನ್ನು ಬಿಟ್ಟು ದೇವರಿಂದ ನಮಗೆ ದೊರೆಯಬಹುದಾದ ಲೌಕಿಕವಾದ ಯಾವ ಸಂಪತ್ತು ತಾನೇ ನಿತ್ಯಜೀವ ಕೊಡಬಲ್ಲದು? ಇಲ್ಲಿ ನಮಗಿರುವುದೆಲ್ಲವೂ ಒಂದುದಿನ ನಾಶವಾಗುತ್ತದೆ ಮಾತ್ರವಲ್ಲದೆ ನಾವು ಮಾಡಿದ ಒಳ್ಳೇಕಾರ್ಯಗಳನ್ನು ಒಳಗೊಂಡಂತೆ ನಮ್ಮ ಕುಟುಂಬ ವರ್ಗದವರೂ ಸಹ ನಾಶವಾಗುತ್ತದೆ. ಈ ಕಾರಣದಿಂದಲೇ ನಾವು ಎಲ್ಲಕ್ಕಿಂತ ಹೆಚ್ಚಾಗಿ ಶಿಲುಬೆಗೆ ಹಾಕಲ್ಪಟ್ಟವನಾದ ಕ್ರಿಸ್ತನ ಶುಭವಾರ್ತೆ ಎಂಬ ಉಡುಗೊರೆಯನ್ನು ಯಾವಾಗಲೂ ಕಾಪಾಡಿಕೊಳ್ಳಬೇಕು (1 ಕೊರಿಂಥ 2:2). ಇದು ನಮ್ಮ ಪ್ರಮುಖ ಆಲೋಚನೆಗಳಾಗಿರಬೇಕು.

ಆದಾಗ್ಯೂ ರಕ್ಷಣೆಯೊಂದಿಗೆ ದೇವರು ಇನ್ನೂ ಹೆಚ್ಚಾಗಿ ದಯಪಾಲಿಸುತ್ತಾನೆ. ಈ ಲೋಕದಲ್ಲಿ ಅನ್ನ ವಸ್ತ್ರಗಳ ಬಗ್ಗೆ ಹೆಚ್ಚಿನ ಚಿಂತೆಯುಳ್ಳವರಿಗೆ ದೇವರು ಮೊದಲು ದೇವರ ರಾಜ್ಯಕ್ಕಾಗಿಯೂ, ನೀತಿಗಾಗಿಯೂ ತವಕಪಡಿರಿ; ಇವುಗಳ ಕೂಡ ಅವೆಲ್ಲವೂ ದೊರಕುವವು" ಎಂದು ಭರವಸೆ ನೀಡುತ್ತಾನೆ (ಮತ್ತಾಯ 6:33).

`ಕೀರ್ತನೆ 23:1; 37:25 ಹಾಗೂ ಫಿಲಿಪ್ಪಿ 4:19ನೇ ವಚನಗಳನ್ನು ಓದಿರಿ. ನಮ್ಮ ದಿನನಿತ್ಯದ ಅವಶ್ಯಕತೆಗಳ ವಿಷಯದಲ್ಲಿ ದೇವರ ಮುನ್ನೇರ್ಪಾಡಿನ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಅಲ್ಲದೆ ಯೇಸುವು ತಾನು ಪರಲೋಕಕ್ಕೆ ಏರಿಹೋಗುವ ಮುನ್ನ ಪರಿಶುದ್ಧಾತ್ಮನೆಂಬ ಸಹಾಯಕನನ್ನು ನಿಮಗೆ ಕಳುಹಿಸಿಕೊಡುತ್ತೇನೆಂದು ತನ್ನ ಶಿಷ್ಯರಿಗೆ ವಾಗ್ದಾನ ಮಾಡಿದನು: ಯೋಹಾನ 14:15-17; ಯೋಹಾನ 16:13; 1 ಕೊರಿಂಥ 12:4-11.

ಸಂಕ್ಷಿಪ್ತವಾಗಿ ಹೇಳುವುದಾದರೆ ಯಾರಾತನಲ್ಲಿ ನಾವು ಜೀವಿಸುತ್ತೇವೆಯೋ, ಇರುತ್ತೇವೆಯೋ ಹಾಗೂ ಚಲಿಸುತ್ತೇವೆಯೋ ಆ ದೇವರು (ಅಕೃತ್ಯಗಳು 17:28) ಹಾಗೂ ಎಲ್ಲರಿಗೂ ಜೀವಶ್ವಾಸ ಮುಂತಾದ್ದೆಲ್ಲವನ್ನೂ ಕೊಡುವ ದೇವರು (ಅ.ಕೃತ್ಯಗಳು 17:25) ನಮ್ಮ ಪ್ರಾಣವನ್ನು ಉಳಿಸಿ ನಮಗೆ ಅಸ್ತಿತ್ವ ನೀಡಿದ್ದಾನೆ. ಅಲ್ಲದೆ ಇತರರಿಗೆ ನಾವು ಆಶೀರ್ವಾದದಾಯಕರಾಗುವಂತೆ ರಕ್ಷಣೆಯ ವಾಗ್ದಾನ, ಲೌಕಿಕ ಆಶೀರ್ವಾದಗಳು ಮತ್ತು ಆತ್ಮೀಕವರಗಳನ್ನು ನಮಗೆ ಕೊಟ್ಟಿದ್ದಾನೆ. ಆದುದರಿಂದ ನಮಗಿರುವ ಎಲ್ಲಾ ಲೌಕಿಕಐಶ್ವರ್ಯ, ಯಾವುದೇರೀತಿಯ ವರಗಳು ಅಥವಾ ತಲಾಂತುಗಳು (ಪ್ರತಿಭೆ) ಇವೆಲ್ಲವುಗಳಿಗೆ ನಾವು ದೇವರಿಗೆ ಕೃತಜ್ಞತಾಸ್ತುತಿ ಸಲ್ಲಿಸಬೇಕು ಹಾಗೂ ಇವುಗಳನ್ನು ದೇವರ ಮಹಿಮೆಗಾಗಿ ಉಪಯೋಗಿಸಬೇಕು.