---
title:  ದೇವರ ಕುಟುಂಬದ ಸದಸ್ಯರ ಜವಾಬ್ದಾರಿಗಳು
date:   04/01/2023
---

ದೇವರು ನಮಗೆ ಕೊಟ್ಟಿರುವ ಎಲ್ಲಾ ಆತ್ಮೀಕ ವರಗಳು ಮತ್ತು ಲೌಕಿಕ ಆಶೀರ್ವಾದಗಳನ್ನು ನಾವು ಸಂತೋಷದಿಂದ ಆತನ ಮಹಿಮೆಗಾಗಿ ಉಪಯೋಗಿಸಬೇಕು. ನಾವು ದೇವರ ಕುಟುಂಬದ ಒಂದು ಭಾಗವಾಗಿದ್ದೇವೆಂಬುದು ನಮಗೆ ಎಷ್ಟೊಂದು ಆದರಣೆ ಸಂತೋಷಕೊಡುತ್ತದಲ್ಲವೇ!

ಧರ್ಮೋಪದೇಶಕಾಂಡ 6:5 ಹಾಗೂ ಮತ್ತಾಯ 22:37ನೇ ವಚನಗಳನ್ನು ಓದಿರಿ, ಇವುಗಳ ಅಭಿಪ್ರಾಯವೇನು? ಹಾಗೂ ಇವುಗಳನ್ನು ನಾವು ಹೇಗೆ ಕೈಕೊಂಡು ನಡೆಯಬೇಕು? ನಮ್ಮ ದೇವರಾಗಿರುವ ಕರ್ತನನ್ನು ನಮ್ಮ ಪೂರ್ಣ ಹೃದಯದಿಂದಲೂ, ಪೂರ್ಣಪ್ರಾಣದಿಂದಲೂ ಹಾಗೂ ಪೂರ್ಣಬುದ್ಧಿಯಿಂದಲೂ ನಾವು ಹೇಗೆ ಪ್ರೀತಿಸಬಹುದು? ಈ ಪ್ರಶ್ನೆಗೆ ಸತ್ಯವೇದವು ಉತ್ತರಕೊಡುತ್ತದೆ. ಆದರೆ ಹೆಚ್ಚಿನ ಜನರು ಈ ಉತ್ತರವನ್ನು ನಿರೀಕ್ಷಿಸಿರಲಿಲ್ಲ.

`ಧರ್ಮೋಪದೇಶಕಾಂಡ 10:12,13 ಹಾಗೂ 1 ಯೋಹಾನನು 5:3ನೇ ವಚನಗಳನ್ನು ಓದಿರಿ. ಸತ್ಯವೇದದ ಪ್ರಕಾರ ಪರಲೋಕದ ನಮ್ಮ ತಂದೆಯೊಂದಿಗೆ ನಾವು ಹೊಂದಿರುವ ಪ್ರೀತಿಯ ಸಂಬಂಧದ ವಿಷಯದಲ್ಲಿ ಸಮರ್ಪಕವಾದ ಪ್ರತಿಕ್ರಿಯೆ ಏನಾಗಿರಬೇಕು?`

ದೇವರ ಆಜ್ಞೆಗಳನ್ನು ಕೈಕೊಳ್ಳುವುದು? ಅವುಗಳಿಗೆ ವಿಧೇಯರಾಗಿರುವುದು? ದುರದೃಷ್ಟಕರ ಸಂಗತಿಯೆಂದರೆ, ಕ್ರೈಸ್ತರಲ್ಲಿ ಹೆಚ್ಚಿನವರು ದೇವರಾಜ್ಞೆಗಳಿಗೆ ಅದರಲ್ಲಿಯೂ ಸಬ್ಬತ್ತಿನ ಬಗ್ಗೆ ತಿಳಿಸುವ ನಾಲ್ಕನೇ ಆಜ್ಞೆಗೆ ವಿಧೇಯರಾಗುವುದೆಂದರೆ ಕರ್ಮಪ್ರಾಧಾನ್ಯವಾದ ಸಿದ್ಧಾಂತ (Legalism) ಅನುಸರಿಸಿದಂತಾಗುವುದೆಂದು ತಪ್ಪಾಗಿ ತಿಳಿದುಕೊಳ್ಳುತ್ತಾರೆ. (ದೇವರು ಮಾನವನ ಪಾಪವನ್ನು ಹೋಗಲಾಡಿಸಿ ಅವನಿಗೆ ರಕ್ಷಣೆ (ಸ್ವರ್ಗ) ನೀಡುವುದು ಅವನು ಮಾಡಿದ ಕರ್ಮಗಳ ಆಧಾರದ ಮೇಲೆ ಎಂಬ ವಾದವನ್ನು ಕರ್ಮಪ್ರಾಧಾನ್ಯ ಸಿದ್ಧಾಂತ ಎನ್ನುತ್ತಾರೆ). ಅಲ್ಲದೆ ದೇವರನ್ನು ಪ್ರೀತಿಸಬೇಕು ಮತ್ತು ನೆರೆಯವನನ್ನು ನಮ್ಮಂತೆಯೇ ಪ್ರೀತಿಸಿದರೆ ಸಾಕು ಎಂಬ ಸರಳವಾದವನ್ನು ಅವರು ಹೇಳುತ್ತಾರೆ. ಆದರೆ ದೇವರು ನೀವು ನನ್ನ ಆಜ್ಞೆಗಳನ್ನೂ ಕೈಕೊಂಡು ನಡೆಯುವುದರಿಂದ ಮಾತ್ರ ನನ್ನನ್ನು ಹಾಗೂ ನಿಮ್ಮ ನೆರೆಯವರನ್ನು ಪ್ರೀತಿಸುತ್ತೀರೆಂಬುದನ್ನು ತೋರಿಸುತ್ತೀರೆಂದು ಸ್ಪಷ್ಟವಾಗಿ ತಿಳಿಸುತ್ತಾನೆ : 1 ಯೋಹಾನನು 5:2,3

ಮತ್ತಾಯ 7:21-27ನೇ ವಚನಗಳಲ್ಲಿ ಯೇಸುಕ್ರಿಸ್ತನು ತನ್ನ ಮಾತುಗಳನ್ನು ಕೇಳಿ ಅವುಗಳಂತೆ ನಡೆಯುವವನು ಬಲವಾದ ಅಸ್ತಿವಾರವುಳ್ಳ ಬಂಡೆಯ ಮೇಲೆ ಮನೆಯನ್ನು ಕಟ್ಟಿಕೊಂಡ ಬುದ್ದಿವಂತನೆಂದು ತಿಳಿಸುತ್ತಾನೆ. ಆದರೆ ಆತನ ಮಾತುಗಳನ್ನು ಕೇಳಿಯೂ ಅವುಗಳಂತೆ ನಡೆಯದವನು ಮರಳಿನ ಅಸ್ತಿವಾರದ ಮೇಲೆ ಮನೆ ಕಟ್ಟಿಕೊಂಡ ಬುದ್ಧಿಹೀನ ಮನುಷ್ಯನಂತಿರುವನೆಂದೂ ಸಹ ಕ್ರಿಸ್ತನು ಹೇಳುತ್ತಾನೆ. ಇದರಿಂದ ವಿನಾಶಕರವಾದ ಪರಿಣಾಮವುಂಟಾಗಲಿದೆ. ಬುದ್ಧಿವಂತನು ಮತ್ತು ಬುದ್ಧಿಹೀನನು- ಇವರಿಬ್ಬರೂ ದೇವರವಾಕ್ಯವನ್ನು ಕೇಳಿದರು, ಒಬ್ಬನು ಅದಕ್ಕೆ ವಿಧೇಯನಾದನು ಮತ್ತೊಬ್ಬನು ವಿಧೇಯನಾಗಲಿಲ್ಲ. ಅವರ ಆಯ್ಕೆಯು ಜೀವ ಮತ್ತು ಮರಣದ ನಡುವೆ ವ್ಯತ್ಯಾಸವುಂಟು ಮಾಡುತ್ತದೆ.

`ದೇವರನ್ನು ಪ್ರೀತಿಸುವುದು ಹಾಗೂ ಆತನ ಆಜ್ಞೆಗಳನ್ನು ಕೈಕೊಂಡು ನಡೆಯುವುದು ಇವುಗಳ ನಡುವಣ ಸಂಬಂಧದ ಬಗ್ಗೆ ಆಲೋಚಿಸಿರಿ. ದೇವರ ಮೇಲಣ ಪ್ರೀತಿಯನ್ನು ಯಾಕೆ ಆ ವಿಧವಾಗಿ ವ್ಯಕ್ತಪಡಿಸಬೇಕು? ಅದು ಹೇಗೆ ದೇವರ ಮೇಲಣ ಪ್ರೀತಿಯನ್ನು ಪ್ರಕಟಪಡಿಸುತ್ತದೆ? ದೇವರಾಜ್ಞೆಗಳನ್ನು ಅನುಸರಿಸದೆ ಇರುವುದರಿಂದಾಗುವ ಪರಿಣಾಮಗಳ ಬಗ್ಗೆ ಆಲೋಚಿಸಿರಿ.`