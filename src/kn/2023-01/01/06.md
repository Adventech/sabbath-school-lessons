---
title:  ಪರಲೋಕದಲ್ಲಿರುವ ಐಶ್ವರ್ಯ
date:   05/01/2023
---

> <p></p>
> "ಭೂಲೋಕದಲ್ಲಿ ಗಂಟುಮಾಡಿ ಇಟ್ಟುಕೊಳ್ಳಬೇಡಿರಿ, ಇಲ್ಲಿ ಅಂತೂ ಅದು ನುಸಿಹಿಡಿದು ಕಿಲುಬು ಹತ್ತಿ ಕೆಟ್ಟುಹೋಗುವುದು, ಇಲ್ಲಿ ಕಳ್ಳರು ಕನ್ನ ಕೊರೆದು ಕದಿಯುವರು. ಆದರೆ ಪರಲೋಕದಲ್ಲಿ ಗಂಟುಮಾಡಿ ಇಟ್ಟುಕೊಳ್ಳಿರಿ ಅಲ್ಲಿ ಅದು ನುಸಿಹಿಡಿದು ಕಿಲುಬು ಹತ್ತಿ ಕೆಟ್ಟುಹೋಗುವುದಿಲ್ಲ; ಅಲ್ಲಿ ಕಳ್ಳರು ಕನ್ನಾ ಕೊರೆಯುವುದೂ ಇಲ್ಲ, ಕದಿಯುವುದೂ ಇಲ್ಲ. ನಿನ್ನ ಗಂಟು ಇದ್ದಲ್ಲಿಯೇ ನಿನ್ನ ಮನಸ್ಸು ಇರುವುದಷ್ಟೆ” (ಮತ್ತಾಯ 6:19-21).

(ಇಂಗ್ಲಿಷ್ ನಲ್ಲಿ ಸಂಪತ್ತು, ಐಶ್ವರ್ಯ ಎಂಬ ಪದವನ್ನು (Treasure) ಕನ್ನಡದಲ್ಲಿ ಗಂಟು ಎಂದು ಅನುವಾದಿಸಲಾಗಿದೆ).

`ಮೇಲಿನ ವಾಕ್ಯಗಳಲ್ಲಿ ಕ್ರಿಸ್ತನು ನಿರ್ಧಾರಕವಾದ (Crucial) ಯಾವ ವಾಸ್ತವಾಂಶಗಳನ್ನು ಸತ್ಯವನ್ನು ತಿಳಿಸುತ್ತಾನೆ?`

ಅಪಾರವಾದ ಆಸ್ತಿಯನ್ನು ಗಳಿಸಿ ಅನಂತರ ಅದನ್ನು ಕಳೆದುಕೊಂಡವರ ಅನೇಕ ಉದಾಹರಣೆಗಳನ್ನು ನಾವು ಕೇಳಿದ್ದೇವೆ. ನಾವು ಜೀವಿಸುತ್ತಿರುವ ಈ ಲೋಕದಲ್ಲಿ ಯಾವುದೂ ಸ್ಥಿರವಲ್ಲ. ಯುದ್ಧಗಳು, ಅಪರಾಧಗಳು, ಹಿಂಸೆ, ನೈಸರ್ಗಿಕ ವಿಪತ್ತುಗಳಾದ ಬರಗಾಲ, ಭೂಕಂಪ, ಜಲಪ್ರವಾಹ ಸುನಾಮಿ ಮುಂತಾದವುಗಳು ಯಾವ ಸಮಯದಲ್ಲಾದರೂ ಬಂದು ನಾವು ಪ್ರಾಮಾಣಿಕತೆಯಿಂದ ಗಳಿಸಿದ್ದನ್ನೂ ಸಹ ನಾಶಮಾಡಬಹುದು. ಅಲ್ಲದೆ ಅಕಾಲ ಮರಣವೂ ಸಹ ಉಂಟಾದಾಗ, ಈ ಎಲ್ಲಾ ಐಶ್ವರ್ಯಗಳು ಕ್ಷಣಮಾತ್ರದಲ್ಲಿ ವ್ಯರ್ಥವಾಗಬಹುದು.

ನಾವು ಐಶ್ವರ್ಯವಂತರಾಗಿರುವುದು, ಆಸ್ತಿಪಾಸ್ತಿಗಳನ್ನು ಪ್ರಾಮಾಣಿಕವಾದ ದುಡಿಮೆಯಿಂದ ಗಳಿಸುವುದು ತಪ್ಪೆಂದು ಸತ್ಯವೇದವು ಎಂದಿಗೂ ಹೇಳುವುದಿಲ್ಲ. ಬದಲಾಗಿ ಈ ವಾಕ್ಯಗಳಲ್ಲಿ ಕ್ರಿಸ್ತನು ಎಲ್ಲವನ್ನೂ ಅದರ ಪ್ರಾಮುಖ್ಯತೆಗೆ ಅನುಗುಣವಾಗಿ ಯಥಾದೃಷ್ಟಿಯಲ್ಲಿ (Perspective) ಪರಿಗಣಿಸಬೇಕೆಂದು ಎಚ್ಚರಿಸುತ್ತಾನೆ.

ಹಾಗಾದಲ್ಲಿ, ಪರಲೋಕದಲ್ಲಿ ಗಂಟುಮಾಡಿಟ್ಟುಕೊಳ್ಳಬೇಕೆಂದು ಕ್ರಿಸ್ತನು ಹೇಳಿದ ಮಾತಿನ ಅರ್ಥವೇನು? ಹಣಕ್ಕೆ ನಮ್ಮ ಜೀವನದಲ್ಲಿ ಮೊದಲನೆಯ ಪ್ರಾಮುಖ್ಯ ಸ್ಥಾನಕೊಡಬಾರದು, ಬದಲಾಗಿ ನಮ್ಮ ಜೀವನದಲ್ಲಿ ದೇವರಿಗೂ ಹಾಗೂ ಆತನ ಸುವಾರ್ತೆಗೂ ಮೊದಲನೆಯ ಸ್ಥಾನ ಕೊಡಬೇಕೆಂದು ಇದರ ಅರ್ಥವಾಗಿದೆ. ಅಲ್ಲದೆ ನಮ್ಮಲ್ಲಿರುವ ಆಸ್ತಿಪಾಸ್ತಿ ಹಣವನ್ನು ದೇವರ ಸೇವೆಗಾಗಿಯೂ ಹಾಗೂ ಇತರರಿಗೆ ಆಶೀರ್ವಾದಕರವಾಗಿರುವಂತೆ ಬಡವರು, ಅನಾಥರು, ದಿಕ್ಕಿಲ್ಲದವರು, ವಿಧವೆಯರು, ನಿರ್ಗತಿಕರಿಗೆ ಬಳಸುವಂತೆ ಕ್ರಿಸ್ತನು ನಮಗೆ ತಿಳಿಸುತ್ತಾನೆ.

ಉದಾಹರಣೆಗೆ ದೇವರು ಅಬ್ರಹಾಮನನ್ನು ಕರೆದಾಗ, ಅವನ ಮೂಲಕ ಲೋಕದ ಎಲ್ಲಾ ಜನಾಂಗಗಳಿಗೂ ಆಶೀರ್ವಾದ ಉಂಟಾಗಬೇಕೆಂದು ಯೋಜನೆ ಹೊಂದಿದ್ದನು. ದೇವರು ತನ್ನ ಸ್ನೇಹಿತನಾದ ಅಬ್ರಹಾಮನಿಗೆ (ಯಾಕೋಬನು 2:23, ಯೆಶಾಯ 41:8) "ನಾನು ನಿನ್ನನ್ನು ದೊಡ್ಡ ಜನಾಂಗವಾಗುವಂತೆ ಮಾಡಿ ಆಶೀರ್ವದಿಸಿ ನಿನ್ನಹೆಸರನ್ನು ಪ್ರಖ್ಯಾತಿಗೆ ತರುವೆನು. ನೀನು ಆಶೀರ್ವಾದ ನಿಧಿಯಾಗುವಿ; ನಿನ್ನನ್ನು ಹರಸುವವರನ್ನು ಹರಸುವೆನು, ನಿನ್ನನ್ನು ಶಪಿಸುವವರನ್ನು ಶಪಿಸುವೆನು, ನಿನ್ನ ಮೂಲಕ ಭೂಲೋಕದ ಎಲ್ಲಾ ಕಾಲದವರಿಗೂ ಆಶೀರ್ವಾದ ಉಂಟಾಗುವುದು ಎಂದು ಹೇಳಿದನು” (ಆದಿಕಾಂಡ 12:23).

"ಹೀಗಿರಲಾಗಿ ನಂಬುವವರು ನಂಬಿಕೆಯಿಟ್ಟ ಅಬ್ರಹಾಮನೊಂದಿಗೆ ಸೌಭಾಗ್ಯವನ್ನು ಹೊಂದುವರು" (ಗಲಾತ್ಯ 3:9). ಅದೇರೀತಿಯಲ್ಲಿ ನಾವೂಸಹ ನಮ್ಮ ಐಶ್ವರ್ಯವನ್ನು ದೇವರಸೇವೆಗೆ ಮತ್ತು ಬಡವರ ಸೇವೆಗೆ ಉಪಯೋಗಿಸಿದಾಗ ಅಬ್ರಹಾಮನಿಗೆ ಮಾಡಿದ ವಾಗ್ದಾನದಲ್ಲಿ ಪಾಲುಗಾರರಾಗುತ್ತೇವೆ.

`ಶ್ರೀಮತಿ ವೈಟಮ್ಮನವರು ಹಣದ ವಿಷಯದಲ್ಲಿ ಕ್ರೈಸ್ಟ್ ಆಬ್ರೆಕ್ಟ್ ಲೆಸನ್ಸ್" ಪುಸ್ತಕದ 351ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :`

"ಹಣವು ಬಹಳ ಒಳ್ಳೆಯದನ್ನು ಮಾಡುವುದರಿಂದ ಅದಕ್ಕೆ ದೊಡ್ಡ ಮಾನ್ಯತೆಯಿದೆ (Value), ದೇವರ ಮಕ್ಕಳು ತಮ್ಮಲ್ಲಿರುವ ಹಣವನ್ನು ಹಸಿದವರಿಗೆ ಆಹಾರ ಕೊಡುವುದಕ್ಕೂ, ಬಾಯಾರಿದವರಿಗೆ ನೀರು ಕೊಡುವುದಕ್ಕೂ, ಬಟ್ಟೆಯಿಲ್ಲದವರಿಗೆ ಬಟ್ಟೆ ಒದಗಿಸುವುದಕ್ಕೂ ಉಪಯೋಗಿಸಬೇಕು. ಅಲ್ಲದೆ ಶೋಷಿತರಿಗೆ ರಕ್ಷಣೆಯಂತೆಯೂ ಹಾಗೂ ರೋಗಿಗಳಿಗೆ ಸಹಾಯವಾಗುವಂತೆಯೂ ಉಪಯೋಗಿಸಬೇಕು. ಆದರೆ ಹಣವನ್ನು ಇತರರಿಗೆ ಆಶೀರ್ವಾದಕರವಾಗಿ ಬಳಸದೆ, ದೇವರ ಸುವಾರ್ತೆಸಾರಲು ಉಪಯೋಗಿಸದೆ, ಕೇವಲ ತಮ್ಮ ಸ್ವಾರ್ಥಕ್ಕಾಗಿ ಉಪಯೋಗಿಸಿದಲ್ಲಿ ಅದು ಮಣ್ಣಿಗೆ ಸಮಾನವಾಗುವುದು".

`"ನಿಮ್ಮ ಗಂಟು ಇದ್ದಲ್ಲಿಯೇ ನಿಮ್ಮ ಮನಸ್ಸು ಇರುವುದಷ್ಟೆ' ಎಂದು ಕ್ರಿಸ್ತನು ಹೇಳುತ್ತಾನೆ (ಮತ್ತಾಯ 6:21). ನಿಮ್ಮ ಗಂಟು ಅಂದರೆ ಐಶ್ವರ್ಯವು ಎಲ್ಲಿದೆ ಎಂದು ನಿಮ್ಮ ಮನಸ್ಸು ಹೃದಯವು ತಿಳಿಸುತ್ತದೆ?`