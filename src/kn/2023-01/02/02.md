---
title:  ರಕ್ಷಣೆಯ ಒಡಂಬಡಿಕೆ
date:   08/01/2023
---

ಕಲ್ವಾರಿಶಿಲುಬೆಯ ಮೇಲೆ ಕ್ರಿಸ್ತನು ಮಾಡಿದ ಮಹಾಬಲಿದಾನವು ಹಿಂದೆ ಜೀವಿಸಿದ್ದಂತ, ಈಗ ಜೀವಿಸುತ್ತಿರುವ ಹಾಗೂ ಮುಂದೆ ಜೀವಿಸಲಿರುವ ಪ್ರತಿಯೊಬ್ಬರಿಗೂ ರಕ್ಷಣೆಯು ಸಾಧ್ಯವಾಗುವಂತೆ ಮಾಡಿತು. ಮಳೆಗಾಲ ಚಳಿಗಾಲ, ಬೇಸಿಗೆ, ಹಗಲು ಇರುಳು ಇವು ಈ ಭೂಮಿಯು ಇರುವ ತನಕ ತಪ್ಪುವುದೇ ಇಲ್ಲವೆಂದು ದೇವರು ಮಾಡಿದ ಪ್ರತಿಜ್ಞೆಯು ಏಕಪಕ್ಷೀಯವಾಗಿದೆ ಅಂದರೆ ಅದರಲ್ಲಿ ನಮ್ಮ ಪಾಲು ಏನೂ ಇಲ್ಲ. ಆದರೆ ರಕ್ಷಣೆಯು ಏಕಪಕ್ಷೀಯವಲ್ಲ, ಅದು ಎಲ್ಲರಿಗೂ ಕೊಡಲ್ಪಟ್ಟಿಲ್ಲ. ಕೆಲವರು ಸರ್ವಮೋಕ್ಷವಾದ (Universalism) ಅಂದರೆ ಕೊನೆಯಲ್ಲಿ ಒಳ್ಳೆಯವರು ಮತ್ತು ಕೆಟ್ಟವರೆಲ್ಲರೂ ಪರಲೋಕಕ್ಕೆ ಹೋಗುತ್ತಾರೆಂಬ ಸಿದ್ಧಾಂತದಲ್ಲಿ ನಂಬಿಕೆ ಇಟ್ಟಿದ್ದಾರೆ.

ದೇವರು ಸಮಸ್ತ ಜನರ ರಕ್ಷಣೆಗಾಗಿ ಪ್ರಾಣ ಕೊಟ್ಟಿದ್ದಾನೆಂಬುದರಲ್ಲಿ ಯಾವುದೇ ಸಂದೇಹವಿಲ್ಲ. ಆದರೆ ಆತನ ಹೆಸರಿನ ಮೇಲೆ ನಂಬಿಕೆಯಿಟ್ಟ ಆತನನ್ನು ಸ್ವಂತ ರಕ್ಷಕನನ್ನಾಗಿ ಅಂಗೀಕರಿಸಿಕೊಂಡು ಇಕ್ಕಟ್ಟಾದ ಅಂದರೆ ನೀತಿಯ ಮಾರ್ಗದಲ್ಲಿ ನಡೆದವರು ಮಾತ್ರ ರಕ್ಷಣೆ ಹೊಂದುತ್ತಾರೆ. ಅನೇಕರು ಅಗಲವಾದ ಮಾರ್ಗದಲ್ಲಿ ಅಂದರೆ ಶ್ವೇಚ್ಛೆಯಿಂದ ಕೆಟ್ಟವರಾಗಿ ನಡೆಯುತ್ತಾರೆ. ಇವರು ಅಂತ್ಯದಲ್ಲಿ ನಿತ್ಯ ಮರಣದಿಂದ ನಾಶವಾಗುತ್ತಾರೆಂದು ಕ್ರಿಸ್ತನು ಸ್ಪಷ್ಟವಾಗಿ ತಿಳಿಸಿದ್ದಾರೆ (ಮತ್ತಾಯ 7:13,14).

`ಕ್ರಿಸ್ತನಲ್ಲಿ ದೊರೆಯುವ ರಕ್ಷಣೆಯ ವರವನ್ನು ಜನರು ಹೇಗೆ ಸ್ವೀಕರಿಸುವರೆಂದು ಕೆಳಗಿನ ವಚನಗಳು ತಿಳಿಸುತ್ತವೆ? 1 ಯೋಹಾನನು 5:13; ಮತ್ತಾಯ 10:22; 2 ಪೇತ್ರನು 1:10,11 ಹಾಗೂ ಯೋಹಾನ 6:29.`

ಕ್ರಿಸ್ತನು ಮಾಡಿದ ರಕ್ಷಣೆಯ ಒಡಂಬಡಿಕೆಯು ದ್ವಿಪಕ್ಷೀಯ ಸ್ವರೂಪದ ಒಪ್ಪಂದವೆಂದು ಪೌಲನಿಗೆ ಚೆನ್ನಾಗಿ ತಿಳಿದಿತ್ತು. ತನ್ನ ಅನೇಕ ಸಂಗಡಿಗರು ತನ್ನನ್ನು ಬಿಟ್ಟುಹೋಗುವರೆಂದೂ ಮತ್ತು ತನಗೆ ರೋಮ್ ಸರ್ಕಾರವು ಮರಣದಂಡನೆ ವಿಧಿಸುವುದೆಂದು ಅರಿತಿದ್ದರೂ, ಪೌಲನು ತನ್ನ ಆತ್ಮೀಯ ಗೆಳೆಯನಾಗಿದ್ದ ತಿಮೊಥೆಯನಿಗೆ ಅದರ ಬಗ್ಗೆ ಧೈರ್ಯವಾಗಿ ಹೀಗೆ ತಿಳಿಸಿದ್ದಾನೆ :

"ಯಾಕೆಂದರೆ ನಾನಂತೂ ಈಗಲೇ ಪಾನದ್ರವ್ಯವಾಗಿ ಅರ್ಪಿತನಾಗುತ್ತಾ ಇದ್ದೇನೆ; ನಾನು ಹೊರಟುಹೋಗಬೇಕಾದ ಸಮಯವು ಸಮೀಪಕ್ಕೆ ಬಂದಿದೆ. ಶ್ರೇಷ್ಠ ಹೋರಾಟವನ್ನು ಮಾಡಿದ್ದೇನೆ, ನನ್ನ ಓಟವನ್ನು ಕೊನೆಗಾಣಿಸಿದ್ದೇನೆ. ಕ್ರಿಸ್ತ ನಂಬಿಕೆಯನ್ನು ಕಾಪಾಡಿಕೊಂಡಿದ್ದೇನೆ, ನೀತಿವಂತರಿಗೆ ದೊರಕುವ ಜಯಮಾಲೆಯು ಮುಂದೆ ನನಗೆ ಸಿದ್ಧವಾಗಿದೆ. ಅದನ್ನು ನೀತಿಯುಳ್ಳ ನ್ಯಾಯಾಧಿಪತಿಯಾಗಿರುವ ಕರ್ತನು ಆ ದಿನದಲ್ಲಿ ನನಗೆ ಕೊಡುವನು. ನನಗೆ ಮಾತ್ರವಲ್ಲದೆ ತನ್ನ ಪ್ರತ್ಯಕ್ಷತೆಯನ್ನು ಪ್ರೀತಿಸುವವರೆಲ್ಲರಿಗೂ ಕೊಡುವನು” (2 ತಿಮೊಥೆ 4:6-8).

ಶ್ರೇಷ್ಠ ಹೋರಾಟವನ್ನು ಮಾಡಿ ನನ್ನ ಓಟವನ್ನು ಮುಕ್ತಾಯಗೊಳಿಸಿ ನನ್ನ ನಂಬಿಕೆಯನ್ನು ಕಾಪಾಡಿಕೊಂಡಿರುವುದರಿಂದ ನಾನು ಸಾಯುವುದಕ್ಕೂ ಸಿದ್ಧನಾಗಿದ್ದೇನೆಂದು ಪೌಲನು ದೃಢವಿಶ್ವಾಸದಿಂದ ಹೇಳುತ್ತಾನೆ. ನಂಬಿಕೆಯ ಮೂಲಕ ಕೃಪೆಯಿಂದಲೇ ರಕ್ಷಣೆ ದೊರೆಯುತ್ತದೆಯೇ ಹೊರತು, ಒಳ್ಳೆಯ ಕ್ರಿಯೆಗಳಿಂದಲ್ಲವೆಂದು ಪೌಲನು ಸ್ಪಷ್ಟವಾಗಿ ತಿಳಿಸುತ್ತಾನೆ. ಈ ಕಾರಣದಿಂದ ಅವನು ಅಪೊಸ್ತಲನಾಗಿ ಮಾಡಿದ ಸುವಾರ್ತಾಸೇವೆಯು ತನಗೆ ನೀತಿಯೆಂಬ ಕಿರೀಟ ದೊರಕಿಸುತ್ತದೆಂದು ಹೇಳುವುದಿಲ್ಲ. ಅದು ಕ್ರಿಸ್ತನಿಂದ ದೊರೆಯುವ ನೀತಿಯಾಗಿದ್ದು, ಪೌಲನು ತನ್ನ ಮರಣದ ಸಮಯದವರೆಗೂ ಅದರಲ್ಲಿ ದೃಢನಂಬಿಕೆಯಿಟ್ಟಿದ್ದನು.

`ರಕ್ಷಣೆಯು ಅಯೋಗ್ಯರಾದ ನಮಗೆ ಕ್ರಿಸ್ತನು ಕೊಡುವ ಉಚಿತವಾದ ಉಡುಗೊರೆಯಾಗಿದೆ. ಈ ಉಡುಗೊರೆ/ ವರವನ್ನು ಸ್ವೀಕರಿಸುವವರಿಗೂ ಮತ್ತು ಸ್ವೀಕರಿಸದವರಿಗೂ ಇರುವ ವ್ಯತ್ಯಾಸವೇನು? ಈ ರಕ್ಷಣೆಯನ್ನು ಸ್ವೀಕರಿಸಲು ನಾವು ಅಗತ್ಯವಾಗಿ ಮಾಡಬೇಕಾದದ್ದೇನು?`