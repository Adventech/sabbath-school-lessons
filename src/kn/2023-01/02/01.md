---
title:  ದೇವರು ನಮ್ಮೊಂದಿಗೆ ಮಾಡಿಕೊಂಡ ಒಡಂಬಡಿಕೆಗಳು
date:   07/01/2023
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ
ಮತ್ತಾಯ 10:22; ಯೋಹಾನ 6:29; ಧರ್ಮೋಪದೇಶಕಾಂಡ 28:1-14; ಜ್ಞಾನೋಕ್ತಿ 3:1-10; ಮಲಾಕಿಯ 3:7-11 ಹಾಗೂ ಮತ್ತಾಯ 6:25-33ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ನೀವು ನಿಮ್ಮ ದೇವರಾದ ಯೆಹೋವನ ಮಾತನ್ನು ಶ್ರದ್ಧೆಯಿಂದ ಕೇಳಿ, ನಾನು ಈಗ ನಿಮಗೆ ಬೋಧಿಸುವ ಆತನ ಆಜ್ಞೆಗಳನ್ನೆಲ್ಲಾ ಅನುಸರಿಸಿ ನಡೆದರೆ, ಆತನು ಭೂಮಿಯ ಮೇಲಿರುವ ಎಲ್ಲಾ ಜನಾಂಗಗಳಿಗಿಂತಲೂ ನಿಮ್ಮನ್ನು ಉನ್ನತ ಸ್ಥಿತಿಗೆ ತರುವನು. ನಿಮ್ಮ ದೇವರಾದ ಯೆಹೋವನ ಮಾತಿಗೆ ಕಿವಿಗೊಟ್ಟು ನಡೆದರೆ ಈ ಶುಭಗಳೆಲ್ಲಾ ನಿಮಗೆ ಪ್ರಾಪ್ತವಾಗುವವು" (ಧರ್ಮೋಪದೇಶಕಾಂಡ 28:1,2).

ದೇವರು ನಮ್ಮೊಂದಿಗೆ ಒಡಂಬಡಿಕೆ ಅಂದರೆ ಒಪ್ಪಂದಗಳನ್ನು ಮಾಡಿಕೊಂಡಿರುವುದು ಎಷ್ಟೊಂದು ವಿಸ್ಮಯವಲ್ಲವೇ! ಇವೆಲ್ಲವೂ ದ್ವಿಪಕ್ಷೀಯವಾಗಿವೆ. ಅಂದರೆ ದೇವರು ಮತ್ತು ಮನುಷ್ಯರಾದ ನಾವೂ ಸೇರಿದಂತೆ ಒಟ್ಟಾಗಿ ಕಾರ್ಯಗಳನ್ನು ಮಾಡಬೇಕಾಗಿದೆ. ದ್ವಿಪಕ್ಷೀಯ ಒಪ್ಪಂದಕ್ಕೆ ಒಂದು ಉದಾಹರಣೆಯೆಂದರೆ, "ನೀನು ಇದನ್ನು ಮಾಡಿದರೆ, ನಾನು ಅದನ್ನು ಮಾಡುವೆನು ಅಥವಾ ನೀನು ಅದನ್ನು ಮಾಡಿದರೆ ನಾನು ಇದನ್ನು ಮಾಡುವೆನು" ಎಂದು ಹೇಳುವುದು.

ಆದರೆ ಏಕಪಕ್ಷೀಯವಾದ ಒಪ್ಪಂದಗಳು ಅತಿ ಅಪರೂಪ. ಅದಕ್ಕೆ ಉದಾಹರಣೆ ಎಂದರೆ ನೀನು ಮಾಡುತ್ತೀಯೋ ಇಲ್ಲವೋ ನಾನು ಇದನ್ನು ಮಾಡುವೆನು ಎಂದು ಹೇಳುವುದು ಮಾನವರೊಂದಿಗೆ ದೇವರು ಮಾಡಿಕೊಂಡಿರುವ ಕೆಲವು ಒಡಂಬಡಿಕೆಗಳು/ ಒಪ್ಪಂದಗಳು ಏಕಪಕ್ಷೀಯವಾಗಿವೆ (Unilateral). ಉದಾಹರಣೆಗೆ "ದೇವರು ಕೆಟ್ಟವರ ಮೇಲೆಯೂ, ಒಳ್ಳೆಯವರ ಮೇಲೆಯೂ ತನ್ನ ಸೂರ್ಯನು ಮೂಡುವಂತೆ ಮಾಡುತ್ತಾನೆ; ನೀತಿವಂತರ ಮೇಲೆಯೂ, ಅನೀತಿವಂತರ ಮೇಲೆಯೂ ಮಳೆ ಸುರಿಸುತ್ತಾನೆ" (ಮತ್ತಾಯ 5:45).

ಜಲಪ್ರಳಯದ ನಂತರ ದೇವರು ಮನುಷ್ಯರಿಗೆ ಮಾತ್ರವಲ್ಲ, ಪಶುಪಕ್ಷಿ ಮೃಗಾದಿ ಸಕಲ ಭೂಜಂತುಗಳನ್ನು ಕುರಿತು ಒಂದು ಸ್ಥಿರವಾದ ಪ್ರತಿಜ್ಞೆ ಒಡಂಬಡಿಕೆ ಮಾಡಿದನು. ಆ ಪ್ರತಿಜ್ಞೆ ಯಾವುದೆಂದರೆ ನಮ್ಮ ನಡೆನುಡಿ ಕ್ರಿಯೆಗಳು ಹೇಗೆ ಇದ್ದರೂ ಇನ್ನು ಮೇಲೆ ಎಲ್ಲಾಪ್ರಾಣಿಗಳು ಪ್ರಳಯದಿಂದ ನಾಶವಾಗುವುದಿಲ್ಲ; ಇನ್ನು ಮುಂದೆ ಭೂಮಿಯನ್ನು ಹಾಳುಮಾಡುವ ಪ್ರಳಯವು ಬರುವುದೇ ಇಲ್ಲ" (ಆದಿಕಾಂಡ 9:9-16).

ಅಲ್ಲದೆ "ಭೂಮಿಯು ಇರುವ ತನಕ ಬಿತ್ತನೆಯೂ, ಕೊಯಿಲೂ, ಚಳಿಯೂ ಸೆಕೆಯೂ, ಬೇಸಿಗೆಕಾಲವೂ ಹಿಮಕಾಲವೂ, ಹಗಲೂ ಇರುಳು- ಇವುಗಳ ಕ್ರಮವು ತಪ್ಪುವುದೇ ಇಲ್ಲ” ಎಂದು ದೇವರು ವಾಗ್ದಾನ ಮಾಡಿದನು (ಆದಿಕಾಂಡ 8:22).

ಈ ವಾರದಲ್ಲಿ ನಾವು ದೇವರು ಮತ್ತು ಆತನ ಮಕ್ಕಳಾದ ನಮ್ಮ ಮಧ್ಯೆ ಆದಂತ ಕೆಲವು ಅತ್ಯಂತ ಪ್ರಾಮುಖ್ಯವಾದ ದ್ವಿಪಕ್ಷೀಯ (ಇಬ್ಬರ ನಡುವೆ ಆದ) ಒಪ್ಪಂದ/ ಒಡಂಬಡಿಕೆಗಳ ಬಗ್ಗೆ ಕಲಿಯೋಣ. ದೇವರ ಕೃಪೆಯಿಂದ ನಾವು ಈ ಒಪ್ಪಂದದಲ್ಲಿ ನಮ್ಮ ಕಾರ್ಯವನ್ನು ಪ್ರಾಮಾಣಿಕವಾಗಿ ಮಾಡುವಂತೆ ದೇವರ ಸಹಾಯಕ್ಕಾಗಿ ಪ್ರಾರ್ಥಿಸೋಣ.