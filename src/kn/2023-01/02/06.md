---
title:  ಮೊದಲು ದೇವರರಾಜ್ಯಕ್ಕಾಗಿ..... ತವಕಪಡಿರಿ
date:   12/01/2023
---

"ಸಾಧಾರಣ ಜನರು ಆತನ ಮಾತುಗಳನ್ನು ಸಂತೋಷದಿಂದ ಕೇಳುತ್ತಿದ್ದರು. ಎಂದು ಕ್ರಿಸ್ತನ ಬಗ್ಗೆ ತಿಳಿಸಲಾಗಿದೆ (ಮಾರ್ಕ 12:37). ಯೇಸುವನ್ನು ಹಿಂಬಾಲಿಸಿ ಆತನ ವಾಕ್ಯವನ್ನು ಆಸಕ್ತಿಯಿಂದ ಕೇಳುತ್ತಿದ್ದ ಜನರ ಗುಂಪಿನಲ್ಲಿ ಹೆಚ್ಚಿನವರು ಸಾಧಾರಣ ಜನರಾಗಿದ್ದರು. ಅವರಿಗೆ ತಾನೇ ಕ್ರಿಸ್ತನು ಪರ್ವತದ ಮೇಲೆ ಪ್ರಸಂಗ ಮಾಡಿದನು ಹಾಗೂ ಐದುರೊಟ್ಟಿ ಎರಡು ಮೀನಿನಿಂದ ಆಹಾರಕೊಟ್ಟು ತೃಪ್ತಿ ಪಡಿಸಿದನು. ಯೇಸು ಅವರಿಗೆ "ನಿಮ್ಮ ಕುಟುಂಬದ ಅಗತ್ಯಗಳ ಬಗ್ಗೆ ನೀವು ಕಾಳಜಿ ಹೊಂದಿರುವಿರೆಂದು ನನಗೆ ತಿಳಿದಿದೆ. ನೀವು ನಿಮ್ಮ ದಿನನಿತ್ಯದ ಅವಶ್ಯಕತೆಗಳಾದ ಅನ್ನ ಆಹಾರ, ಬಟ್ಟೆ, ನೀರಿಗಾಗಿ ಚಿಂತಿಸುತ್ತಿರುವಿರಿ. ಆದರೆ ನಾನು ನಿಮಗೆ ಈ ಸಲಹೆ ಕೊಡುತ್ತೇನೆ" ಎಂದು ಹೇಳಿದನು.... ಅದೇನೆಂದರೆ ಮೊದಲು ದೇವರ ರಾಜ್ಯಕ್ಕಾಗಿಯೂ, ನೀತಿಗಾಗಿಯೂ ತವಕಪಡಿರಿ...

`ಮತ್ತಾಯ 6:25-33ನೇ ವಚನಗಳಲ್ಲಿ ನೀಡಿರುವ ವಾಗ್ದಾನಗಳೇನು? ಈ ವಾಗ್ದಾನಗಳನ್ನು ಪಡೆದುಕೊಳ್ಳುವುದಕ್ಕೆ ಜನರು ಮಾಡಬೇಕಾದದ್ದೇನು?`

ದೇವರು ಮಾಡಿರುವ ಅನೇಕ ವಾಗ್ದಾನಗಳು ದ್ವಿಪಕ್ಷೀಯ ಒಪ್ಪಂದದ ಅಂಶಗಳನ್ನು ಒಳಗೊಂಡಿದೆ. ಅಂದರೆ ದೇವರ ಆಶೀರ್ವಾದಗಳನ್ನು ನಾವು ಪಡೆದುಕೊಳ್ಳಬೇಕಾದಲ್ಲಿ ನಮ್ಮ ಕರ್ತವ್ಯಗಳನ್ನು ನಾವು ಮಾಡಬೇಕಾಗಿದೆ.

`ದೇವರ ಶಾಂತಿಯನ್ನು ಪಡೆದುಕೊಳ್ಳುವುದಕ್ಕೆ ನಾವೇನು ಮಾಡಬೇಕೆಂದು ಯೆಶಾಯ 26:3ನೇ ವಚನವು ತಿಳಿಸುತ್ತದೆ?`

ನಮ್ಮ ಪಾಪಗಳನ್ನು ಒಪ್ಪಿಕೊಂಡು ಅರಿಕೆ ಮಾಡಿದರೆ, ಕ್ರಿಸ್ತನು ನಮಗೇನು ಮಾಡುವನು? (1 ಯೋಹಾನನು 1:9).

`ದೇವರು ನಮ್ಮ ಪಾಪಗಳನ್ನು ಕ್ಷಮಿಸಿ, ನಮಗೆ ಆರೋಗ್ಯ ದಯಪಾಲಿಸುವೆನೆಂದು ವಾಗ್ದಾನ ಮಾಡಿದ್ದಾನೆ. ಇದನ್ನು ಪಡೆದುಕೊಳ್ಳಲು ನಾವೇನು ಮಾಡಬೇಕು? (2 ಪೂ.ಕಾ. ವೃತ್ತಾಂತ 7:14).`

ದೇವರು ಸರ್ವಶಕ್ತನು, ನಮ್ಮ ಸೃಷ್ಟಿಕರ್ತನು, ನಮ್ಮ ಪರಿಪಾಲಕನಾಗಿದ್ದಾನೆ. ರಕ್ಷಣೆಯು ಆತನು ಕೃಪೆಯಿಂದಲೇ ನಮಗೆ ಕೊಡುವ ಉಚಿತಾರ್ಥವಾದ ವರವಾಗಿದ್ದರೂ, ನಾವು ನಮ್ಮ ಕರ್ತವ್ಯವನ್ನು ಮಾಡಲೇಬೇಕೆಂದು ಮೇಲಿನ ವಚನಗಳು ತಿಳಿಸುತ್ತವೆ. ದೇವರು ಕೊಟ್ಟಿರುವ ಪವಿತ್ರವಾದ ಸ್ವತಂತ್ರವಾದ ಆಯ್ಕೆ ಹಾಗೂ ವಿವೇಚನಾಶಕ್ತಿಯನ್ನು ನಾವು ಉಪಯೋಗಿಸಿ ಪವಿತ್ರಾತ್ಮನ ಮಾತಿಗೆ ಕಿವಿಗೊಟ್ಟು ದೇವರು ನಮಗೆ ಏನು ಮಾಡಬೇಕೆಂದು ತಿಳಿಸುತ್ತಾನೋ, ಅದನ್ನು ವಿಧೇಯತೆಯಿಂದ ಪಾಲಿಸಬೇಕು. ದೇವರು ನಮಗೆ ಜೀವ ಹಾಗೂ ಆಶೀರ್ವಾದ ಕೊಡಲು ಉದ್ದೇಶಿಸಿದ್ದರೂ, ನಾವು ನಮ್ಮ ತಪ್ಪಾದ ಆಯ್ಕೆಯಿಂದ ಶಾಪ ಮತ್ತು ಮರಣವನ್ನು ಆರಿಸಿಕೊಳ್ಳಬಹುದು (ಆಯ್ಕೆಯ ಈ ಸ್ವಾತಂತ್ರ್ಯ ನಮಗೆ ಸೇರಿದ್ದು). ಆದರೆ ದೇವರು "ನೀವೂ ನಿಮ್ಮ ಸಂತತಿಯವರು ಬದುಕಿಕೊಳ್ಳುವಂತೆ ಜೀವವನ್ನೇ ಆರಿಸಿಕೊಳ್ಳಿರಿ" ಎಂದು ಹೇಳುತ್ತಾನೆ (ಧರ್ಮೋಪದೇಶಕಾಂಡ 30:19).