---
title:  ಶ್ರದ್ಧೆಯಿಂದ ಕೇಳುವುದು
date:   09/01/2023
---

ಐಗುಪ್ತದೇಶದಿಂದ ಕಾನಾನ್ ದೇಶಕ್ಕೆ ಹೋಗುವುದಕ್ಕೆ ಮೊದಲು ಇಸ್ರಾಯೇಲ್ಯರು ನಾಲ್ವತ್ತು ವರ್ಷಗಳ ಕಾಲ ಅರಣ್ಯದಲ್ಲಿ ಅಲೆದಾಡಬೇಕಾಯಿತು. ಈ ಅವಧಿಯಲ್ಲಿ ಐಗುಪ್ತದೇಶದಿಂದ ಹೊರಟ ಸಂತಾನದವರೆಲ್ಲರೂ ಅರಣ್ಯದಲ್ಲಿಯೇ ಸತ್ತು ಹೋಗಿದ್ದರು. ಧರ್ಮೋಪದೇಶಕಾಂಡ ಪುಸ್ತಕವು ಎರಡನೇ ತಲೆಮಾರಿನ ಇಸ್ರಾಯೇಲ್ಯರಿಗೆ ಮೋಶೆಯು ತಾನು ಸಾಯುವುದಕ್ಕೆ ಮೊದಲು ಬರೆದ ಬೀಳ್ಕೊಡುಗೆ ಸಂದೇಶವಾಗಿದೆ. ಯೆರಿಕೋಪಟ್ಟಣಕ್ಕೆ ಮೂಡಣದಿಕ್ಕಿನಲ್ಲಿರುವ ಮೇವಾಕ್ಯರ ಮೈದಾನದಲ್ಲಿ ಮೋಶೆ ಈ ಸಂದೇಶಗಳನ್ನು ಕೊಟ್ಟನು. ಈ ಕಾರಣದಿಂದಲೇ ಧರ್ಮೋಪದೇಶಕಾಂಡ ಪುಸ್ತಕವನ್ನು "ನೆನಪಿನ ಸಂಚಿಕೆ' ಎಂದು ಸೂಕ್ತವಾಗಿ ಕರೆಯಲಾಗಿದೆ.

ಈ ಪುಸ್ತಕದಲ್ಲಿ ದೇವರು ಇಸ್ರಾಯೇಲ್ಯರಿಗೆ ಮಾಡಿದ ಅದ್ಭುತಗಳ ಬಗ್ಗೆ ಮೋಶೆ ಪುನರ್ ಪರಿಶೀಲನೆ ಮಾಡುತ್ತಿದ್ದಾನೆ. ಸೀನಾಯಿಬೆಟ್ಟವನ್ನು ಬಿಟ್ಟು ವಾಗ್ದಾನ ಮಾಡಲ್ಪಟ್ಟ ಕಾನಾನ್ ದೇಶದ ಅಂಚಿನಲ್ಲಿರುವ ಕಾದೇಶ್ ಬರ್ನಿಯಾದವರೆಗೆ 40 ವರ್ಷಗಳ ಅರಣ್ಯ ಪ್ರಯಾಣದಲ್ಲಿ ಅವರು ದೇವರಿಗೂ, ತನಗೂ ವಿರುದ್ಧವಾಗಿ ತಿರುಗಿಬಿದ್ದ ಘಟನೆಗಳನ್ನು ಮೋಶೆ ಅವರಿಗೆ ಮತ್ತೊಮ್ಮೆ ವಿವರವಾಗಿ ನಿರೂಪಿಸುತ್ತಿದ್ದಾನೆ. ಸೀನಾಯಿ ಬೆಟ್ಟದಲ್ಲಿ ದೇವರು ಸ್ವತಃ ತನ್ನ ಕೈಯಿಂದ ಬರೆದುಕೊಟ್ಟ ಹತ್ತು ಆಜ್ಞೆಗಳು, ದಶಾಂಶ, ಕಾಣಿಕೆಗಳನ್ನು ಕೊಡಬೇಕಾದ ಅಗತ್ಯ ಇವುಗಳ ಬಗ್ಗೆ ಮೋಶೆ ಹೆಚ್ಚು ಸ್ಪಷ್ಟವಾಗಿ ಜನರಿಗೆ ಮನವರಿಕೆ ಮಾಡಿಕೊಡುತ್ತಾನೆ. ದೇವರಾಜ್ಞೆಗಳಿಗೆ ವಿಧೇಯರಾಗಿ ಆತನ ಆಶೀರ್ವಾದ ಪಡೆದುಕೊಳ್ಳುವಂತೆ ಇಸ್ರಾಯೇಲ್ಯರಿಗೆ ತಿರುಗಿ ತಿರುಗಿ ಮೋಶೆ ನೆನಪಿಸುವುದೇ ಧರ್ಮೋಪದೇಶಕಾಂಡದ ಮುಖ್ಯ ಸಾರಾಂಶವಾಗಿದೆ. ದೇವರು ತನ್ನ ಮಕ್ಕಳನ್ನು ರಕ್ಷಿಸುವ ಬಯಕೆ ಹೊಂದಿದ್ದು ಅದಕ್ಕೆ ಸಮರ್ಥನಾಗಿದ್ದಾನೆಂದು ಮೋಶೆ ದೇವರ ಬಗ್ಗೆ ಒಳ್ಳೆಯ ಚಿತ್ರಣ ನೀಡುತ್ತಾನೆ.

`ಧರ್ಮೋಪದೇಶಕಾಂಡ 28:1-14ನೇ ವಚನಗಳಲ್ಲಿ ಜನರಿಗೆ ಮಹಾ ಆಶೀರ್ವಾದದ ಯಾವ ವಾಗ್ದಾನ ಮಾಡಲ್ಪಟ್ಟಿದೆ? ಅದನ್ನು ಹೊಂದಿಕೊಳ್ಳಲು ಅವರು ಮಾಡಬೇಕಾದದ್ದೇನು?`

ದೇವರು ತನ್ನ ಜನರಿಗೆ ಅದ್ಭುತವಾದ ಆಶೀರ್ವಾದಗಳನ್ನು ಇಟ್ಟಿದ್ದಾನೆಂದು ಇಸ್ರಾಯೇಲ್ಯರಿಗೆ ಮನವರಿಕೆ ಮಾಡಿಕೊಡಲು ಮೋಶೆ ಉತ್ಸಾಹದಿಂದ ತವಕ ಪಡುತ್ತಿದ್ದನು. ಅವರು ಶ್ರದ್ಧೆಯಿಂದ ಅವನ ಮಾತುಗಳನ್ನು ಕೇಳಿ ದೇವರ ಆಜ್ಞೆಗಳನ್ನೆಲ್ಲಾ ಅನುಸರಿಸಿ ನಡೆದಲ್ಲಿ ವಾಗ್ದಾನ ಮಾಡಲ್ಪಟ್ಟ ಹಾಲೂ ಜೇನೂಹರಿಯುವ ಕಾನಾನ್ ದೇಶದಲ್ಲಿ ದೇವರ ಆಶೀರ್ವಾದಗಳನ್ನೆಲ್ಲಾ ಅನುಭವಿಸುತ್ತಿದ್ದರು. ವಿಧೇಯರಾದರೆ ಜೀವ, ಅವಿಧೇಯರಾದಲ್ಲಿ ಮರಣ ಎಂಬ ಆಯ್ಕೆಯನ್ನು ಮೋಶೆ ಅವರ ಮುಂದೆ ಇಟ್ಟಿದ್ದನು. ಯಾವುದನ್ನು ಆರಿಸಿಕೊಳ್ಳಬೇಕೆಂಬ ಸ್ವಾತಂತ್ರ್ಯ ಅವರಿಗೆ ಕೊಡಲ್ಪಟ್ಟಿತ್ತು. ಇಸ್ರಾಯೇಲ್ಯರು ದೇವರಿಂದ ಆರಿಸಲ್ಪಟ್ಟ ಜನಾಂಗವಾಗಿದ್ದು ಉನ್ನತವಾದ ಆಶೀರ್ವಾದ ಮತ್ತು ವಾಗ್ದಾನಗಳು ಅವರಿಗೆ ಕೊಡಲ್ಪಟ್ಟಿದ್ದವು. ಆದರೆ ಈ ಆಶೀರ್ವಾದ ಹಾಗೂ ವಾಗ್ದಾನಗಳು ಕೆಲವು ಶರತ್ತುಗಳಿಗೆ ಒಳಪಟ್ಟಿದ್ದವು. ಅವರು ಅವುಗಳನ್ನು ಅಂಗೀಕರಿಸಿ ವಿಧೇಯರಾಗಿ ನಡೆದಲ್ಲಿ ಮಾತ್ರ ಈ ಎಲ್ಲಾ ಆಶೀರ್ವಾದಗಳಿಗೆ ಅವರು ಬಾಧ್ಯರಾಗುತ್ತಿದ್ದರು.

ದೇವರು ಇಸ್ರಾಯೇಲ್ಯರಿಗೆ ಮಾಡಬೇಕೆಂದು ಹೇಳಿದ ಯಾವ ಕಾರ್ಯಗಳೂ ಅನುಸರಿಸಲಾರದಷ್ಟು ಬಹಳ ಕಠಿಣವಾಗಿರಲಿಲ್ಲ. ಇದರ ವಿಷಯದಲ್ಲಿ ಮೋಶೆಯು ಜನರಿಗೆ "ನಾನು ಈಗ ನಿಮಗೆ ಬೋಧಿಸಿದ ಧರ್ಮೊಪದೇಶವು ನಿಮಗೆ ಗ್ರಹಿಸುವುದಕ್ಕೆ ಕಷ್ಟವಾದದ್ದೂ ಅಲ್ಲ, ಹೊಂದುವುದಕ್ಕೆ ಅಸಾಧ್ಯವಾದದ್ದೂ ಅಲ್ಲ. ಇದು ಮೇಲಣ ಲೋಕದಲ್ಲಿರುವ ಮಾತಲ್ಲ. ನಮಗೋಸ್ಕರ ಮೇಲಣಲೋಕಕ್ಕೆ ಏರಿ ಅದನ್ನು ತಿಳಿದುಕೊಂಡು ಬಂದು ನಮಗೆ ತಿಳಿಸುವಷ್ಟು ಶಕ್ತರು ಯಾರಿದ್ದಾರೆ? ಇದ್ದರೆ ನಾವುಕೇಳಿ ಕೈಕೊಂಡೇವು ಅಂದುಕೊಳ್ಳುವುದಕ್ಕೆ ಅವಕಾಶವೇನೂ ಇಲ್ಲ ಮತ್ತು ಇದು ಸಮುದ್ರದ ಆಚೆ ಇರುವ ಮಾತಲ್ಲ. ನಮಗೋಸ್ಕರ ಸಮುದ್ರವನ್ನು ದಾಟಿ ಅದನ್ನು ತೆಗೆದುಕೊಂಡು ಬಂದು ನಮಗೆ ತಿಳಿಸುವಷ್ಟು ಶಕ್ತರು ಯಾರಿದ್ದಾರೆ? ಇದ್ದರೆ ನಾವು ಕೈಕೊಂಡೇವು ಅಂದುಕೊಳ್ಳುವುದಕ್ಕೆ ಆಸ್ಪದವೇನೂ ಇಲ್ಲ. ಈ ವಾಕ್ಯವು ನಿಮಗೆ ಸಮೀಪದಲ್ಲಿಯೇ ಇದೆ, ಇದು ನಿಮ್ಮ ಬಾಯಲ್ಲಿಯೂ ನಿಮ್ಮ ಹೃದಯದಲ್ಲಿಯೂ ಇದೆ. ಇದನ್ನು ಅನುಸರಿಸುವುದಕ್ಕೆ ಅವಕಾಶವುಂಟಷ್ಟೇ" ಎಂದು ಹೇಳುತ್ತಾನೆ (ಧರ್ಮೋಪದೇಶಕಾಂಡ 30:11-14).

ದೇವರು ಇಸ್ರಾಯೇಲ್ಯರಿಗೆ ಆಶೀರ್ವಾದ ಕೊಟ್ಟದ್ದು ನಿಜ, ಆದರೆ ಅವರು ದೇವರಾಜ್ಞೆಗಳಿಗೆ ಅವಿಧೇಯರಾದರೆ ಅವರಿಗೆ ಬರಲಿರುವ ಶಾಪದ ಬಗ್ಗೆಯೂ ಮೋಶೆ ಎಚ್ಚರಿಕೆ ಕೊಡುತ್ತಾನೆ (ಧರ್ಮೋಪದೇಶಕಾಂಡ 28:15-68). ಅವರು ಅವಿಧೇಯರಾಗಿ ದೇವರಿಗೆ ವಿರುದ್ಧವಾಗಿ ತಿರುಗಿಬಿದ್ದು ಪಾಪಮಾಡಿದಲ್ಲಿ ಉಂಟಾಗುವ ಭಯಾನಕ ಪರಿಣಾಮಗಳನ್ನೂ ಈ ವಾಕ್ಯಗಳು ತಿಳಿಸುತ್ತವೆ.

`'ಶ್ರದ್ಧೆಯಿಂದ ಕೇಳಿ' ಎಂದು ದೇವರು ಹೇಳುವ ಮೂಲಕ ನಮಗೆ ಇಂದು ಏನು ಮಾಡಲು ತಿಳಿಸುತ್ತಾನೆ?`