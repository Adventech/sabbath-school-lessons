---
title:  ಕರ್ತನಾದ ಯೆಹೋವನನ್ನು ಸನ್ಮಾನಿಸುವುದು
date:   10/01/2023
---

ಜ್ಞಾನೋಕ್ತಿ ಪುಸ್ತಕವು ಯಾವುದು ಸರಿ, ಯಾವುದು ತಪ್ಪು ಎಂಬುದಕ್ಕಿಂತಲೂ ಹೆಚ್ಚಾಗಿ ಜ್ಞಾನ, ವಿವೇಕ ಮತ್ತು ಮೂರ್ಖತನದ ಬಗ್ಗೆ ತಿಳಿಸುತ್ತದೆ. ಈ ಪುಸ್ತಕವನ್ನು ಓದುವಾಗ ಜ್ಞಾನ ವಿವೇಕದಿಂದಾಗುವ ಪ್ರಯೋಜನಗಳು ಮತ್ತು ಮೂರ್ಖತನದಿಂದಾಗುವ ಅಪಾಯಗಳ ಬಗ್ಗೆ ಎಚ್ಚರಿಕೆ ನೀಡುತ್ತದೆ.

`ಜ್ಞಾನೋಕ್ತಿ 3:1-10ನೇ ವಚನಗಳಲ್ಲಿ ಅದ್ಭುತವಾದ ಯಾವ ವಾಗ್ದಾನಗಳು ಕೊಡಲ್ಪಟ್ಟಿವೆ? 'ನಿನ್ನ ಆದಾಯದಿಂದಲೂ ಬೆಳೆಯ ಪ್ರಥಮ ಫಲದಿಂದಲೂ ಯೆಹೋವನನ್ನು ಸನ್ಮಾನಿಸು ಎಂಬುದರ ಅರ್ಥವೇನು?`

ದೇವರು ಎಲ್ಲವುಗಳ ಒಡೆಯನು ಎಂಬುದನ್ನು ಪರಿಗಣಿಸಿ ಮನ್ನಣೆ ನೀಡುವುದಕ್ಕೂ ಮತ್ತು ಆತನ ಮೇಲೆ ನಮಗಿರುವ ನಂಬಿಕೆಯನ್ನು ತೋರಿಸುವುದಕ್ಕೂ ನಮ್ಮಲ್ಲಿರುವ ಎಲ್ಲಾ ಸಿರಿಸಂಪತ್ತುಗಳ ನಿರ್ವಹಣೆಯಲ್ಲಿ ತನಗೆ ಮೊದಲ ಸ್ಥಾನ ನೀಡಬೇಕೆಂದು ದೇವರು ಬಯಸುತ್ತಾನೆ. ಇದೆಲ್ಲಕ್ಕಿಂತಲೂ ಹೆಚ್ಚಾಗಿ ನಾವು ಆತನಿಗೆ ಮೊದಲ ಸ್ಥಾನ ನೀಡಿದಾಗ, ಉಳಿದೆಲ್ಲವುಗಳನ್ನು ಆಶೀರ್ವದಿಸುತ್ತೇನೆಂದು ದೇವರು ಹೇಳುತ್ತಾನೆ. ಇದನ್ನು ನಾವು ಮಾಡಿದಾಗ, ಆತನ ಮೇಲೆ ನಮಗಿರುವ ನಂಬಿಕೆ, ಭರವಸೆಯನ್ನು ವ್ಯಕ್ತಪಡಿಸುವುದು ಮಾತ್ರವಲ್ಲದೆ, ಸಂಪೂರ್ಣ ಹೃದಯದಿಂದ ಆತನನ್ನು ಪ್ರೀತಿಸುತ್ತೇವೆ. ಅಲ್ಲದೆ ನಾವು ನಮ್ಮ ಸ್ವಬುದ್ಧಿಯನ್ನು ಆಧಾರ ಮಾಡಿಕೊಳ್ಳದೆ ಸಂಪೂರ್ಣವಾಗಿ ದೇವರ ಮೇಲೆ ಆತುಕೊಂಡಿದ್ದೇವೆಂಬುದನ್ನು ಇದು ತೋರಿಸುತ್ತದೆ.

ಕ್ರಿಸ್ತನು ಶಿಲುಬೆಯಲ್ಲಿ ಮಾಡಿದ ಅಪಾರವಾದ ತ್ಯಾಗ ಹಾಗೂ ಮಾನವ ಕುಲದ ಮೇಲೆ ಆತನ ಅಪರಿಮಿತವಾದ ಪ್ರೀತಿಯು ನಾವು ಆತನಲ್ಲಿ ಭರವಸೆ ಇಡುವಂತೆ ಉತ್ತೇಜನ ನೀಡುತ್ತದೆ. ಕ್ರಿಸ್ತನು ನಮ್ಮ ಸೃಷ್ಟಿಕರ್ತನೂ (ಯೋಹಾನ 1:1-4), ನಮ್ಮ ಪರಿಪಾಲಕನೂ (ಇಬ್ರಿಯ 1:3) ಹಾಗೂ ನಮ್ಮ ವಿಮೋಚಕನಾದ ರಕ್ಷಕನು ಎಂದು ನಮಗೆ ಮನವರಿಕೆಯಾದಾಗ, ದೇವರಿಗೆ ಸಲ್ಲಿಸಬೇಕಾದ ನಮ್ಮ ಆದಾಯ, ಪ್ರಥಮಫಲ ಇನ್ನಾವುದೂ ಆತನ ಪ್ರೀತಿಗಿಂತ ದೊಡ್ಡದಲ್ಲವೆಂದು ತಿಳಿಸುತ್ತದೆ.

ದೇವರಿಗೆ ಸಲ್ಲಿಸಬೇಕಾದ ಕಾಣಿಕೆ, ದಶಮಭಾಗಗಳ ಬಗ್ಗೆ ಶ್ರೀಮತಿ ವೈಟಮ್ಮನವರು 'ಕೌನ್ಸೆಲ್ಸ್ ಆನ್ ಸ್ಟೀವರ್ಡ್ಶಿಪ್' ಪುಸ್ತಕದ 81ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ನಮ್ಮ ಆದಾಯದ ಹತ್ತರಲ್ಲೊಂದು ಭಾಗವು ತನ್ನದೆಂದು ದೇವರು ಹಕ್ಕಿನಿಂದ ಕೇಳುವುದಲ್ಲದೆ, ಅದನ್ನು ಯಾವ ರೀತಿ ತನಗಾಗಿ ಮೀಸಲಾಗಿಡಬೇಕೆಂದೂ ಸಹ ಆತನು ತಿಳಿಸುತ್ತಾನೆ. ನಿನ್ನ ಆದಾಯದಿಂದಲೂ, ಬೆಳೆಯ ಪ್ರಥಮ ಫಲದಿಂದಲೂ ಯೆಹೋವನನ್ನು ಸನ್ಮಾನಿಸು" ಎಂದು ದೇವರು ಹೇಳುತ್ತಾನೆ. ನಮ್ಮ ಆದಾಯ ಹಾಗೂ ಇತರ ಪ್ರಥಮಫಲವನ್ನು ಮೊದಲು ನಮಗಾಗಿ ಉಪಯೋಗಿಸಿ, ಉಳಿದುದರಲ್ಲಿ ದೇವರಿಗೆ ಕೊಡಬಾರದು. ಅದು ಪ್ರಾಮಾಣಿಕವಾಗಿ ದಶಮ ಭಾಗವಾಗಿದ್ದರೂ ನಾವು ಖರ್ಚು ಮಾಡಿದ ಮೇಲೆ ಉಳಿದುದರಲ್ಲಿ ದೇವರಿಗೆ ಕೊಡಬಾರದು. ಮೊದಲು ದೇವರಿಗೆ ಸಲ್ಲಿಸಬೇಕಾದದ್ದನ್ನು ಪ್ರತ್ಯೇಕವಾಗಿ ತೆಗೆದಿರಿಸಿ, ಉಳಿದಿರುವುದನ್ನು ನಾವು ಉಪಯೋಗಿಸಬೇಕು".

ನಾವು ದೇವರಿಗೆ ಮೊದಲ ಸ್ಥಾನ ಕೊಟ್ಟಲ್ಲಿ, ನಮ್ಮ ಕಣಜಗಳು ಸಮೃದ್ಧಿಯಿಂದ ತುಂಬಿರುತ್ತವೆಂದು ಆತನು ವಾಗ್ದಾನ ಮಾಡುತ್ತಾನೆ (ಜ್ಞಾನೋಕ್ತಿ 3:10). ಈ ವಾಗ್ದಾನವು ಒಂದು ಅದ್ಭುತವಾದ ರೀತಿಯಲ್ಲಿ ನೆರವೇರುವುದಿಲ್ಲ. ಅಂದರೆ ನಾವು ಬೆಳಿಗ್ಗೆ ಎದ್ದು ನೋಡಿದಾಗ, ನಮ್ಮ ಮನೆಯ ಕಣಜ ಮತ್ತು ದೊಡ್ಡ ಪೀಪಾಯಿಗಳು ದವಸ ಧಾನ್ಯ, ಕಾಳು ಕಡಿ, ಎಣ್ಣೆ, ದ್ರಾಕ್ಷಾರಸದಿಂದ ತುಂಬಿ ತುಳುಕುತ್ತಿರುವುದೆಂದು ಇದರ ಅರ್ಥವಲ್ಲ.

ಬದಲಾಗಿ ಸತ್ಯವೇದವು ನಮ್ಮ ವಶದಲ್ಲಿರುವ ಸಂಪನ್ಮೂಲಗಳನ್ನು ಹೇಗೆ ಉತ್ತಮವಾದ ರೀತಿಯಲ್ಲಿ ನಿರ್ವಹಣೆ ಮಾಡಬೇಕು ಮತ್ತು ಶ್ರದ್ಧೆ ಹಾಗೂ ಎಚ್ಚರಿಕೆಯಿಂದ ಯೋಜಿಸಿ ಹಣಕಾಸಿನ ವಿಷಯದಲ್ಲಿ ಹೇಗೆ ಜವಾಬ್ದಾರಿ ಹೊಂದಿರಬೇಕೆಂದು ತಿಳಿಸುತ್ತದೆ. ಇವೆಲ್ಲವುಗಳ ನಿರ್ವಹಣೆಯಲ್ಲಿ ನಾವು ಸಂಪೂರ್ಣ ನಂಬಿಗಸ್ತರೂ, ಪ್ರಾಮಾಣಿಕರೂ ಆಗಿರಬೇಕೆಂದು ದೇವರು ನಮಗೆ ತಿಳಿಸುತ್ತಾನೆ.

`ನಮ್ಮ ಕಣಜಗಳಲ್ಲಿ ದವಸ ಧಾನ್ಯಗಳಿಲ್ಲ, ಎಣ್ಣೆಯಿಲ್ಲ, ಹಣಕಾಸಿನ ಪರಿಸ್ಥಿತಿ ಬಹಳ ಕಠಿಣವಾಗಿದೆ. ಆದಾಗ್ಯೂ, ದೇವರು ಹಾಗೂ ಆತನು ಮಾಡಿದ ವಾಗ್ದಾನಗಳ ಮೇಲೆ ನಾವು ಹೇಗೆ ಭರವಸೆಯಿಡಬಹುದು?`