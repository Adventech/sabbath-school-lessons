---
title:  ದೇವರು ನಮ್ಮ ಕಾಣಿಕೆಗಳನ್ನು ಗಮನಿಸುತ್ತಾನೆ
date:   25/01/2023
---

`ಮಾರ್ಕ 12:41-44ನೇ ವಚನಗಳನ್ನು ಓದಿರಿ, ನಾವು ಸಿರಿವಂತರೋ ಅಥವಾ ಬಡವರೋ, ಈ ಕತೆಯಿಂದ ಯಾವ ಸಂದೇಶ ನಮಗೆ ನೀಡಲಾಗಿದೆ? ಈ ಕತೆಯಿಂದ ಬರುವ ತತ್ವಗಳನ್ನು ನಮ್ಮ ಆರಾಧನಾ ಕ್ರಮದಲ್ಲಿ ಹೇಗೆ ಅಳವಡಿಸಿಕೊಳ್ಳಬೇಕೆಂಬುದರ ಬಗ್ಗೆ ನಾವು ಕಲಿಯಬೇಕಾದದ್ದೇನು.`

ಯೇಸುಕ್ರಿಸ್ತನು ಹಾಗೂ ಆತನ ಶಿಷ್ಯರು ದೇವಾಲಯದಲ್ಲಿ ಬೊಕ್ಕಸದ (ಹುಂಡಿ) ಮನೆಗೆ ಎದುರು ಕೂತುಕೊಂಡು ಜನರು ಕಾಣಿಕೆ ಹಾಕುವುದನ್ನು ನೋಡುತ್ತಿದ್ದರು. ಒಬ್ಬ ಬಡ ವಿಧವೆ ಬಂದು ಎರಡು ಕಾಸು (Copper coins) ಗಳನ್ನು ಹಾಕಿದಳು. ಆಕೆ ತನ್ನಲಿದ್ದ ಎಲ್ಲವನ್ನೂ ಕಾಣಿಕೆಯಾಗಿ ಕೊಟ್ಟಳು. ಈ ವಿಧವೆ ಕೊಟ್ಟ ಕಾಣಿಕೆಯ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು "ಕೌನ್ಸೆಲ್ಸ್ ಆನ್ ಸ್ಟೀವರ್ಡ್ಶಿಪ್' ಪುಸ್ತಕದ 175ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಕ್ರಿಸ್ತನು ಆ ವಿಧವೆಯು ಕಾಣಿಕೆ ಕೊಟ್ಟ ಹಿಂದಿನ ಪ್ರೇರಣೆ ಉದ್ದೇಶವನ್ನು ಅರ್ಥಮಾಡಿಕೊಂಡನು. ದೇವಾಲಯದ ಸೇವೆಯು ದೇವರಿಂದಲೇ ನೇಮಿಸಲ್ಪಟ್ಟದೆಂದು ಆಕೆ ತಿಳಿದುಕೊಂಡದ್ದರಿಂದ ಆಕೆ ಅದನ್ನು ಮಾಡಲು ಬಹಳ ಕಾತರದಿಂದ ಬಂದಿದ್ದಳು. ಈ ಕಾರ್ಯದಲ್ಲಿ ಆ ವಿಧವೆಯು ತನ್ನ ಸಾಮರ್ಥ್ಯಕ್ಕೆ ಮೀರಿದ್ದನ್ನು ಮಾಡಿದಳು ಹಾಗೂ ಅವಳ ಈ ಕಾರ್ಯವು ಎಲ್ಲಾ ಕಾಲಗಳಲ್ಲಿಯೂ ನೆನಪಿನ ಒಂದು ಸ್ಮಾರಕವಾಗಿದೆ ಮತ್ತು ಪರಲೋಕದಲ್ಲಿ ಅವಳಿಗೆ ಸಂತೋಷ ತರುವಂತದ್ದಾಗಿದೆ. ಅವಳು ಎರಡು ಕಾಸುಗಳನ್ನು ಮನಃಪೂರ್ವಕವಾಗಿ ಪ್ರೀತಿಯಿಂದಲೂ, ಸಂತೋಷದಿಂದಲೂ ಕೊಟ್ಟಳು. ಅವಳು ಕೊಟ್ಟ ಎರಡು ಕಾಸುಗಳ ಕಾಣಿಕೆಯಿಂದ ಅದರ ಮೌಲ್ಯವನ್ನು ಕ್ರಿಸ್ತನು ಅಳೆಯಲಿಲ್ಲ. ಬದಲಾಗಿ ದೇವರಲ್ಲಿ ಆಕೆಗಿದ್ದ ಪ್ರೀತಿ ಹಾಗೂ ಆತನ ಸೇವೆಯಲ್ಲಿ ಆ ವಿಧವೆಗಿದ್ದ ಆಸಕ್ತಿಯ ಮೂಲಕ ಕ್ರಿಸ್ತನು ಅವಳು ಕೊಟ್ಟ ಕಾಣಿಕೆಯ ಮೌಲ್ಯವನ್ನು ನಿರ್ಧರಿಸಿದನು.

`ಅ.ಕೃತ್ಯಗಳು 10:1-4ನೇ ವಚನಗಳನ್ನು ಓದಿರಿ, ದೇವದೂತರು ಯಾಕೆ ರೋಮನ್ ಶತಾಧಿಪತಿಯ ಮನೆಗೆ ಭೇಟಿಕೊಟ್ಟರು? ಅವನು ಮಾಡಿದ ಯಾವ ಎರಡು ಕಾರ್ಯಗಳು ಪರಲೋಕದಲ್ಲಿ ಗಮನಿಸಲ್ಪಟ್ಟವು?`

ಪರಲೋಕದಲ್ಲಿ ನಮ್ಮ ಪ್ರಾರ್ಥನೆಯು ಮಾತ್ರವಲ್ಲ, ನಾವು ಕೊಡುವ ದಾನ ಧರ್ಮಕಾಣಿಕೆಗಳ ಹಿಂದಿನ ಪ್ರೇರಣೆ ಹಾಗೂ ಉದ್ದೇಶಗಳೂ ಸಹ ಗಮನಿಸಲ್ಪಡುತ್ತವೆ. ಕೊರ್ನೆಲ್ಯನು ಧಾರಾಳವಾಗಿ ದಾನಧರ್ಮ ಮಾಡುತ್ತಿದ್ದನು. "ನಿನ್ನ ಗಂಟು ಇದ್ದಲ್ಲಿಯೇ, ನಿನ್ನ ಮನಸ್ಸು ಇರುವುದಷ್ಟೆ” ಎಂದು ಸತ್ಯವೇದವು ತಿಳಿಸುತ್ತದೆ (ಮತ್ತಾಯ 6:21) ಕೊರ್ನೆಲ್ಯನು ಉದಾರವಾಗಿ ಜನರಿಗೆ ಕೊಡುತ್ತಿದ್ದನು ಹಾಗೂ ಕ್ರಿಸ್ತನ ಬಗ್ಗೆ ಹೆಚ್ಚಾಗಿ ತಿಳಿದುಕೊಳ್ಳಲು ಅಪೇಕ್ಷಿಸಿದ್ದನು. ಪ್ರಾರ್ಥನೆ ಹಾಗೂ ಬಡವರಿಗೆ, ದಿಕ್ಕಿಲ್ಲದವರಿಗೆ, ಅನಾಥರಿಗೆ, ವಿಧವೆಯರಿಗೆ, ಬಡವರಿಗೆ, ನಿರ್ಗತಿಕರಿಗೆ ಉದಾರವಾಗಿ ಸಹಾಯ ಮಾಡುವುದು ನಾವು ದೇವರನ್ನೂ ಮತ್ತು ನಮ್ಮ ನೆರೆಯವರನ್ನು ಪ್ರೀತಿಸುವುದಕ್ಕೂ ಸಂಬಂಧಪಟ್ಟಿದೆ. ನಿನ್ನ ದೇವರಾದ ಕರ್ತನನ್ನು ನಿನ್ನ ಪೂರ್ಣ ಹೃದಯದಿಂದಲೂ, ನಿನ್ನ ಪೂರ್ಣ ಪ್ರಾಣದಿಂದಲೂ, ನಿನ್ನ ಪೂರ್ಣಶಕ್ತಿಯಿಂದಲೂ ನಿನ್ನ ಪೂರ್ಣ ಬುದ್ಧಿಯಿಂದಲೂ ಪ್ರೀತಿಸಬೇಕು ಎಂಬುದು ಎಲ್ಲಾ ಆಜ್ಞೆಗಳಲ್ಲಿ ಅತ್ಯಂತ ಮುಖ್ಯವಾದದ್ದು, ಹಾಗೂ ಇದಕ್ಕೆ ಸಮಾನವಾದ ಮತ್ತೊಂದು ಆಜ್ಞೆ ನಿನ್ನ ನೆರೆಯವನನ್ನು ನಿನ್ನಂತೆಯೇ ಪ್ರೀತಿಸಬೇಕು ಎಂಬುದು (ಲೂಕ 10:27; ಮತ್ತಾಯ 22:37-39). ಪ್ರಾರ್ಥನೆಯ ಮೂಲಕ ನಾವು ದೇವರನ್ನೂ ಹಾಗೂ ದಾನಧರ್ಮ ಸಹಾಯ ಮಾಡುವುದರ ಮೂಲಕ ನೆರೆಯವರನ್ನು ಪ್ರೀತಿಸುತ್ತೇವೆ.