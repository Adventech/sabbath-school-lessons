---
title:  ಕ್ರಿಸ್ತನಿಗೆ ಸಮರ್ಪಿಸುವ ಕಾಣಿಕೆಗಳು
date:   21/01/2023
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ
2 ಕೊರಿಂಥ 9:6,7; ಧರ್ಮೋಪದೇಶಕಾಂಡ 16:17; 1 ಪೂ.ಕಾ. ವೃತ್ತಾಂತ 16:29; ಕೀರ್ತನೆ 116:12-18; ಮಾರ್ಕ 12:41-44 ಹಾಗೂ 14:3-9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೆಹೋವನ ಮಹೋಪಕಾರಗಳಿಗೆ ಬದಲೇನು ಮಾಡಲಿ? ರಕ್ಷಣಾಪಾತ್ರೆಯನ್ನು ತೆಗೆದುಕೊಂಡು ಯೆಹೋವನಾಮವನ್ನು ಪ್ರಖ್ಯಾತಿ ಪಡಿಸುವೆನು. ಯೆಹೋವನಿಗೆ ಹೊತ್ತ ಹರಕೆಗಳನ್ನು ಆತನ ಎಲ್ಲಾ ಜನರ ಮುಂದೆಯೇ ಸಲ್ಲಿಸುವೆನು" (ಕೀರ್ತನೆ 116:12-14).

ನಮ್ಮ ಎಲ್ಲಾ ಆದಾಯಗಳಲ್ಲಿ ಹತ್ತನೇ ಭಾಗವನ್ನು ದೇವರಿಗೆ ದಶಾಂಶವಾಗಿ ಕೊಡುತ್ತೇವೆ. ಇನ್ನು ನಮ್ಮಲ್ಲಿ ಉಳಿದಿರುವ ಶೇ.90 ರಷ್ಟು ಭಾಗದಲ್ಲಿ ಕಾಣಿಕೆಗಳನ್ನು ಸಹ ನಾವು ಕೊಡಬೇಕು. ಇಲ್ಲಿ ತಾನೇ ನಮ್ಮ ಉದಾರತನ ಆರಂಭವಾಗಲಿದೆ. ಹುಟ್ಟುಹಬ್ಬದ ಕಾಣಿಕೆ, ಹರಕೆಯಕಾಣಿಕೆ, ಮದುವೆಯ ವಾರ್ಷಿಕೋತ್ಸವದ ಕಾಣಿಕೆ, ಕೃತಜ್ಞತಾ ಕಾಣಿಕೆ - ಇನ್ನೂ ಮೊದಲಾದವುಗಳನ್ನು ದೇವರು ನಮಗೆ ಅನುಗ್ರಹಿಸಿದ ಆರೋಗ್ಯ, ಅಭಿವೃದ್ಧಿ, ಆತನು ಕೊಟ್ಟ ಸಂರಕ್ಷಣೆಗೆ ಉಪಕಾರಸ್ತುತಿಯಾಗಿ ಕೊಡುತ್ತೇವೆ. ಅಲ್ಲದೆ ಬಡವರಿಗೆ ಮತ್ತು ದೇವಾಲಯ ಕಟ್ಟಲಿಕ್ಕೂ ಸಹ ಕಾಣಿಕೆಯನ್ನು ನಾವು ಕೊಡಬೇಕಾಗಿದೆ.

ದೇವರು ನಮಗೆ ನೀಡಿದ ವರಗಳ ಅಗಾಧತೆ ಹಾಗೂ ಪ್ರಾಮುಖ್ಯತೆಯನ್ನು ಗಣನೆಗೆ ತಂದುಕೊಂಡಲ್ಲಿ ನಾವು ಆತನಿಗೆ ಕೊಡುವುದು ಕೇವಲ ಅಲ್ಪವಾಗಿರುತ್ತದೆ. ದೇವರು ನಮಗೆ ತೋರಿಸಿದ ಒಳ್ಳೇತನ, ಮಾಡಿದ ಉಪಕಾರ, ಅದರಲ್ಲಿಯೂ ವಿಶೇಷವಾಗಿ ಕ್ರಿಸ್ತನ ತ್ಯಾಗ ಬಲಿದಾನಗಳಿಗಾಗಿಯೂ ನಾವು ದೇವರ ಸನ್ನಿಧಾನದಲ್ಲಿ ಕಾಣಿಕೆ ತರುತ್ತೇವೆ. "ದೇವರು ಮೊದಲು ನಮ್ಮನ್ನು ಪ್ರೀತಿಸಿದ್ದರಿಂದ ನಾವು ಆತನನ್ನು ಪ್ರೀತಿಸುತ್ತೇವೆ” (1 ಯೋಹಾನು 4:19), ಈ ಕಾರಣದಿಂದಲೇ ನಮ್ಮ ಊರಿನ ಸ್ಥಳೀಯ ಸಭೆಯಿಂದ ಹಿಡಿದು, ಜಗತ್ತಿನಾದ್ಯಂತ ಇರುವ ಸೆಕ್ಷನ್, ಯೂನಿಯನ್ ಹಾಗೂ ಜಾಗತಿಕ ಕೇಂದ್ರಕಚೇರಿಯೂ ಸಹ ದೇವರು ನಮಗೆ ಕೊಟ್ಟಿರುವ ವರಗಳನ್ನು ದೇವರ ರಾಜ್ಯದ ಸುವಾರ್ತೆಯ ಅಭಿವೃದ್ಧಿಗಾಗಿ ಉಪಯೋಗಿಸುತ್ತವೆ. ಈ ಲೋಕದಲ್ಲಿ ದೇವರ ವ್ಯವಹಾರದ ನಿರ್ವಹಣೆ ಮಾಡುವ ಪಾರುಪತ್ಯಗಾರರು ನಾವಾಗಿದ್ದೇವೆ.

ಈ ವಾರ ನಾವು ಸತ್ಯವೇದವು ಕಾಣಿಕೆಗಳ ಬಗ್ಗೆ ಏನು ತಿಳಿಸುತ್ತದೆಂದು ಕಲಿಯೋಣ.