---
title:  ಕಾಣಿಕೆಗಳು ಹಾಗೂ ಆರಾಧನೆ
date:   24/01/2023
---

ಸಭೆಯಲ್ಲಿ ಅನುಸರಿಸಬೇಕಾದ ಆರಾಧನಾ ಕ್ರಮದ ಬಗ್ಗೆ ಸತ್ಯವೇದವು ತಿಳಿಸುವುದಿಲ್ಲ. ಆದರೆ ಆರಾಧನಾ ಕ್ರಮದಲ್ಲಿ ನಾಲ್ಕು ವಿಷಯಗಳನ್ನು ನಾವು ಅನುಸರಿಸುವುದನ್ನು ಕಾಣಬಹುದು. ಹೊಸ ಒಡಂಬಡಿಕೆಯಲ್ಲಿ ದೇವರ ವಾಕ್ಯದ ಅಧ್ಯಯನ/ ಉಪದೇಶ ಮಾಡುವುದು. ಪ್ರಾರ್ಥನೆ, ಸಂಗೀತ, ದಶಾಂಶ ಹಾಗೂ ಕಾಣಿಕೆಗಳನ್ನು ಆರಾಧನಾ ಕ್ರಮವಾಗಿ ಅನುಸರಿಸುವುದು ಕಂಡುಬರುತ್ತದೆ.

ವರ್ಷದಲ್ಲಿ ಮೂರಾವರ್ತಿ ಇಸ್ರಾಯೇಲ್ಯರು ತಮ್ಮ ಕುಟುಂಬಗಳೊಡನೆ ಯೆರೂಸಲೇಮಿನಲ್ಲಿ ಕರ್ತನ ಸನ್ನಿಧಿಯಲ್ಲಿ ಸೇರಬೇಕಾಗಿತ್ತು. ಅಲ್ಲಿ ಕಾಣಿಕೆಯಿಲ್ಲದೆ ಯಾರೂ ಆತನ ಸನ್ನಿಧಿಯಲ್ಲಿ ಕಾಣಿಸಿಕೊಳ್ಳಬಾರದಾಗಿತ್ತು (ಧರ್ಮೋಪದೇಶಕಾಂಡ 16:16). ಅಂದರೆ ದೇವರಿಗೆ ಸಲ್ಲಬೇಕಾದ ದಶಮಭಾಗವನ್ನು ಹಿಂದಿರುಗಿಸುವುದು ಹಾಗೂ ಕಾಣಿಕೆಕೊಡುವುದು ಆರಾಧನಾಕ್ರಮದ ಒಂದು ಭಾಗವಾಗಿತ್ತು. ಪಕ್ಕಹಬ್ಬ, ಪಂಚಾಶತ್ತಮ ಹಬ್ಬ ಹಾಗೂ ಪರ್ಣಶಾಲೆಗಳ ಹಬ್ಬ- ಈ ಮೂರು ಸಂದರ್ಭಗಳಲ್ಲಿ ಇಸ್ರಾಯೇಲ್ಯರು ದೇವರಿಗೆ ದಶಮಭಾಗ ಹಾಗೂ ಕಾಣಿಕೆಗಳನ್ನು ಸಮರ್ಪಿಸಬೇಕಾಗಿತ್ತು. ಹಬ್ಬಗಳನ್ನು ಆಚರಿಸುವ ಈ ಸಂತೋಷದ ಸಮಯದಲ್ಲಿ ಯಾರೂ ಸಹ ಕಾಣಿಕೆಯಿಲ್ಲದೆ ಬರುತ್ತಿರಲಿಲ್ಲವೆಂಬುದು ನಿಶ್ಚಿತ.

ಹಳೆಯ ಒಡಂಬಡಿಕೆಯ ಕಾಲದ ಇಸ್ರಾಯೇಲ್ಯರಲ್ಲಿ ದಶಾಂಶ ಹಾಗೂ ಕಾಣಿಕೆಗಳನ್ನು ಕೊಡುವುದು ಅವರ ಆರಾಧನಾ ಅನುಭವದ ಮುಖ್ಯಭಾಗವಾಗಿತ್ತೆಂದು ತಿಳಿಯಬಹುದು. ವಾಕ್ಯಗಳನ್ನು ಓದುವುದು, ಪ್ರಾರ್ಥನೆ, ಹಾಡುಗಳ ಮೂಲಕ ಮಾತ್ರ ದೇವರನ್ನು ಸ್ತುತಿಸುವುದು, ಆತನಿಗೆ ನಮ್ಮ ಕೃತಜ್ಞತೆಗಳನ್ನು ಸಲ್ಲಿಸುವುದು ನಿಜವಾದ ದೇವರಾಧನೆಯಲ್ಲ. ಆದರೆ ದೇವರ ಭಂಡಾರಕ್ಕೆ ನಮ್ಮೆಲ್ಲಾ ಕಾಣಿಕೆಗಳನ್ನು ತರುವುದು ಆತನಿಗೆ ಉಪಕಾರಸ್ತುತಿ ಮಾಡಿ ಕೃತಜ್ಞತೆ ವ್ಯಕ್ತಪಡಿಸುವ ವಿಧಾನವಾಗಿದೆ. ಇಸ್ರಾಯೇಲ್ಯರು ದೇವದರ್ಶನ ಗುಡಾರಕ್ಕೆ ದೇವಾಲಯಕ್ಕೆ ಕಾಣಿಕೆ ತಂದರು. ಅಡ್ಡೆಂಟಿಸ್ಟರಾದ ನಾವು ಸಬ್ಬತ್ದಿನದಂದು ಆರಾಧನೆಯ ಒಂದು ಭಾಗವಾಗಿ ದಶಾಂಶ, ಕಾಣಿಕೆಗಳನ್ನು ಸಭೆಗೆ ತಂದು ಅರ್ಪಿಸುತ್ತೇವೆ.

`1 ಪೂ.ಕಾ. ವೃತ್ತಾಂತ 16:29; ಕೀರ್ತನೆ 96:8,9 ಹಾಗೂ 116:16-18ನೇ ವಚನಗಳನ್ನು ಓದಿರಿ, ಇಲ್ಲಿ ತಿಳಿಸಿರುವ ಸಿದ್ಧಾಂತಗಳನ್ನು ನಮ್ಮ ಆರಾಧನಾ ಕ್ರಮದಲ್ಲಿ ನಾವು ಹೇಗೆ ಅನ್ವಯಿಸಿಕೊಳ್ಳಬಹುದು?`

ದೇವರ ಮಕ್ಕಳಾದ ನಾವು ಈ ಲೋಕದಲ್ಲಿ ಆತನು ನಮಗೆ ಕೊಟ್ಟಿರುವ ತಲಾಂತು, ಹಣ, ಆಸ್ತಿಪಾಸ್ತಿ ಮುಂತಾದ ಸಂಪನ್ಮೂಲಗಳನ್ನು ಪಾರುಪತ್ಯಗಾರರಾಗಿ ಪ್ರಾಮಾಣಿಕತೆಯಿಂದ ನಿರ್ವಹಿಸುವ ಪವಿತ್ರವಾದ ಜವಾಬ್ದಾರಿ ನಮ್ಮ ಮೇಲಿದೆ. ನಮ್ಮ ಕಾಣಿಕೆಗಳನ್ನು ಆತನ ಸನ್ನಿಧಾನಕ್ಕೆ ತರುವುದು ನಮಗೆ ಕೊಡಲ್ಪಟ್ಟ ಒಂದು ಜವಾಬ್ದಾರಿಯೂ ಅವಕಾಶವೂ ಹಾಗೂ ವಿಶೇಷವಾದ ಗೌರವವೂ ಆಗಿದೆ. ದೇವರು ನಮಗೆ ದಾನವಾಗಿ ಕೊಟ್ಟಿರುವ ಮಕ್ಕಳನ್ನು ಭಯಭಕ್ತಿಯಿಂದ ಬೆಳೆಸುವುದಲ್ಲದೆ, ಕಾಣಿಕೆ, ದಶಮಾಂಶವನ್ನು ಕೊಡುವುದು ಹೇಗೆ ಸಂತೋಷಕರವಾದ ಅನುಭವವಾಗಿದೆ ಎಂಬುದನ್ನು ಅವರಿಗೆ ಮನದಟ್ಟು ಮಾಡಬೇಕು. ಇದು ನಮ್ಮ ಆರಾಧನಾ ಕ್ರಮದ ಒಂದು ಭಾಗವಾಗಿದೆ.

`ದೇವರಿಗೆ ನೀವು ಹಿಂದಿರುಗಿಸಿದ ದಶಾಂಶ ಹಾಗೂ ಕಾಣಿಕೆಗಳಿಂದ ನೀವು ಪಡೆದುಕೊಂಡ ಆಶೀರ್ವಾದಗಳು ಯಾವುವು? ಇದರಿಂದ ದೇವರೊಂದಿಗಿನ ನಿಮ್ಮ ಸಂಬಂಧದ ಮೇಲೆ ಉಂಟಾದ ಪರಿಣಾಮಗಳೇನು?`