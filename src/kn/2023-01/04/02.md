---
title:  ಕಾಣಿಕೆ ಕೊಡಲು ಪ್ರೇರಣೆ
date:   22/01/2023
---

ದೇವರು ಮೊದಲು ನಮ್ಮನ್ನು ಪ್ರೀತಿಸಿದ್ದರಿಂದ ನಾವು ಆತನನ್ನು ಪ್ರೀತಿಸುತ್ತೇವೆ. ಆತನು ನಮಗಾಗಿ ಕ್ರಿಸ್ತನೆಂಬ ವಿಸ್ಮಯಕಾರಿಯಾದ ವರವನ್ನು ಉಡುಗೊರೆಯನ್ನು ಕೊಟ್ಟಿದ್ದಕ್ಕೆ ಪ್ರತಿಯಾಗಿ ನಾವು ಕಾಣಿಕೆ ಕೊಡುತ್ತೇವೆ.

"ವಾಸ್ತವವಾಗಿ ಹೇಳುವುದಾದರೆ, ದೇವರಿಗೆ ನಮ್ಮ ಕಾಣಿಕೆಯ ಅಗತ್ಯವಿಲ್ಲ. ನಾವು ಕೊಡುವ ಉಡುಗೊರೆ/ ಕಾಣಿಕೆಗಳಿಂದ ಆತನನ್ನು ಸಿರಿವಂತನನ್ನಾಗಿ ಮಾಡಲಾಗದು. ಎಲ್ಲವೂ ದೇವರಿಂದಲೇ ಬರುತ್ತದೆ, ಆತನು ಕೊಟ್ಟದ್ದರಲ್ಲಿಯೇ ನಾವು ಆತನಿಗೆ ಕೊಡುತ್ತೇವೆಂದು ಕೀರ್ತನೆಗಾರನು ತಿಳಿಸುತ್ತಾನೆ. ಆದಾಗ್ಯೂ ಇತರರ ಹಿತಕ್ಕಾಗಿ ನಮ್ಮ ಸ್ವಾರ್ಥವನ್ನು ಬಿಟ್ಟು ದೇವರ ಕರುಣೆಗಾಗಿ ಆತನಿಗೆ ಉಪಕಾರಸ್ತುತಿ ಸಲ್ಲಿಸಬೇಕೆಂದು ದೇವರು ನಮಗೆ ಅವಕಾಶ ಕೊಡುತ್ತಾನೆ. ನಮ್ಮ ಕೃತಜ್ಞತೆ ಹಾಗೂ ಪ್ರೀತಿಯನ್ನು ದೇವರಿಗೆ ತೋರಿಸುವ ಏಕೈಕ ಮಾರ್ಗವು ಇದಾಗಿದೆ ಎಂದು ಶ್ರೀಮತಿ ವೈಟಮ್ಮನವರು 'ಕೌನ್ಸೆಲ್ಸ್ ಆನ್ ಸ್ಟೀವರ್ಡ್ಶಿಪ್' ಪುಸ್ತಕದ 18ನೇ ಪುಟದಲ್ಲಿ ತಿಳಿಸುತ್ತಾರೆ.

ನಾವು ನಮ್ಮ ಹಣವನ್ನು ಕ್ರಿಸ್ತನಿಗೆ ಒಪ್ಪಿಸಿಕೊಟ್ಟಾಗ, ಅದು ವಾಸ್ತವವಾಗಿ ಆತನಿಗಾಗಿಯೂ ಮತ್ತು ಇತರರಿಗಾಗಿಯೂ ನಮ್ಮ ಪ್ರೀತಿಯನ್ನು ಬಲಪಡಿಸುತ್ತದೆ. ಆದುದರಿಂದ ಹಣವನ್ನು ಒಳ್ಳೆಯದಕ್ಕಾಗಿ ಉಪಯೋಗಿಸುವಾಗ ಅದು ನಿಷ್ಠೆಯುಳ್ಳ ಸೇವಕನಂತೆ ಪ್ರಾಮಾಣಿಕವಾಗಿಯೂ ಇರುತ್ತದೆ. ಕ್ರಿಸ್ತನು ಇತರ ವಿಷಯಗಳಿಗಿಂತ ಹೆಚ್ಚಾಗಿ ಹಣ, ಸಂಪತ್ತಿನ ಬಗ್ಗೆ ಮಾತಾಡಿದ್ದಾನೆ. ಮತ್ತಾಯ, ಮಾರ್ಕ ಹಾಗೂ ಲೂಕನ ಸುವಾರ್ತೆಗಳಲ್ಲಿ ಆರು ವಚನಗಳಲ್ಲಿ ಒಂದು ವಚನವು ಹಣದ ಬಗ್ಗೆ ತಿಳಿಸುತ್ತದೆ. ಹಣದ ಮೇಲಿನ ದುರಾಸೆಗೊಳಗಾಗದಂತೆ ಮತ್ತು ಅದನ್ನು ದುರುಪಯೋಗಪಡಿಸಿಕೊಳ್ಳದಂತೆ ದೇವರು ನಮಗೆ ಶಕ್ತಿ ಕೊಡುತ್ತಾನೆಂಬುದು ಒಂದು ಶುಭವಾರ್ತೆಯಾಗಿದೆ.

`ಮತ್ತಾಯ 6:31-34 ಹಾಗೂ ಧರ್ಮೋಪದೇಶಕಾಂಡ 28:1-14ನೇ ವಚನಗಳನ್ನು ಓದಿರಿ, ನಾವು ದೇವರಿಗೆ ವಿಧೇಯರಾದಲ್ಲಿ ನಮಗೇನು ಮಾಡುವೆನೆಂದು ದೇವರು ಈ ವಚನಗಳಲ್ಲಿ ತಿಳಿಸುತ್ತಾನೆ? ದೇವರು ಮಾಡಿದ ವಾಗ್ದಾನಗಳನ್ನು ಹಕ್ಕಿನಿಂದ ಪಡೆದುಕೊಳ್ಳುವುದು ನಮ್ಮ ಸ್ವಾರ್ಥವಾಗುತ್ತದೆಯೇ?`

ನಾವು ಕೊಡುವ ಕಾಣಿಕೆಗಳು ನಮ್ಮ ಸ್ವಾರ್ಥವನ್ನು ಬಿಟ್ಟು ಸ್ವಸಂತೋಷದಿಂದ ನಮ್ಮನ್ನು ಸಮರ್ಪಿಸುವ ಸಾಕ್ಷಾ ಧಾರವಾಗಿದೆ. ಕಾಣಿಕೆ ಕೊಡುವುದು ಒಂದು ಗಂಭೀರವಾದ ಆತ್ಮೀಕ ಅನುಭವವಾಗಬಹುದು. ನಮ್ಮನ್ನು ದೇವರಿಗೆ ಸಂಪೂರ್ಣವಾಗಿ ಒಪ್ಪಿಸಿಕೊಟ್ಟು ಕಾಣಿಕೆ ಕೊಡುವಾಗ, ಆತನು ನಮ್ಮ ಒಡೆಯನೆಂದು ನಾವು ಸ್ಪಷ್ಟವಾಗಿ ವ್ಯಕ್ತಪಡಿಸುತ್ತೇವೆ. ನಾವು ದೇವರನ್ನು ಪ್ರೀತಿಸುತ್ತೇವೆಂದು ಹೇಳಬಹುದು. ಆದರೆ ಧಾರಾಳವಾಗಿ ಕೊಡುವ ಕಾಣಿಕೆಯು ಆತನ ಮೇಲೆ ನಮಗಿರುವ ಪ್ರೀತಿಯನ್ನು ತೋರಿಸುತ್ತದೆ ಮಾತ್ರವಲ್ಲದೆ ಆ ಪ್ರೀತಿಯನ್ನು ಇನ್ನೂ ಬಲಗೊಳಿಸುತ್ತದೆ.

ದೇವರ ಮೇಲೆ ಸಂಪೂರ್ಣ ಭರವಸವಿಟ್ಟು ಆತನು ನಮ್ಮೆಲ್ಲಾ ಅಗತ್ಯಗಳನ್ನು ಪೂರೈಸುತ್ತಾನೆಂದು ತಿಳಿದು ಹೃದಯಾಂತರಾಳದಿಂದ ಕೊಡುವ ಕಾಣಿಕೆಯನ್ನು ದೇವರು ಅತ್ಯುತ್ತಮವಾದದ್ದೆಂದು ಎಣಿಸುತ್ತಾನೆ. ನಮ್ಮ ಕಾಣಿಕೆಯು ಕ್ರಿಸ್ತನಲ್ಲಿ ನಾವು ರಕ್ಷಣೆಯ ಭರವಸೆಯನ್ನು ಹೊಂದಿದ್ದೇವೆಂಬ ಮನವರಿಕೆ ಮಾಡಿಕೊಡುತ್ತದೆ. ಕಾಣಿಕೆಯು ದೇವರನ್ನು ತೃಪ್ತಿಪಡಿಸುವ ಅಥವಾ ಆತನನ್ನು ಮೆಚ್ಚಿಸುವ ಸಾಧನವಲ್ಲ. ಬದಲಾಗಿ ನಮಗೆ ಕೃಪೆ ಮತ್ತು ಬಿಡುಗಡೆ ಕೊಡುವ ಏಕೈಕ ವ್ಯಕ್ತಿ ಕ್ರಿಸ್ತನಾಗಿದ್ದಾನೆಂದು ನಂಬಿಕೆಯಿಂದ ಅಂಗೀಕರಿಸಿಕೊಂಡು ಧಾರಾಳವಾದ ಹೃದಯದಿಂದ ನಮ್ಮ ಪ್ರೀತಿಯನ್ನು ವ್ಯಕ್ತಪಡಿಸುವ ಏಕೈಕ ಮಾರ್ಗವೆಂದರೆ ಕಾಣಿಕೆ ಅರ್ಪಿಸುವುದೇ ಆಗಿದೆ.

`2 ಕೊರಿಂಥ 9:6,7ನೇ ವಚನಗಳಲ್ಲಿ ಕರ್ತನು ನಮಗೇನು ತಿಳಿಸುತ್ತಾನೆ? "ಪ್ರತಿಯೊಬ್ಬನು ತನ್ನ ತನ್ನ ಹೃದಯದಲ್ಲಿ ನಿರ್ಣಯಿಸಿಕೊಂಡ ಪ್ರಕಾರ ಕೊಡಲಿ” ಎಂಬುದರ ಅರ್ಥವೇನು? ಸಂತೋಷದಿಂದ ಕಾಣಿಕೆ ಕೊಡುವುದನ್ನು ಹೇಗೆ ಅಭ್ಯಾಸ ಮಾಡಿಕೊಳ್ಳಬಹುದು?`