---
title:  'ವಿಶೇಷ ಯೋಜನೆಗಳು : ಧಾರಾಳವಾಗಿ ಕೊಡುವುದು'
date:   26/01/2023
---

ಶೇ.9 ರಷ್ಟು ಜನರಲ್ಲಿ ಮಾತ್ರ ಅವರ ಐಶ್ವರ್ಯವು ಹಣ, ಬ್ಯಾಂಕಿನ ಚೆಕ್ ರೂಪದಲ್ಲಿರುತ್ತದೆಂದು ಸಮೀಕ್ಷೆಯಿಂದ ತಿಳಿದುಬಂದಿದೆ (ಇನ್ನುಳಿದವರು ಹೊಲ, ಗದ್ದೆ, ಬಂಗಾರ, ಸೈಟುಗಳು, ಮಾರುಕಟ್ಟೆಯ ಷೇರುಪೇಟೆ ಮುಂತಾದವುಗಳಲ್ಲಿ ಹಣ ತೊಡಗಿಸಿರುತ್ತಾರೆ). ಶೇ.9ರಷ್ಟು ಜನರು ಯಾವುದೇ ಸಮಯದಲ್ಲಾದರೂ, ಕಾಣಿಕೆಯ ಮೂಲಕ ಸಹಾಯ ಮಾಡಬಹುದು. ಹೆಚ್ಚಿನವರು ಈ ರೀತಿಯಾಗಿ ಸಭೆಗೆ ಕಾಣಿಕೆ ಕೊಡುತ್ತಾರೆ. ಆದರೆ ಕೆಲವರು ವಿಶೇಷ ಯೋಜನೆಗಳಿಗಾಗಿ ಧಾರಾಳವಾಗಿ ಮನಃಪೂರ್ವಕವಾಗಿ ಕೊಡುತ್ತಾರೆ. ಅಂತಹ ಕೆಲವು ಘಟನೆಗಳು ಸತ್ಯವೇದದಲ್ಲಿ ತಿಳಿಸಲ್ಪಟ್ಟಿವೆ.

`ಮಾರ್ಕ 14:3-9 ಹಾಗೂ ಯೋಹಾನ 12:2-8ನೇ ವಚನಗಳನ್ನು ಓದಿರಿ. ಕುಷ್ಠರೋಗಿಯಾಗಿದ್ದ ಸೀಮೋನನು ಏರ್ಪಡಿಸಿದ್ದ ಔತಣಕೂಟದಲ್ಲಿ ಪ್ರಮುಖವಾಗಿ ಗಮನ ಸೆಳೆದವರು ಯಾರು? ಮರಿಯಳ ಉಡುಗೊರೆಯ ಬೆಲೆ ಎಷ್ಟಿತ್ತು? ಆ ಸಮಯದಲ್ಲಿ ಯಾಕೆ ಅವಳು ಕ್ರಿಸ್ತನ ಪಾದಕ್ಕೆ ಸುಗಂಧದ್ರವ್ಯವನ್ನು ಹಚ್ಚಿದಳು?`

ಮರಿಯಳು ಕ್ರಿಸ್ತನ ಪಾದಗಳಿಗೆ ಹಚ್ಚಿದ ಸುಗಂಧದ್ರವ್ಯದ ಬೆಲೆ ಆ ಕಾಲದಲ್ಲಿಯೇ ಮುನ್ನೂರು ರೂಪಾಯಿಗಳು ಅಂದರೆ ಒಂದು ವರ್ಷದ ಸಂಬಳಕ್ಕೆ ಸಮಾನವಾಗಿತ್ತು. ಅವಳು ಅತ್ಯಂತ ಉದಾರವಾಗಿ ದೇವರಿಗೆ ಕಾಣಿಕೆಯನ್ನು ಈ ವಿಧವಾಗಿ ಅರ್ಪಿಸಿದಳು. ಆದರೆ ಇಸ್ಕರಿಯೋತ ಯೂದನು ಕೇವಲ ಮೂವತ್ತು ಬೆಳ್ಳಿನಾಣ್ಯಗಳಿಗೆ ಯೇಸುವಿಗೆ ದ್ರೋಹ ಮಾಡಿ ಹಿಡಿದುಕೊಟ್ಟನು. ಇದು ಮರಿಯಳು ಕೊಟ್ಟ ಕಾಣಿಕೆಗೆ ಹೋಲಿಸಿದಾಗ ಹತ್ತನೇ ಒಂದುಭಾಗದಷ್ಟಾಗಿತ್ತು. ನಮ್ಮಲ್ಲಿರುವ ಹಣದಲ್ಲಿ ಮರಿಯಳಂತೆ ಧಾರಾಳವಾಗಿ ಕೊಡಬೇಕಾದಲ್ಲಿ ದೇವರ ಮೇಲೆ ಅಪಾರ ಪ್ರೀತಿ ಮತ್ತು ಸಮರ್ಪಣಾ ಮನೋಭಾವ ಹಾಗೂ ಬದ್ಧತೆ ಇರಬೇಕು. ಆದರೆ ಯೂದನಂತೆ ಹಣದ ಮೇಲೆ ದುರಾಶೆಯಿದ್ದಲ್ಲಿ, ನಾವು ನಮ್ಮ ರಕ್ಷಣೆಯನ್ನೂ ಸಹ ಕಳೆದುಕೊಳ್ಳವ ಸಂಭವವಿದೆ.

ಬಾರ್ನಬನ (ಅಕೃತ್ಯಗಳು 4:36) ಕಾರ್ಯಚಟುವಟಿಕೆಗಳು ಮತ್ತು ಸೇವೆಯ ಬಗ್ಗೆ ಸತ್ಯವೇದದಲ್ಲಿ 28 ಸಾರಿ ತಿಳಿಸಲ್ಪಟ್ಟಿದೆ. ಅವನು ಪೌಲನಿಗೆ ಉತ್ತಮ ಸಂಗಡಿಗನಾಗಿ ದೇವರಸೇವೆಯನ್ನು ಪ್ರಾಮಾಣಿಕವಾಗಿ ಮಾಡಿದ ವ್ಯಕ್ತಿ. ಅವನು ತನ್ನ ಭೂಮಿಯನ್ನೆಲ್ಲಾ ಮಾರಿ ಅದರಿಂದ ಬಂದು ಹಣವನ್ನು ಧಾರಾಳವಾಗಿ ಅಪೋಸ್ತಲರ ಪಾದಗಳ ಬಳಿಯಲ್ಲಿ ಇಟ್ಟದ್ದು, ಅವನು ಪ್ರಾಮಾಣಿಕವಾಗಿ ಮಾಡಿದ ದೇವರಸೇವೆಗೆ ಅಸ್ತಿವಾರವಾಗಿತ್ತು "ನಿನ್ನ ಗಂಟು ಇದ್ದಲ್ಲಿಯೇ ನಿನ್ನ ಮನಸ್ಸು ಇರುವುದಕ್ಕೆ' ಎಂಬ ಕ್ರಿಸ್ತನ ಮಾತಿಗೆ ಬಾರ್ನಬನ ನಡವಳಿಕೆಯು ಪ್ರಬಲನಾದ ಉದಾಹರಣೆಯಾಗಿದೆ.