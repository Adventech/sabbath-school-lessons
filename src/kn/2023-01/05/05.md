---
title:  ಸಾಲಕ್ಕೆ ಜಾಮೀನುದಾರಿಕೆ ಮತ್ತು ಶೀಘ್ರ ಹಣ ಗಳಿಸುವ ಯೋಜನೆಗಳು
date:   01/02/2023
---

ತನ್ನ ಮಕ್ಕಳು ಬೇರೆಯವರು ತೆಗೆದುಕೊಳ್ಳುವ ಸಾಲಕ್ಕೆ ಜಾಮೀನುದಾರರಾಗ- ಬಾರದೆಂದು ದೇವರು ಬಯಸುತ್ತಾನೆಂದು ಸತ್ಯವೇದವು ಸ್ಪಷ್ಟವಾಗಿ ತಿಳಿಸುತ್ತದೆ. ಜ್ಞಾನೋಕ್ತಿ ಪುಸ್ತಕದಲ್ಲಿ ಇತರರ ಸಾಲಕ್ಕೆ ಹೊಣೆಗಾರರಾಗುವುದರ ವಿರುದ್ಧ ಕರ್ತನು ನಮಗೆ ಎಚ್ಚರಿಕೆ ಕೊಟ್ಟಿದ್ದಾನೆ.

`ಜ್ಞಾನೋಕ್ತಿ 6:1-5; 17,18 ಹಾಗೂ 22:26ನೇ ವಚನಗಳಲ್ಲಿರುವ ಸಂದೇಶವೇನು?`

ಒಬ್ಬ ವ್ಯಕ್ತಿಯು ಬಡವನಾಗಿದ್ದಲ್ಲಿ ಸಾಲ ತೆಗೆದುಕೊಳ್ಳುವುದಕ್ಕೂ ಸಹ ಅವನಿಗೆ ಅರ್ಹತೆ ಇರುವುದಿಲ್ಲ. ಅಂತಹ ಸಂದರ್ಭದಲ್ಲಿ ಹಳ್ಳಿಗಳಲ್ಲಿರುವ ಜಮೀನ್ದಾರರು, ಶ್ರೀಮಂತರು ಅಥವಾ ಬ್ಯಾಂಕ್ ಹಣಕಾಸಿನ ವ್ಯವಹಾರ ನಡೆಸುವ ಲೇವಾದೇವಿ ಸಂಸ್ಥೆಯವರು ಸಾಲ ಕೇಳಲು ಬಂದ ಬಡವನಿಗೆ, ಅದನ್ನು ತೀರಿಸಬಲ್ಲಂತ ಒಬ್ಬ ಯೋಗ್ಯನಾದ ವ್ಯಕ್ತಿಯನ್ನು ಪರಿಚಯಿಸುವಂತೆ ಕೇಳುತ್ತದೆ. ಆಗ ಲೇವಾದೇವಿದಾರರು ಆ ವ್ಯಕ್ತಿಯನ್ನು ಜಾಮೀನುದಾರನನ್ನಾಗಿ ಮಾಡಿಕೊಂಡು, ಬಡವನಿಗೆ ಸಾಲ ಕೊಡುತ್ತಾರೆ. ಒಂದು ವೇಳೆ ಸಾಲ ತೆಗೆದುಕೊಂಡವನು ಅದನ್ನು ತೀರಿಸಲಾಗದಿದ್ದಲ್ಲಿ ಅಥವಾ ಕೊಡದಿದ್ದಲ್ಲಿ ಜಾಮೀನುದಾರನಾದ ವ್ಯಕ್ತಿಯು ಅದನ್ನು ತೀರಿಸುವ ಜವಾಬ್ದಾರಿ ಹೊಂದಿರುತ್ತಾನೆ.

ಒಂದು ವೇಳೆ ನಮ್ಮ ಸಭೆಯ ಬಡವ್ಯಕ್ತಿಯೊಬ್ಬನು ತಾನು ತೆಗೆದುಕೊಳ್ಳುವ ಸಾಲಕ್ಕೆ ಜಾಮೀನುದಾರನಾಗಬೇಕೆಂದು ಕೇಳಿಕೊಂಡಲ್ಲಿ ನಿಮ್ಮ ಉತ್ತರವೇನಾಗಿರಬೇಕು ಸಾಲಗಾರನಿಗೆ ಜಾಮೀನುದಾರನಾಗಬಾರದೆಂದು ಸತ್ಯವೇದವು ತಿಳಿಸುತ್ತದೆಂದು ನೀವು ಸ್ಪಷ್ಟವಾಗಿ ತಿಳಿಸಬೇಕು. ಕಷ್ಟದಲ್ಲಿರುವವರಿಗೆ ಸಹಾಯ ಮಾಡಬೇಕೆಂದು ಸತ್ಯವೇದವು ಹೇಳುತ್ತದೆಂದು ನಿಮಗೆ ತಿಳಿದಿದೆ. ಆದರೂ ಇತರರ ಸಾಲಕ್ಕೆ ನೀವು ಹೊಣೆಯಾಗಬಾರದು.

`ಜ್ಞಾನೋಕ್ತಿ 28:20 ಹಾಗೂ 1 ತಿಮೊಥೆ 6:9,10ನೇ ವಚನಗಳಲ್ಲಿ ನೀಡಿರುವ ಎಚ್ಚರಿಕೆ ಏನು?`

'ಶೀಘ್ರವಾಗಿ ಶ್ರೀಮಂತರಾಗಿ' ಎಂಬ ಆಕರ್ಷಕ ಯೋಜನೆಗಳ ಬಗ್ಗೆ ನೀವು ಕೇಳಿರಬಹುದು. ಇದೂ ಸಹ ನಮ್ಮನ್ನು ಸಾಲದಲ್ಲಿ ಸಿಲುಕಿಸುವ ಮತ್ತೊಂದು ಬಲೆಯಾಗಿದೆ. ಇಂತಹ ಯೋಜನೆಗಳಲ್ಲಿ ತೊಡಗಿಕೊಂಡಿರುವ ಅನೇಕರು ತಮ್ಮೆಲ್ಲಾ ಹಣ, ಆಸ್ತಿ ಕಳೆದುಕೊಂಡು ದಿವಾಳಿಯಾಗಿದ್ದಾರೆ ಮತ್ತು ಹುಚ್ಚರಾಗಿ ಹೋಗಿದ್ದಾರೆ. ಅದನ್ನು ನಡೆಸುವವರು ಶ್ರೀಮಂತರಾಗುವರೇ ಹೊರತು, ಆ ಯೋಜನೆಗಳಲ್ಲಿ ಹಣ ಹೂಡುವವರು ನಾಶವಾಗುತ್ತಾರೆ. ಅನೇಕರು ಆತ್ಮಹತ್ಯೆಗೂ ಶರಣಾಗಿದ್ದಾರೆ. ಆದುದರಿಂದ ನಿಮ್ಮ ಆತ್ಮೀಯ ಸ್ನೇಹಿತರೇ ಆಗಲಿ, ಇಂತಹ ಯೋಜನೆಯಲ್ಲಿ ಹಣ ತೊಡಗಿಸು ಎಂದು ನಿಮಗೆ ಸಲಹೆ ನೀಡಿದಲ್ಲಿ ಅಥವಾ ಒತ್ತಾಯ ಮಾಡಿದಲ್ಲಿ ಅವರ ಸಲಹೆಗೆ ಎಂದಿಗೂ ಸಮ್ಮತಿಸಬಾರದು. ಅವರಿಂದ ಸಾಧ್ಯವಾದಷ್ಟೂ ದೂರವಾಗಿರಲು ಪ್ರಯತ್ನಿಸಿ.