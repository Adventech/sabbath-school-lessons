---
title:  ದೈವಭಕ್ತಿಯುಳ್ಳ ಸಲಹೆ/ ಹಿತವಚನಗಳನ್ನು ಅನುಸರಿಸುವುದು
date:   30/01/2023
---

ನಾವು ವಾಸಿಸುವ ಜಗತ್ತು ಆಕರ್ಷಣೆಯಿಂದ ಕೂಡಿದೆ. ಪ್ರಾಪಂಚಿಕವಾದ ವಸ್ತುಗಳ ವ್ಯಾಮೋಹ ಎಲ್ಲರಿಗೂ ಮರುಳು ಮಾಡುತ್ತದೆ. ಕೊಳ್ಳುಬಾಕ ಸಂಸ್ಕೃತಿ ಅಂದರೆ ನೋಡಿದ ವಸ್ತುಗಳನ್ನೆಲ್ಲಾ ಕೊಂಡುಕೊಳ್ಳಬೇಕೆಂಬ ಸೆಳೆತಕ್ಕೆ ಒಳಗಾದವರು ಬಹಳಷ್ಟು ಮಂದಿ, ಪ್ರಾಪಂಚಿಕವಾದ ವಸ್ತುಗಳು (ಎಲ್.ಡಿ.ಟಿ.ವಿ., ಕಾರು, ಬಂಗಲೆ, ಆಧುನಿಕ ಎಲೆಕ್ಟ್ರಾನಿಕ್ಸ್ ಉಪಕರಣಗಳು ಇತ್ಯಾದಿ) ಮತ್ತು ಐಶ್ವರ್ಯವಂತರಾಗ- ಬೇಕೆಂಬ ಬಯಕೆಯನ್ನು ಹತ್ತಿಕ್ಕುವುದು ಬಹಳ ಕಷ್ಟ. ಅದಕ್ಕೆ ದೃಢವಾದ ಮನೋಬಲದ ಅಗತ್ಯವಿದೆ. ಒಂದಲ್ಲಾ ಒಂದು ಸಮಯದಲ್ಲಿ ನಮಗೆ ದಿಢೀರನೆ ಶ್ರೀಮಂತರಾಗಬೇಕು ಅಥವಾ ಕೋಟ್ಯಾಂತರ ರೂಪಾಯಿಗಳ ಲಾಟರಿ ಬರಬೇಕೆಂಬ ಭಾವನೆ ಬಂದಿರಬಹುದಲ್ಲವೇ?

ಹೌದು, ನಾವೆಲ್ಲರೂ ಇಂತಹ ಭಾವನೆ ಹೊಂದಿದ್ದೇವೆ ಮತ್ತು ಅದರಲ್ಲಿ ತಪ್ಪೇನಿಲ್ಲ. ಕಠಿಣ ಪರಿಶ್ರಮ, ದೇವರ ದಯೆಯಿಂದ ಹಣಸಂಪಾದನೆ ಮಾಡಿ ಉತ್ತಮವಾದ ಜೀವನಮಟ್ಟ ನಡೆಸುವುದರಲ್ಲಿ ಯಾವುದೇ ತಪ್ಪಿಲ್ಲ. ಆದರೆ ಹಣ, ಐಶ್ವರ್ಯ ಮತ್ತು ಪ್ರಾಪಂಚಿಕವಾದ ವಸ್ತುಗಳ ಮೇಲೆ ಅಪಾರ ಮೋಹ ಬೆಳೆಸಿಕೊಂಡು ಅದನ್ನೇ ದೇವರನ್ನಾಗಿ ಮಾಡಿಕೊಳ್ಳುವುದು ಬಹಳ ದೊಡ್ಡ ತಪ್ಪು. ಅಲ್ಲದೆ ನಮ್ಮ ವ್ಯಾಮೋಹವನ್ನು ಈಡೇರಿಸಿಕೊಳ್ಳಲು ಅಡ್ಡದಾರಿಯಿಂದ ಹಣಸಂಪಾದನೆ ಮಾಡುವುದು ಇನ್ನೂ ದೊಡ್ಡ ಪಾಪವಾಗಿದೆ. ದೈವೀಕಶಕ್ತಿಯ ವಾಗ್ದಾನವನ್ನು ಹೊಂದಿ ನಾವು ಯಾವುದು ಸರಿಯೆಂದು ತಿಳಿದಿದ್ದೇವೆಯೋ, ಅದರಲ್ಲಿ ಪ್ರಾಮಾಣಿಕರಾಗಿರಬಹುದು. ಐಶ್ವರ್ಯ, ಪ್ರಾಪಂಚಿಕವಾದ ವಸ್ತುಗಳ ಮೇಲಣ ಆಸೆ, ಹಣದ ಮೇಲಿನ ವ್ಯಾಮೋಹ – ಈ ಶೋಧನೆಗಳು ಅನೇಕರನ್ನು ಆತ್ಮೀಕವಾಗಿ ನಾಶಮಾಡಿದೆ. ಆದುದರಿಂದ ದೈವೀಕ ವಾಗ್ದಾನಗಳಲ್ಲಿ ನಂಬಿಕೆಯಿಟ್ಟು ಈ ಶೋಧನೆಗಳನ್ನು ಜಯಿಸಬೇಕು.

`ಮತ್ತಾಯ 6:24 ಹಾಗೂ 1 ಯೋಹಾನನು 2:15ನೇ ವಚನಗಳನ್ನು ಓದಿರಿ, ಈ ಎರಡು ವಾಕ್ಯಗಳಲ್ಲಿ ಕಂಡುಬರುವ ಸಮಾನ ಅಂಶಗಳೇನು?`

ಪ್ರಾಪಂಚಿಕ ಲೋಕದ ಮೇಲಣ ಆಸೆಯು ಬಲವಾದ ಸೆಳೆತವಾಗಿರುವುದು ದುರದೃಷ್ಟಕರ ಸಂಗತಿ. ಈ ಆಸೆಯನ್ನು ಪೂರೈಸಿಕೊಳ್ಳಲಿಕ್ಕಾಗಿ ಅನೇಕರು ಸಾಲದ ಬಲೆಯಲ್ಲಿ ಸಿಕ್ಕಿ ಬೀಳುತ್ತಾರೆ. ಇದರಿಂದ ತೃಪ್ತಿ ಉಂಟಾಗುತ್ತದೆಂದು ಅವರ ನಿರೀಕ್ಷೆಯಾಗಿದೆ. ಆದರೆ ಇದು ಎಂದಿಗೂ ಸಾಧ್ಯವಾಗದೆಂದು ಪ್ರಸಂಗಿ 4:8ನೇ ವಚನವು ತಿಳಿಸುತ್ತದೆ.

ಜನರನ್ನು ಸಾಲದ ಬಲೆಯಲ್ಲಿ ಕೆಡವಬೇಕೆನ್ನುವುದು ಸೈತಾನನ ತಂತ್ರಗಳಲ್ಲಿ ಒಂದಾಗಿದೆ. ಅದೇ ರೀತಿ ತನ್ನ ಮಕ್ಕಳು ಸಾಲದ ಬಲೆಯಿಂದ ಮುಕ್ತರಾಗಬೇಕೆಂದು ದೇವರು ಬಯಸುತ್ತಾನೆ. ನಾವು ಹಣಕಾಸಿನ ವಿಷಯದಲ್ಲಿ ಸ್ವತಂತ್ರರಾಗಿ ಸಾಲ ಮಾಡದಂತೆ ಜೀವಿಸಲು ಬೇಕಾದ ಹಿತವಚನಗಳನ್ನು ದೇವರು ಸತ್ಯವೇದದ ಮೂಲಕ ನೀಡಿದ್ದಾನೆ. ಅಲ್ಲದೆ ಶ್ರೀಮತಿ ವೈಟಮ್ಮನವರ ಪ್ರವಾದನಾ ಆತ್ಮದ ಮೂಲಕವೂ ಸಹ ಅನೇಕ ಸಲಹೆಗಳು ಕೊಡಲ್ಪಟ್ಟಿವೆ.

`ಕೀರ್ತನೆ 50:14,15ನೇ ವಚನಗಳ ಪ್ರಕಾರ ದೇವರ ಮಕ್ಕಳು ಎಂತಹ ಮನೋಭಾವನೆ ಹೊಂದಿರಬೇಕು? ಮಾಡಿದ ಹರಕೆಗಳನ್ನು ಪರಾತ್ಪರನಿಗೆ ಸಲ್ಲಿಸಿರಿ ಎಂಬ ವಾಕ್ಯದ ಅರ್ಥವೇನು?`

ಸೃಷ್ಟಿಕರ್ತನೂ, ವಿಮೋಚಕನೂ ಆದ ನಮ್ಮ ದೇವರಿಗೆ ಸ್ತುತಿಸ್ತೋತ್ರ, ಕೃತಜ್ಞತಾ ಭಾವದಿಂದ ನಾವು ಸಭೆಯಲ್ಲಿ ಸದಸ್ಯರಾಗಿರುತ್ತೇವೆ. ದೀಕ್ಷಾಸ್ನಾನ ತೆಗೆದುಕೊಳ್ಳುವುದಕ್ಕೆ ಮೊದಲು ನಾವು ಕೆಲವು ಪ್ರಮಾಣ ಮಾಡುತ್ತೇವೆ. ಅದರಲ್ಲಿ ಸಭೆಯ ವ್ಯವಸ್ಥೆಯಲ್ಲಿ ವಿಶ್ವಾಸವಿಟ್ಟಿರುವಿರಾ? ದಶಮಭಾಗ, ಕಾಣಿಕೆಗಳ ಮೂಲಕ ಮತ್ತು ನಿಮ್ಮ ತಲಾಂತುಗಳನ್ನು ಉಪಯೋಗಿಸುವುದರ ಮೂಲಕ ಸಭೆಯ ಆತ್ಮೀಕ ಅಭಿವೃದ್ಧಿಗೆ ಸಹಾಯ ಮಾಡುವಿರಾ? ಎಂಬುದು ನಾವು ಮಾಡುವ ಪ್ರಮಾಣಗಳಲ್ಲಿ ಒಂದಾಗಿದೆ. ಸೆವೆಂತ್-ಡೇ ಅಡ್ಡೆಂಟಿಸ್ಟರಾದ ನಾವು 'ಹೌದು' ಎಂದು ಉತ್ತರಿಸುತ್ತೇವೆ. ಈ ಕಾರಣದಿಂದ ಕೀರ್ತನೆ 50:14,15ನೇ ವಚನಗಳು ದೇವರಿಗೆ ಕೃತಜ್ಞತಾ ಸ್ತುತಿ ಮಾಡಿ ನಾವು ಮಾಡಿದ ಪ್ರಮಾಣದಂತೆ ಪ್ರಾಮಾಣಿಕವಾಗಿ ದಶಮಭಾಗ, ಕಾಣಿಕೆ ಕೊಡುವವರಿಗೆ ಮಾಡಿದ ವಾಗ್ದಾನವಾಗಿದೆ.

`ಈ ಲೋಕದ ಆಶಾಪಾಶಗಳನ್ನು ನೀವು ಹೇಗೆ ಉತ್ತಮವಾಗಿ ಎದುರಿಸಬಹುದು? ಕಷ್ಟಪಟ್ಟು ದುಡಿದು ಸಂಪಾದನೆಮಾಡಿ ಉತ್ತಮ ಜೀವನನಡೆಸುವುದು ಹೇಗೆ ಹಣವನ್ನು ದೇವರನ್ನಾಗಿ ಮಾಡಿಕೊಳ್ಳುವುದಕ್ಕಿಂತ ಭಿನ್ನವಾಗಿದೆ? ಇವುಗಳ ನಡುವಣ ವ್ಯತ್ಯಾಸವನ್ನು ತಿಳಿದುಕೊಳ್ಳುವುದು ಹೇಗೆ?`