---
title:  ಸಾಲ ತೆಗೆದುಕೊಳ್ಳುವ ಶರತ್ತಿನ ಇತಿಮಿತಿಗಳು
date:   02/02/2023
---

`ಧರ್ಮೋಪದೇಶಕಾಂಡ 15:1-5ನೇ ವಚನಗಳನ್ನು ಓದಿರಿ, ಈ ವಾಕ್ಯಗಳ ಪ್ರಕಾರ ದೇವರು ತನ್ನ ಜನರು ಖಂಡಿತವಾಗಿ ಯಾವ ಕಾರ್ಯ ಮಾಡಬೇಕೆಂದು ಹೇಳುತ್ತಾನೆ?`

ಏಳನೇ ವರ್ಷದಲ್ಲಿ ಇಸ್ರಾಯೇಲ್ಯರು ದಾಸರ ವಿಷಯದಲ್ಲಿ, ಸಾಲವನ್ನು ಕೊಟ್ಟ ವಿಷಯದಲ್ಲಿ ಅದನ್ನು ಕೇಳದೆ ಬಿಟ್ಟು ಬಿಡಬೇಕು, ದಾಸರನ್ನು ಬಿಡುಗಡೆಗೊಳಿಸ ಬೇಕೆಂದು ನ್ಯಾಯವಿಧಿಗಳನ್ನು ದೇವರು ನೇಮಿಸಿದ್ದನು (ವಿಮೋಚನಕಾಂಡ 21:2; ಯಾಜಕಕಾಂಡ 25:3). ಸಾಲಕೊಟ್ಟವರು ಸಾಮಾನ್ಯವಾಗಿ ಸಾಲಗಾರರನ್ನು ಕ್ಷಮಿಸಿ ಅದನ್ನು ಬಿಟ್ಟು ಬಿಡುವುದಿಲ್ಲ. ಆದರೆ ಒಬ್ಬನು ಏಳುವರ್ಷಗಳ ಕಾಲ ಸಾಲಗಾರನಾಗಿರಬಹುದು. ಅನಂತರ ಸಾಲಕೊಟ್ಟವನು ಅದನ್ನು ತಿರುಗಿ ಕೇಳಬಾರದು. ಹಣಕಾಸಿನ ವಿಷಯದಲ್ಲಿ ದೇವರು ಕಾಳಜಿ ವಹಿಸುತ್ತಾನೆಂದು ಇದರಿಂದ ತಿಳಿಯಬಹುದು. ಸಾಲ ತೆಗೆದುಕೊಳ್ಳುವುದು ಸಾಮಾನ್ಯವಾಗಿ ಎಷ್ಟೇ ಕೆಟ್ಟದ್ದಾಗಿದ್ದರೂ, ಅದರಿಂದ ಸಾಲಗಾರನಿಗೆ ಆಗುವ ಮನೋವೇದನೆಯ ವಾಸ್ತವತೆಯನ್ನು ದೇವರು ತಿಳಿದಿದ್ದಾನೆಂದು ಈ ವಾಕ್ಯಗಳು ತಿಳಿಸುತ್ತವೆ.

ಗೃಹಸಾಲ, ಶೈಕ್ಷಣಿಕ ಸಾಲ, ವಾಹನ ತೆಗೆದುಕೊಳ್ಳಲು ಸಾಲ, ಆದರೆ ಬಡ್ಡಿದರ ಕಡಿಮೆ ಎಂಬ ಆಕರ್ಷಕ ಹೆಸರಿನ ಸಾಲಗಳು ಎಲ್ಲೆಲ್ಲಿಯೂ ದೊರೆಯುತ್ತದೆ. 30-40 ವರ್ಷಗಳ ಅವಧಿಯಲ್ಲಿ ನಿಮ್ಮ ಗೃಹಸಾಲ ತೀರಿಸಿ ಎಂಬ ಜಾಹೀರಾತಿಗೆ ಮರುಳಾಗುವವರು ಹೆಚ್ಚು. ಆದರೆ ಅಷ್ಟು ವರ್ಷಗಳ ಅವಧಿಯಲ್ಲಿ ನಾವು ಕಟ್ಟಿದ ಕಂತು ಬಹುಶಃ ಮನೆಯ ಮೂಲಬೆಲೆಗಿಂತ ಎರಡರಷ್ಟಾಗಿರಬಹುದು.

ಪೋಷಕರು ತಮ್ಮ ಮಕ್ಕಳ ಉನ್ನತಶಿಕ್ಷಣಕ್ಕಾಗಿ ಸಾಲ ತೆಗೆದುಕೊಳ್ಳುತ್ತಾರೆ. ಪದವಿಗಳಿಸಿದ ಮೇಲೆ ವಿದ್ಯಾರ್ಥಿಗೆ ಉತ್ತಮ ಸಂಬಳತರುವ ಉದ್ಯೋಗ ದೊರೆತಲ್ಲಿ ಅವನ ಆದಾಯದ ಸಾಮರ್ಥ್ಯ ಹೆಚ್ಚಾಗಲಿದೆ. ಇದೆಲ್ಲಾ ಒಳ್ಳೆಯದು. ಆದರೆ ಸಾಲವನ್ನು ಬಡ್ಡಿಸಹಿತ ಹಿಂದಿರುಗಿಸಬೇಕೆಂಬುದನ್ನು ನೆನಪಿನಲ್ಲಿಡಿ. ವಿದ್ಯಾರ್ಥಿಗಳು ಸಾಧ್ಯವಾದಷ್ಟು ವಿದ್ಯಾರ್ಥಿವೇತನ ಹಾಗೂ ಸರ್ಕಾರದ ಸಹಾಯಧನದ ಯೋಜನೆಯ ಪ್ರಯೋಜನ ಪಡೆದುಕೊಳ್ಳಲು ಪ್ರಯತ್ನಿಸಿ. ಸಾಧ್ಯವಾದಲ್ಲಿ ಅರೆಕಾಲಿಕ (ಪಾರ್ಟ್ಟೈಮ್) ಕೆಲಸ ಮಾಡಿ ವಿದ್ಯಾರ್ಥಿಗಳು ಸ್ವಲ್ಪ ಹಣಸಂಪಾದಿಸಬಹುದು. ಉದ್ಯೋಗ ಖಾತ್ರಿಯಾದ ವಿಷಯಗಳಲ್ಲಿ (ಕೋರ್ಸ್) ಪದವಿ ಪಡೆಯಲು ಪ್ರಯತ್ನಿಸಬೇಕು. ಹಿಂದಿನಕಾಲದಲ್ಲಿ ಒಕ್ಕಲುತನವನ್ನು ಮಕ್ಕಳು, ಮೊಮ್ಮಕ್ಕಳು ಹೀಗೆ ತಲತಲಾಂತರಗಳವರೆಗೆ ಮಾಡುತ್ತಿದ್ದರು. ಈಗ ಪೋಷಕರು ತಮ್ಮ ಮಕ್ಕಳಿಗೆ ಉನ್ನತ ಶಿಕ್ಷಣ ಕೊಡಿಸುವುದೇ ಅವರಿಗೆ ಕೊಡುವ ದೊಡ್ಡ ಆಸ್ತಿಯಾಗಿದೆ. ದುಡ್ಡ ದೊಡ್ಡಪ್ಪ. ವಿದ್ಯೆ ಅದರಪ್ಪ ಎಂಬ ಗಾದೆ ಇದೆಯಲ್ಲವೇ!

ಆದರೆ ನಾವು ವಾಸಿಸುವ ಇಂದಿನ ಜಗತ್ತಿನಲ್ಲಿ ಅನಿವಾರ್ಯವಾಗಿ ಸಾಲ ತೆಗೆದುಕೊಳ್ಳಬೇಕಾದ ಸಂದರ್ಭ ಬರಬಹುದು. ಆಗ ಎಚ್ಚರಿಕೆಯಿಂದ ವ್ಯವಹರಿಸಿ ಬಡ್ಡಿ ಎಲ್ಲಿ ಕಡಿಮೆಇರುತ್ತದೋ, ಅಲ್ಲಿ ಅಗತ್ಯಕ್ಕೆ ತಕ್ಕಷ್ಟು ಸಾಲ ಮಾತ್ರ ತೆಗೆದುಕೊಳ್ಳಬೇಕು. ಅಲ್ಲದೆ ಅದನ್ನು ಸಾಧ್ಯವಾದಷ್ಟು ಬೇಗನೆ ತೀರಿಸಿದಾಗ, ಬಡ್ಡಿ ಕಟ್ಟುವುದನ್ನು ಉಳಿಸಬಹುದು. ಆದರೆ ಸಾಧ್ಯವಾದಷ್ಟು ಸಾಲ ತೆಗೆದುಕೊಳ್ಳದಂತೆ ಪ್ರಯತ್ನಿಸಿ. ಹಣಕಾಸಿನ ವಿಷಯದಲ್ಲಿ ಸತ್ಯವೇದದ ಸಿದ್ಧಾಂತಗಳನ್ನು ಅನುಸರಿಸಿದಲ್ಲಿ, ಅನಗತ್ಯ ಸಾಲ ತೆಗೆದುಕೊಳ್ಳುವುದನ್ನು ಹಾಗೂ ಅದರಿಂದ ಕುಟುಂಬದ ಮೇಲಾಗುವ ಮಾನಸಿಕ ಒತ್ತಡವನ್ನು ಎಷ್ಟೋ ಮಟ್ಟಿಗೆ ತಡೆಗಟ್ಟಬಹುದು.

`ನೀವು ಇತರರಿಗೆ ಸಾಲ ಕೊಟ್ಟಿದ್ದಲ್ಲಿ, ಅವರ ಬಗ್ಗೆ ಎಷ್ಟೊಂದು ಪ್ರಾಮಾಣಿಕರೂ, ಕರುಣೆಯುಳ್ಳವರಾಗಿದ್ದು ಹೇಗೆ ನ್ಯಾಯಸಮ್ಮತವಾಗಿ ವ್ಯವಹರಿಸುವಿರಿ? ದೇವರು ಎಲ್ಲಾ ವಿಷಯಗಳನ್ನು ವಿಮರ್ಶಿಸುವಾಗ, ನೀವು ಆತನಿಗೆ ಹೇಗೆ ಉತ್ತರ ಕೊಡುವಿರಿ? (ಪ್ರಸಂಗಿ 12:14).`