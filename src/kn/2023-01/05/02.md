---
title:  ಸಾಲದ ಸಮಸ್ಯೆಗಳು
date:   29/01/2023
---

`ಧರ್ಮೋಪದೇಶಕಾಂಡ 28:1,2 ಹಾಗೂ 12ನೇ ವಚನಗಳಲ್ಲಿ ದೇವರು ಸಾಲದ ವಿಷಯದಲ್ಲಿ ತನ್ನ ಮಕ್ಕಳಿಗೆ ತಿಳಿಸುವ ಶ್ರೇಷ್ಠವಾದ ಉದ್ದೇಶ ಯಾವುದು? ಈ ಉದ್ದೇಶವನ್ನು ಅವರು ಹೇಗೆ ಸಾಧಿಸಬಹುದು? ದೇವರು ಇಸ್ರಾಯೇಲ್ಯರಿಗೆ ತಿಳಿಸಿದ ಸಂದರ್ಭ ಬೇರೆಯಾಗಿರಬಹುದು. ಆದರೂ ಇಂದು ನಾವು ಈ ಸಿದ್ದಾಂತವನ್ನು ನಮ್ಮ ಜೀವನದಲ್ಲಿ ಹೇಗೆ ಅಳವಡಿಸಿಕೊಳ್ಳಬಹುದು?`

ಜನರು ಮುಖ್ಯವಾದ ಮೂರು ಕಾರಣಗಳಿಂದ ಹಣಕಾಸಿನ ಸಮಸ್ಯೆಗೆ ಒಳಗಾಗುತ್ತಾರೆಂದು ಅಧ್ಯಯನಗಳಿಂದ ತಿಳಿದುಬಂದಿದೆ. ಅವುಗಳನ್ನು ಕೆಳಗೆ ಕ್ರಮಬದ್ಧವಾಗಿ ಕೊಡಲಾಗಿದೆ.

**1. ಮೊದಲನೆಯ ಕಾರಣ** : ಅಜ್ಞಾನ : ಅನೇಕರು, ಅದರಲ್ಲಿಯೂ, ವಿದ್ಯಾವಂತರೂ ಸಹ ಹಣಕಾಸಿನ ವಿಷಯದಲ್ಲಿ ತಿಳುವಳಿಕೆ ಹೊಂದಿರುವುದಿಲ್ಲ. ಅವರು ಹಣವನ್ನು ಯಾವ ರೀತಿಯಲ್ಲಿ ಸಮರ್ಪಕವಾಗಿ ನಿರ್ವಹಣೆ ಮಾಡಬೇಕೆಂಬ ವಿಷಯದಲ್ಲಿ ಸತ್ಯವೇದದಲ್ಲಿ ತಿಳಿಸಿರುವ ವಿಷಯಗಳು ಅಥವಾ ಲೌಕಿಕ ಸಿದ್ಧಾಂತಗಳ ಬಗ್ಗೆ ತಿಳಿದುಕೊಂಡಿರುವುದಿಲ್ಲ. ಆದಾಗ್ಯೂ ಅಂತವರಿಗೂ ನಿರೀಕ್ಷೆಯಿದೆ. ಈ ವಾರದ ಪಾಠದಲ್ಲಿ ಈ ಸಿದ್ಧಾಂತಗಳ ಬಗ್ಗೆ ಸರಳವಾದ ಸ್ಕೂಲವಿವರಣೆಗಳು ಹಾಗೂ ಅವುಗಳನ್ನು ಹೇಗೆ ಅನುಸರಿಸಬಹುದೆಂದು ತಿಳಿಸಲಾಗಿದೆ.

**2. ಎರಡನೇ ಕಾರಣ** : ದುರಾಶೆ ಅಥವಾ ಸ್ವಾರ್ಥ ವೈಯಕ್ತಿಕ ಆಸೆ ಮತ್ತು ಜಾಹೀರಾತಿನಲ್ಲಿ ಬರುವ ಬಣ್ಣ ಬಣ್ಣದ ಮಾತುಗಳಿಗೆ ಮರುಳಾಗಿ ಕೆಲವರು ತಮ್ಮ ಆದಾಯಕ್ಕೆ ಮೀರಿದ ಸ್ವಾರ್ಥ ಜೀವನನಡೆಸಲು ಬಯಸುತ್ತಾರೆ. ಹಾಸಿಗೆ ಇದ್ದಷ್ಟು ಕಾಲುಚಾಚಲು ಅಂದರೆ ಇರುವಷ್ಟು ಸಂಪಾದನೆಯಲ್ಲಿ ಜೀವನ ನಡೆಸಲು ಅವರಿಗೆ ಇಷ್ಟವಿಲ್ಲ. ಒಳ್ಳೆಯ ವೈಭವದ ಜೀವನ ನಡೆಸಬೇಕು. ಬೆಲೆಬಾಳುವ ವಾಹನ ಇರಬೇಕು ಮತ್ತು ಉತ್ತಮ ಬಟ್ಟೆಗಳನ್ನು ಧರಿಸಬೇಕೆಂದು ಅವರ ಮನಸ್ಸು ಸ್ವಾರ್ಥದಿಂದ ಬಯಸುತ್ತದೆ. ಅವರ ದುರಾಶೆಯ ಉದ್ದೇಶಗಳು ಅವರ ಕೈಗೆಟಕುವುದಿಲ್ಲ. ಅಲ್ಲದೆ ಈ ಗುಂಪಿಗೆ ಸೇರಿದ ಜನರು ತಾವು ದೇವರಿಗೆ ದಶಾಂಶ ಕೊಡಲು ಆಗದಷ್ಟು ಬಡವರೆಂದು ಭಾವಿಸುತ್ತಾರೆ. ಈ ಕಾರಣದಿಂದ ಅವರಿಗೆ ದೇವರು ಮಾಡಿದ ವಾಗ್ದಾನದ ಆಶೀರ್ವಾದಗಳು ದೊರೆಯುವುದಿಲ್ಲ (ಮಲಾಕಿಯ 3:10,11; ಮತ್ತಾಯ 6:33) ಇಂತವರಿಗೂ ಸಾಲದಿಂದ ಮುಕ್ತರಾಗುವ ನಿರೀಕ್ಷೆಯಿದೆ. ಆದರೆ ಅವರಲ್ಲಿ ಇದ್ದುದರಲ್ಲಿಯೇ ತೃಪ್ತಿ ಹೊಂದಬೇಕೆಂಬ ಬದಲಾವಣೆ ಹೃದಯದಲ್ಲಿ ಬರಬೇಕಾಗಿದೆ.

**3. ಮೂರನೇ ಕಾರಣ ವೈಯಕ್ತಿಕ ದುರದೃಷ್ಟ** ಕೆಲವು ವೇಳೆ ಅನಿರೀಕ್ಷಿತವಾಗಿ ಕುಟುಂಬದಲ್ಲಿ ಗಂಭೀರವಾದ ಅನಾರೋಗ್ಯ ಉಂಟಾಗಬಹುದು. ನೈಸರ್ಗಿಕ ವಿಪತ್ತಿನಿಂದ ಆಸ್ತಿಪಾಸ್ತಿಯ ನಷ್ಟ ಉಂಟಾಗಬಹುದು ಅಥವಾ ದುರದೃಷ್ಟವಶಾತ್ ಕೆಲವರು ಕಡುಬಡತನದ ಕುಟುಂಬದಲ್ಲಿ ಹುಟ್ಟಿರಬಹುದು. ಕೆಲವರು ದುಂದುವೆಚ್ಚ ಮಾಡುವುದರಲ್ಲಿ ಹಣ ಕಳೆದುಕೊಳ್ಳಬಹುದು. ಈ ಎಲ್ಲಾ ಕಾರಣಗಳಿಂದ ಕೆಲವರು ಸಾಲ ಮಾಡಬೇಕಾಗಿ ಬರಬಹುದು.

ಇಂತಹ ದುರದೃಷ್ಟವಂತರಿಗೂ ಸಾಲದಿಂದ ಮುಕ್ತರಾಗುವ ನಿರೀಕ್ಷೆ ಇದೆ. ಸಾಲದಿಂದ ಹೊರಬರುವ ದಾರಿ ಕಷ್ಟವಾದರೂ, ಅಸಾಧ್ಯವೇನಲ್ಲ. ಕ್ರೈಸ್ತ ಗೆಳೆಯರು ಹಾಗೂ ದೈವಭಕ್ತಿಯುಳ್ಳ ಸಭಾಹಿರಿಯರು, ಸದಸ್ಯರು ಸಾಲದಲ್ಲಿರುವವರಿಗೆ ಸಕಾಲದಲ್ಲಿ ಸಹಾಯ ಮಾಡುವುದರಿಂದ ಮತ್ತು ಉತ್ತಮ ಸಲಹೆ, ಹಿತವಚನ ನೀಡುವುದರಿಂದ ಅವರಿಗೆ ಎಷ್ಟೋ ಸಹಾಯ ಮಾಡಿದಂತಾಗುತ್ತದೆ. ಅಲ್ಲದೆ ಉತ್ತಮಶಿಕ್ಷಣ, ಕಠಿಣ ದುಡಿಮೆ ಮತ್ತು ಎಲ್ಲಕ್ಕಿಂತಲೂ ಹೆಚ್ಚಾಗಿ ದೇವರ ಆಶೀರ್ವಾದದಿಂದ ಅಂತವರು ಸಾಲದಿಂದ ಪಾರಾಗಬಹುದು.

ಕಾರಣಗಳೇನೇ ಇರಲಿ, ಅದು ಒಬ್ಬರ ತಪ್ಪಿನಿಂದಲೇ ಸಾಲಗಾರರಾಗಿರಲಿ, ಸಾಲವನ್ನು ಕಡಿಮೆ ಮಾಡಬಹುದು. ಆದಾಗ್ಯೂ ಸಾಲಗಾರರು ತಮ್ಮ ಜೀವನ ಶೈಲಿಯಲ್ಲಿ ಕೆಲವು ಬದಲಾವಣೆ ಮಾಡಿಕೊಳ್ಳಬೇಕು. ದುಂದುವೆಚ್ಚ ಮಾಡದೆ, ಅನಾವಶ್ಯಕ ಖರ್ಚು ಕಡಿಮೆ ಮಾಡಿದಲ್ಲಿ ಖಂಡಿತವಾಗಿಯೂ ಸಾಲದಿಂದ ಬಿಡುಗಡೆ ಹೊಂದಬಹುದು.

`1 ತಿಮೊಥೆ 6:6-9ನೇ ವಚನಗಳನ್ನು ಓದಿರಿ. ನಾವೆಲ್ಲರೂ ಗಮನವಿಟ್ಟು ಅನುಸರಿಸಬೇಕಾದ ಯಾವ ಸಲಹೆಗಳನ್ನು ಪೌಲನು ನೀಡುತ್ತಾನೆ? ಈ ಹಿತವಚನಗಳನ್ನು ನಾವು ಹೇಗೆ ಉತ್ತಮವಾಗಿ ಅನುಸರಿಸಬಹುದು?`