---
title:  ಸಾಲದಿಂದ ಬಿಡುಗಡೆ ಹೊಂದುವುದು ಹೇಗೆ?
date:   31/01/2023
---

`ಜ್ಞಾನೋಕ್ತಿ 22:7ನೇ ವಚನದ ಪ್ರಕಾರ ಸಾಲಗಾರನು ಯಾವ ವಿಧವಾಗಿ ಸಾಲಕೊಟ್ಟವನಿಗೆ ಸೇವಕನಾಗಿರುತ್ತಾನೆ?`

ದುರದೃಷ್ಟಕರವಾದ ಸಾಲದ ಈ ಬಲೆಯಿಂದ ನಾವು ಹೇಗೆ ತಪ್ಪಿಸಿಕೊಳ್ಳಬಹುದು? ಒಂದು ವೇಳೆ ನೀವು ಸಾಲಗಾರರಾಗಿದ್ದಲ್ಲಿ ಕೆಳಗೆ ತಿಳಿಸಿರುವ ಕೆಲವು ಅಂಶಗಳು ನೀವು ಅದರಿಂದ ಬಿಡುಗಡೆ ಹೊಂದುವುದಕ್ಕೆ ಸಹಾಯಕವಾಗಲಿವೆ. ಈ ಯೋಜನೆಯು ಬಹಳ ಸರಳವಾಗಿದೆ. ಇದು ಒಂದು ಪ್ರತಿಜ್ಞೆಯಾಗಿದ್ದು (Promise) ಮೂರು ಹಂತಗಳನ್ನು ಒಳಗೊಂಡಿದೆ.

ಈ ಪ್ರತಿಜ್ಞೆಯು ನಾವು ಪವಿತ್ರವಾದ ದಶಮಭಾಗವನ್ನು ಪ್ರಾಮಾಣಿಕವಾಗಿ ಹಿಂದಿರುಗಿಸುತ್ತೇವೆಂದು ದೇವರೊಂದಿಗೆ ಮಾಡಿಕೊಂಡ ಒಂದು ಬದ್ಧತೆಯಾಗಿದೆ (Commitment) ಇದು ಆತನ ಆಶೀರ್ವಾದ ಪಡೆದುಕೊಳ್ಳಲಿಕ್ಕೆ ಮಾರ್ಗವಾಗಿದೆ.

**ಮೊದಲನೆ ಹಂತ** : ಮೊದಲನೆಯದಾಗಿ ಹೆಚ್ಚಿನ ಸಾಲ ತೆಗೆದುಕೊಳ್ಳದಂತೆ ನಾವು ತಾತ್ಕಾಲಿಕವಾದ ಒಂದು ತಡೆ (ನಿಷೇಧ) ಹಾಕಿಕೊಳ್ಳಬೇಕು. ಸಾಲ ಮಾಡಿ ತುಪ್ಪ ತಿನ್ನಬಾರದು. ನಾವು ಹಣವನ್ನು ಸಾಲವಾಗಿ ತೆಗೆದುಕೊಳ್ಳದಿದ್ದಲ್ಲಿ, ಸಾಲದ ಬಲೆಯಲ್ಲಿ ಸಿಲುಕುವುದಿಲ್ಲ. ಈಗಿರುವ ಸಾಲ ತೀರಿಸುವುದು ನಮ್ಮ ಉದ್ದೇಶವಾಗಿರುವುದರಿಂದ, ಹೆಚ್ಚಿನ ಸಾಲ ತೆಗೆದುಕೊಳ್ಳಬಾರದು.

**ಎರಡನೇ ಹಂತ** : ದೇವರು ನಮ್ಮನ್ನು ಆಶೀರ್ವದಿಸುವಾಗ, ತಕ್ಷಣದಿಂದಲೇ ಸಾಧ್ಯವಾದಷ್ಟು ಬೇಗನೆ ಸಾಲವನ್ನು ತೀರಿಸುತ್ತೇವೆಂದು ದೇವರೊಂದಿಗೆ ಒಂದು ಒಪ್ಪಂದ ಮಾಡಿಕೊಳ್ಳಬೇಕು. ಹಣಕಾಸಿನ ವಿಷಯದಲ್ಲಿ ದೇವರು ನಮ್ಮನ್ನು ಆಶೀರ್ವದಿಸಿದಾಗ, ಆ ಹಣವನ್ನು ಬೇರೆ ವಸ್ತುಗಳನ್ನು ತೆಗೆದುಕೊಳ್ಳಲು ಉಪಯೋಗಿಸದೆ, ಸಾಲತೀರಿಸಲು ಉಪಯೋಗಿಸಬೇಕು. ಈ ಹಂತವು ಬಹುಶಃ ಬಹಳ ನಿರ್ಣಾಯಕವಾದದ್ದು. ಅನಿರೀಕ್ಷಿತವಾಗಿ ಹಣ ಒದಗಿಬಂದಾಗ, ಹೆಚ್ಚಿನವರು ಸಾಮಾನ್ಯವಾಗಿ ಅದನ್ನು ಅನಾವಶ್ಯಕವಾಗಿ ಖರ್ಚು ಮಾಡುತ್ತಾರೆ. ಹಾಗೆ ಮಾಡದೆ, ಸಾಲ ತೀರಿಸುವುದಕ್ಕೆ ಯೋಜನೆ ಹಾಕಿಕೊಳ್ಳಬೇಕು.

**ಮೂರನೇ ಹಂತ** : ಇದು ಕಾರ್ಯರೂಪದಲ್ಲಿ ಮಾಡಬೇಕಾದ ಹಂತ. ಕೊಡಬೇಕಾದ ಸಾಲದ ಒಂದುಪಟ್ಟಿ ಮಾಡಿ, ಪ್ರತಿಯೊಬ್ಬರಿಗೂ ತಿಂಗಳಿಗೆ ಸ್ವಲ್ಪ ಹಣವನ್ನು ಸಾಲದ ತೀರಿಕೆಗಾಗಿ ಕೊಡುವುದಕ್ಕೆ ಪ್ರಾಮುಖ್ಯತೆ ಕೊಟ್ಟು ಸಾಧ್ಯವಾದಷ್ಟು ಬೇಗನೆ ತೀರಿಸಲು ಯೋಜನೆ ಹಾಕಿಕೊಳ್ಳಿ. ಈ ಹಂತವನ್ನು ಪ್ರಾಮಾಣಿಕವಾಗಿ ಅನುಸರಿಸಿದಲ್ಲಿ ಬಹಳಷ್ಟು ಬೇಗನೆ ಸಣ್ಣಪುಟ್ಟ ಸಾಲಗಳು ತೀರಿದವೆಂಬುದನ್ನು ಕಂಡು ನಿಮಗೆ ಆಶ್ಚರ್ಯವಾಗುವುದು. ಅನಂತರ ಉಳಿದ ದೊಡ್ಡಸಾಲಗಳನ್ನು ತೀರಿಸಲು ಗಮನನೀಡಿ.

ನಾವು ಸಾಲಗಾರರಾಗಬೇಕೆಂದು ದೇವರು ಖಂಡಿತ ಬಯಸುವುದಿಲ್ಲ. ಒಂದು ಸಾರಿ ದೇವರೊಂದಿಗೆ ಒಪ್ಪಂದ ಮಾಡಿಕೊಂಡ ಅನೇಕ ಕುಟುಂಬಗಳು ಅನಿರೀಕ್ಷಿತವಾದ ರೀತಿಯಲ್ಲಿ ದೇವರ ಆಶೀರ್ವಾದ ಅನುಭವಿಸಿದ್ದಾರೆ. ಅಲ್ಲದೆ ನಿರೀಕ್ಷಿಸಿದ್ದಕ್ಕಿಂತಲೂ ಶೀಘ್ರವಾಗಿ ಸಾಲ ಕಡಿಮೆಯಾದದ್ದನ್ನು ಕಂಡಿದ್ದಾರೆ. ಮೇಲೆ ತಿಳಿಸಿದ ಸರಳವಾದ ಈ ಮೂರು ಹಂತಗಳನ್ನು ಪಾಲಿಸಿದ ಅನೇಕ ಕುಟುಂಬಗಳು ಸಾಲದಿಂದ ಬಿಡುಗಡೆ ಹೊಂದಿವೆ. ನೀವೂ ಸಹ ಅದರ ಬಲೆಯಿಂದ ತಪ್ಪಿಸಿಕೊಳ್ಳುವಿರಿ! ದೇವರಿಗೆ ನಿಮ್ಮ ಜೀವನದಲ್ಲಿ ಮೊದಲಸ್ಥಾನ ನೀಡಿದಾಗ, ಆತನು ನಿಮಗೆ ವಹಿಸಿಕೊಟ್ಟ ಸಂಪನ್ಮೂಲಗಳನ್ನು ಪ್ರಾಮಾಣಿಕತೆಯಿಂದ ನಿರ್ವಹಿಸಲು ಬೇಕಾದ ಆಶೀರ್ವಾದ ಮತ್ತು ವಿವೇಕವು ನಿಮಗೆ ದೊರಕುತ್ತದೆ.

`"ದ್ರವ್ಯಾಶೆಯಿಲ್ಲದವರಾಗಿರಿ; ನಿಮಗಿರುವವುಗಳಲ್ಲಿ ತೃಪ್ತರಾಗಿರಿ. ನಾನು ನಿನ್ನನ್ನು ಎಂದಿಗೂ ತೊರೆಯುವುದಿಲ್ಲ. ಎಂದಿಗೂ ಕೈಬಿಡುವುದಿಲ್ಲವೆಂದು ದೇವರು ತಾನೇ ಹೇಳಿದ್ದಾನೆ" (ಇಬ್ರಿಯ 13:5). ಈ ವಾಗ್ದಾನಗಳಲ್ಲಿ ಭರವಸವಿಟ್ಟಾಗ ಸಾಲದಲ್ಲಿ ಬೀಳದಂತೆ ಹೇಗೆ ಸಹಾಯಕವಾಗಲಿದೆ?`