---
title:  ಮೋಸಗಾರನು ಐಶ್ವರ್ಯವಂತನಾದದ್ದು
date:   08/02/2023
---

ಯಾಕೋಬನು ದೇವರಿಗೆ ಭಯಪಡುವವನಾಗಿದ್ದನು. ಆದರೆ ತನ್ನ ತಾಯಿಯೊಂದಿಗೆ ಸೇರಿ ತಂದೆಯಾದ ಇಸಾಕನಿಂದ ಆಶೀರ್ವಾದ ಪಡೆದುಕೊಳ್ಳಲು ಒಂದು ಪಿತೂರಿ ಮಾಡಿದನು. ಇದರ ಪರಿಣಾಮವಾಗಿ ತನ್ನ ಅಣ್ಣನಾದ ಏಸಾವನು ತನ್ನನ್ನು ಕೊಲ್ಲಬಹುದೆಂಬ ಭಯದಿಂದ ಸ್ವದೇಶವನ್ನು ಬಿಟ್ಟು ಪಲಾಯನ ಮಾಡಬೇಕಾಯಿತು. ಅಲ್ಲದೆ ತನ್ನ ಯೌವನದ ಜೀವನವನ್ನು ತಪ್ಪಾದ ಮಾರ್ಗದಿಂದ ಆರಂಭಿಸಬೇಕಾಯಿತು. ರೆಬೆಕ್ಕಳು ಯಾಕೋಬನಿಗೆ ... ನೀನು ನನ್ನ ಅಣ್ಣನಾದ ಲಾಭನನ ಬಳಿಗೆ ಓಡಿಹೋಗಿ ಕೆಲವುಕಾಲ, ಅಂದರೆ ನಿನ್ನಣ್ಣನ ಕೋಪವು ಶಮನವಾಗುವವರೆಗೂ ಅವನ ಬಳಿಯಲ್ಲಿರು. ನಿನ್ನಣ್ಣನು ನೀನು ಮಾಡಿರುವುದನ್ನು ಮರೆತು ತನ್ನ ಕೋಪವನ್ನು ಬಿಟ್ಟಾಗ ನಾನು ನಿನ್ನನ್ನು ಅಲ್ಲಿಂದ ಕರೆಸುತ್ತೇನೆ" ಎಂದು ಹೇಳಿ ಕಳುಹಿಸಿದಳು (ಆದಿಕಾಂಡ 27:43-45). ಆದರೆ ಯಾಕೋಬನು ಇಪ್ಪತ್ತು ವರ್ಷಗಳವರೆಗೆ ತನ್ನ ಮಾವನ ಮನೆಯಲ್ಲಿರಬೇಕಾಯಿತು ಮತ್ತು ಅವನು ತನ್ನ ತಾಯಿಯ ಮುಖವನ್ನು ತಿರುಗಿ ಕಾಣಲೇ ಇಲ್ಲ. ಅವನು ಹಿಂದಿರುಗಿ ಬರುವಷ್ಟರಲ್ಲಿ ರೆಬೆಕ್ಕಳು ಆಗಲೇ ಮರಣಹೊಂದಿದ್ದಳು.

`ಆದಿಕಾಂಡ 32:22-31ನೇ ವಚನಗಳನ್ನು ಓದಿರಿ, ಯಾಕೋಬನು ತಪ್ಪು ನಿರ್ಧಾರ ಮಾಡಿದ್ದರೂ, ದೇವರು ಅವನನ್ನು ಕರುಣಿಸಿದನು. ಈ ಕಥೆಯಿಂದ ನಾವು ಯಾವ ಆತ್ಮೀಕ ಪಾಠಗಳನ್ನು ಕಲಿಯಬಹುದು?`

ಯಾಕೋಬನು ಅನುಭವಿಸಿದ ವೇದನೆ, ತನ್ನ ಪಾಪಕ್ಕೆ ಪಟ್ಟ ಪಶ್ಚಾತ್ತಾಪ ಇವುಗಳ ಬಗ್ಗೆ ಶ್ರೀಮತಿ ವೈಟಮ್ಮನವರು 'ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್' ಪುಸ್ತಕದ 197-198ನೇ ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ:

'ನಮ್ರತೆ, ಪಶ್ಚಾತ್ತಾಪ ಹಾಗೂ ತನ್ನನ್ನು ದೇವರಿಗೆ ಸಂಪೂರ್ಣವಾಗಿ ಒಪ್ಪಿಸಿಕೊಟ್ಟ ಕಾರಣದಿಂದ ಪಾಪಿಯಾದ ಯಾಕೋಬನು ಪರಲೋಕದ ದೇವರ ಜೊತೆ ಹೋರಾಡಿ ಜಯಗಳಿಸಿದನು. ಅವನು ದೇವರು ತನಗೆ ಬೆತೇಲಿನಲ್ಲಿ ಮಾಡಿದ ವಾಗ್ದಾನಗಳ ಮೇಲೆ (ಆದಿಕಾಂಡ 28:14,15) ಸಂಪೂರ್ಣವಾಗಿ ಆತುಕೊಂಡಿದ್ದನು. ಪ್ರೀತಿ ಸ್ವರೂಪಿಯಾದ ದೇವರು ಪಾಪಿಯಾದ ಯಾಕೋಬನ ಮನವಿಯನ್ನು ನಿರಾಕರಿಸಲಿಲ್ಲ. ಮೋಸದಿಂದ ಚೊಚ್ಚಲತನದ ಹಕ್ಕನ್ನು ಪಡೆದುಕೊಂಡು ತಾನು ಮಾಡಿದ ಪಾಪವು ಯಾಕೋಬನಿಗೆ ಸ್ಪಷ್ಟವಾಗಿ ಕಂಡುಬಂದಿತು. ದೇವರು ತನ್ನದೇ ಆದ ಮಾರ್ಗದಲ್ಲಿ ಹಾಗೂ ಸಮಯದಲ್ಲಿ ಯಾಕೋಬನಿಗೆ ಮಾಡಿದ್ದ ವಾಗ್ದಾನವನ್ನು ನೆರವೇರಿಸುತ್ತಿದ್ದನು. ಅಲ್ಲಿಯವರೆಗೆ ಯಾಕೋಬನು ತಾಳ್ಮೆಯಿಂದ ಕಾದುಕೊಂಡಿರಬೇಕಾಗಿತ್ತು. ಆದರೆ ಅವನು ದೇವರ ವಾಗ್ದಾನಗಳ ಮೇಲೆ ಭರವಸವಿಡಲಿಲ್ಲ. ಬದಲಾಗಿ ತನ್ನ ಸ್ವಂತ ಪ್ರಯತ್ನಗಳಿಂದ ಅದನ್ನು ನೆರವೇರಿಸಿಕೊಳ್ಳಲು ಅವನು ಬಯಸಿದನು... ಯಾಕೋಬನಿಗೆ ತಾನು ಬಯಸಿದ್ದ ಆಶೀರ್ವಾದವನ್ನು ದೇವರು ನೀಡಿದನು. ಮೋಸಗಾರನಾದ ಅವನ ಪಾಪವು ಕ್ಷಮಿಸಲ್ಪಟ್ಟಿತು.

`ಆದಿಕಾಂಡ 49:29-33ನೇ ವಚನಗಳನ್ನು ಓದಿರಿ, ಯಾಕೋಬನಿಗೆ ಕಾನಾನ್ ದೇಶದಲ್ಲಿ ಯಾವುದೇ ಭೂಮಿ, ಆಸ್ತಿಯಾಗಲಿ ಇರಲಿಲ್ಲ. ಆದರೂ ಅವನು ತನ್ನ ಶವವನ್ನು ಸಮಾಧಿ ಮಾಡುವ ವಿಷಯದಲ್ಲಿ ಮಕ್ಕಳಿಗೆ ಕೊಟ್ಟ ಸಲಹೆಗಳೇನು? ಆ ಗವಿಯಲ್ಲಿ ಇನ್ನಾರನ್ನು ಹೂಣಲಾಗಿತ್ತು. ಯಾಕೋಬನು ಮಾಡಿದ ಈ ಬೇಡಿಕೆಗೆ ಕಾರಣಗಳೇನು?`

ಅಬ್ರಹಾಮ್, ಇಸಾಕ, ಯಾಕೋಬ ಹಾಗೂ ಅವರ ಪತ್ನಿಯರನ್ನು ಮಕೇಲದ ಗವಿಯಲ್ಲಿ ಸಮಾಧಿ ಮಾಡಲಾಯಿತು. ಯಾಕೋಬನು ದೇವರಲ್ಲಿ ಬಹಳವಾದ ಭರವಸೆ ಇಟ್ಟು, ತಾನು ಈ ಲೋಕದಲ್ಲಿ ಪರದೇಶದವನೂ, ಪ್ರವಾಸಿಯೂ ಆಗಿದ್ದೇನೆಂದು ತಿಳಿದುಕೊಂಡಿದ್ದನು (ಇಬ್ರಿಯ 11:13). ತನ್ನ ಅಣ್ಣನಿಗೂ, ತಂದೆಗೂ ಮೋಸಮಾಡಿದ ಯಾಕೋಬನು ಬರಿಗೈಯಲ್ಲಿ ಸ್ವದೇಶವನ್ನು ಬಿಟ್ಟುಹೋದನು. ಆದರೆ ಹಿಂದಿರುಗಿ ಬಂದಾಗ ಬಹಳ ಸಂಪತ್ತುಳ್ಳವನಾಗಿದ್ದನು.

`ನಮ್ಮ ತಪ್ಪು ಪಾಪಗಳ ಹೊರತಾಗಿಯೂ, ದೇವರು ನಮ್ಮನ್ನು ಆಶೀರ್ವದಿಸುವನು. ಆದರೆ ತಪ್ಪು ಮಾಡದಿರುವುದು ಒಳ್ಳೆಯದು. ಈಗ ನಿಮ್ಮ ಮುಂದೆ ಯಾವ ಆಯ್ಕೆಗಳಿವೆ? ನೀವು ಹೇಗೆ ತಪ್ಪು ಆಯ್ಕೆ ಮಾಡುವುದನ್ನು ತಡೆಗಟ್ಟಬಹುದು?`