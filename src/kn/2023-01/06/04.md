---
title:  ಲೋಟನು ಮಾಡಿದ ಕೆಟ್ಟ ನಿರ್ಧಾರಗಳು
date:   07/02/2023
---

ಅಬ್ರಾಮನು ದೇವರ ಕರೆಗೆ ಓಗೊಟ್ಟು ಸ್ವದೇಶವನ್ನು ಬಿಟ್ಟುಹೊರಟಾಗ, ಅವನ ತಮ್ಮನ ಮಗನಾದ ಲೋಟನೂ ಸಹ ಅವನೊಂದಿಗೆ ಹೋಗಲು ನಿರ್ಧರಿಸಿದನು. ದೇವರು ಅಬ್ರಾಮನನ್ನು ಆಶೀರ್ವದಿಸಿದ್ದರಿಂದ "ಅವನು ಬಹು ಐಶ್ವರ್ಯವಂತನಾಗಿದ್ದನು, ಅವನಿಗೆ ಪಶುಗಳೂ ಬೆಳ್ಳಿ ಬಂಗಾರವೂ ಇದ್ದವು. (ಆದಿಕಾಂಡ 13:2) ಅಲ್ಲದೆ ಲೋಟನಿಗೂ ಕುರಿದನ ಗುಡಾರಗಳಿದ್ದವೆಂದು ಸತ್ಯವೇದವು ತಿಳಿಸುತ್ತದೆ (ಆದಿಕಾಂಡ 13:5), ಅವರಿಬ್ಬರ ಆಸ್ತಿ ಬಹಳವಾದ್ದರಿಂದ ಒಂದೇ ಸ್ಥಳದಲ್ಲಿ ವಾಸವಾಗಿರುವುದು ಅಸಾಧ್ಯವಾಯಿತು. ಆ ಸ್ಥಳವು ಅವರಿಬ್ಬರ ಜೀವನಕ್ಕೆ ಸಾಲದೆ ಹೋಯಿತು. ಅವರಿಬ್ಬರ ದನಕಾಯುವವರ ನಡುವೆ ಜಗಳ ತಪ್ಪಿಸುವ ಸಲುವಾಗಿ ಅಬ್ರಾಮನು ತನ್ನ ತಮ್ಮನ ಮಗನಾದ ಲೋಟನಿಗೆ ಆ ಸ್ಥಳವನ್ನು ಬಿಟ್ಟು ಪ್ರತ್ಯೇಕವಾಗಿ ಹೋಗುವಂತೆ ಸಲಹೆಮಾಡಿದನು. ತನ್ನ ದೊಡ್ಡವನಾದ ಅಬ್ರಹಾಮನು ಹಿರಿಯನಾಗಿದ್ದರಿಂದ ಲೋಟನು ಅವನಿಗೆ ಗೌರವ ಕೊಡಬೇಕಾಗಿತ್ತು. ಯಾಕೆಂದರೆ ಅಬ್ರಹಾಮನ ದೆಸೆಯಿಂದಲೇ ಅವನನ್ನು ದೇವರು ಅಭಿವೃದ್ಧಿಪಡಿಸಿದ್ದನು. ಆದರೆ ಲೋಟನು ದೊಡ್ಡಪ್ಪನಿಗೆ ಯಾವುದೇ ಕೃತಜ್ಞತೆ ತೋರದೆ, ಸ್ವಾರ್ಥದಿಂದ ಬಹಳ ಫಲವತ್ತಾಗಿದೆ ಎಂದು ತೋರಿಬಂದ ಸೊದೋಮ್ ಪ್ರದೇಶವನ್ನು ಆರಿಸಿಕೊಂಡನು.

`ಆದಿಕಾಂಡ 13:10-12ನೇ ವಚನಗಳನ್ನು ಓದಿರಿ, ತರ್ಕಬದ್ಧವಾದ ಯಾವ ಅಂಶಗಳ ಕಾರಣದಿಂದ ಲೋಟನು ಸೊದೋಮ್ ಪಟ್ಟಣಕ್ಕೆ ಹೋಗಲು ನಿರ್ಧರಿಸಿದನು?`

ಸೊದೊನ್ನಪಟ್ಟಣಕ್ಕೆ ಹೋಗಿ ನೆಲೆಸಲು ಲೋಟನು ಯಾವುದೇ ಸಮರ್ಥನೆಯನ್ನು ಸುಲಭವಾಗಿ ನೀಡಿದರೂ ಅಲ್ಲಿ ಅವನ ವಾಸವು ಸುಖಕರವಾಗಿರಲಿಲ್ಲ. ಏಲಾಮಿನ ಅರಸನು ಸೋದೋಮಿನ ರಾಜನನ್ನು ಸೋಲಿಸಿ ಅಲ್ಲಿದ್ದ ಜನರು, ಆಸ್ತಿ, ಪಶುಗಳನ್ನು ಸೆರೆಹಿಡಿದುಕೊಂಡು ಹೋದನು. ಅಲ್ಲದೆ ಲೋಟನನ್ನೂ ಸಹ ಅವನ ಆಸ್ತಿ ಸಹಿತ ಸೆರೆಹಿಡಿದುಕೊಂಡು ಹೋದನು. ಈ ವಿಷಯವನ್ನು ಕೇಳಿದ ಅಬ್ರಾಮನು ಸುಮ್ಮನೆ ಕುಳಿತುಕೊಳ್ಳಲಿಲ್ಲ. ಬದಲಾಗಿ ಅವನನ್ನು ರಕ್ಷಿಸಿದನೆಂದು 14ನೇ ಅಧ್ಯಾಯವು ತಿಳಿಸುತ್ತದೆ.

ಐಶ್ವರ್ಯವಂತರಾಗಬೇಕೆಂಬ ಉದ್ದೇಶದಿಂದ ಕೆಲವು ಸಮಯದಲ್ಲಿ ನಾವು ಬುದ್ಧಿಗೇಡಿಗಳಾಗುತ್ತೇವೆ. ಸೆರೆಯಿಂದ ಬಿಡುಗಡೆಯಾದ ನಂತರವೂ ಲೋಟನು ಬುದ್ಧಿಕಲಿಯದೆ ತಿರುಗಿ ಸೊದೋಮಗೆ ಹಿಂದಿರುಗಿದನು! ಆದರೆ ದೇವರು ಮಹಾಕರುಣೆಯಿಂದ ತನ್ನ ದೂತರನ್ನು ಕಳುಹಿಸಿ ಅವನಿಗೂ ಅವನ ಕುಟುಂಬದವರಿಗೂ ಸೊದೋಮ್ ಗೊಮೋರ ಪಟ್ಟಣಗಳನ್ನು ನಾಶಮಾಡುವುದಾಗಿ ತಿಳಿಸಿ ಅವರನ್ನು ಎಚ್ಚರಿಸಿದನು.

`ಆದಿಕಾಂಡ 18:20-33ನೇ ವಚನಗಳಲ್ಲಿ ದೇವರು ಅಬ್ರಹಾಮನಿಗೆ ತಾನು ಯಾವ ಕಾರಣದಿಂದ ಅಲ್ಲಿಗೆ ಬಂದೆ ಎಂದು ತಿಳಿಸಿದನು? ದೋಮ್, ಗೊಮೋರ ಪಟ್ಟಣಗಳನ್ನು ದೇವರು ನಾಶಮಾಡುವೆನೆಂದು ತಿಳಿಸಿದಾಗ, ಅಬ್ರಹಾಮನ ಪ್ರತ್ಯುತ್ತರವೇನಾಗಿತ್ತು?`

ಅಬ್ರಾಮನು ತನ್ನ ತಮ್ಮನ ಮಗನಾದ ಲೋಟನು ಹಾಗೂ ಅವನ ಕುಟುಂಬದ ಬಗ್ಗೆ ಕಾಳಜಿ ಹೊಂದಿದ್ದ ಕಾರಣದಿಂದ, ಸೊದೋಮ್ ಗೊಮೋರ ಪಟ್ಟಣಗಳಲ್ಲಿ ನೀತಿವಂತರಿದ್ದಲ್ಲಿ ಅದನ್ನು ಉಳಿಸಬೇಕೆಂದು ದೇವರಲ್ಲಿ ಬೇಡಿಕೊಂಡನು. ಅವನು 50 ಜನರಿಂದ ಆರಂಭಿಸಿ ಕೊನೆಯಲ್ಲಿ ಹತ್ತು ಮಂದಿ ನೀತಿವಂತರಿದ್ದಲ್ಲಿ ಅವುಗಳನ್ನು ಉಳಿಸು ಎಂದು ಬೇಡಿಕೊಂಡನು. ಪ್ರೀತಿ ಸ್ವರೂಪಿಯಾದ ದೇವರು ಅಬ್ರಹಾಮನು ಮಾತಾಡುವುದನ್ನು ನಿಲ್ಲಿಸುವ ತನಕ ತನ್ನ ಕರುಣೆ ತೋರಿಸುವುದನ್ನು ನಿಲ್ಲಿಸಲಿಲ್ಲ! ದೇವರು ತನ್ನ ಇಬ್ಬರು ದೂತರ ಮೂಲಕ ಲೋಟ ಅವನ ಹೆಂಡತಿ ಹಾಗೂ ಅವರ ಇಬ್ಬರು ಮಕ್ಕಳನ್ನು ಕೈಹಿಡಿದು ಆ ಊರುಗಳಿಂದ ಹೊರಗೆ ಕರೆತಂದು ರಕ್ಷಿಸಿದರು. ಆದರೆ ಲೋಟನ ಹೆಂಡತಿಯು ಹಿಂದಿರುಗಿ ನೋಡಿ ಉಪ್ಪಿನ ಕಂಬವಾದಳು. ಲೋಟನು ಬಹಳ ಸಂಪತ್ತುಳ್ಳವನಾಗಿ ಸೊದೋಮ್ ಪಟ್ಟಣಕ್ಕೆ ಹೋಗಿ, ಬರುವಾಗ ಬರಿಗೈಯಲ್ಲಿ ಬಂದನು. ಪರಲೋಕದಲ್ಲಿ ಗಂಟುಮಾಡಿ ಇಟ್ಟುಕೊಳ್ಳುವ ಬದಲು, ತಕ್ಷಣದಲ್ಲಿ ಬರುವ ಲಾಭದ ಬಗ್ಗೆ ಚಿಂತಿಸುವಾಗ ನಾವು ಎಚ್ಚರಿಕೆಯಿಂದ ನಿರ್ಧಾರಗಳನ್ನು ಮಾಡಬೇಕಲ್ಲವೇ! (ಮಾರ್ಕ 8:36,37ನೇ ವಚನಗಳನ್ನು ಗಮನಿಸಿರಿ).