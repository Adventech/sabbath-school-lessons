---
title:  ಐಗುಪ್ತ ದೇಶದಲ್ಲಿ ಮೋಶೆ
date:   09/02/2023
---

ಸತ್ಯವೇದದ ಪವಿತ್ರ ಚರಿತ್ರೆಯಲ್ಲಿ ಅಂದರೆ ವಿಮೋಚನಕಾಂಡದಿಂದ ಧರ್ಮೋಪದೇಶಕಾಂಡ ಪುಸ್ತಕಗಳವರೆಗೆ ಮೋಶೆಯ ಬಗ್ಗೆ ಬಹಳಷ್ಟು ಬರೆಯಲಾಗಿದೆ. ಅವನನ್ನು ನೈಲ್ ನದಿಯಲ್ಲಿ ಹಾಕಿದರು ಆದರೆ ದೇವರು ತನ್ನ ಅನುಗ್ರಹದಿಂದ ಅವನನ್ನು ಕಾಪಾಡಿದನು. ಫರೋಹನ ಕುಮಾರ್ತೆಯು ಜಂಬುಹುಲ್ಲಿನಲ್ಲಿ ಆಪಿನ ಪೆಟ್ಟಿಗೆಯಲ್ಲಿದ್ದ ಮಗುವನ್ನು ಅದರ ತಾಯಿಗೆ ಸಾಕುವುದಕ್ಕೆ ಕೊಟ್ಟಳು. ದೇಶಭ್ರಷ್ಟಳೂ, ದಾಸಿಯೂ ಆಗಿದ್ದ ಮೋಶೆಯ ತಾಯಿಗೆ ಇದು ಎಂತಹ ಆಶೀರ್ವಾದವಲ್ಲವೇ! ತಾಯಿಯಾದ ಯೋಕಬೆದಳು ತನ್ನ ಮಗನಾದ ಮೋಶೆಗೆ ದೇವರ ಬಗ್ಗೆ ತಿಳಿಸಲು, ಪ್ರಾರ್ಥಿಸಲು ಹಾಗೂ ಅವನ ಮುಂದಿನ ಸೇವೆಯ ಜೀವನಕ್ಕೆ ಅಗತ್ಯವಾದ ಸ್ವಭಾವ ಬೆಳೆಸಿಕೊಳ್ಳಲು ಬೋಧಿಸುವುದಕ್ಕೆ ಕೇವಲ 12 ವರ್ಷಗಳ ಕಾಲಾವಧಿ ಮಾತ್ರ ಇತ್ತು. ಅನಂತರ ಮೋಶೆ ಅನೇಕ ವರ್ಷಗಳವರೆಗೆ ಐಗುಪ್ತದೇಶದ ಫರೋಹನ ಅರಮನೆಯಲ್ಲಿ ತರಬೇತಿ ಪಡೆದನು. "ಮೋಶೆಯು ಐಗುಪ್ತದೇಶದವರ ಸರ್ವವಿದ್ಯೆಗಳಲ್ಲಿಯೂ ಉಪದೇಶ ಹೊಂದಿ ಮಾತುಗಳಲ್ಲಿಯೂ ಕಾರ್ಯಗಳಲ್ಲಿಯೂ ಸಮರ್ಥನಾದನು" (ಅ.ಕೃತ್ಯಗಳು 7:22). ಅವನು ಪ್ರಾಯಸ್ಥನಾದಾಗ, ಬುದ್ಧಿ ಪೂರ್ವಕವಾಗಿ ವಿವೇಕತನದಿಂದ ಮಾಡಿದ ನಿರ್ಧಾರವು ಅವನ ಜೀವನವನ್ನು ಮಾತ್ರವಲ್ಲದೆ, ಇಸ್ರಾಯೇಲ್ಯರ ಚರಿತ್ರೆಯನ್ನೇ ಬದಲಾಯಿಸಿತು.

`ಇಬ್ರಿಯ 11:24-29ನೇ ವಚನಗಳನ್ನು ಓದಿರಿ, ಮೋಶೆ ಏನನ್ನು ನಿರಾಕರಿಸಿದನು ಹಾಗೂ ಮುಂದೆ ಏನನ್ನು ಅವನು ಎದುರಿಸಬೇಕಾಯಿತು ಎಂಬುದರ ಬಗ್ಗೆ ಆಲೋಚಿಸಿ ನಿರಾಕರಿಸುವುದರ ಮೂಲಕ ಮೋಶೆ ಯಾವುದನ್ನು ಸ್ವೀಕರಿಸಲು ನಿರ್ಧರಿಸಿದನು?`

ಪುರಾತನ ಜಗತ್ತಿನಲ್ಲಿ ಐಗುಪ್ತವು ಶ್ರೇಷ್ಠ ನಾಗರೀಕತೆಯುಳ್ಳ ಅತ್ಯಂತ ದೊಡ್ಡ ಸಾಮ್ರಾಜ್ಯಗಳಲ್ಲಿ ಒಂದಾಗಿತ್ತು. ನೈಲ್ನದಿಯಿಂದ ಭೂಮಿಯು ಬಹಳ ಫಲವತ್ತಾಗಿದ್ದು ಅದೊಂದು ಶ್ರೀಮಂತ ಹಾಗೂ ಬಲಿಷ್ಠ ದೇಶವಾಗಿತ್ತು. ಮೋಶೆ ಅಂತಹ ದೇಶಕ್ಕೆ ಚಕ್ರವರ್ತಿಯಾಗಬಹುದಾಗಿತ್ತು. ಯೌವನಸ್ಥನಾದ ಮೋಶೆಗೆ ಇಷ್ಟೆಲ್ಲಾ ಆಕರ್ಷಣೆಗಳು ಎಷ್ಟೊಂದು ಮನಸೆಳೆಯುತ್ತಿತ್ತೆಂದು ಕಲ್ಪಿಸಿಕೊಳ್ಳುವುದೂ ಸಹ ನಮಗೆ ಕಷ್ಟವಾಗಿದೆ. ಆದರೆ ಅವನು ಇವೆಲ್ಲವುಗಳನ್ನು ತ್ಯಜಿಸಿ, ತನ್ನ ಜನರೊಂದಿಗೆ ಸ್ವಲ್ಪಕಾಲ ಕಷ್ಟಪಡುವುದೇ ಶ್ರೇಷ್ಠವಾದ ಭಾಗ್ಯವೆಂದೆಣಿಸಿಕೊಂಡನು.

ಮುಂದೇನಾಯಿತು? ಸ್ವಲ್ಪಕಾಲ ಪಾಪಭೋಗಗಳನ್ನನುಭವಿಸುವುದಕ್ಕಿಂತ ದೇವರ ಜನರೊಂದಿಗೆ ಕಷ್ಟವನ್ನನುಭವಿಸುವುದೇ ಒಳ್ಳೇದೆಂದು ಮೋಶೆ ತೀರ್ಮಾನಿಸಿ ಕೊಂಡನು (ಇಬ್ರಿಯ 11:25). ಅವನಿಗೆ ಬಂದಂತ ಬಾಧೆಗಳನ್ನು ಆಲೋಚಿಸಿ. ವಿಮೋಚನಕಾಂಡ ಪುಸ್ತಕದ ಹೆಚ್ಚಿನ ಅಧ್ಯಾಯಗಳಲ್ಲಿ ಅವನಿಗೆ ಉಂಟಾದ ಕಷ್ಟ ಸಂಕಟಗಳ ಬಗ್ಗೆ ನಾವು ಕಲಿಯುತ್ತೇವೆ. ಇಷ್ಟೆಲ್ಲಾ ತೊಂದರೆ ಅನುಭವಿಸಿದರೂ ಮೋಶೆ ವಾಗ್ದಾನ ಮಾಡಲ್ಪಟ್ಟ ಕಾನಾನ್ ದೇಶಕ್ಕೆ ಹೋಗಲಾಗಲಿಲ್ಲ (ಅರಣ್ಯಕಾಂಡ 20:12). ಅವನು ಇಸ್ರಾಯೇಲ್ಯರನ್ನು 40 ವರ್ಷಗಳ ಕಾಲ ಅರಣ್ಯದಲ್ಲಿ ನಡೆಸುವಾಗ ಎದುರಿಸಿದ ಎಲ್ಲ ವಿಧವಾದ ಕಷ್ಟ, ನಿಂದೆಗಳನ್ನು ಗಮನಿಸಿದಾಗ ತಾನು ಮಾಡಿದ ನಿರ್ಧಾರದ ಬಗ್ಗೆ ಅವನಿಗೆ ಕೆಲವು ವೇಳೆ ಸಂಶಯ ಬಂದಿರಬಹುದೇನೋ! ಆದರೆ ಕೊನೆಯಲ್ಲಿ ಮೋಶೆ ಮಾಡಿದ ಆಯ್ಕೆಯು ಅತ್ಯುತ್ತಮವಾಗಿತ್ತೆಂದು ನಮ್ಮೆಲ್ಲರಿಗೂ ತಿಳಿದಿದೆ.

`ಲೌಕಿಕವಾದ ದೃಷ್ಟಿಯಲ್ಲಿ ಮೋಶೆಯು ಐಗುಪ್ತದೇಶದಲ್ಲಿಯೇ ಇರಬೇಕಾಗಿತ್ತೆಂದು ನಮಗೆ ಅನಿಸಬಹುದು. ಆದರೆ ಕ್ರೈಸ್ತರಾದ ನಾವು ಲೌಕಿಕ ದೃಷ್ಟಿಗಿಂತಲೂ ಪಾರಮಾರ್ಥಿಕವಾಗಿ ಆತ್ಮೀಕವಾಗಿ (Spiritual) ಚಿಂತಿಸಬೇಕು. ಲೋಕದಲ್ಲಿ ನಮಗೆ ಶೋಧನೆಗಳು ಎದುರಾದಾಗ ನಾವು ಯಾಕೆ ಪರಲೋಕದ ಬಗ್ಗೆ ದೃಷ್ಟಿಸುವುದು ಮುಖ್ಯವಾಗಿದೆ?`