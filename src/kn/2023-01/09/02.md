---
title:  ಮೂಲಪಾಪ (Original Sin)
date:   26/02/2023
---

ದೇವರ ಈ ವಿಶ್ವದಲ್ಲಿ ಪಾಪವು ಹೇಗೆ ಬಂತು? ಎಂಬ ಪ್ರಶ್ನೆಯು ನಮ್ಮಲ್ಲಿ ಆಗಾಗ ಬರುವುದುಂಟು. ಇದು ಸಹಜವೂ ಹೌದು. ಅದು ಹೇಗೆ ಬಂತೆಂದು ಸ್ವಲ್ಪ ನಮಗೆ ತಿಳಿದಿದೆ. ದುರಾಶೆಯ ಫಲವೇ ಪಾಪವು ವಿಶ್ವದಲ್ಲಿ ಉಂಟಾಗುವುದಕ್ಕೆ ಕಾರಣವಾಗಿದೆ. ಆದುದರಿಂದ ದುರಾಶೆ ಅಥವಾ ಲೋಭವು ಬಹುಶಃ ಕೊನೆಯ ಮೂಲಪಾಪವಾಗಿದೆ.

`ಯೆಶಾಯ 14:12-14ನೇ ವಚನಗಳಲ್ಲಿ ಲೂಸಿಫರನೆಂಬ ಸೈತಾನನ ಬೀಳುವಿಕೆಯ ಬಗ್ಗೆ ಯಾವ ಸೂಕ್ಷ್ಮವಾದ ಸುಳಿವು ನೀಡಲಾಗಿದೆ? ಸೈತಾನನು ಮಾಡಿದ ಈ ಪಾಪದಲ್ಲಿ ದುರಾಶೆಯು ಯಾವ ನಿರ್ಣಾಯಕ ಪಾತ್ರವಹಿಸಿದೆ?`

ಸೈತಾನನಿಂದ ಪರಲೋಕದಲ್ಲಿ ಹೇಗೆ ಪಾಪವು ಆರಂಭವಾಯಿತೆಂಬ ಬಗ್ಗೆ ಶ್ರೀಮತಿ ವೈಟಮ್ಮನವರು "ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಪೆಟ್ಸ್" ಪುಸ್ತಕದ ಮೊದಲನೆ ಅಧ್ಯಾಯದಲ್ಲಿ (ಪುಟ 35) ಹೀಗೆ ತಿಳಿಸುತ್ತಾರೆ :

"ಪರಲೋಕದ ದೇವದೂತರಿಗಿಂತ ಹೆಚ್ಚಾದ ಗೌರವವನ್ನು ಲೂಸಿಫರನು ಹೊಂದಿದ್ದನು. ಆದರೆ ಅದರಿಂದ ತೃಪ್ತನಾಗದೆ ಅವನು ಸೃಷ್ಟಿಕರ್ತನಾದ ದೇವರಿಗೆ ಮಾತ್ರ ಸಲ್ಲಬೇಕಾದ ಸ್ವಾಮಿನಿಷ್ಠೆ ಮತ್ತು ಗೌರವಾರ್ಪಣೆಯು ತನಗೂ ಸಹ ಸಲ್ಲಬೇಕೆಂದು ದುರಾಶೆ ಪಟ್ಟನು. ಸೃಷ್ಟಿ ಮಾಡಲ್ಪಟ್ಟ ಎಲ್ಲರ ನಿಷ್ಠೆ ಹಾಗೂ ಪ್ರೀತಿ ಸರ್ವೋನ್ನತನಾದ ದೇವರಿಗೆ ಮಾತ್ರ ಸಲ್ಲಬೇಕೆಂದು ಹೇಳುವುದಕ್ಕೆ ಬದಲಾಗಿ, ಸೈತಾನನು ಅವರೆಲ್ಲರ ಸೇವೆ ಮತ್ತು ಸ್ವಾಮಿನಿಷ್ಠೆಯು ತನಗೂ ಸಲ್ಲಬೇಕೆಂದು ಪ್ರಯತ್ನಿಸಿದನು. ತಂದೆಯಾದ ದೇವರು ತನ್ನ ಮಗನಾದ ಕ್ರಿಸ್ತನಿಗೆ ಮಾತ್ರ ನೀಡಿದ ಹಾಗೂ ಆತನೊಬ್ಬನಿಗೆ ಮಾತ್ರ ಸಲ್ಲಬೇಕಾಗಿದ್ದ ಮಹಿಮೆ, ವೈಭವವು ತನಗೂ ಸಲ್ಲಬೇಕೆಂಬ ದುರಾಶೆ ಸೈತಾನನಲ್ಲಿ ಪರಲೋಕದಲ್ಲಿಯೇ ಉಂಟಾಯಿತು".

`ಎಫೆಸ 5:5 ಹಾಗೂ ಕೊಲೊಸ್ಸೆ 3:5ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳಲ್ಲಿ ಪೌಲನು ಲೋಭ ಅಂದರೆ ದುರಾಶೆಯನ್ನು ಯಾವುದರೊಂದಿಗೆ ಹೋಲಿಸಿದ್ದಾನೆ ಮತ್ತು ಯಾಕೆ?`

ಪೌಲನು ದುರಾಶೆ ಅಥವಾ ಲೋಭವನ್ನು ವಿಗ್ರಹಾರಾಧನೆಗೆ ಎರಡುಸಾರಿ ಹೋಲಿಸಿರುವುದು ಗಮನಾರ್ಹವಾಗಿದೆ. ಜನರು ಸೃಷ್ಟಿಕರ್ತನಾದ ದೇವರನ್ನು ಬಿಟ್ಟು ಇತರ ವಸ್ತುಗಳನ್ನು ಅಂದರೆ ಸೃಷ್ಟಿಸಲ್ಪಟ್ಟವುಗಳನ್ನು ಪೂಜಿಸಿದಾಗ ಅಥವಾ ತಮ್ಮ ಜೀವನವನ್ನು ಅವುಗಳಿಗೆ ಮುಡಿಪಾಗಿಟ್ಟಾಗ, ಅದು ವಿಗ್ರಹಾರಾಧನೆ ಎನಿಸಿಕೊಳ್ಳುತ್ತದೆ (ರೋಮಯ 1:25), ಕರ್ತನಾದ ದೇವರಿಗಿಂತಲೂ ಹೆಚ್ಚಾಗಿ, ನಮ್ಮಲ್ಲಿಲ್ಲದಿರುವುದನ್ನು ಅಗತ್ಯವಾಗಿ ಬೇಕಾಗಿದೆ ಎಂದು ನಮ್ಮ ಹೃದಯದಲ್ಲಿ ಬಯಸುವುದು ದುರಾಶೆ ಎನಿಸಿಕೊಳ್ಳುತ್ತದಲ್ಲವೇ?

ತನ್ನಲ್ಲುಂಟಾದ ಬಯಕೆಯು ಹೇಗೆ ಅಂತ್ಯವಾಗುತ್ತದೆಂದು ಆರಂಭದಲ್ಲಿ ಲೂಸಿಫರನಿಗೆ ತಿಳಿದಿರಲಿಲ್ಲವೆಂಬುದು ಸತ್ಯ. ಅದೇರೀತಿ ನಮ್ಮ ದುರಾಶೆಯು ಕೊನೆಯಲ್ಲಿ ಎಲ್ಲಿಗೆ ನಡೆಸುತ್ತದೆಂಬುದೂ ನಮಗೂ ಸಹ ತಿಳಿದಿಲ್ಲ. ನಮ್ಮ ಆಲೋಚನೆಗಳು, ಭಾವನೆಗಳ ಬಗ್ಗೆ ತಿಳಿಸುವ ದುರಾಶೆಯ ವಿರುದ್ಧವಾದ ಹತ್ತನೇ ಆಜ್ಞೆಯು ನಮ್ಮನ್ನು ಇತರ ಆಜ್ಞೆಗಳನ್ನು ಮೀರದಂತೆ ಕಾಪಾಡುತ್ತದೆ (ಉದಾಹರಣೆಗೆ ನನ್ನಲ್ಲಿ ದುರಾಶೆ ಅಥವಾ ಲೋಭ ಎಂಬ ನೀಚಪಾಪವು ಇದ್ದಲ್ಲಿ ಅದರಿಂದ ಸುಳ್ಳಾಡುವುದು, ಕದಿಯುವುದು, ಕೊಲೆಮಾಡುವುದು ಮುಂತಾದ ಪಾಪಗಳಿಗೂ ಸಹ ಕಾರಣವಾಗಬಹುದು) ಉದಾಹರಣೆಗೆ ದಾವೀದನು ಊರೀಯನ ಹೆಂಡತಿಯಾದ ಬಟ್ಟೆಬೆಯ ಮೇಲೆ ದುರಾಶೆ ಪಟ್ಟಾಗ, ಅದರಿಂದ ಅವನು ಮಾಡಿದ ಬೇರೆ ಪಾಪಗಳನ್ನು ನಾವು ನೋಡಬಹುದು (2 ಸಮುವೇಲನು 11ನೇ ಅಧ್ಯಾಯ).

`1 ತಿಮೊಥೆ 6:6,7ನೇ ವಚನಗಳನ್ನು ಓದಿರಿ. ಇವುಗಳನ್ನು ಅನುಸರಿಸಿ ನಡೆದಾಗ ಹೇಗೆ ನಾವು ದುರಾಶೆ ಎಂಬ ಪಾಪದಿಂದ ರಕ್ಷಿಸಿಕೊಳ್ಳಲು ಸಹಾಯ ಮಾಡುತ್ತದೆ?`