---
title:  ಅನನೀಯನು ಹಾಗೂ ಸಪ್ಪೆರಳು
date:   01/03/2023
---

ಕ್ರೈಸ್ತಸಭೆಯ ವಿಶ್ವಾಸಿಗಳಾಗಿರುವುದು ಮೊದಲನೆ ಶತಮಾನದಲ್ಲಿ ಒಂದು ಉತ್ಸಾಹದ ಸಮಯವಾಗಿತ್ತು. ಪಂಚಾಶತ್ತಮ ಹಬ್ಬದ ದಿನದಲ್ಲಿ ಪವಿತ್ರಾತ್ಮನ ಮುಂಗಾರು ಮಳೆಯು ಹೇರಳವಾಗಿ ಸುರಿದ ಕಾರಣದಿಂದ ಅಪೋಸ್ತಲರು ಬಲ ಹೊಂದಿದರು. ಅವರು ಮಹಾಬಲದಿಂದ ಸುವಾರ್ತೆ ಸಾರಿದ ನಿಮಿತ್ತ ಸಾವಿರಾರು ಜನರು ಸಭೆಯಲ್ಲಿ ಸೇರಿದರು. ವೈದ್ಯನಾದ ಲೂಕನು ಶಿಷ್ಯರ ಅನುಭವವನ್ನು ಅ.ಕೃತ್ಯಗಳು 4:31,32ನೇ ವಚನಗಳಲ್ಲಿ ಹೀಗೆ ತಿಳಿಸುತ್ತಾನೆ.

"ಹೀಗೆ ಪ್ರಾರ್ಥನೆ ಮಾಡಿದ ಮೇಲೆ ಅವರು ಕೂಡಿದ ಸ್ಥಳವು ನಡುಗಿತು, ಅವರೆಲ್ಲರೂ ಪವಿತ್ರಾತ್ಮ ಭರಿತರಾಗಿ ದೇವರವಾಕ್ಯವನ್ನು ಧೈರ್ಯದಿಂದ ಹೇಳುವವರಾದರು. ನಂಬಿದ್ದ ಮಂಡಳಿಯವರ ಹೃದಯವೂ, ಪ್ರಾಣವೂ ಒಂದೇ ಆಗಿತ್ತು. ಇದಲ್ಲದೆ ಒಬ್ಬನಾದರೂ ತನಗಿದ್ದ ಆಸ್ತಿಯಲ್ಲಿ ಯಾವುದೊಂದನ್ನೂ ಸ್ವಂತವಾದದ್ದೆಂದು ಹೇಳಲಿಲ್ಲ. ಎಲ್ಲವೂ ಅವರಿಗೆ ಹುದುವಾಗಿ ಇತ್ತು".

ಕ್ರೈಸ್ತಸಭೆಯ ವಿಶ್ವಾಸಿಗಳಲ್ಲಿದ್ದ ಇಂತಹ ಸನ್ನಿವೇಶವು ಅನನೀಯ ಹಾಗೂ ಸಪ್ಪೆರಳ ಮೇಲೆ ಅಪಾರ ಪ್ರಭಾವಬೀರಿತು. ಆದುದರಿಂದ ಅವರು ತಮ್ಮ ಆಸ್ತಿಯನ್ನು ಮಾರಿ ಸಭಾಸೇವೆಗೆ ಹಣಸಹಾಯಮಾಡಲು ನಿರ್ಧರಿಸಿದರು. ಇಲ್ಲಿಯವರೆಗೆ ಎಲ್ಲವೂ ಚೆನ್ನಾಗಿಯೇ ಇತ್ತು.

`ಅ.ಕೃತ್ಯಗಳು 5:1-11ನೇ ವಚನಗಳನ್ನು ಓದಿರಿ. ಅನನೀಯನು ಹಾಗೂ ಸಪ್ಪೆರಳು ಆಸ್ತಿಯನ್ನು ಮಾರಿದ ಹಣದಲ್ಲಿ ಒಂದು ಭಾಗವನ್ನು ಬಚ್ಚಿಟ್ಟುಕೊಂಡದ್ದು ತಪ್ಪೋ ಅಥವಾ ಅದರ ಬಗ್ಗೆ ಸುಳ್ಳಾಡಿದ್ದು ತಪ್ಪೋ? ಅದಕ್ಕೆ ಯಾಕೆ ಇಂತಹ ಕಠಿಣ ಶಿಕ್ಷೆ ಬಂದಿತು?`

ಆರಂಭದಲ್ಲಿ ಅನನೀಯ ಹಾಗೂ ಸಪ್ಪೆರಳು ದೇವರ ಸೇವೆಗೆ ಸಹಾಯ ಮಾಡಲು ಪ್ರಾಮಾಣಿಕವಾದ ಆಸೆ ಹೊಂದಿದ್ದರೆಂದು ತೋರುತ್ತಿತ್ತು. ಆದರೆ ಅವರ ನಂತರದ ನಿರ್ಧಾರದ ಬಗ್ಗೆ ಶ್ರೀಮತಿ ವೈಟಮ್ಮನವರು 'ದಿ ಆಕ್ಸ್ ಆಫ್ ದಿ ಅಪೋಸ್ತಲ್ಸ್' ಪುಸ್ತಕದ 72ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಅನನೀಯನು ಹಾಗೂ ಸಪ್ಪೆರಳು ಅನಂತರ ದುರಾಶೆಗೆ ಒಳಗಾಗಿ ಪವಿತ್ರಾತ್ಮನನ್ನು ದುಃಖಪಡಿಸಿದರು. ತಾವು ಆಸ್ತಿಯನ್ನು ಮಾರಿದ ಮೇಲೆ ಬಂದ ಹಣವನ್ನೆಲ್ಲಾ ದೇವರಿಗೆ ಕೊಡುತ್ತೇವೆಂದು ಮಾಡಿಕೊಂಡ ವಾಗ್ದಾನದ ಬಗ್ಗೆ ಅವರಿಗೆ ವಿಷಾದ ಮತ್ತು ದುಃಖವಾಯಿತು. ಇದರಿಂದ ಅವರು ತಮ್ಮ ಹೃದಯಕ್ಕೆ ಸಂತೋಷ ನೀಡಿದ್ದ ದೇವರ ಆಶೀರ್ವಾದವನ್ನು ಕಳೆದುಕೊಂಡರು. ಅಲ್ಲದೆ ಕ್ರಿಸ್ತನ ಸೇವೆಗಾಗಿ ಹಣಸಹಾಯ ಮಾಡಬೇಕೆಂಬ ಬಯಕೆಯೂ ಸಹ ಅವರಿಂದ ದೂರವಾಯಿತು".

`ಅನನೀಯ ಹಾಗೂ ಸಪ್ಪೆರಳ ಮರಣದ ನಂತರ "ಸರ್ವಸಭೆಗೂ, ಈ ಸಂಗತಿಗಳನ್ನು ಕೇಳಿದವರೆಲ್ಲರಿಗೂ ಮಹಾಭಯ ಹಿಡಿಯಿತು" (ಅ.ಕೃತ್ಯಗಳು 5:11).`

ಈ ದುರಂತದ ನಂತರ ನಂಬಿದ್ದ ಮಂಡಳಿಯವರೆಲ್ಲರೂ ತಮ್ಮ ಕಾಣಿಕೆ, ದಶಾಂಶಗಳನ್ನು ಕೊಡುವುದರಲ್ಲಿ ಬಹಳ ಎಚ್ಚರಿಕೆ ವಹಿಸಿರಬಹುದು. ಆದರೆ ಈ ದುಃಖಕರ ಘಟನೆಯು ಪ್ರಾಮಾಣಿಕವಾಗಿ ದಶಮಭಾಗ ಕೊಡಬೇಕೆಂದು ಎಚ್ಚರಿಕೆ ನೀಡುವ ಸಲುವಾಗಿ ಸತ್ಯವೇದದಲ್ಲಿ ಬರೆದಿಲ್ಲ. ಬದಲಾಗಿ ದುರಾಶೆಯ ಅಂತ್ಯವು ಏನೆಂಬುದರ ಬಗ್ಗೆ ಇದು ನಮಗೇನು ಬೋಧಿಸುತ್ತದೆ?