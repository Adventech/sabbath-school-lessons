---
title:  ಇಸ್ಕರಿಯೋತ ಯೂದನ ಹೃದಯ
date:   28/02/2023
---

ಸತ್ಯವೇದದಲ್ಲಿ ತಿಳಿಸಿರುವ ಅತ್ಯಂತ ದುರಂತಮಯ ಕತೆಗಳಲ್ಲಿ ಇಸ್ಕರಿಯೋತ ಯೂದನ ಕತೆಯೂ ಒಂದಾಗಿದೆ. ಹನ್ನೆರೆಡು ಮಂದಿ ಶಿಷ್ಯರಲ್ಲಿ ಒಬ್ಬನಾದ ಇವನು ಜಗತ್ತಿನ ಇತಿಹಾಸದಲ್ಲಿ ಮನುಷ್ಯಾವತಾರವೆತ್ತಿದ ಯೇಸುವಿನೊಂದಿಗೆ ಮೂರೂವರೆ ವರ್ಷಗಳ ಕಾಲ ವಾಸಿಸುವ, ಮಾತನಾಡುವ ಹಾಗೂ ನಿತ್ಯವಾದ ಸತ್ಯವನ್ನು ಕೇಳಿ ತಿಳಿದುಕೊಳ್ಳುವ ಮಹಾಅವಕಾಶ ಪಡೆದುಕೊಂಡಿದ್ದನು. ಯೂದನಿಗೆ ಸಿಕ್ಕಿದಂತ ಇಂತಹ ಅವಕಾಶವನ್ನು ಎಂದೂ ಪಡೆಯದಿದ್ದವರು ಪರಲೋಕಕ್ಕೆ ಸೇರಿ ರಕ್ಷಣೆ ಹೊಂದುತ್ತಾರೆ, ಆದರೆ ಇವನು ನಿತ್ಯನಾಶಕ್ಕೆ ಗುರಿಯಾಗುವುದು ದುಃಖಕರವಲ್ಲವೇ! ಇದಕ್ಕೆ ಕಾರಣವೇನು? ಅವನ ಹೃದಯದಲ್ಲಿದ್ದ ದುರಾಶೆ ಎಂಬ ಪಾಪವು ಇದಕ್ಕೆ ಕಾರಣ.

`ಯೋಹಾನ 12:1-8ನೇ ವಚನಗಳನ್ನು ಓದಿರಿ, ಔತಣಕೂಟದಲ್ಲಿ ಎಲ್ಲರ ಗಮನವನ್ನು ಸೆಳೆಯುವಂತ ಯಾವ ಕಾರ್ಯವನ್ನು ಮಗ್ಗಲದ ಮರಿಯಳು ಮಾಡಿದಳು? ಅದಕ್ಕೆ ಯೂದನ ಪ್ರತಿಕ್ರಿಯೆ ಏನಾಗಿತ್ತು? ಅವನ ಈ ಪ್ರತಿಕ್ರಿಯೆಗೆ ಕಾರಣವೇನು? ಅದಕ್ಕೆ ಯೇಸುಸ್ವಾಮಿಯ ಉತ್ತರವೇನು?`

ರಕ್ಷಕನಾದ ಕ್ರಿಸ್ತನು ಯೂದನ ದುರಾಶೆಯ ಹೇಳಿಕೆಗೆ ಅವನನ್ನು ಸೌಮ್ಯವಾಗಿ ಗದರಿಸಿದನು. ಆಗ ಅವನು ತಕ್ಷಣವೇ ಔತಣಕೂಟವನ್ನು ಬಿಟ್ಟು ಯೇಸುವಿನ ವೈರಿಗಳು ಸೇರಿದ್ದ ಮಹಾಯಾಜಕನ ಅರಮನೆಗೆ ನೇರವಾಗಿ ಹೋದನು. ಅವನು ಕೇವಲ ಮೂವತ್ತುರೂಪಾಯಿಗೆ ಯೇಸುವನ್ನು ದ್ರೋಹದಿಂದ ಹಿಡಿದುಕೊಡುತ್ತೇನೆಂದು ಅವರಿಗೆ ಹೇಳಿದನು (ಮತ್ತಾಯ 26:14-16).

ಯೂದನಿಗೇನಾಯಿತು? ಅನೇಕ ಅದ್ಭುತ ಅವಕಾಶಗಳು, ಅಪರೂಪವಾದ ವಿಶೇಷ ಸೌಲಭ್ಯಗಳು ಅವನಿಗೆ ದೊರೆತಿದ್ದರೂ, ಅವನು ಯಾಕೆ ಕ್ರಿಸ್ತನನ್ನು ಹಿಡುಕೊಡುವಂತ ದ್ರೋಹ ಮಾಡಿದನು? ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 716ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಯೂದನು ಮಹಾಗುರುವಾದ ಕ್ರಿಸ್ತನನ್ನು ಪ್ರೀತಿಸಿದನು ಹಾಗೂ ಆತನೊಂದಿಗೆ ಇರಲು ಬಯಸಿದ್ದನು. ತನ್ನ ಜೀವನದಲ್ಲಿ ಮತ್ತು ಸ್ವಭಾವದಲ್ಲಿ ಬದಲಾವಣೆ ಮಾಡಿಕೊಳ್ಳಬೇಕೆಂಬ ಉದ್ದೇಶ ಅವನಲ್ಲಿತ್ತು. ಕ್ರಿಸ್ತನೊಂದಿಗೆ ಆತ್ಮೀಯ ಸಂಬಂಧ ಹೊಂದುವುದರ ಮೂಲಕ ಈ ಬದಲಾವಣೆ ಅನುಭವಿಸಬೇಕೆಂದು ಅವನು ನಿರೀಕ್ಷಿಸಿದ್ದನು. ಯೇಸುವು ಯೂದನನ್ನು ನಿರಾಕರಿಸಲಿಲ್ಲ. ಹನ್ನೆರಡುಮಂದಿ ಶಿಷ್ಯರಲ್ಲಿ ಅವನನ್ನೂ ಸಹ ಒಬ್ಬನಾಗಿ ಸ್ವೀಕರಿಸಿದನು. ಸುವಾರ್ತೆ ಸಾರುವ ಕೆಲಸವನ್ನು ಸ್ವಾಮಿ ಯೂದನಿಗೆ ವಿಶ್ವಾಸವಿಟ್ಟು ನೀಡಿದ್ದನು. ಅವನಿಗೆ ರೋಗಿಗಳನ್ನು ವಾಸಿ ಮಾಡುವ ಹಾಗೂ ದೆವ್ವಗಳನ್ನು ಬಿಡಿಸುವ ಶಕ್ತಿಯನ್ನು ಆತನು ಕೊಟ್ಟಿದ್ದನು. ಆದರೆ ಯೂದನು ಕ್ರಿಸ್ತನಿಗೆ ತನ್ನನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಡಲೇ ಇಲ್ಲ.

ನಮ್ಮೆಲ್ಲರಲ್ಲಿಯೂ ಕೆಟ್ಟಗುಣಗಳಿವೆ. ಅದರಲ್ಲಿ ಸಂದೇಹವಿಲ್ಲ. ಆದರೆ ಅವುಗಳನ್ನು ದೇವರಿಗೆ ಒಪ್ಪಿಸಿಕೊಟ್ಟಾಗ, ಆತನ ಶಕ್ತಿಯ ಮೂಲಕ ನಾವು ಪರಿಹರಿಸಿಕೊಳ್ಳಬಹುದು. ಆದರೆ ಯೂದನು ಕ್ರಿಸ್ತನಿಗೆ ಸಂಪೂರ್ಣವಾಗಿ ತನ್ನನ್ನು ಒಪ್ಪಿಸಿಕೊಡಲಿಲ್ಲ. ಕ್ರಿಸ್ತನ ಶಕ್ತಿಯ ಮೂಲಕ ಹಣದ ಮೇಲಿನ ದುರಾಶೆ ಎಂಬ ಪಾಪದ ಮೇಲೆ ಅವನು ಜಯಹೊಂದಲಿಲ್ಲ. ಬದಲಾಗಿ ಹಣದಾಶೆಯು ಅವನ ಮೇಲೆ ನಿಯಂತ್ರಣ ಸಾಧಿಸಿದ ಪರಿಣಾಮ ಅವನ ಜೀವನ ದುರಂತದಲ್ಲಿ ಮುಕ್ತಾಯವಾಯಿತು.

ನಾವೆಲ್ಲರೂ ಒಂದಲ್ಲಾ ಒಂದು ವಿಷಯದ ಬಗ್ಗೆ ದುರಾಶೆ ಹೊಂದಿದ್ದೇವಲ್ಲವೇ? ಹೆಣ್ಣು, ಹೊನ್ನು ಮಣ್ಣಿನ ಮೇಲೆ ಹೆಚ್ಚು ಕಡಿಮೆ ಎಲ್ಲರೂ ತೀರಲಾರದ ವ್ಯಾಮೋಹ ಹೊಂದಿದ್ದಾರೆ. ಯೂದನು ದುರಾಶೆ ಹೊಂದಿದ್ದ ಕಾರಣ ಅವನು ಹಣವನ್ನು ಕದಿಯುವುದಕ್ಕೂ ಹಾಗೂ ಅಂತ್ಯದಲ್ಲಿ ಕ್ರಿಸ್ತನನ್ನು ದ್ರೋಹದಿಂದ ಹಿಡಿದುಕೊಡಲಿಕ್ಕೆ ಕಾರಣವಾಯಿತು (ಯೋಹಾನ 12:6).

ದುರಾಶೆ ಅಥವಾ ಲೋಭವು ತರುವ ದುರಂತ ಮತ್ತು ಅಪಾಯದ ಬಗ್ಗೆ ಯೂದನ ಉದಾಹರಣೆಯು ನಮಗೆ ಎಂತಹ ದಿಗಿಲು ಹುಟ್ಟಿಸುವ ಪಾಠ ತಿಳಿಸುತ್ತದಲ್ಲವೇ! ಹೃದಯದ ಒಂದು ಸರಳ ಬಯಕೆ ಎಂಬ ಈ ದುರಾಶೆಯು, ಕೊನೆಯಲ್ಲಿ ಎಂತಹ ವಿಪತ್ತು, ದುರಂತ ಹಾಗೂ ನಿತ್ಯನಾಶಕ್ಕೆ ಕಾರಣವಾಗುತ್ತದೆಂಬುದನ್ನು ನೆನಪಿನಲ್ಲಿಡಿ.