---
title:  ಇಸ್ರಾಯೇಲ್ಯರ ಪಾಳಯದಲ್ಲಿ ಶಾಪಗ್ರಸ್ತವಾದ ಪಾಪ
date:   27/02/2023
---

40 ವರ್ಷಗಳು ಅರಣ್ಯದಲ್ಲಿ ಅಲೆದಾಡಿದ ನಂತರ ಇಸ್ರಾಯೇಲ್ಯರು ವಾಗ್ದಾನ ಮಾಡಲ್ಪಟ್ಟ ದೇಶಕ್ಕೆ ಪ್ರವೇಶಿಸಿದ್ದಾರೆ. ಖಂಡಿತವಾಗಿಯೂ ಇದು ಇಸ್ರಾಯೇಲ್ಯರ ಚರಿತ್ರೆಯಲ್ಲಿ ಬಹಳವಾಗಿ ಅವರ ನಿರೀಕ್ಷಿಸುತ್ತಿದ್ದ ಮಹತ್ವದ ಸಮಯವಾಗಿತ್ತು. ಅವರು ಅದ್ಭುತವಾದ ರೀತಿಯಲ್ಲಿ ಯೋರ್ದನ್ ಹೊಳೆಯನ್ನು ದಾಟಿದರು. ದೇವರು ಮಾಡಿದ ಈ ಅದ್ಭುತ ಕಾರ್ಯವು ಕಾನಾನ್ ದೇಶದ ಎಲ್ಲಾ ಅನ್ಯರಾಜರಲ್ಲಿ ಭಯಹುಟ್ಟಿಸಿದ್ದು ಮಾತ್ರವಲ್ಲ, ಯುದ್ಧಮಾಡಲಿಕ್ಕೆ ಅವರಲ್ಲಿ ಯಾವ ಶಕ್ತಿಯೂ ಉಳಿಯಲಿಲ್ಲ (ಯೆಹೋಶುವನು 5:1).

ಕಾನಾನ್ ದೇಶವನ್ನು ಆಕ್ರಮಿಸಿಕೊಳ್ಳುವ ಮೊದಲು, ಇಸ್ರಾಯೇಲ್ಯರಿಗೆ ಎದುರಾದ ನಿಜವಾದ ಹೋರಾಟ ಬಲಿಷ್ಠವಾದ ಕೋಟೆಯಿಂದ ರಕ್ಷಿಸಲ್ಪಟ್ಟಿದ್ದ ಯೆರಿಕೋ ಪಟ್ಟಣ. ಅದನ್ನು ಅವರು ಜಯಿಸಬೇಕಾಗಿತ್ತು. ಯೆಹೋಶುವನು ಸೇರಿದಂತೆ ಯಾರಿಗೂ ಸಹ ಬಲಿಷ್ಠವಾದ ಕೋಟೆಗೋಡೆಗಳಿಂದ ರಕ್ಷಿಸಲ್ಪಟ್ಟಿದ್ದ ಯೆರಿಕೋವನ್ನು ಸೋಲಿಸುವುದು ಹೇಗೆಂದು ತಿಳಿದಿರಲಿಲ್ಲ. ಯೆಹೋಶುವನು ಪ್ರಾರ್ಥಿಸಿದಾಗ, ದೇವರು ಆ ಪಟ್ಟಣವನ್ನು ನಾಶಮಾಡುವ ಯೋಜನೆಯನ್ನು ತಿಳಿಸಿದನು. ಜನರೆಲ್ಲರೂ ಅದನ್ನು ಅನುಸರಿಸಿದಾಗ, ಯೆರಿಕೋ ಅವರ ವಶವಾಯಿತು. ಆದರೆ ಅನಂತರ ಅವರಿಗೆ ತೊಂದರೆ ಬಂದಿತು.

`ಯೆಹೋಶುವನ್ನು 7ನೇ ಅಧ್ಯಾಯ ಓದಿರಿ. ಯೆರಿಕೋ ಪಟ್ಟಣದ ಮೇಲೆ ಇಸ್ರಾಯೇಲ್ಯರು ಅದ್ಭುತವಾದ ವಿಜಯ ಸಾಧಿಸಿದ ನಂತರ ಏನಾಯಿತು? ಈ ಘಟನೆಯಿಂದ ನಾವು ಕಲಿಯಬೇಕಾದ ಪಾಠವೇನು?`

ಆಕಾನನು ಪಾಪಿಯೆಂದು ಚೀಟುಹಾಕುವುದರ ಮೂಲಕ ತಿಳಿದುಬಂತು. ಆಗ ಆಕಾನನು ದುರಾಶೆಯಿಂದ ತಾನು ಕದ್ದುಕೊಂಡಿದ್ದ ವಸ್ತುಗಳ ಬಗ್ಗೆ ತಿಳಿಸಿ ತನ್ನ ಪಾಪವನ್ನು ಒಪ್ಪಿಕೊಂಡನು.

ಯೆರಿಕೋಪಟ್ಟಣವು ವಶವಾದ ನಂತರ ಅದರಲ್ಲಿರುವ ಬೆಳ್ಳಿ, ಬಂಗಾರ ತಾಮ್ರ, ಕಬ್ಬಿಣ ಅಲ್ಲದೆ ಅಮೂಲ್ಯ ವಸ್ತುಗಳೆಲ್ಲವೂ ದೇವರಿಗೆ ಮೀಸಲಾದದ್ದೆಂದು ದೇವರು ಆಜ್ಞೆ ಮಾಡಿದ್ದನು (ಯೆಹೋಶುವನು 6:18,19). ಇದರ ಹೊರತಾಗಿಯೂ, ಆಕಾನನು ದೇವರ ವಸ್ತುಗಳನ್ನು ಕದ್ದುಕೊಂಡು ಸಮಸ್ತ ಇಸ್ರಾಯೇಲ್ಯರಿಗೆ ಅಪಕೀರ್ತಿ ಬರುವಂತೆ ಮಾಡಿದನು. ಈ ಕಾರಣದಿಂದ ಇಸ್ರಾಯೇಲ್ಯರ ಆಯಿ ಎಂಬ ಊರಿನವರಿಂದ ಅಪಜಯ ಹೊಂದಬೇಕಾಯಿತು. ಇದರಿಂದ ಭಯಗೊಂಡ ಯೆಹೋಶುವನು ಯೆಹೋವನಿಗೆ ಪ್ರಾರ್ಥಿಸಿ 'ಕಾನಾನ್ಯರೂ, ದೇಶದ ಬೇರೆ ಎಲ್ಲಾ ನಿವಾಸಿಗಳೂ ಇದನ್ನು ಕೇಳಿ ನಮ್ಮನ್ನು ಸುತ್ತಿಕೊಂಡು ನಮ್ಮ ಹೆಸರುಳಿಯದಂತೆ ಮಾಡುವರು. ನಿನ್ನ ಮಹಾನಾಮಕ್ಕೋಸ್ಕರ ಏನು ಮಾಡುವಿ? ಅಂದನು" (ಯೆಹೋಶುವನು 7:9).

ಯೋರ್ದನ್ಹೊಳೆಯನ್ನು ಅದ್ಭುತವಾದ ರೀತಿಯಲ್ಲಿ ಬತ್ತಿಸಿದ್ದು ಹಾಗೂ ಯೆರಿಕೋ ಪಟ್ಟಣವನ್ನು ವಶಮಾಡಿಕೊಂಡು ಮಹಾವಿಜಯ ಸಾಧಿಸಿದ್ದು ಇತರ ಅನ್ಯಜನರಲ್ಲಿ ತನ್ನ ಪರಾಕ್ರಮ ಹಾಗೂ ನಾಮದ ಮಹಿಮೆ ತಿಳಿದುಬರಬೇಕೆಂದು ದೇವರು ಬಯಸಿದ್ದನು. ಅಲ್ಲದೆ ತಾನು ಆರಿಸಿಕೊಂಡ ಇಸ್ರಾಯೇಲ್ಯರ ನಡುವೆ ತಾನಿದ್ದು ಅದ್ಭುತ ಕಾರ್ಯಗಳನ್ನು ಮಾಡುವುದು ಕಾನಾನ್ ದೇಶದವರಿಗೆ ತಿಳಿಯಬೇಕೆಂಬುದು ದೇವರ ಉದ್ದೇಶವಾಗಿತ್ತು. ಯೆಹೋವದೇವರ ಮಹಾಶಕ್ತಿಗೆ ಈ ಜಯವು ಕಾನಾನ್ಯರಿಗೆ ಸಾಕ್ಷಿಯಾಗಬೇಕಾಗಿತ್ತು. ಆದರೆ ಆಯಿ ಎಂಬ ಊರಿನವರಿಂದ ಇಸ್ರಾಯೇಲ್ಯರು ಅಪಜಯಹೊಂದಿದ್ದು ದೇವರ ಮಹಾಶಕ್ತಿಯ ಸಾಕ್ಷಿಗೆ ಅಪಕೀರ್ತಿ ತಂದಿತು.

`ಆಕಾನನು ಮಾಡಿದಂತ ದುರಾಶೆಯೆಂಬ ಪಾಪದ ವಿರುದ್ಧವಾಗಿ ನಾವು ಹೇಗೆ ಜಯ ಹೊಂದಬಹುದು. ಅಲ್ಲದೆ ಮಾಡಿದ ಪಾಪವನ್ನು ಸಮರ್ಥಿಸಿಕೊಳ್ಳುವುದು ಹೇಗೆ ಅಪಾಯಕಾರಿಯಾಗಿದೆ?`