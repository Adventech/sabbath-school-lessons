---
title:  ದುಡಿದು ಗಳಿಸುವ ವರ್ಷಗಳು
date:   21/02/2023
---

ಹಿಂದಿನ ದಿನದ ಪಾಠದಲ್ಲಿ ಕಲಿತಂತೆ ನಾವು ಯಾವುದಾದರೂ ಒಂದು ಕೆಲಸ ಮಾಡಬೇಕೆಂದು ದೇವರು ಉದ್ದೇಶಿಸಿದ್ದಾನೆ. ಸಾಮಾನ್ಯವಾಗಿ ಆರೋಗ್ಯಕರವಾದ ವ್ಯಕ್ತಿಗಳು ಸುಮಾರು 40 ವರ್ಷಗಳು ಕಾಲ ಕೆಲಸಮಾಡಬಹುದು. ಈ ಅವಧಿಯಲ್ಲಿ ತಾನೇ ಮಕ್ಕಳ ಶಿಕ್ಷಣ, ಮದುವೆ, ವಾಸಿಸಲು ಒಂದು ಮನೆಕಟ್ಟುವ ಮುಖ್ಯವಾದ ಕಾರ್ಯಗಳು ನಡೆಯುತ್ತವೆ. ಹಣಕಾಸಿಗೆ ಸಂಬಂಧಪಟ್ಟಂತೆ ಇದು ಬಹಳ ಕಠಿಣ ಕಾಲವಾಗಿರಬಹುದು. ತಂದೆ, ತಾಯಿ ಮಕ್ಕಳೆಲ್ಲರೂ ಸೇರಿ ಒಂದೇ ಕುಟುಂಬವಾಗಿ ಜೀವನಪರ್ಯಂತ ಆತ್ಮೀಯ ಬಂಧವನ್ನು ಬೆಳೆಸಿಕೊಳ್ಳುವ ಸೂಕ್ಷ್ಮ ಸಮಯವು ಇದಾಗಿದೆ. ಇಂತಹ ಸಮಯದಲ್ಲಿ ಕುಟುಂಬದಲ್ಲಿ ಅನೇಕ ಸಮಸ್ಯೆಗಳು ಉಂಟಾಗಬಹುದು. ಆದರೆ ಕ್ರೈಸ್ತರಾದ ನಾವು ದೇವರಲ್ಲಿ ದೃಢ ಭರವಸೆ ಹೊಂದಿದ್ದಲ್ಲಿ, ದೇವರು ಈ ಸಮಸ್ಯೆಗಳನ್ನು ಪರಿಹರಿಸುವನು.

`1 ತಿಮೊಥೆ 5:8; ಜ್ಞಾನೋಕ್ತಿ 14:23 ಹಾಗೂ ಕೊಲೊಸ್ಸೆ 3:23,24ನೇ ವಚನಗಳನ್ನು ಓದಿರಿ, ಕುಟುಂಬದಲ್ಲಿ ಹಣಕಾಸಿಗೆ ಸಂಬಂಧಪಟ್ಟಂತೆ ಪ್ರಮುಖವಾದ ಯಾವ ಅಂಶಗಳು ಈ ವಾಕ್ಯಗಳಲ್ಲಿ ಕಂಡುಬರುತ್ತವೆ?`

ಈ ವೈಜ್ಞಾನಿಕ ಕಾಲದಲ್ಲಿ ಗಂಡ ಹೆಂಡತಿಯರಿಬ್ಬರೂ ದುಡಿಯುತ್ತಾರೆ. ಆದರೆ ನಮ್ಮ ಭಾರತೀಯ ಸಂಸ್ಕೃತಿಯಲ್ಲಿ ಸಾಮಾನ್ಯವಾಗಿ ಪುರುಷರು ದುಡಿದು ಮನೆ ನಡೆಸುತ್ತಾರೆ. ಆದರೆ ಕಾಯಿಲೆ, ಅಪಘಾತ ಮುಂತಾದ ಕೆಲವು ಅನಿರೀಕ್ಷಿತ ಸಂಗತಿಗಳು ನಡೆದಾಗ, ಹಣಕಾಸಿನ ಸಮಸ್ಯೆ ಬರಬಹುದು. ಅಂತಹ ಸಮಯದಲ್ಲಿ ಅದಕ್ಕೆ ತಕ್ಕಂತೆ ನಾವು ಹೊಂದಿಕೊಳ್ಳಬೇಕಾಗುತ್ತದೆ.

ಮಕ್ಕಳು ದೇವರು ನಮಗೆ ಕೊಟ್ಟ ಸ್ವಾಸ್ಥ್ಯವಾಗಿದ್ದಾರೆ (ಕೀರ್ತನೆ 127:3). ಅವರನ್ನು ದೇವರ ಭಯಭಕ್ತಿಯಲ್ಲಿ ಬೆಳೆಸಬೇಕಾದದ್ದು ಪೋಷಕರ ಆದ್ಯಕರ್ತವ್ಯ. ಮಕ್ಕಳು ಸ್ವತಂತ್ರರಾಗಿ ತಮ್ಮದೇ ಆದ ಕುಟುಂಬ ಸ್ಥಾಪಿಸಿಕೊಳ್ಳುವುದಕ್ಕೆ ಮತ್ತು ಅವರನ್ನು ಪರಲೋಕ ರಾಜ್ಯಕ್ಕೆ ಬಾಧ್ಯರಾಗುವಂತೆ ಮಾಡುವ ರೀತಿಯಲ್ಲಿ ಬೆಳೆಸುವುದು ತಂದೆ ತಾಯಿಯರ ಜವಾಬ್ದಾರಿಯಾಗಿದೆ. ಕೆಳಗೆ ಈ ವಿಷಯದಲ್ಲಿ ಪೋಷಕರಿಗೆ ಸಹಾಯವಾಗುವಂತಹ ಮೂರು ಅಂಶಗಳನ್ನು ನೀಡಲಾಗಿದೆ.

1\. ಕ್ರೈಸ್ತ ಕುಟುಂಬದ ಪರಿಸರ ಒದಗಿಸಿ : ವೈಯಕ್ತಿಕ ಪ್ರಾರ್ಥನೆ, ಸತ್ಯವೇದ ಓದುವುದು ಮಾತ್ರವಲ್ಲದೆ, ಕುಟುಂಬ ಪ್ರಾರ್ಥನೆಯೂ ಸಹ ಇರಬೇಕು. ಸಬ್ಬತ್ ದಿನದಲ್ಲಿ ಹಾಗೂ ಇತರ ಆರಾಧನೆಯಲ್ಲಿ ತಪ್ಪದೆ ತಂದೆತಾಯಿಯರು ಮಕ್ಕಳೊಂದಿಗೆ ಭಾಗವಹಿಸಬೇಕು. ಅಲ್ಲದೆ ಕಾಣಿಕೆ, ದಶಾಂಶ ಕೊಡುವುದರಲ್ಲಿ ಪ್ರಾಮಾಣಿಕರಾಗಿರಬೇಕು ಇವುಗಳನ್ನು ಮಕ್ಕಳಿಗೆ ಆರಂಭದಿಂದಲೇ ಅಭ್ಯಾಸ ಮಾಡಿಸಿ ಕುಟುಂಬದಲ್ಲಿ ಕ್ರೈಸ್ತ ಪರಿಸರ ಉಂಟುಮಾಡಬೇಕು.

2\. ಮಕ್ಕಳಿಗೆ ದೈಹಿಕ ಕೆಲಸ ಮಾಡುವುದರ ಮಹತ್ವ ತಿಳಿಸಿ : ದೈಹಿಕ ಕೆಲಸದ ಪ್ರಾಮುಖ್ಯತೆ ಬಗ್ಗೆ ಮಕ್ಕಳಿಗೆ ಬಾಲ್ಯದಿಂದಲೇ ಮನವರಿಕೆ ಮಾಡಬೇಕು. ಅವರು ಪ್ರಾಮಾಣಿಕವಾಗಿ ಮಾಡುವ ಕೆಲಸಕ್ಕೆ ಮೆಚ್ಚುಗೆ ವ್ಯಕ್ತಪಡಿಸಿ ಏನಾದರೂ ಉಡುಗೊರೆ ಕೊಡಬೇಕು. ಇತರರಿಗೆ ಕೆಲಸ ಮಾಡುವುದರ ಕಾರಣದಿಂದ ಹಣಗಳಿಸಬಹುದೆಂದು ಅವರು ಅದರಿಂದ ತಿಳಿಯುತ್ತಾರೆ. ಯಾಜಮಾನನಿಗಾಗಿ ಸಂಪನ್ಮೂಲ ನಿರ್ವಹಣೆ ಆತನು ಬರುವ ತನಕ-

3\. ಉತ್ತಮ ಶಿಕ್ಷಣ ಕೊಡಬೇಕು : ಕ್ರೈಸ್ತ ಶಿಕ್ಷಣವೂ ಸೇರಿದಂತೆ ಎಲ್ಲಾ ರೀತಿಯ ಶಿಕ್ಷಣವು ಇಂದು ದುಬಾರಿಯಾಗಿದೆ. ಆದರೆ ನಮ್ಮ ಸಮುದಾಯ, ಸಮಾಜ ಹಾಗೂ ದೇಶಕ್ಕೆ ಉತ್ತಮ ಪ್ರಜೆಗಳಾಗುವುದಕ್ಕೆ ಮಾತ್ರವಲ್ಲ. ಪರಲೋಕದ ಪ್ರಜೆಗಳಾಗುವುದಕ್ಕಾಗಿ ಮಕ್ಕಳಿಗೆ ಉತ್ತಮ ಶಿಕ್ಷಣ ನೀಡುವುದಕ್ಕೆ ಹಣ ವೆಚ್ಚ ಮಾಡುವುದು ಒಳ್ಳೆಯದು.

`ನಮ್ಮ ಮಕ್ಕಳನ್ನು ಎಷ್ಟೇ ಎಚ್ಚರಿಕೆಯಿಂದ ಬೆಳೆಸಿದರೂ, ಮುಂದೆ ಅವರು ಏನಾಗುತ್ತಾರೆಂದು ನಮಗೆ ಖಚಿತವಾಗಿ ತಿಳಿಯದು. ಆದರೆ ಬೆಳೆದ ಮಕ್ಕಳು ಮಾಡಿದ ತಪ್ಪಿಗೆ ಯಾಕೆ ತಂದೆತಾಯಿಯರ ಮೇಲೆ ಎಂದಿಗೂ ತಪ್ಪು ಹೊರಿಸಬಾರದು?`