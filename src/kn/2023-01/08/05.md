---
title:  ಕೆಲಸದಲ್ಲಿ ಪ್ರಾಮಾಣಿಕತೆ
date:   22/02/2023
---

ಆರಂಭದ ವರ್ಷಗಳಲ್ಲಿ ನಾವು ಕೆಲಸದ ವಿಷಯದಲ್ಲಿ ತೆಗೆದುಕೊಳ್ಳುವ ನಿರ್ಧಾರವು ವಿವೇಕದಿಂದ ಕೂಡಿರಬೇಕು. ಜೀವನದಲ್ಲಿ ಯಾವುದೇ ಅನಿರೀಕ್ಷಿತ ಸಂಭವಗಳು ನಡೆಯದಿದ್ದಲ್ಲಿ ಜೀವನದಲ್ಲಿ ನಾವು ಕೊನೆಯದಾಗಿ ಯಶಸ್ಸು ಕಾಣುತ್ತೇವೆ. ಒಂದು ಆದರ್ಶ ಕುಟುಂಬದಲ್ಲಿ ಮಕ್ಕಳಿಗೆ ತಂದೆತಾಯಿಯರು ಉತ್ತಮಶಿಕ್ಷಣ ನೀಡಿ ಅವರೂ ಸಹ ದುಡಿದು ಆದಾಯ ಗಳಿಸುವುದು, ತಮ್ಮದೇ ದ ಸ್ವಂತಮನೆ ಹೊಂದುವುದು, ಯಾವುದೇ ಸಾಲವಿಲ್ಲದೆ, ಕೊರತೆಯಿಲ್ಲದೆ ನಿವೃತ್ತಿಯಾದಾಗ ತೃಪ್ತಿಕರ ಜೀವನ ನಡೆಸುವುದು ಒಂದು ಮಾದರಿಯಾದ ಜೀವಿತವಾಗಿದೆ.

ದೇವರು ತನ್ನ ಮಕ್ಕಳು ಅವರ ಕೆಲಸ ಮತ್ತು ಜೀವನದಲ್ಲಿ ಉನ್ನತವಾಗಿರಬೇಕೆಂದು ಬಯಸುತ್ತಾನೆ. ದೇವರಾಜೆಗಳು ನಮ್ಮ ಹೃದಯಗಳಲ್ಲಿ ಬರೆಯಲ್ಪಟ್ಟು (ಯೆರೆಮೀಯ 31:33) ನಮ್ಮ ಜೀವನದಲ್ಲಿ ಪ್ರತಿಫಲಿಸಬೇಕೆಂಬುದೇ ದೇವರು ನೇಮಿಸಿದ ಉನ್ನತ ಮಾನದಂಡ (Standard) ವಾಗಿದೆ. ಸಮಾಜದಲ್ಲಿ ನೈತಿಕ ಮೌಲ್ಯಗಳು ನಾಶವಾಗುತ್ತಿರುವಾಗ ಮತ್ತು ಕ್ರೈಸ್ತ ಬೋಧನೆಗಳು ನಿರ್ಲಕ್ಷ್ಯಕ್ಕೊಳಗಾಗುತ್ತಿರುವ ಈ ಕಾಲದಲ್ಲಿ ಕ್ರೈಸ್ತರು ಯಾವುದೇ ಅಪವಾದ ಹಾಗೂ ನಿಂದೆಗೆ ಒಳಗಾಗದ ರೀತಿಯಲ್ಲಿ ತಮ್ಮ ಕೆಲಸವನ್ನೂ ಪ್ರಾಮಾಣಿಕವಾಗಿ ಮಾಡಬೇಕು. "ಬಹುಧನಕ್ಕಿಂತಲೂ ಒಳ್ಳೆಯ ಹೆಸರು ಉತ್ತಮ. ಬೆಳ್ಳಿ ಬಂಗಾರಕ್ಕಿಂತಲೂ ಸತೀರ್ತಿಯು ಅಮೂಲ್ಯ ಎಂದು ಸೊಲೊಮೋನನು ಹೇಳುತ್ತಾನೆ (ಜ್ಞಾನೋಕ್ತಿ 22:1).

ತಮ್ಮ ಕೆಲಸಗಾರರ ದೈವಭಕ್ತಿಯ ನಿಮಿತ್ತ ತಾವು ಆಶೀರ್ವದಿಸಲ್ಪಟ್ಟಿದ್ದೇವೆಂದು ಅನೇಕ ಯಜಮಾನರು ಮನವರಿಕೆ ಮಾಡಿಕೊಂಡಿದ್ದಾರೆ. ಯಾಕೋಬನು ತನ್ನ ಮಾವನಾದ ಲಾಬಾನನಿಗೆ ತಾನು ತನ್ನ ಸ್ವದೇಶಕ್ಕೆ ಹಿಂದಿರುಗಿ ಹೋಗುತ್ತಾನೆಂದು ಹೇಳಿದಾಗ ಲಾಬಾನನು ಅವನಿಗೆ - "ನನ್ನ ಮೇಲೆ ದಯವಿಟ್ಟು ನನ್ನ ಬಳಿಯಲ್ಲಿಯೇ ಇರು; ಯೆಹೋವನು ನಿನ್ನ ನಿಮಿತ್ತ ನನ್ನನ್ನು ಅಭಿವೃದ್ಧಿ ಪಡಿಸಿದ್ದಾನೆಂದು ಚೆನ್ನಾಗಿ ತಿಳಿದಿದ್ದೇನೆ” ಎಂದು ಹೇಳುತ್ತಾನೆ (ಆದಿಕಾಂಡ 30:27). ಅದೇರೀತಿ ಯೋಸೇಫನನ್ನು ಐಗುಪ್ತದೇಶದ ಪೋಟೀಫರನಿಗೆ ದಾಸನನ್ನಾಗಿ ಮಾರಿದಾಗಲೂ, ಯೋಸೇಫನ ನಿಮಿತ್ತವಾಗಿ ಯೆಹೋವನು ಐಗುಪ್ತನ ಮನೆಯನ್ನು ಅಭಿವೃದ್ಧಿಗೆ ತಂದನು (ಆದಿಕಾಂಡ 39:5).

`ಆದಿಕಾಂಡ 39:2-5ನೇ ವಚನಗಳನ್ನು ಓದಿರಿ, ಯೋಸೇಫನ ದಣಿಯಾದ ಪೋಟೀಫರನು ಅವನ ಮೇಲೆ ದಯೆಯಿಟ್ಟು ಸ್ವಂತ ಸೇವಕನನ್ನಾಗಿ ನೇಮಿಸಿಕೊಳ್ಳಲು ಕಾರಣವೇನು?`

"ನೀವು ಉಂಡರೂ, ತಿಂದರೂ, ಇನ್ನೇನು ಮಾಡಿದರೂ ಎಲ್ಲವನ್ನೂ ದೇವರ ಘನತೆಗಾಗಿ ಮಾಡಿರಿ” (1 ಕೊರಿಂಥ 10:31). ಆದುದರಿಂದ ನಮ್ಮ ಕೆಲಸದಲ್ಲಿ ಹಣಕಾಸಿಗೆ ಸಂಬಂಧಪಟ್ಟ ನಿರ್ವಹಣೆಯಲ್ಲಿ ಅಥವಾ ಇನ್ನೇನು ಮಾಡಿದರೂ ಕ್ರೈಸ್ತರಾದ ನಾವು ಎಲ್ಲವನ್ನೂ ದೇವರ ಮಹಿಮೆಗಾಗಿ ಮಾಡಬೇಕು. ಆತನು ತಾನೇ ನಮ್ಮ ಜೀವನದಲ್ಲಿ ಜಯಹೊಂದಲು ಬೇಕಾದ ಜ್ಞಾನ, ವಿವೇಕ ಮತ್ತು ಬಲವನ್ನು ನೀಡುತ್ತಾನೆ ಎಂದು ದಾವೀದನು ದೇವರನ್ನು ಸ್ತುತಿಸುತ್ತಾ ಹೀಗೆ ಹೇಳುತ್ತಾನೆ:

"ಯೆಹೋವಾ, ಮಹಿಮ ಪ್ರತಾಪ ವೈಭವ, ಪ್ರಭಾವ ಪರಾಕ್ರಮಗಳು ನಿನ್ನವು; ಭೂಮ್ಯಾಕಾಶಗಳಲ್ಲಿರುವುದೆಲ್ಲಾ ನಿನ್ನದೇ, ಯೆಹೋವನೇ ರಾಜ್ಯವು ನಿನ್ನದು; ನೀನು ಮಹೋನ್ನತನಾಗಿ ಸರ್ವವನ್ನೂ ಆಳುವವನಾಗಿರು, ಪ್ರಭಾವ, ಐಶ್ವರ್ಯಗಳು ನಿನ್ನ ಸಮೃದ್ಧಿಯಿಂದ ಬರುತ್ತವೆ; ನೀನು ಸರ್ವಾಧಿಕಾರಿಯು, ಬಲಪರಾಕ್ರಮಗಳು ನಿನ್ನ ಹಸ್ತದಲ್ಲಿರುತ್ತವೆ, ಎಲ್ಲಾ ದೊಡ್ಡಸ್ತಿಕೆಗೂ ಶಕ್ತಿಗೂ ನೀನೇ ಮೂಲನು” (1 ಪೂ.ಕಾ. ವೃತ್ತಾಂತ 29:11,12).

`ಕೆಲಸದಲ್ಲಿ ಮಾತ್ರವಲ್ಲ, ನಿಮ್ಮ ಜೀವನದಲ್ಲಿಯೂ ಸಹ ನೀವು ಯಾವ ತತ್ವಗಳನ್ನು ಅನುಸರಿಸುವಿರಿ? ಏನಾದರೂ ಬದಲಾವಣೆ ಮಾಡಬೇಕಾದ ಅಗತ್ಯವಿದೆಯೇ?`