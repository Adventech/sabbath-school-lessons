---
title:  ಕೆಲಸ ಮಾಡುವುದರ ಆಶೀರ್ವಾದ
date:   20/02/2023
---

ನಿಮ್ಮ ತಂದೆತಾಯಿಯರಿಂದ ಅಥವಾ ವಂಶಪಾರಂಪರ್ಯವಾಗಿ ಸಾಕಷ್ಟು ಪಿತ್ರಾರ್ಜಿತ ಆಸ್ತಿ ಬಂದಿರಬಹುದು. ಆಗರ್ಭ ಶ್ರೀಮಂತರಾಗಿರಬಹುದು. ಇದರಿಂದ ನೀವು ಕೆಲಸ ಮಾಡದೆಯೂ ಜೀವಿಸಬಹುದು (ಆದರೆ ಆಶೀರ್ವಾದಕರವಾಗಬೇಕಾದ ಸಂಪತ್ತು ಕೆಲವರಿಗೆ ದುರಂತಕ್ಕೂ ಕಾರಣವಾದ ಅನೇಕ ಉದಾಹರಣೆಗಳನ್ನು ನಾವು ಕೇಳಿದ್ದೇವಲ್ಲವೇ) ಎಷ್ಟೇ ಶ್ರೀಮಂತರಾಗಿರಲಿ, ಎಲ್ಲರೂ ಸಹ ತಮ್ಮ ಶಿಕ್ಷಣ, ತರಬೇತಿ, ಆಸಕ್ತಿಗೆ ತಕ್ಕಂತೆ ಕೆಲಸಮಾಡಿ ಆದಾಯ ಸಂಪಾದಿಸುವುದು ಆದರ್ಶಪ್ರಾಯವಾಗಿದೆ. ಆದರೆ ಇದು ಎಲ್ಲಾ ಸಮಯದಲ್ಲಿಯೂ ನಾವು ನೆನಸಿದಂತೆ ಆಗುವುದಿಲ್ಲ.

`ಆದಿಕಾಂಡ 2:15 ಪ್ರಸಂಗಿ 9:10 ಹಾಗೂ 2 ಥೆಸಲೋನಿಕ 3:8-10ನೇ ವಚನಗಳನ್ನು ಓದಿರಿ, ಪಾಪ ಮಾಡುವುದಕ್ಕೂ ಮೊದಲು ಆದಾಮಹವ್ವಳಿಗೆ ಕೆಲಸ ಮಾಡಬೇಕೆಂದು ದೇವರು ತಿಳಿಸಿದ್ದರ ಪ್ರಾಮುಖ್ಯತೆ ಏನು? ಎಂದೂ ಸಹ ಆದಾಯ ತರುವಂತ ಕೆಲಸ ಮಾಡದಿರುವವರ ಪರಿಸ್ಥಿತಿಯು ಯಾಕೆ ಶಾಪಗ್ರಸ್ತವಾಗಿದೆ ಎಂಬುದನ್ನು ಆದಾಮನ ಉದಾಹರಣೆಯು ಹೇಗೆ ವಿವರಿಸುತ್ತದೆ?`

ಆದಾಮನಿಗೆ ಕೊಟ್ಟ ಕೆಲಸವು ಖಂಡಿತವಾಗಿಯೂ ಒಂದು ಶಿಕ್ಷೆಯಲ್ಲ. ಅದು ಅವನ ಒಳ್ಳೆಯದಕ್ಕಾಗಿ ಕೊಡಲ್ಪಟ್ಟಿತು. ಅಂದರೆ ಪಾಪ, ಮರಣ, ರೋಗರುಜಿನ ಇಲ್ಲದಿದ್ದ ಏದೆನ್ ತೋಟವೆಂಬ ಪರದೈಸಿನಲ್ಲಿಯೂ ಮನುಷ್ಯನು ಕೆಲಸ ಮಾಡುವ ಅಗತ್ಯವಿದೆ ಎಂದು ಇದರಿಂದ ತಿಳಿಯುತ್ತದೆ.

ಆದಾಮನಿಗೆ ದೇವರು ಕೆಲಸ ಮಾಡಲು ತಿಳಿಸಿದ ಬಗ್ಗೆ ಶ್ರೀಮತಿ ವೈಟಮ್ಮನವರು ತಮ್ಮ "ಅವರ್ ಹೈಕಾಲಿಂಗ್" ಪುಸ್ತಕದ 223ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

ಆದಾಮನಿಗೆ ಏದೆನ್ ತೋಟವನ್ನು ವ್ಯವಸಾಯ ಮಾಡುವ ಮತ್ತು ಕಾಯುವ ಕೆಲಸ ಕೊಡಲ್ಪಟ್ಟಿತು. ಯಾವುದೇ ಕೆಲಸವಿಲ್ಲದಿದ್ದರೆ ಅವನು ಸಂತೋಷವಾಗಿರಲಾರ- ನೆಂದು ಸ್ಪಷ್ಟಕರ್ತನಾದ ದೇವರಿಗೆ ತಿಳಿದಿತ್ತು. ತೋಟದ ಸೊಬಗು ಆದಾಮನಿಗೆ ಹರ್ಷಗೊಳಿಸುವಂತದ್ದೂ, ಮನಸ್ಸಿಗೆ ಆಹ್ಲಾದಕರವಾಗಿಯೂ ಆಗಿದ್ದರೂ, ಅಷ್ಟೇ ಸಾಕಾಗಿರಲಿಲ್ಲ. ಆದಾಮನ ಶರೀರದ ಅದ್ಭುತವಾದ ಅಂಗಗಳಿಗೆ ವ್ಯಾಯಾಮ ದೊರೆಯಲು ಅವನು ಕೆಲಸ ಮಾಡಬೇಕಾಗಿತ್ತು. ಏನೂ ಮಾಡದೆ ಸುಮ್ಮನೆ ಕುಳಿತಿರುವುದು ಸಂತೋಷವುಂಟು ಮಾಡಿದಲ್ಲಿ, ಪಾಪರಹಿತನಾಗಿ ಪರಿಶುದ್ಧನಾಗಿದ್ದ ಆದಾಮನು ನಿರುದ್ಯೋಗಿಯಾಗಿರುತ್ತಿದ್ದನು. ಆದರೆ ಸೃಷ್ಟಿಕರ್ತನಾದ ದೇವರು, ಮಾನವನನ್ನು ಉಂಟುಮಾಡಿದಾಗಲೇ, ಅವನ ಸಂತೋಷಕ್ಕಾಗಿ ಕೆಲಸಮಾಡಲು ನೇಮಿಸಿದನು. ಮುಂದಿನ ಅದ್ಭುತವಾದ ಮಹಿಮೆಯಿಂದ ಕೂಡಿದ ಪರಲೋಕದ ವಾಗ್ದಾನ ಮತ್ತು ನಿನ್ನ ಜೀವಮಾನದಲ್ಲೆಲ್ಲಾ ದುಡಿದು ನೀನು ಆಹಾರ ಸಂಪಾದಿಸಿಕೊಳ್ಳಬೇಕು ಈ ಎರಡೂ ಸಹ ಸೃಷ್ಟಿಕರ್ತನಾದ ದೇವರಿಂದಲೇ ಮನುಷ್ಯನಿಗೆ ಕೊಡಲ್ಪಟ್ಟಿವೆ.

ಆದಾಗ್ಯೂ, ಮನುಷ್ಯನು ಪಾಪಮಾಡಿದನಂತರ ಕೆಲಸವೂ ಸಹ ಪಾಪದಿಂದ ಮಾಲಿನ್ಯಗೊಂಡಿದೆ. ದೇವರು ಆದಾಮನಿಗೆ ".... ನಿನ್ನ ನಿಮಿತ್ತ ಭೂಮಿಗೆ ಶಾಪ ಬಂತು; ನಿನ್ನ ಜೀವಮಾನವೆಲ್ಲಾ ದುಡಿದು, ದುಡಿದು ಭೂಮಿಯ ಹುಟ್ಟವಳಿಯನ್ನು ತಿನ್ನಬೇಕು" ಎಂದು ಹೇಳಿದನು (ಆದಿಕಾಂಡ 3:17). ಆದಾಮನ ನಿಮಿತ್ತ ದೇವರು ಭೂಮಿಗೆ ಶಾಪಕೊಟ್ಟದ್ದು, ಮಾನವರಾದ ನಾವೂ ಸಹ ದುಡಿದು ನಮ್ಮ ಆಹಾರ ಸಂಪಾದಿಸಿಕೊಳ್ಳಬೇಕೆಂದು ತಿಳಿಸುತ್ತದೆ.

`ನಮಗೆ ಆಶೀರ್ವಾದಕರವಾದ ಆದರ್ಶಪ್ರಾಯವಾದ ಕೆಲಸ ಯಾವುದು?`