---
title:  ಯಶಸ್ವಿಗಾಗಿ ಪೂರ್ವಭಾವಿ ಸಿದ್ಧತೆ ವ್ಯವಸ್ಥೆ
date:   18/02/2023
---

### ಈ ವಾರದ ಅಧ್ಯಯನಕ್ಕಾಗಿ
ಪ್ರಸಂಗಿ 12:1; ಆದಿಕಾಂಡ 2:15; 39:2-5; ಜ್ಞಾನೋಕ್ತಿ 3:5-8; ಕೊಲೊಸ್ಸೆ 3:23,24 ಹಾಗೂ 1 ತಿಮೊಥೆ 5:8ನೇ ವಚನಗಳನ್ನು ಓದಿರಿ.

> <p>ಸ್ಮರಣ ವಾಕ್ಯ</p>
> "ನೀವು ಯಾವ ಕೆಲಸವನ್ನು ಮಾಡಿದರೂ, ಅದನ್ನು ಮನುಷ್ಯರಿಗೋಸ್ಕರವೆಂದು ಮಾಡದೆ ಕರ್ತನಿಗೋಸ್ಕರವೇ ಎಂದು ಮನಃಪೂರ್ವಕವಾಗಿ ಮಾಡಿರಿ. ಕರ್ತನಿಂದ ಪರಲೋಕ ಬಾಧ್ಯತೆಯೆಂಬ ಪ್ರತಿಫಲವನ್ನು ಹೊಂದುವೆವೆಂದು ತಿಳಿದಿದ್ದೀರಲ್ಲಾ; ನೀವು ಕರ್ತನಾದ ಕ್ರಿಸ್ತನಿಗೇ ದಾಸರಾಗಿದ್ದೀರಿ" (ಕೊಲೊಸ್ಸೆ 3:23,24).

ಹೆಚ್ಚುಕಡಿಮೆ ಎಲ್ಲರೂ ಯಶಸ್ವಿಯಾದ ಹಾಗೂ ಸಂತೋಷಕರವಾದ ಜೀವನ ನಡೆಸಬೇಕೆಂದು ಬಯಸುತ್ತಾರೆ. ಪಾಪದಿಂದ ಬಿದ್ದುಹೋಗಿರುವಂತ ಲೋಕದಲ್ಲಿ ನಾವು ಜೀವಿಸುತ್ತಿದ್ದೇವೆ. ಕ್ಷಣಾರ್ಧದಲ್ಲಿ ಯಾವುದೇ ವಿಪತ್ತು ಮತ್ತು ದುರಂತಗಳು ಸಂಭವಿಸಬಹುದಾದ ಈ ಜಗತ್ತಿನಲ್ಲಿ ಈ ಉದ್ದೇಶವು ಯಾವಾಗಲೂ ಅಷ್ಟೊಂದು ಸುಲಭವಾಗಿ ನೆರವೇರುವುದಿಲ್ಲ.

ಆದಾಗ್ಯೂ 'ಯಶಸ್ಸು' ಅಂದರೆ ಏನು ಎಂಬ ಪ್ರಶ್ನೆ ನಮ್ಮಲ್ಲಿ ಏಳಬಹುದು. ಐಗುಪ್ತದೇಶದಲ್ಲಿ ಯೋಸೇಫನ ಪ್ರಕರಣವನ್ನು ನೋಡುವಾಗ, ಅವನು ಖಂಡಿತವಾಗಿಯೂ ಯಶಸ್ಸು ಪಡೆದನೆಂದು ಹೇಳಬಹುದಲ್ಲವೇ? ಸೆರಮನೆಯಿಂದ ಅರಮನೆಗೆ ಹೋದ ಅವನ ಉದಾಹರಣೆ ಯಶಸ್ಸಿಗೆ ಒಂದು ಮಾದರಿ. ಆದರೆ ಸ್ನಾನಿಕನಾದ ಯೋಹಾನನ ಬಗ್ಗೆ ಏನು ಹೇಳುವುದು? ಅವನು ಸೆರಮನೆಯಿಂದ ನೇರವಾಗಿ ಸಮಾಧಿ ಸೇರಿದನು. ಅವನ ಜೀವನವು ಎಷ್ಟರಮಟ್ಟಿಗೆ ಯಶಸ್ವಿಯಾಯಿತು? ಇದನ್ನೆಲ್ಲಾ ಗಮನಿಸಿದಾಗ, 'ಯಶಸ್ಸು' ಎಂಬುದು ನಾವು ಹೇಗೆ ಅದನ್ನು ನಿರ್ಧರಿಸುತ್ತೇವೆಂಬುದರ ಮೇಲೆ ಆಧಾರಗೊಂಡಿದೆ.

ಈ ವಾರ ನಾವು ಮೂಲಭೂತ ಪಾರುಪತ್ಯಗಾರಿಕೆ ಮತ್ತು ಹಣಕಾಸಿನ ತತ್ವಗಳ ಸಂದರ್ಭಕ್ಕೆ ಅನುಗುಣವಾಗಿ "ಯಶಸ್ಸು' ಎಂದರೆ ಏನೆಂದು ತಿಳಿದುಕೊಳ್ಳೋಣ. ನಾವು ಯಾರೇ ಆಗಿರಲಿ ಅಥವಾ ಎಲ್ಲೇ ಜೀವಿಸುತ್ತಿರಲಿ ಅಥವಾ ನಮಗಿಷ್ಟವಿರಲಿ ಇಲ್ಲವೆ ಇಲ್ಲದಿರಲಿ, ಹಣಕಾಸು ಹಾಗೂ ವರಮಾನವು ನಮ್ಮ ಜೀವನದ ಒಂದು ಭಾಗವಾಗಿದೆ. ಹಣದ ವಿಷಯದಲ್ಲಿ ನಮಗೆ ಯಶಸ್ಸು ಖಚಿತವಾಗಿರುವುದಿಲ್ಲ. ಆದಾಗ್ಯೂ ಅದರ ವಿಷಯದಲ್ಲಿ ಯಶಸ್ಸು ಹೊಂದುವುದಕ್ಕೆ ಅಡ್ಡಿಯಾಗಿರುವ ಕೆಲವು ತಪ್ಪುಗಳನ್ನು ಹಾಗೂ ಮೋಸವಂಚನೆಗಳನ್ನು ತಡೆಗಟ್ಟುವುದಕ್ಕೆ ಅಗತ್ಯವಾದ ಯಾವ ನಿಯಮಗಳನ್ನು ನಾವು ಅನುಸರಿಸಬಹುದು?