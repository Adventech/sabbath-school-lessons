---
title:  ದೈವಭಕ್ತಿಯುಳ್ಳ ಬುದ್ಧಿವಾದ ಕೇಳುವುದು
date:   23/02/2023
---

ಹಣದ ನಿರ್ವಹಣೆಯಲ್ಲಿ ಸಲಹೆ ನೀಡುವಂತ ನೂರಾರು ಸಂಸ್ಥೆಗಳಿವೆ. ಆದರೆ ದೈವಭಕ್ತಿಯಿಲ್ಲದ ಇಂತವರ ಸಲಹೆ ಕೇಳುವ ವಿಷಯದಲ್ಲಿ ದೇವರು ನಮಗೆ ಎಚ್ಚರಿಕೆ ನೀಡುತ್ತಾನೆ: "ಯಾವನು ದುಷ್ಟರ (ಇಂಗ್ಲಿಷ್ನಲ್ಲಿ ದೈವಭಕ್ತಿಯಿಲ್ಲದವರ) ಆಲೋಚನೆಯಂತೆ ನಡೆಯದೆ, ಪಾಪಾತ್ಮರ ಮಾರ್ಗದಲ್ಲಿ ನಿಂತುಕೊಳ್ಳದೆ, ಧರ್ಮನಿಂದಕರೊಡನೆ ಕೂತುಕೊಳ್ಳದೆ, ಯೆಹೋವನ ಧರ್ಮಶಾಸ್ತ್ರದಲ್ಲಿ ಆನಂದ ಪಡುವನಿಗಾಗಿ, ಅದನ್ನೇ ಹಗಲಿರುಳು ಧ್ಯಾನಿಸುತ್ತಿರುವನೋ, ಅವನು ಎಷ್ಟೋ ಧನ್ಯನು. ಅವನು ನೀರಿನ ಕಾಲುವೆಗಳ ಬಳಿಯಲ್ಲಿ ಬೆಳೆದಿರುವ ಮರದ ಹಾಗಿರುವನು. ಅಂಥ ಮರವು ತಕ್ಕಕಾಲದಲ್ಲಿ ಫಲಕೊಡುತ್ತದಲ್ಲಾ; ಅದರ ಎಲೆ ಬಾಡುವುದೇ ಇಲ್ಲ. ಅದರಂತೆ ಅವನ ಕಾರ್ಯವೆಲ್ಲವೂ ಸಫಲವಾಗುವುದು" (ಕೀರ್ತನೆ 1:1- 3).

ಆದುದರಿಂದ ಧರ್ಮಶಾಸ್ತ್ರ ಅಂದರೆ ದೇವರ ವಾಕ್ಯದಲ್ಲಿ ಆನಂದಪಡುವವನು ಆಶೀರ್ವಾದ ಹೊಂದುವನು. ಅಂತವನು ಅಭಿವೃದ್ಧಿ ಹೊಂದುವನು ಅಂದರೆ ಜೀವನದಲ್ಲಿ ಯಶಸ್ಸು ಪಡೆಯುವನು.

`ಜ್ಞಾನೋಕ್ತಿ 3:5-8ನೇ ವಚನಗಳನ್ನು ಓದಿರಿ, ಇಲ್ಲಿ ತಿಳಿಸಿರುವ ನಿಯಮಗಳನ್ನು ಹಣಕಾಸಿನ ವಿಷಯದಲ್ಲಿ ಹೇಗೆ ನಾವು ಅಳವಡಿಸಿಕೊಳ್ಳಬಹುದು?`

ಹಣಕಾಸಿನ ನಿರ್ವಹಣೆಗೆ ಸಂಬಂಧಪಟ್ಟಂತೆ ಸತ್ಯವೇದದಲ್ಲಿ ಹಲವಾರು ಅತ್ಯಮೂಲ್ಯವಾದ ಅಂಶಗಳನ್ನು ನೀಡಲಾಗಿದೆ. ಅವುಗಳಲ್ಲಿ ನಾವು ಆರು ಅಂಶಗಳನ್ನು ತಿಳಿದುಕೊಂಡು ಅದನ್ನು ಅನುಸರಿಸೋಣ.

1\. ಆದಾಯಕ್ಕಿಂತ ಖರ್ಚು ಕಡಿಮೆಯಿರಲಿ : ನಮ್ಮ ಆದಾಯದ ಮಿತಿಯಲ್ಲಿಯೇ ಜೀವಿಸಲು ನಿರ್ಧರಿಸಬೇಕು (ಜ್ಞಾನೋಕ್ತಿ 15:16). ಅನೇಕರು ತಮ್ಮ ಆದಾಯಕ್ಕಿಂತಲೂ ಖರ್ಚು ಹೆಚ್ಚಿಗೆ ಮಾಡುತ್ತಾರೆ. ಸಾಲ ದೊರೆಯುವುದು, ಕ್ರೆಡಿಟ್ಕಾರ್ಡ್ ಮೊದಲಾದ ಸೌಲಭ್ಯವಿರುವುದರಿಂದ ಅವರು ಮನಬಂದಂತೆ ಖರ್ಚು ಮಾಡುತ್ತಾರೆ. ಸಾಲ ಮಾಡಿದವರು ಅನೇಕ ಸಮಸ್ಯೆಗಳಿಗೆ ಒಳಗಾಗುತ್ತಾರೆ. ಆದುದರಿಂದ ಆದಾಯವೆಷ್ಟು ಖರ್ಚೆಷ್ಟು ಎಂಬ ಬಗ್ಗೆ ಒಂದು ಸರಳವಾದ ಯೋಜನೆ ಹಾಕಿಕೊಳ್ಳಿ.

2\. ಪ್ರತಿ ತಿಂಗಳು ಸ್ವಲ್ಪ ಹಣ ಉಳಿಸಿ : (ಜ್ಞಾನೋಕ್ತಿ 6:6-8), ಕುಟುಂಬದಲ್ಲಿ ಮಕ್ಕಳ ಶಿಕ್ಷಣ. ಮದುವೆ ಮುಂತಾದ ಕಾರ್ಯಗಳಿಗೆ ಮುಂದೆ ಹಣ ಬೇಕಾಗುವುದರಿಂದ ಪ್ರತಿ ತಿಂಗಳೂ ಸ್ವಲ್ಪ ಹಣ ಉಳಿಸಲು ಪ್ರಯತ್ನಿಸಿ. ಅಲ್ಲದೆ ಅನಿರೀಕ್ಷಿತವಾಗಿ ಬರುವ ಕಾಯಿಲೆ, ಅಪಘಾತ ಮುಂತಾದ ಸಂದರ್ಭಕ್ಕಾಗಿಯೂ ಹಣದ ಅಗತ್ಯ ತಕ್ಷಣದಲ್ಲೇ ಉಂಟಾಗಬಹುದು. ಆದುದರಿಂದ ಹೇಗಾದರೂ ಸ್ವಲ್ಪ ಹಣವನ್ನು ಪ್ರತಿ ತಿಂಗಳೂ ಉಳಿಸಲು ಪ್ರಯತ್ನಿಸಿ. "ಉಳಿಸಿದ ಹಣವೇ ಗಳಿಸಿದ ಹಣ” ಎಂಬ ಗಾದೆಯೇ ಉಂಟಲ್ಲಾ!

3\. ಸಾಲ ಮಾಡುವುದನ್ನು ತಡೆಗಟ್ಟಿ (ಜ್ಞಾನೋಕ್ತಿ 22:7) : ಸಾಲವೆಂಬುದು ಕೋವಿಡ್ ರೋಗದಂತೆ, ಅದರ ಬಲೆಯಿಂದ ತಪ್ಪಿಸಿಕೊಳ್ಳುವುದು ಅಷ್ಟು ಸುಲಭವಲ್ಲ. ಸಾಲಕ್ಕೆ ಬಡ್ಡಿ ಕಟ್ಟಬೇಕಾದಲ್ಲಿ, ನಮ್ಮ ಕುಟುಂಬದ ಅಗತ್ಯಕ್ಕೆ ಹಣ ಸಾಲುವುದಿಲ್ಲ. ಆದುದರಿಂದ ಅನಾವಶ್ಯಕ ವೆಚ್ಚವನ್ನು ಸಾಧ್ಯವಾದಷ್ಟು ಕಡಿಮೆ ಮಾಡಿ, ಸಾಲ ಮಾಡುವುದನ್ನು ತಡೆಗಟ್ಟಬೇಕು.

4\. ಕೆಲಸದಲ್ಲಿ ನಿಷ್ಠೆ ಹಾಗೂ ಶ್ರದ್ಧೆ ಇರಲಿ : ನಾವು ಮಾಡುವ ಕೆಲಸ ಯಾವುದೇ ಆಗಿರಲಿ, ಅದರಲ್ಲಿ ನಿಷ್ಠೆ, ಶ್ರದ್ಧೆ ಹಾಗೂ ಪ್ರಾಮಾಣಿಕತೆ ಇರಬೇಕು. "ಸೋಮಾರಿಯ ಆಶೆಯು ವ್ಯರ್ಥ, ಉದ್ಯೋಗಿಯ ಆತ್ಮಕ್ಕೆ ಪುಷ್ಪ" ಎಂದು ಜ್ಞಾನೋಕ್ತಿ 13:4ನೇ ವಚನವು ತಿಳಿಸುತ್ತದೆ.

5\. ಹಣಕಾಸಿನ ವಿಷಯದಲ್ಲಿ ದೇವರಿಗೆ ಪ್ರಾಮಾಣಿಕರಾಗಿರಿ (ಧರ್ಮೋಪದೇಶಕಾಂಡ 28:1-14) ದೇವರ ಆಶೀರ್ವಾದವಿಲ್ಲದೆ ಯಾವುದೇ ಕುಟುಂಬವು ಸುಖವಾಗಿಯೂ, ಸಮಾಧಾನವಾಗಿಯೂ ಇರುವುದಕ್ಕೆ ಸಾಧ್ಯವಿಲ್ಲ. ದೇವರಿಗೆ ಪ್ರಾಮಾಣಿಕರಾಗಿ ಆತನ ಮಾತುಗಳನ್ನು ಶ್ರದ್ಧೆಯಿಂದ ಕೇಳಿ, ಆತನ ಆಜ್ಞೆಗಳನ್ನೆಲ್ಲಾ ಅನುಸರಿಸಿ ನಡೆದಲ್ಲಿ ನಾವು ಉನ್ನತಸ್ಥಿತಿಗೆ ಬರುತ್ತೇವೆ (28:1). ನಾವು ಇತರರಿಗೆ ಸಾಲ ಕೊಡುವ ಸ್ಥಿತಿಗೆ ಬರುತ್ತೇವೆಯೇ ಹೊರತು, ಸಾಲ ತೆಗೆದುಕೊಳ್ಳುವಷ್ಟು ದರಿದ್ರರಾಗುವುದಿಲ್ಲ (28:13).

6\. ಈ ಲೋಕವು ನಮ್ಮ ಶಾಶ್ವತ ನಿವಾಸವಲ್ಲ : ನಮಗಿರುವ ಹಣದ ನಿರ್ವಹಣೆಯನ್ನು ಯಾವ ರೀತಿ ಮಾಡುತ್ತೇವೆಂಬುದು ನಾವು ಯಾವ ವಿಷಯಕ್ಕೆ ಹೆಚ್ಚು ಪ್ರಾಮುಖ್ಯತೆ ಕೊಡುತ್ತೇವೆಂಬುದನ್ನು ತಿಳಿಸುತ್ತದೆ (ಮತ್ತಾಯ 25:14-21).