---
title:  ಕಠಿಣ ಸಮಯದಲ್ಲಿ (ಕುಟುಂಬ) ನಿರ್ವಹಣೆ
date:   11/03/2023
---

### ಈ ವಾರದ ಅಧ್ಯಯನಕ್ಕಾಗಿ
1 ಪೂ.ಕಾ. ವೃತ್ತಾಂತ 21:1-14; 2 ಪೂ.ಕಾ ವೃತ್ತಾಂತ 20:1-22; 2 ಪೇತ್ರನು 3:3-12; 1 ಯೋಹಾನನು 2:15-17 ಹಾಗೂ ಪ್ರಕಟನೆ 13:11-17ನೇ ವಚನಗಳನ್ನು ಓದಿರಿ.

> <p>ಸ್ಮರಣ ವಾಕ್ಯ</p>
> “ಸ್ತುತಿ ಯಜ್ಞಗಳನ್ನೇ ದೇವರಿಗೆ ಸಮರ್ಪಿಸಿರಿ; ಮಾಡಿದ ಹರಕೆಗಳನ್ನು ಪರಾತ್ಪರನಿಗೆ ಸಲ್ಲಿಸಿರಿ. ಕಷ್ಟಕಾಲದಲ್ಲಿ ನನಗೆ ಮೊರೆಯಿಡಿರಿ; ಬಿಡಿಸುವೆನು; ಆಗ ನನ್ನನ್ನು ಕೊಂಡಾಡುವಿರಿ" (ಕೀರ್ತನೆ 50:14,15).

ಯುದ್ಧಗಳು, ರಕ್ತಪಾತ, ಅಪರಾಧ, ಅನೈತಿಕತೆ, ಭ್ರಷ್ಟತೆ, ನೈಸರ್ಗಿಕ ವಿಪತ್ತುಗಳು ಸಾಂಕ್ರಾಮಿಕ ರೋಗಗಳು, ಆರ್ಥಿಕಕುಸಿತ, ರಾಜಕೀಯ ಭ್ರಷ್ಟತೆ ಮೊದಲಾದ ಕಾರಣಗಳಿಂದ ನಮ್ಮ ಈ ಜಗತ್ತು ನಿಯಂತ್ರಣದಿಂದ ತಪ್ಪಿಹೋಗಿರಬಹುದೇನೋ ಎಂದು ಕೆಲವುವೇಳೆ ನಮಗೆ ಅನಿಸಬಹುದು. ಈ ಕಾರಣದಿಂದ ವ್ಯಕ್ತಿಗಳು ಮತ್ತು ಕುಟುಂಬಗಳಲ್ಲಿ ಮೊದಲು ತಮ್ಮ ಸುರಕ್ಷಿತೆಯ ಬಗ್ಗೆ ಗಮನ ಹರಿಸಬೇಕೆಂಬ ಬಲವಾದ ಪ್ರೇರಣೆ ಉಂಟಾಗಿದೆ. ಇದರ ಪ್ರಕಾರ ಅನಿಶ್ಚಿತವಾದ ಈ ದಿವಸಗಳಲ್ಲಿ ಜನರು ಹೆಚ್ಚಿನಭದ್ರತೆಗಾಗಿ, ಸುರಕ್ಷತೆಗಾಗಿ ಆಲೋಚನೆ ಮಾಡುತ್ತಿರುವುದು ಸಹಜವೇ ಆಗಿದೆ.

ನಮ್ಮ ದಿನನಿತ್ಯದ ಜೀವನದ ನಿರಂತರ ಶ್ರಮ, ಬಿಡುವಿಲ್ಲದ ಹೆಣಗಾಟ ಮತ್ತು ಮಕ್ಕಳ ಲಾಲನೆಪಾಲನೆ, ಸಾಲತೀರಿಸಬೇಕಾದದ್ದು, ಹೊಲಗದ್ದೆ, ಆಸ್ತಿ ನೋಡಿಕೊಳ್ಳುವುದರಲ್ಲಿಯೇ ನಮ್ಮ ಸಮಯ, ಆಲೋಚನೆ ಎಲ್ಲವೂ ಕಳೆದು ಹೋಗುತ್ತದೆ. ನಮ್ಮೆಲ್ಲರಿಗೂ ಅನ್ನ, ಬಟ್ಟೆ, ವಸತಿ ಅತ್ಯಗತ್ಯವಾಗಿದೆ. ಯೇಸು ಪರ್ವತದಲ್ಲಿ ಮಾಡಿದ ಪ್ರಸಂಗದಲ್ಲಿ ಮೂಲಭೂತ ಅಗತ್ಯಗಳಾದ ಅವುಗಳ ಬಗ್ಗೆ ಮಾತನಾಡುತ್ತಾ ".... ಇದೆಲ್ಲಾ ನಿಮಗೆ ಬೇಕಾಗಿದೆ ಎಂದು ಪರಲೋಕದಲ್ಲಿರುವ ನಿಮ್ಮ ತಂದೆಗೆ ತಿಳಿದಿದೆಯಷ್ಟೆ. ಹೀಗಿರುವುದರಿಂದ ನೀವು ಮೊದಲು ದೇವರ ರಾಜ್ಯಕ್ಕಾಗಿಯೂ ನೀತಿಗಾಗಿಯೂ ತವಕಪಡಿರಿ. ಇವುಗಳ ಕೂಡ ಅವೆಲ್ಲವೂ ನಿಮಗೆ ದೊರಕುವವು" ಎಂದು ತಿಳಿಸಿದ್ದಾನೆ (ಮತ್ತಾಯ 6:31-33).

ಕಷ್ಟ, ಸಂಕಟಗಳ ಸಮಯದಲ್ಲಿ ನಾವು ಹಿಂದಿಗಿಂತಲೂ ಹೆಚ್ಚಾಗಿ ದೇವರ ಮೇಲೆ ಆತುಕೊಳ್ಳಬೇಕಾಗಿದೆ. ಈ ಸಂದರ್ಭದಲ್ಲಿ ಸತ್ಯವೇದದ ತತ್ವಗಳ ಆಧಾರದ ಮೇಲೆ ನಾವು ಅನುಸರಿಸಬೇಕಾದ ಕೆಲವು ವಾಸ್ತವಿಕವಾದ ಅಂಶಗಳನ್ನು ನೀಡಲಾಗಿದೆ.