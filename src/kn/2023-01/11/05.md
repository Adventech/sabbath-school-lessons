---
title:  ಆದ್ಯತೆಗಳು
date:   15/03/2023
---

ಎಲ್ಲಕ್ಕಿಂತಲೂ ಮೊದಲು ಗಮನ ಕೊಡಬೇಕಾದ ವಿಷಯಗಳಿಗೆ ಆದ್ಯತೆ ಎನ್ನುತ್ತಾರೆ. ಕ್ರಿಸ್ತನು ಹೇಳಿದ ಸಾಮ್ಯಗಳು, ಬೋಧನೆಗಳು, ಸತ್ಯವೇದದ ವ್ಯಕ್ತಿಗಳ ಕತೆಗಳು ಮತ್ತು ಶ್ರೀಮತಿ ವೈಟಮ್ಮನವರು ಹೇಳಿದ ಹಿತವಚನಗಳು ಹಾಗೂ ಸಲಹೆಗಳೆಲ್ಲವೂ ನಾವು ಕ್ರಿಸ್ತನಿಗೆ ಸಂಪೂರ್ಣವಾಗಿ ನಿಷ್ಠರೂ, ಬದ್ದರೂ ಆಗಿರಬೇಕೆಂದು ತಿಳಿಸುತ್ತವೆ. ನಾವು ಧನವನ್ನೂ ದೇವರನ್ನೂ ಕೂಡ ಸೇವಿಸಲಾಗದೆಂದು ಹಾಗೂ ಇಬ್ಬರು ಯಜಮಾನರಿಗೆ ಸೇವೆ ಮಾಡಲಾಗದೆಂದು ಕ್ರಿಸ್ತನು ಹೇಳುತ್ತಾನೆ (ಮತ್ತಾಯ 6:24). ನಾವು ಸಂಪೂರ್ಣವಾಗಿ ಕ್ರಿಸ್ತನ ಕಡೆಗಿರುತ್ತೇವೆ ಅಥವಾ ಆತನ ಕಡೆಗಿರುವುದಿಲ್ಲ. ಯಾವುದೇ ಮಧ್ಯಮಾರ್ಗವಿಲ್ಲ.

ಒಬ್ಬ ಶಾಸ್ತ್ರಿಯು ಆಜ್ಞೆಗಳಲ್ಲಿ ಯಾವುದು ದೊಡ್ಡದೆಂದು ಕೇಳಿದಾಗ, ಯೇಸುವು "ನಿನ್ನ ಕರ್ತನಾದ ದೇವರನ್ನು ಪೂರ್ಣ ಹೃದಯದಿಂದಲೂ, ಪೂರ್ಣಪ್ರಣದಿಂದಲೂ, ಪೂರ್ಣಬುದ್ಧಿಯಿಂದಲೂ, ಪೂರ್ಣಶಕ್ತಿಯಿಂದಲೂ ಪ್ರೀತಿಸಬೇಕು ಎಂಬುದೇ ಮೊದಲನೆ ಆಜ್ಞೆ ಎಂದುತ್ತರಿಸಿದನು (ಮಾರ್ಕ 12:30), ನಾವು ಎಲ್ಲವನ್ನೂ ಕ್ರಿಸ್ತನಿಗೆ ಕೊಟ್ಟಾಗ, ಬೇರೊಬ್ಬ ಯಜಮಾನನಿಗೆ ಅಂದರೆ ಸೈತಾನನಿಗೆ ಕೊಡಲು ಏನೂ ಉಳಿದಿರುವುದಿಲ್ಲ. ನಮ್ಮ ಮಾರ್ಗವು ಅದೇ ರೀತಿ ಇರಬೇಕು. ಕ್ರಿಸ್ತನಿಗಾಗಿ ಎಲ್ಲವನ್ನೂ ತ್ಯಾಗಮಾಡಬೇಕು.

`ಮತ್ತಾಯ 6:24ನೇ ವಚನವು ನೀವು ಇಬ್ಬರು ಯಜಮಾನರಿಗೆ ಸೇವೆ ಮಾಡಲಾಗದೆಂದು ತಿಳಿಸುತ್ತದೆ. ನೀವು ಎಂದಾದರೂ ಈ ರೀತಿ ಮಾಡಲು ಪ್ರಯತ್ನಿಸುವಿರಾ? ಇದರ ವಿಷಯದಲ್ಲಿ ನಿಮ್ಮ ಅನುಭವವೇನು?`

ದೇವರು ಮತ್ತು ಹಣವನ್ನು ಒಟ್ಟಾಗಿ ಸೇವಿಸುವುದು ಬಹಳಕಷ್ಟ ಅಥವಾ ಅವೆರಡನ್ನೂ ಹೇಗೆ ಸೇವಿಸಬೇಕೆನ್ನುವ ವಿಷಯದಲ್ಲಿ ಬಹಳ ಎಚ್ಚರಿಕೆಯಾಗಿರಿ ಎಂದು ಕ್ರಿಸ್ತನು ಈ ವಾಕ್ಯದಲ್ಲಿ ತಿಳಿಸುತ್ತಿಲ್ಲವೆಂಬುದನ್ನು ಗಮನಿಸಿ, ಬದಲಾಗಿ ನೀವು ದೇವರನ್ನೂ ಧನವನ್ನೂ ಸೇವಿಸಲಾರಿರಿ ಎಂದು ಸ್ಪಷ್ಟವಾಗಿ ತಿಳಿಸಿದ್ದಾನೆ. ಅಂದರೆ ಎರಡನ್ನೂ ಒಟ್ಟಾಗಿ ಸೇವಿಸಲು ಎಂದಿಗೂ ಸಾಧ್ಯವಿಲ್ಲ. ಈ ಎಚ್ಚರಿಕೆ ನಮಗೆ ಭಯ ಹುಟ್ಟಿಸಬೇಕು (ಫಿಲಿಪ್ಪಿ 2:12).

`1 ಯೋಹಾನನು 2:15-17ನೇ ವಚನಗಳಲ್ಲಿ ತಿಳಿಸಿರುವ ಮೂರು ವಿಷಯಗಳು ನಮ್ಮ ಲೋಕದಲ್ಲಿ ಹೇಗೆ ಕಂಡುಬರುತ್ತವೆ? ಈ ಅಪಾಯಗಳು ಕೆಲವು ವೇಳೆ ನಾವು ಸ್ಪಷ್ಟವಾಗಿ ತಿಳಿದಿರುವುದಕ್ಕಿಂತಲೂ ಹೇಗೆ ವಂಚನೆಯಿಂದ ಕೂಡಿದೆ?`

ಈ ಕಾರಣದಿಂದಲೇ ಪೌಲನು "ಮೇಲಿರುವಂತವುಗಳ ಮೇಲೆ ಮನಸ್ಸಿಡಿರಿ; ಭೂಸಂಬಂಧವಾದವುಗಳ ಮೇಲೆ ಇಡಬೇಡಿರಿ” ಎಂದು ಹೇಳಿದ್ದಾನೆ (ಕೊಲೊಸ್ಸೆ 3:2). ಲೋಕದ ವಸ್ತುಗಳು ಬಹಳ ಆಕರ್ಷಣೀಯವಾಗಿ ಕಾಣುವುದರಿಂದ ಪೌಲನು ಹೇಳಿದ ಮಾತುಗಳನ್ನು ಕೈಕೊಂಡು ನಡೆಯುವುದು ಅಷ್ಟೊಂದು ಸುಲಭವಲ್ಲ. ನಮ್ಮ ಇಂದ್ರಿಯಗಳ ಬಯಕೆಯ ಆಮಿಷಕ್ಕೆ ಒಳಗಾಗಿ ಅದನ್ನು ತಕ್ಷಣದಲ್ಲಿ ತೃಪ್ತಿಗೊಳಿಸಿಕೊಳ್ಳಬೇಕೆಂಬ ಆಸೆ ಉಂಟಾಗುವುದು ಸಹಜ. ಅತ್ಯಂತ ನಂಬಿಗಸ್ತರೂ, ಪ್ರಾಮಾಣಿಕರೂ ಆದ ಕ್ರೈಸ್ತರೂ ಸಹ ಈ ಲೋಕದ ಆಶಾಪಾಶಗಳಿಗೆ ಒಳಗಾಗಿದ್ದಾರಲ್ಲವೇ? ಈ ಲೋಕವೂ ಅದರಲ್ಲಿರುವುದೆಲ್ಲವೂ ಒಂದು ದಿನ ನಾಶವಾಗುತ್ತದೆಂದು ನಮಗೆ ತಿಳಿದಿದ್ದರೂ, ಅದರ ಮೇಲಿನ ವ್ಯಾಮೋಹ ನಮ್ಮಲ್ಲಿ ಇನ್ನೂ ಇದೆಯಲ್ಲವೇ? ಆದರೆ ಇವೆಲ್ಲವುಗಳು ದೇವರಿಂದ ನಮ್ಮನ್ನು ದೂರ ಮಾಡಲು ಸಾಧ್ಯವಿಲ್ಲವೆಂಬುದು ನಮಗೆ ಶುಭವಾರ್ತೆಯಾಗಿದೆ.

`2 ಪೇತ್ರನು 3:10-14ನೇ ವಚನಗಳನ್ನು ಓದಿರಿ, ಪೇತ್ರನು ತಿಳಿಸುವ ಈ ವಿಷಯಗಳು ನಾವು ಹೇಗೆ ಉಪಯೋಗಿಸುತ್ತೇವೆ ಎಂಬುದರ ಮೇಲೆ ಯಾವ ಪರಿಣಾಮ ಉಂಟುಮಾಡಬೇಕು?`