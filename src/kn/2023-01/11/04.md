---
title:  ಸರಳಗೊಳಿಸುವ ಸಮಯವೇ?
date:   14/03/2023
---

ಇಕ್ಕಟ್ಟಿನ ಸಮಯಗಳಲ್ಲಿ ಸೆವೆಂತ್ ಡೇ ಅಡ್ಡೆಂಟಿಸ್ಟ್ ಕ್ರೈಸ್ತರಾದ ನಾವೇನು ಮಾಡಬೇಕು? ನಿರಾಶೆಗೊಂಡು ಹೇಗಾದರೂ ಬದುಕುಳಿಯಬೇಕೆಂದು ಪ್ರಯತ್ನಿಸುವಿರಾ? ಹಾಗೆ ನಾವು ಮಾಡಬಾರದು. ಕ್ರಿಸ್ತನ ಬರೋಣ ಹಾಗೂ ಈ ಲೋಕದ ಅಂತ್ಯವು ಶೀಘ್ರದಲ್ಲಿಯೇ ನಡೆಯಲಿದೆ ಎಂದು ನಮಗೆ ತಿಳಿದಿದೆ. ಈ ಕಾರಣದಿಂದ ನಮ್ಮೆಲ್ಲಾ ಹಣ, ಸಮಯ, ಪ್ರತಿಭೆ ಮೊದಲಾದ ಸಂಪನ್ಮೂಲಗಳನ್ನು ಇತರರಿಗೆ ಶುಭವಾರ್ತೆ ಸಾರಲಿಕ್ಕೆ ಹಾಗೂ ಆತನನ್ನು ಪ್ರೀತಿಸುವವರಿಗಾಗಿ ದೇವರು ಸಿದ್ಧಮಾಡಿರುವ ಪರಲೋಕದ ಬಗ್ಗೆ ತಿಳಿಸಲು ಉಪಯೋಗಿಸಬೇಕಾಗಿದೆ. ಈ ಲೋಕದಲ್ಲಿರುವುದೆಲ್ಲವೂ ಒಂದುದಿನ ಶೀಘ್ರದಲ್ಲಿಯೇ ನಾಶವಾಗಲಿದೆ ಎಂದು ನಾವು ತಿಳಿದಿರಬೇಕು.

`2 ಪೇತ್ರನು 3:3-12ನೇ ವಚನಗಳಲ್ಲಿ ಅಪೋಸ್ತಲನು ನಮಗೇನು ತಿಳಿಸುತ್ತಾನೆ?`

ಕ್ರಿಸ್ತನ ಎರಡನೇಬರೋಣದಲ್ಲಿ ಸೂರ್ಯ, ಚಂದ್ರ, ನಕ್ಷತ್ರಗಳು ಸೇರಿದಂತೆ ಲೋಕದಲ್ಲಿರುವ ಸಮಸ್ತವೂ ಅಳಿದುಹೋಗುವವು. ಪಾಪ ಹಾಗೂ ಅದರಿಂದಾಗಿರುವ ದುಷ್ಟತನವೆಲ್ಲವೂ ಸಂಪೂರ್ಣವಾಗಿ ಬೆಂಕಿಯಿಂದ ನಾಶವಾಗುವವು.

ಹಾಗಿದ್ದಲ್ಲಿ, ನಮ್ಮಲ್ಲಿರುವ ಹಣ, ಆಸ್ತಿ, ಸಂಪತ್ತುಗಳನ್ನು ಏನು ಮಾಡಬೇಕು? ಈ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು ತಮ್ಮ 'ಕೌನ್ಸೆಲ್ಸ್ ಆನ್ ಸ್ಟೀವರ್ಡ್ಶಿಪ್ ಪುಸ್ತಕದ ಪುಟ 59ರಲ್ಲಿ ಹೀಗೆ ತಿಳಿಸುತ್ತಾರೆ :

"ನನ್ನ ಸಹೋದರರೇ, ನಮ್ಮ ಹಣ, ಆಸ್ತಿಯನ್ನು ಹೆಚ್ಚಿಸುವುದಕ್ಕೆ ಬದಲಾಗಿ, ಅದನ್ನು ಕಡಿಮೆಗೊಳಿಸಬೇಕಾದ ಸಮಯ ಇದಾಗಿದೆ. ನಾವು ಪರಲೋಕವೆಂಬ ಉತ್ತಮದೇಶಕ್ಕೆ ಇನ್ನೇನು ಹೋಗಲಿದ್ದೇವೆ. ಪ್ರವಾಸಿಗಳಾಗಿರುವ ನಾವು ಈ ಲೋಕದಲ್ಲಿ ಶಾಶ್ವತವಾಗಿರುವವರಲ್ಲ. ಆದುದರಿಂದ ಸಾಧ್ಯವಾದಷ್ಟು ನಮ್ಮೆಲ್ಲಾ ವಸ್ತುಗಳನ್ನು ಕಡಿಮೆ ಮಾಡಿಕೊಳ್ಳೋಣ".

ಶ್ರೀಮತಿವೈಟಮ್ಮನವರು ಈ ಮಾತುಗಳನ್ನು ತಿಳಿಸಿ ನೂರಿಪ್ಪತ್ತು ವರ್ಷಗಳಿಗಿಂತಲೂ ಹೆಚ್ಚಾಗಿದೆ. ಆದರೆ ನಮ್ಮ ಜೀವಿತದ ಅವಧಿಯು ಯಾವಾಗಲೂ ಬಹಳ ಕಡಿಮೆಯಾಗಿರುವುದರಿಂದಲೂ ಮತ್ತು ಸಮಯವೂ ಕಡಿಮೆಯಾಗಿರುವುದರಿಂದಲೂ ಅವರು ತಿಳಿಸಿದ ಹಿತವಚನವು ಇನ್ನೂ ಸಹ ನಮಗೂ ಅನ್ವಯಿಸುತ್ತದೆ. ಯುಗಯುಗಾಂತರಗಳ ಜೀವಿತಕ್ಕೆ ಹೋಲಿಸಿದಲ್ಲಿ ನಾವು ಇಲ್ಲಿ ಜೀವಿಸುವ 60, 80 ಅಥವಾ 100 ವರ್ಷಗಳ ಆಯುಷ್ಯಕ್ಕೆ ಏನು ಅರ್ಥವಿದೆ? ಒಂದು ವೇಳೆ ನಮ್ಮ ಜೀವಿತವು ಈ ವಾರದ ಪಾಠ ಓದುವುದರಲ್ಲಿಯೇ ಸ ಹ ಮುಗಿಯಬಹುದು, ಮುಂದೆ ನಮಗೆ ತಿಳಿಯುವುದು ಕ್ರಿಸ್ತನ ಎರಡನೇ ಬರೋಣವೇ ಆಗಿರುತ್ತದೆ.

ಅಡ್ಡೆಂಟಿಸ್ಟ್ ಕ್ರೈಸ್ತರಾದ ನಾವು ನಿತ್ಯಜೀವದ ಬೆಳಕಿನಲ್ಲಿಯೇ ಯಾವಾಗಲೂ ಜೀವಿಸಬೇಕು. ನಮ್ಮ ಕುಟುಂಬದ ಪೋಷಣೆಗಾಗಿ ನಾವು ಶ್ರಮವಹಿಸಿ ದುಡಿಯಬೇಕು, ನಿಜ. ನಮಗೆ ಸಾಕಷ್ಟು ಐಶ್ವರ್ಯ ದೇವರ ಆಶೀರ್ವಾದದಿಂದ ದೊರೆತಲ್ಲಿ ಈಗ ಸಂತೋಷ ಪಡುವುದು ತಪ್ಪಲ್ಲ. ಆದರೆ ಅದೇಸಮಯದಲ್ಲಿ ನಮ್ಮಲ್ಲಿ ದುರಾಶೆ ಇರಬಾರದು ಮತ್ತು ಅಗತ್ಯವಿರುವವರಿಗೆ ಧಾರಾಳವಾಗಿ ಸಹಾಯ ಮಾಡಬೇಕು. ಆದಾಗ್ಯೂ, ನಾವು ಇಲ್ಲಿ ಗಳಿಸಿ ಉಳಿಸಿದ್ದೆಲ್ಲವೂ ಕ್ಷಣಿಕವಾದದ್ದು ಹಾಗೂ ಬೇಗನೆ ಕಳೆದುಹೋಗುವಂತದ್ದು. ಅಲ್ಲದೆ ನಾವು ದೇವರಲ್ಲಿ ಭಯಭಕ್ತಿಯಿಲ್ಲದಿದ್ದಲ್ಲಿ, ಹಣವು ಆತ್ಮೀಕವಾಗಿ ನಮ್ಮನ್ನು ದೇವರಿಂದ ದೂರಮಾಡಿ ಭ್ರಷ್ಟಗೊಳಿಸುತ್ತದೆ.

`ಯೇಸುಸ್ವಾಮಿಯು ಇನ್ನು ಮೂರು, ಐದು ಅಥವಾ ಹತ್ತು ವರ್ಷಗಳಲ್ಲಿ ಬರುತ್ತಾನೆಂದು ನಿಮಗೆ ತಿಳಿದಿದ್ದಲ್ಲಿ, ನಿಮ್ಮ ಜೀವನದಲ್ಲಿ ಹೇಗೆ ಬದಲಾವಣೆ ಮಾಡಿಕೊಳ್ಳುವಿರಿ?`