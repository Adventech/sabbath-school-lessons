---
title:  ಪ್ರಾಮಾಣಿಕವಾದ ಅಥವಾ ವಿಶ್ವಾಸಾರ್ಹವಾದ ದಶಾಂಶ
date:   19/01/2023
---

`1 ಕೊರಿಂಥ 4:1,2ನೇ ವಚನಗಳನ್ನು ಓದಿರಿ, ದೇವರ ಮಕ್ಕಳೂ ಹಾಗೂ ಆತನ ಆಶೀರ್ವಾದದ ಮನೆವಾರ್ತೆಯವರು ಅಥವಾ ಪಾರುಪತ್ಯಗಾರರಾದ ನಾವು ಎಂತಹ ವ್ಯಕ್ತಿಗಳಾಗಿರಬೇಕೆಂದು ದೇವರು ಬಯಸುತ್ತಾನೆ?`

(Steward, ಬೇರೊಬ್ಬರ ಆಸ್ತಿಪಾಸ್ತಿಗಳ ವಹಿವಾಟನ್ನು ನೋಡಿಕೊಳ್ಳಲು ನೇಮಕವಾಗಿರುವವರನ್ನು ಮನೆವಾರ್ತೆಯವರು ಅಥವಾ ಪಾರುಪತ್ಯಗಾರರು ಎನ್ನುತ್ತಾರೆ).

ದಶಮಭಾಗದಲ್ಲಿ ಪ್ರಾಮಾಣಿಕರಾಗಿರುವುದು ಎಂದರೇನು? ಈ ವಾರದ ಪಾಠದಲ್ಲಿ ದಶಾಂಶಕ್ಕೆ ಸಂಬಂಧಪಟ್ಟಂತೆ ಕೆಲವು ಅಂಶಗಳನ್ನು ಕಲಿತಿದ್ದೇವೆ. ಅವುಗಳು ಯಾವುವೆಂದರೆ

1. ನಮ್ಮ ಆದಾಯದಲ್ಲಿ ಅಥವಾ ನಮ್ಮ ವ್ಯವಹಾರದ ಲಾಭದಲ್ಲಿ ಬರುವ ಹತ್ತರಲ್ಲಿ ಒಂದುಭಾಗ. 2. ದೇವರ ಭಂಡಾರಕ್ಕೆ ತರಬೇಕು - ಅಂದರೆ ಸುವಾರ್ತಾ ಸೇವಕರಿಗೆ ಸಂಬಳ ಕೊಡುವ ಸ್ಥಳ. 3. ಪ್ರಥಮಫಲದ ಆದಾಯದಲ್ಲಿ ದೇವರನ್ನು ಗೌರವಿಸಬೇಕು. 4. ದಶಮಭಾಗವನ್ನು ಒಳ್ಳೆಯ ಉದ್ದೇಶಕ್ಕಾಗಿ ಅಂದರೆ ದೇವರ ಸುವಾರ್ತಾ ಸೇವೆಗಾಗಿ ಉಪಯೋಗಿಸಬೇಕು.

ಮೊದಲ ಮೂರು ಅಂಶಗಳನ್ನು ಪೂರೈಸುವುದು ಸಭಾ ಸದಸ್ಯರಾದ ನಮ್ಮ ಜವಾಬ್ದಾರಿಯಾಗಿದೆ. ಆದರೆ ಭಂಡಾರದ ನಿರ್ವಾಹಕರಾದವರು (ಅಂದರೆ ಸಭೆಯ ಅಧಿಕಾರಿಗಳು, ನಾಯಕರು) ಬಂದಂತ ದಶಮಭಾಗವನ್ನು ಸಮರ್ಪಕವಾದ ರೀತಿಯಲ್ಲಿ ದೇವರಿಗೆ ಮಹಿಮೆ ತರುವಂತೆ ಉಪಯೋಗಿಸುವ ಹೊಣೆಗಾರಿಕೆ ಹೊಂದಿದ್ದಾರೆ.

ಕಾಣಿಕೆ ಎಷ್ಟು ಕೊಡಬೇಕೆನ್ನುವುದು ನಮ್ಮ ವಿವೇಚನೆಗೆ ಸೇರಿದೆ. ಆದರೆ ದಶಮಭಾಗವನ್ನು ದೇವರಿಗೆ ಹಿಂದಿರುಗಿಸುವುದು ನಮ್ಮ ಜವಾಬ್ದಾರಿಯಾಗಿದೆ. ಈ ವಿಷಯದಲ್ಲಿ ದೇವರುತಾನೇ ಒಂದು ಪರಿಮಾಣವನ್ನು (Parameter) ನಿರ್ಧರಿಸಿದ್ದಾನೆ. ನಮ್ಮ ಆದಾಯದಲ್ಲಿ ದೇವರ ಭಂಡಾರಕ್ಕೆ ಪೂರ್ಣವಾಗಿ ಶೇ.10 ರಷ್ಟನ್ನು ಕೊಡಬೇಕು. ಅದಕ್ಕಿಂತ ಕಡಿಮೆ ಕೊಟ್ಟಲ್ಲಿ ಅದು ದಶಮಭಾಗವನ್ನು ದೇವರಿಗೆ ಕೊಟ್ಟಂತಾಗುವುದಿಲ್ಲ.

`ಮತ್ತಾಯ 25:19-21ನೇ ವಚನಗಳ ಪ್ರಕಾರ ಪಾರುಪತ್ಯಗಾರರಾದ ನಾವು ದೇವರ ಹಣದ ವಿಷಯದಲ್ಲಿ ಯಾವಾಗ ಲೆಕ್ಕಕೊಡಬೇಕೆಂದು ತಿಳಿಸಲಾಗಿದೆ? ಹಣಕಾಸಿನ ವಿಷಯದಲ್ಲಿ ಪ್ರಾಮಾಣಿಕರಾದವರಿಗೆ ದೇವರು ಏನು ಹೇಳುತ್ತಾನೆ?`

"ನನ್ನ ಆಲಯವು ಆಹಾರಶೂನ್ಯವಾಗದಂತೆ ನೀವು ದಶಮಾಂಶ ಯಾವತ್ತನ್ನೂ ನನ್ನ ಭಂಡಾರಕ್ಕೆ ತೆಗೆದುಕೊಂಡು ಬನ್ನಿರಿ...." ಎಂದು ಸೇನಾಧೀಶ್ವರನಾದ ಯೆಹೋವನು ಅಪ್ಪಣೆ ಮಾಡಿದ್ದಾನೆ (ಮಲಾಕಿಯ 3:10), ಕೃತಜ್ಞತೆ ಅಥವಾ ಉದಾರತೆಯ ಬಗ್ಗೆ ಯಾವುದೇ ಮನವಿ ಮಾಡಿಲ್ಲ. ಇದು ಪ್ರಾಮಾಣಿಕತೆಗೆ ಸಂಬಂಧಪಟ್ಟ ವಿಷಯ. ದಶಮಭಾಗವು ದೇವರಿಗೆ ಸೇರಿದ್ದು; ಆದುದರಿಂದ ತನಗೆ ಸೇರಿದ್ದನ್ನು ತನಗೆ ಹಿಂದಿರುಗಿಸಬೇಕೆಂದು ದೇವರು ಆಜ್ಞಾಪಿಸುತ್ತಾನೆ" ಎಂದು ಶ್ರೀಮತಿ ವೈಟಮ್ಮನವರು ತಮ್ಮ 'ಎಜುಕೇಷನ್' ಪುಸ್ತಕದ 138ನೇ ಪುಟದಲ್ಲಿ ತಿಳಿಸುತ್ತಾರೆ.

ದೇವರಿಗಾಗಿ ಪಾರುಪತ್ಯ ಮಾಡುವುದು ಒಂದು ವಿಶಿಷ್ಟವಾದ ಅವಕಾಶವೂ ಮತ್ತು ಜವಾಬ್ದಾರಿಯೂ ಆಗಿದೆ. ಆತನು ನಮ್ಮನ್ನು ಆಶೀರ್ವದಿಸುತ್ತಾನೆ ಮತ್ತು ಪರಿಪಾಲಿಸುತ್ತಾನೆ. ಇಸ್ರಾಯೇಲ್ಯರ ಕಾಲದಲ್ಲಿ ಲೇವಿಕುಲದವರಿಗೆ ಹೇಗೆ ದಶಮಭಾಗದ ಮೂಲಕ ಅವರ ಅಗತ್ಯಗಳನ್ನು ಪೂರೈಸಿದನೋ, ಅದರಂತೆಯೇ ಈಗಿನ ಕಾಲದಲ್ಲಿ ದೇವರು ನಾವು ಕೊಡುವ ದಶಾಂಶವನ್ನು ಆತನ ಸೇವೆ ಮಾಡುವವರಿಗೆ ಉಪಯೋಗಿಸುತ್ತಾನೆ.

`ತಾವು ಕೊಡುವ ದಶಮಭಾಗವು ಉಪಯೋಗಿಸಲ್ಪಡುವ ರೀತಿಯು ತಮಗೆ ಇಷ್ಟವಾಗುವುದಿಲ್ಲವೆಂದು ಕೆಲವರು ವಾದ ಮಾಡುತ್ತಾರೆ. ಈ ಕಾರಣದಿಂದ ಅವರು ದಶಾಂಶ ಕೊಡುವುದಿಲ್ಲ ಅಥವಾ ಬೇರೆ ರೀತಿಯಲ್ಲಿ ಉಪಯೋಗಿಸುತ್ತಾರೆ. ನೀವು ಕೊಡುವ ದಶಾಂಶವು ಸಮರ್ಪಕವಾದ ರೀತಿಯಲ್ಲಿ ಉಪಯೋಗಿಸಿದಲ್ಲಿ ಮಾತ್ರ, ಅದನ್ನು ನನ್ನ ಭಂಡಾರಕ್ಕೆ ತನ್ನಿರಿ ಎಂದು ದೇವರು ಎಲ್ಲಿ ಹೇಳಿದ್ದಾನೆ?`