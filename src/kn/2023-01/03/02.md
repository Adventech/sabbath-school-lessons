---
title:  ದಶಾಂಶ ಅಂದರೆ ಶೇಕಡ ಹತ್ತರಷ್ಟು...
date:   15/01/2023
---

ದಶಾಂಶ ಎಂದರೆ ಯಾವುದರಲ್ಲಿಯಾದರೂ ಹತ್ತರಲ್ಲಿ ಒಂದು ಭಾಗ ಅಥವಾ ಶೇಕಡಾ ಹತ್ತರಷ್ಟು ಎಂದು ನಿಘಂಟಿನಲ್ಲಿ (ಡಿಕ್ಷನರಿ) ಅರ್ಥ ನೀಡಲಾಗಿದೆ. ಸರಳವಾಗಿ ಹೇಳುವುದಾದಲ್ಲಿ ನಮ್ಮ ಎಲ್ಲಾ ಆದಾಯದಲ್ಲಿ ಶೇ. ಹತ್ತರಷ್ಟನ್ನು ದೇವರಿಗೆ ಹಿಂದಿರುಗಿಸುವುದೇ ದಶಾಂಶವಾಗಿದೆ. ನಮ್ಮಲ್ಲಿರುವುದೆಲ್ಲವೂ ಮೊದಲು ದೇವರಿಗೆ ಸೇರಿದೆ ಎಂಬುದನ್ನು ನಾವು ತಿಳಿದಿದ್ದೇವೆ. ಸೀನಾಯಿ ಬೆಟ್ಟದಲ್ಲಿ ಮೋಶೆಯ ಮುಖಾಂತರ ಕೊಟ್ಟ ದೇವರ ಆದೇಶದ ಪ್ರಕಾರ ದಶಾಂಶವು ಪವಿತ್ರವೂ ಹಾಗೂ ದೇವರಿಗೆ ಮೀಸಲಾದದ್ದೂ ಆಗಿದೆ (ಯಾಜಕಕಾಂಡ 27:30,32), ದೇವರು ನಮ್ಮಿಂದ ಕೇವಲ ಹತ್ತರಲ್ಲೊಂದು ಭಾಗವನ್ನು ಮಾತ್ರ ಕೇಳುತ್ತಾನೆ. ನಾವು ಕೃತಜ್ಞತೆಯಿಂದ ಅರ್ಪಿಸುವ ಮತ್ತು ಇತರ ಕಾಣಿಕೆಗಳು ಪ್ರತ್ಯೇಕವಾಗಿವೆ. ಕ್ರೈಸ್ತರಾದ ನಾವು ದೇವರಾಜ್ಞೆಗಳಿಗೆ ಬದ್ಧರಾಗಿ ಶ್ರದ್ಧೆ ಹೊಂದಿದ್ದೇವೆಂದು ತೋರಿಸುವುದಕ್ಕೆ ದಶಾಂಶವು ಸಾಕ್ಷಿಯಾಗಿದೆ. ದೇವರಿಗೆ ಕೊಡಬೇಕಾದ ದಶಮಭಾಗವು ಶೇ.10ಕ್ಕಿಂತ ಕಡಿಮೆಯಿದೆ ಎಂದು ಸತ್ಯವೇದದಲ್ಲಿ ಎಲ್ಲಿಯೂ ತಿಳಿಸಿಲ್ಲ.

`ಆದಿಕಾಂಡ 14:18-20 ಹಾಗೂ ಇಬ್ರಿಯ 7:1-9ನೇ ವಚನಗಳನ್ನು ಓದಿರಿ. ಮೆಜೆದೇಕನನ್ನು ಸಂಧಿಸಿದಾಗ, ಅಬ್ರಾಮನ ಉತ್ತರವೇನಾಗಿತ್ತು? ದೇವರಿಗೆ ದಶಮಭಾಗವನ್ನು ಕೊಡುವ ಪದ್ಧತಿಯು ಇತಿಹಾಸದಲ್ಲಿ ಎಷ್ಟೊಂದು ಹಿಂದಿನಿಂದಲೂ ಇದೆ ಎಂಬುದರ ಬಗ್ಗೆ ಅಬ್ರಹಾಮನ ಉದಾಹರಣೆಯು ನಮಗೇನು ತಿಳಿಸುತ್ತದೆ?`

ಸತ್ಯವೇದದಲ್ಲಿ ಆದಿಕಾಂಡ 14ನೇ ಅಧ್ಯಾಯದಲ್ಲಿ ಮೊದಲಬಾರಿಗೆ ದಶಾಂಶ ಕೊಡುವುದು ತಿಳಿಸಲ್ಪಟ್ಟಿದೆ. ಅಲ್ಲಿ ಅಬ್ರಾಮನು ಸಾಲೇಮ್ ಅಂದರೆ ಯೆರೂಸಲೇಮಿನ ಅರಸನೂ, ಯಾಜಕನೂ ಆದ ಮೆಜೆದೇಕನನ್ನು ಸಂಧಿಸಿದ ಘಟನೆ ತಿಳಿಸಲ್ಪಟ್ಟಿದೆ. ಹತ್ತರಲ್ಲಿ ಒಂದುಭಾಗ ಹಾಗೂ ದಶಾಂಶ ಎಂಬ ಪದಗಳು ಕೊನೆಯದಾಗಿ ಇಬ್ರಿಯ 7:1-9ನೇ ವಚನಗಳಲ್ಲಿ ತಿಳಿಸಲ್ಪಟ್ಟಿದೆ. ಈ ಎರಡು ಪದಗಳು ಅದಲುಬದಲಾಗಿ ಅಂದರೆ ಪರ್ಯಾಯ ಕ್ರಮದಲ್ಲಿ ಉಪಯೋಗಿಸಲ್ಪಟ್ಟಿವೆ. ಮೇಲ್ಕಿಜೆದೇಕನಾಗಲಿ ಅಥವಾ ಕ್ರಿಸ್ತನಾಗಲಿ ಲೇವಿಕುಲಕ್ಕೆ ಸೇರಿದವರಲ್ಲ. ಆದರೆ ಲೇವಿಕುಲದವರು ಯಾಜಕ ಸೇವೆಗೆ ಆರಿಸಲ್ಪಡುವುದಕ್ಕೆ ಮೊದಲಿನಿಂದಲೂ ದಶಮಭಾಗ ಕೊಡುವ ಪದ್ಧತಿಯು ರೂಢಿಯಲ್ಲಿತ್ತೆಂದು ಇಬ್ರಿಯ ಪುಸ್ತಕವು ತಿಳಿಸುತ್ತದೆ. ಈ ಪದ್ಧತಿಯು ಯೆಹೂದ್ಯರಿಗೆ ಮಾತ್ರ ಕೊಡಲ್ಪಟ್ಟ ಸಂಪ್ರದಾಯವಾಗಿರಲಿಲ್ಲ ಅಥವಾ ಇಸ್ರಾಯೇಲ್ಯರಿಗೆ ಸೀನಾಯಿ ಬೆಟ್ಟದಲ್ಲಿ ಕೊಟ್ಟಂದಿನಿಂದಲ್ಲ. ಬದಲಾಗಿ ಇದು ಆದಾಮನ ಕಾಲದಿಂದಲೂ ರೂಢಿಯಲ್ಲಿತ್ತೆಂದು ಶ್ರೀಮತಿ ವೈಟಮ್ಮನವರು ತಿಳಿಸುತ್ತಾರೆ (ಶನಿವಾರದ ಪಾಠ),

`ಆದಿಕಾಂಡ 28:13,14, 20-22ನೇ ವಚನಗಳಲ್ಲಿ ದೇವರು ಯಾಕೋಬನಿಗೆ ಮಾಡಿದ ವಾಗ್ದಾನವೇನು? ಅದಕ್ಕೆ ಯಾಕೋಬನ ಉತ್ತರವೇನಾಗಿತ್ತು.`

ಯಾಕೋಬನು ತನ್ನ ಅಣ್ಣನಾದ ಏಸಾವನಿಗೆ ಭಯಪಟ್ಟು ಮನೆಬಿಟ್ಟು ಓಡಿ ಹೋದಾಗ, ಒಂದುರಾತ್ರಿ ಬೇತೇಲಿನಲ್ಲಿ ಒಂದು ಕನಸುಕಂಡನು. ಅದರಲ್ಲಿ ಒಂದು ನಿಚ್ಚಣಿಗೆ (ಏಣಿ) ನೆಲದಿಂದ ಆಕಾಶದವರೆಗೂ ಮುಟ್ಟುತ್ತಿತ್ತು ಹಾಗೂ ಅದರಲ್ಲಿ ದೇವದೂತರು ಹತ್ತುತ್ತಾ ಇಳಿಯುತ್ತಾ ಇದ್ದರು. ದೇವರಾದ ಯೆಹೋವನು ಅವನ ಬಳಿಯಲ್ಲಿ ನಿಂತು ನಾನು ನಿನ್ನ ಸಂಗಡ ಇದ್ದು ನೀನುಹೋಗುವ ಎಲ್ಲಾ ಸ್ಥಳಗಳಲ್ಲಿ ನಿನ್ನನ್ನು ಕಾಪಾಡಿ ತಿರುಗಿ ಈ ದೇಶಕ್ಕೆ ಬರಮಾಡುತ್ತೇನೆ" ಎಂದು ವಾಗ್ದಾನ ಮಾಡಿದನು. ಯೌವನಸ್ಥನಾದ ಯಾಕೋಬನಲ್ಲಿ ಆಗ ಒಂದು ಬದಲಾವಣೆ ಬಂದು ".... ಯೆಹೋವನೇ ನನ್ನ ದೇವರಾಗಿರುವನು.... ನಿನ್ನಿಂದ ನನಗೆ ಬರುವ ಎಲ್ಲಾ ಆಸ್ತಿಯಲ್ಲಿ ಹತ್ತರಲ್ಲೊಂದು ಪಾಲನ್ನು ಸಮರ್ಪಿಸುವೆನು" ಎಂದು ಹರಕೆ ಮಾಡಿದನು (ಆದಿಕಾಂಡ 28:21,22).

`ಸಬ್ಬತ್ತು ಮತ್ತು ದೇವರಿಗೆ ಕೊಡಬೇಕಾದ ದಶಾಂಶ ಪದ್ಧತಿಯು ಪುರಾತನ ಇಸ್ರಾಯೇಲ್ಯರ ನ್ಯಾಯಶಾಸ್ತ್ರ ಅಥವಾ ಧಾರ್ಮಿಕ ವ್ಯವಸ್ಥೆ ಜಾರಿಗೆ ಬರುವುದಕ್ಕಿಂತ ಮುಂಚಿನಿಂದಲೂ ಇತ್ತೆಂಬುದನ್ನು ತಿಳಿದುಕೊಳ್ಳುವುದು ಯಾಕೆ ಪ್ರಾಮುಖ್ಯವಾಗಿದೆ? ಹೊಸ ಒಡಂಬಡಿಕೆ ಕಾಲದಲ್ಲಿ ಜೀವಿಸುತ್ತಿರುವ ನಮಗೆ ಈ ಸತ್ಯದಿಂದ ಬರುವ ಸಂದೇಶವೇನು?`