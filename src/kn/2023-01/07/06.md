---
title:  ಯೋಬನ ಮಾದರಿ
date:   16/02/2023
---

`ಯೋಬನು 1:8ನೇ ವಚನದಲ್ಲಿ ದೇವರು ಯೋಬನ ಬಗ್ಗೆ ಏನೆಂದು ತಿಳಿಸುತ್ತಾನೆ?`

ಸ್ವತಃ ದೇವರು ಯೋಬನನ್ನು ಭಯಭಕ್ತಿಯುಳ್ಳವನೂ ನಿರ್ದೋಷಿಯೂ, ಯಥಾರ್ಥಚಿತ್ತನೂ ಎಂದು ಹೇಳುವುದು ಎಷ್ಟೊಂದು ಭಾಗ್ಯವಲ್ಲವೇ. ಅವನಿಗೆ ಸಮಾನನಾದಂತ ವ್ಯಕ್ತಿ ಭೂಲೋಕದಲ್ಲಿ ಆ ಕಾಲದಲ್ಲಿ ಯಾರೂ ಇರಲಿಲ್ಲ. ಇದೂ ಸಹ ಅವನ ಬಗ್ಗೆ ಸ್ವತಃ ದೇವರೇ ತಿಳಿಸಿದ ಮಾತುಗಳಾಗಿವೆ.

ಯೋಬನು ತನ್ನ ಜೀವನದಲ್ಲಿ ಒಂದಾದ ನಂತರ ಮತ್ತೊಂದು ವಿಪತ್ತನ್ನು ಎದುರಿಸಿದಾಗಲೂ, ದೇವರು ಪುನಃ ತನ್ನ ದಾಸನಾದ ಯೋಬನು ದೇವರಲ್ಲಿ ಭಯಭಕ್ತಿಯುಳ್ಳವನೂ, ನಿರ್ದೋಷಿಯೂ, ಯಥಾರ್ಥಚಿತ್ತನೂ ಆಗಿದ್ದಾನೆಂದು ಮೊದಲು ತಿಳಿಸಿದ ಮಾತುಗಳನ್ನೇ ಹೇಳಿದನು.

ಇಷ್ಟೆಲ್ಲಾ ವಿಪತ್ತುಗಳನ್ನು ಯೋಬನು ಅನುಭವಿಸಿದನು. ಅವನ ಹೆಂಡತಿಯು ಅಪಹಾಸ್ಯ ಮಾಡಿ, "ನಿನ್ನ ಯಥಾರ್ಥತ್ವವನ್ನು ಇನ್ನೂ ಬಿಡಲಿಲ್ಲವೆ? ದೇವರನ್ನು ದೂಷಿಸಿ ಸಾಯಿ" ಎಂದು (2:9) ಹೇಳಿದರೂ ಅವನು ದೇವರಿಗೆ ವಿರುದ್ಧವಾಗಿ ಪಾಪಮಾಡಲಿಲ್ಲ. ಅವನ ಜೀವನದ ಮತ್ತೊಂದು ಮುಖವು ಯೋಬನ ಪುಸ್ತಕದಲ್ಲಿ ಕಂಡುಬರುತ್ತದೆ.

`ಯೋಬನು 29:12-16ನೇ ವಚನಗಳನ್ನು ಓದಿರಿ, ಅವನ ಗುಣಸ್ವಭಾವದ ಬಗ್ಗೆ ಹೆಚ್ಚಾದ ಯಾವ ವಿವರಣೆಯು ಇಲ್ಲಿ ಕಂಡುಬರುತ್ತದೆ?`

"ಪರಿಚಯಲಿಲ್ಲದವನ ವ್ಯಾಜ್ಯವನ್ನೂ ವಿಚಾರಿಸುತ್ತಿದ್ದೆನು" ಎಂಬ ಯೋಬನ ಮಾತುಗಳು (29:16). ಅವನ ಸೂಕ್ಷ್ಮ ದೃಷ್ಟಿಯ ಬಗ್ಗೆ ತಿಳಿಸುತ್ತದೆ. ಅಂದರೆ ಕಷ್ಟದಲ್ಲಿರುವವರು, ಬಡವರು, ಭಿಕ್ಷುಕರು ತನ್ನ ಬಳಿಗೆ ಬರುವ ತನಕ ಯೋಬನು ಕಾಯುತ್ತಿರಲಿಲ್ಲ. ಬದಲಾಗಿ ಅವರ ಅಗತ್ಯಗಳೇನೆಂದು ತಿಳಿದು ತಾನೇ ಮೊದಲು ತಿಳಿದುಕೊಂಡು ಅವರನ್ನು ಹುಡುಕಿ, ಅವರಿಗೆ ಸಹಾಯ ಮಾಡುತ್ತಿದ್ದನೆಂದು ಈ ವಾಕ್ಯದ ಅರ್ಥ.

ಶ್ರೀಮತಿ ವೈಟಮ್ಮನವರು ಬಡವರಿಗೆ ಸಹಾಯ ಮಾಡುವ ವಿಷಯದಲ್ಲಿ ತಮ್ಮ "ಟೆಸ್ಟಿಮೊನಿಸ್ ಫಾರ್ ದಿ ಚರ್ಚ್, ಸಂಪುಟ 5, ಪುಟ 151ರಲ್ಲಿ ಹೀಗೆ ತಿಳಿಸುತ್ತಾರೆ:

"ಬಡವರು ನಿಮ್ಮ ಬಳಿಗೆ ಬಂದು ಸಹಾಯಕ್ಕಾಗಿ ಬೇಡಿಕೊಳ್ಳುವ ತನಕ ಕಾಯಬೇಡಿ. ಯೋಬನು ಮಾಡಿದರಂತೆಯೇ, ಕಷ್ಟದಲ್ಲಿ ಬಡತನದಲ್ಲಿರುವವರನ್ನು ನೀವೇ ಹುಡುಕಿ ಹೋಗಿ ಸಹಾಯಮಾಡಿ, ಅವರಿಗೆ ಉತ್ತಮವಾಗಿ ಯಾವ ರೀತಿ ಸಹಾಯ ಮಾಡಬಹುದೆಂದು ನೀವೇ ಮೊದಲು ತಿಳಿದುಕೊಳ್ಳಿ" ದೇವರ ಸಂಪನ್ಮೂಲಗಳ ಪಾರುಪತ್ಯಗಾರರಾಗ ನಾವು ಈ ರೀತಿಯಾಗಿ ಆ ಕಾರ್ಯ ನಿರ್ವಹಿಸಬೇಕು. ಆದರೆ ಇಂದು ದೇವರಮಕ್ಕಳು ಇಂತಹ ಗುಣವನ್ನು ರೂಢಿಸಿಕೊಂಡಿಲ್ಲ.

`ಯೆಶಾಯ 58:6-8ನೇ ವಚನಗಳನ್ನು ಓದಿರಿ. ಇದನ್ನು ಪ್ರವಾದಿಯು ಬರೆದು 2700 ವರ್ಷಗಳಾಗಿರಬಹುದು. ಆದರೂ ಈ ವಾಕ್ಯಗಳನ್ನು ನಮ್ಮ ಜೀವನದಲ್ಲಿ ಹೇಗೆ ಅಳವಡಿಸಿಕೊಂಡು ಬಡವರಿಗೆ ಸಹಾಯ ಮಾಡಬಹುದು?`