---
title:  ಶ್ರೀಮಂತನಾದ ಯೌವನಸ್ಥ ಅಧಿಕಾರಿ
date:   14/02/2023
---

ಮಾರ್ಕ 10:17ರಲ್ಲಿ ತಿಳಿಸಿರುವ ಈ ಯೌವನಸ್ಥನು ಶ್ರೀಮಂತನೂ ಅಧಿಕಾರಿಯೂ ಆಗಿದ್ದನು. ಆದರೆ ಅವನ ಬಗ್ಗೆ ಬೇರೆ ಹೆಚ್ಚಾಗಿ ತಿಳಿದುಬಂದಿಲ್ಲ. ಅವನಿಗೆ ಪಾರಮಾರ್ಥಿಕ ಅಂದರೆ ಪರಲೋಕದ ವಿಷಯಗಳ ಬಗ್ಗೆ ಬಹಳ ಆಸಕ್ತಿಯಿತ್ತು. ಅವನು ಬಹಳ ಉತ್ಸಾಹದಿಂದ ಕ್ರಿಸ್ತನ ಬಳಿಗೆ ಓಡಿ ಬಂದು ಮೊಣಕಾಲೂರಿದನು. ನಿತ್ಯಜೀವದ ಬಗ್ಗೆ ಹೆಚ್ಚಾಗಿ ತಿಳಿದುಕೊಳ್ಳಲು ಅವನು ಬಹಳ ಉತ್ಸುಕನಾಗಿದ್ದನು. ಈ ಯೌವನಸ್ಥನ ಕತೆಯು ಬಹಳ ಪ್ರಾಮುಖ್ಯವಾಗಿರುವುದರಿಂದ ಮತ್ತಾಯ 19:16-22; ಮಾರ್ಕ 10:17-22 ಹಾಗೂ ಲೂಕನ ಸುವಾರ್ತೆಗಳಲ್ಲಿ (18:18- 23) ಬರೆಯಲ್ಪಟ್ಟಿದೆ.

`ಮತ್ತಾಯ 19:16-22ನೇ ವಚನಗಳನ್ನು ಓದಿರಿ. "ಯೇಸುಸ್ವಾಮಿಯು ಅವನಿಗೆ ನೀನು ಸಂಪೂರ್ಣನಾಗಬೇಕೆಂದಿದ್ದರೆ, ಹೋಗಿ ನಿನ್ನ ಆಸ್ತಿಯನ್ನು ಮಾರಿ ಬಡವರಿಗೆ ಕೊಡು; ಪರಲೋಕದಲ್ಲಿ ನಿನಗೆ ಸಂಪತ್ತಿರುವುದು, ನೀನು ಬಂದು ನನ್ನನ್ನು ಹಿಂಬಾಲಿಸು" ಎಂದು ಹೇಳಿದನು. ಈ ಮಾತಿನ ಅಭಿಪ್ರಾಯವೇನು (19:21).`

ಯೇಸುವು ನಮ್ಮಲ್ಲಿ ಬಹಳಷ್ಟು ಮಂದಿಗೆ ನಿಮ್ಮ ಆಸ್ತಿಯನ್ನೆಲ್ಲಾ ಮಾರಿ ಬಡವರಿಗೆ ಕೊಡು ಎಂದು ಹೇಳುವುದಿಲ್ಲ. ಆದರೆ ಹಣವನ್ನು ಆ ಯೌವನಸ್ಥನು ದೇವರೆಂದು ಭಾವಿಸಿದ್ದನು. ಕ್ರಿಸ್ತನ ಉತ್ತರವು ಕಠಿಣವೆಂದು ತೋರಿದರೂ, ಅದನ್ನು ಮಾಡಿದಲ್ಲಿ ಮಾತ್ರ ಅವನಿಗೆ ರಕ್ಷಣೆಯ ನಿರೀಕ್ಷೆ ಇರುತ್ತಿತ್ತು.

ಆ ಯೌವನಸ್ಥನು ಬಹಳ ಐಶ್ವರ್ಯವಂತನಾಗಿದ್ದರಿಂದ ಯೇಸುವಿನ ಮಾತಿಗೆ ದುಃಖಪಟ್ಟು ಮೋರೆ ಬಾಡಿದವನಾಗಿ ಹೊರಟು ಹೋದನೆಂದು ಸತ್ಯವೇದವು ತಿಳಿಸುತ್ತದೆ. ಅವನು ಹಣದ ಮೇಲೆ ಎಷ್ಟೊಂದು ವ್ಯಾಮೋಹ ಹೊಂದಿದ್ದನೆಂದು ಇದರಿಂದ ತಿಳಿದುಬರುತ್ತದೆ. ಅವನಿಗೆ ನಿತ್ಯಜೀವ ಹಾಗೂ ಯೇಸುಸ್ವಾಮಿಯ ಆತ್ಮೀಯ ಶಿಷ್ಯರಲ್ಲಿ ಒಬ್ಬನಾಗುವ ಆಶ್ವಾಸನೆ ನೀಡಲಾಗಿತ್ತು. "ನನ್ನನ್ನು ಹಿಂಬಾಲಿಸು" ಎಂಬ ಪದವನ್ನು ಯೇಸು ಹನ್ನೆರಡುಮಂದಿ ಶಿಷ್ಯರನ್ನು ಕರೆಯುವಾಗ ಉಪಯೋಗಿಸಿದನು. ಅನಂತರ ಈ ಯೌವನಸ್ಥನಿಗೆ ಏನಾಯಿತೋ ನಮಗೆ ತಿಳಿಯದು. ಅವನು ಲೌಕಿಕ ಸಂಪತ್ತಿಗಾಗಿ ನಿತ್ಯಜೀವವನ್ನು ಕಳೆದುಕೊಂಡನು.

ಯೌವನಸ್ಥನು ಕಳೆದುಕೊಂಡದ್ದು ಬಹಳ ದೊಡ್ಡ ನಷ್ಟವಲ್ಲವೇ? ದೇವರನ್ನು ಹಿಂಬಾಲಿಸದಿರುವುದರಿಂದಾಗುವ ಪರಿಣಾಮಕ್ಕೆ ಇದೊಂದು ದುಃಖಕರ ಉದಾಹರಣೆಯಲ್ಲವೇ! ನಮ್ಮ ಲೌಕಿಕವಾದ ಐಶ್ವರ್ಯವೆಲ್ಲವೂ ಈಗ ನಮಗೆ ಅಲ್ಪಕಾಲದ ಸುಖ ನೀಡಬಹುದು. ಆದರೆ ನಾವೆಲ್ಲರೂ ಸಾಯಬೇಕು ಹಾಗೂ ದೇವರ ನ್ಯಾಯಾಸನದ ಮುಂದೆ ನಿಲ್ಲಬೇಕು. ಆದರೆ ನಮ್ಮ ನಿತ್ಯಜೀವದ ವಾಗ್ದಾನವು ಅಪಾಯದಲ್ಲಿದೆ. ಯೌವನಸ್ಥನಾದ ಶ್ರೀಮಂತನು ವಂಚನೆಗೆ ಬಲಿಯಾಗಿ ನಿತ್ಯ ಜೀವವನ್ನು ಶಾಶ್ವತವಾಗಿ ಕಳೆದುಕೊಂಡನಲ್ಲವೇ!

ಅದೇ ಸಂದರ್ಭದಲ್ಲಿ ಶ್ರೀಮಂತರಾದ ಅನೇಕರು ತಮ್ಮ ಈ ಐಶ್ವರ್ಯವು ತಾವು ನಿರೀಕ್ಷಿಸಿದ್ದ ಶಾಂತಿಯನ್ನಾಗಲಿ ಅಥವಾ ಸಂತೋಷವನ್ನಾಗಲಿ ಕೊಡಲಿಲ್ಲವೆಂದು ತಡವಾಗಿ ಅರಿತುಕೊಂಡಿರಬಹುದು. ಕೆಲವರ ವಿಷಯದಲ್ಲಿ ಹಣವು ಅಸಮಾಧಾನಕ್ಕೂ, ದುಃಖಕ್ಕೂ ಕಾರಣವಾಗಿರಬಹುದು. ಜ್ಞಾನಿಯಾದ ಸೊಲೊಮೋನನು ಪ್ರಸಂಗಿ ಪುಸ್ತಕದಲ್ಲಿ ತಿಳಿಸಿದ ಹಾಗೆ ಎಲ್ಲವೂ ವ್ಯರ್ಥ. ಹಣದಿಂದ ಸಂತೋಷ ಮತ್ತು ಸಮಾಧಾನವನ್ನು ಕೊಂಡುಕೊಳ್ಳಲಾಗದೆಂದು ತಿಳಿಸುತ್ತಾನೆ.

"ತನ್ನ ಪ್ರಾಣವನ್ನು ಉಳಿಸಿಕೊಳ್ಳಬೇಕೆಂದಿರುವವನು ಅದನ್ನು ಕಳಕೊಳ್ಳುವನು; ಆದರೆ ನನ್ನ ನಿಮಿತ್ತವಾಗಿಯೂ, ಸುವಾರ್ತೆಯ ನಿಮಿತ್ತವಾಗಿಯೂ ತನ್ನ ಪ್ರಾಣವನ್ನು ಕಳಕೊಂಡವನು ಅದನ್ನು ಉಳಿಸಿಕೊಳ್ಳುವನು. ಒಬ್ಬ ಮನುಷ್ಯನು ಲೋಕವನ್ನೆಲ್ಲಾ ಸಂಪಾದಿಸಿಕೊಂಡರೂ, ಪ್ರಾಣ ನಷ್ಟಪಟ್ಟರೆ ಅವನಿಗೆ ಪ್ರಯೋಜನವೇನು? ಒಬ್ಬನು ತನ್ನ ಪ್ರಾಣಕ್ಕೆ ಏನು ಈಡುಕೊಡಬಹುದು? (ಮಾರ್ಕ 8:35-37).

`'ಸುವಾರ್ತೆಯ ನಿಮಿತ್ತವಾಗಿ ತನ್ನ ಪ್ರಾಣ ಕಳೆದುಕೊಳ್ಳುವುದು' ಎಂಬ ವಾಕ್ಯದ ಅರ್ಥವೇನು?`