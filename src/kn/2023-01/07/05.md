---
title:  ಜಕ್ಕಾಯನು
date:   15/02/2023
---

ಜಕ್ಕಾಯನು ಒಬ್ಬ ಐಶ್ವರ್ಯವಂತನಾದ ಯೆಹೂದ್ಯನಾಗಿದ್ದನು. ಅವನು ಯೆಹೂದ್ಯರು ದ್ವೇಷಿಸುತ್ತಿದ್ದ ರೋಮ್ಸರ್ಕಾರಕ್ಕೆ ಸುಂಕದ ಗುತ್ತಿಗೆದಾರನಾಗಿ ಕೆಲಸ ಮಾಡಿ ಹಣ ಸಂಪಾದನೆ ಮಾಡಿದ್ದನು. ಈ ಕಾರಣದಿಂದಲೂ ಮತ್ತು ಅವನು ಹಾಗೂ ಇತರ ಸುಂಕದ ಗುತ್ತಿಗೆದಾರರು ನೇಮಿಸಿದ್ದಕ್ಕಿಂತಲೂ ಹೆಚ್ಚಾಗಿ ಸುಂಕವನ್ನು ಬಲವಂತವಾಗಿ ವಸೂಲಿ ಮಾಡುತ್ತಿದ್ದುದರಿಂದ ಜನರು ಅವರನ್ನು ದ್ವೇಷಮಾಡಿ ಪಾಪಿಗಳೆಂದು ಕರೆಯುತ್ತಿದ್ದರು.

ಜಕ್ಕಾಯನು ವ್ಯಾಪಾರ, ವ್ಯವಹಾರ ಹಾಗೂ ವಾಣಿಜ್ಯ ಕೇಂದ್ರವಾಗಿದ್ದ ಯೆರಿಕೋ ಪಟ್ಟಣದಲ್ಲಿ ವಾಸಿಸುತ್ತಿದ್ದನು. ಜಕ್ಕಾಯನು ಮತ್ತು ಕ್ರಿಸ್ತನ ಭೇಟಿಯು ಒಂದು ಆಕಸ್ಮಿಕವಲ್ಲ. ಅವನು ಆತ್ಮೀಕವಾಗಿ ತನ್ನಲ್ಲಿ ಏನೋ ಕೊರತೆಯಿದೆ ಎಂದು ಮನವರಿಕೆಯಾದಾಗ, ತನ್ನ ಜೀವನದಲ್ಲಿ ಒಂದು ಬದಲಾವಣೆ ಮಾಡಿಕೊಳ್ಳಬೇಕೆಂದು ನಿರ್ಧರಿಸಿದ್ದನು. ಜಕ್ಕಾಯನು ಯೇಸುಕ್ರಿಸ್ತನ ಬಗ್ಗೆ ಕೇಳಿದ್ದನು ಮತ್ತು ಆತನನ್ನು ನೋಡಬೇಕೆಂದು ಬಯಸಿದನು. ಕ್ರಿಸ್ತನು ಗಲಿಲಾಯದಿಂದ ಯೆರಿಕೋ ಮಾರ್ಗವಾಗಿ ಕೊನೆಯದಾಗಿ ಯೆರೂಸಲೇಮಿಗೆ ಹಾದು ಹೋಗುತ್ತಿದ್ದ ವಿಷಯ ಅವನಿಗೆ ತಿಳಿಯಿತು. ಜಕ್ಕಾಯನನ್ನು ಮರದ ಮೇಲಿಂದ ಯೇಸುವು ಕರೆದದ್ದು, ಆತನು ಪಟ್ಟಣಕ್ಕೆ ಪ್ರವೇಶಿಸುವುದಕ್ಕೆ ಮೊದಲೇ ಆತನಿಗೆ ಎಲ್ಲವೂ ತಿಳಿದಿತ್ತೆಂದು ಕಾಣುತ್ತದೆ.

`ಲೂಕ 19:1-10ನೇ ವಚನಗಳನ್ನು ಓದಿರಿ, ಯೌವನಸ್ಥನಾದ ಐಶ್ವರ್ಯವಂತನು ಮತ್ತು ಸುಂಕದ ಗುತ್ತಿಗೆದಾರನಾದ ಶ್ರೀಮಂತನಾದ ಜಕ್ಕಾಯನ ನಡುವೆ ಯೇಸುಸ್ವಾಮಿಯು ಕಂಡ ವ್ಯತ್ಯಾಸಗಳೇನು?`

ಶ್ರೀಮಂತನಾದ ಯುವಕ ಮತ್ತು ಜಕ್ಕಾಯನಲ್ಲಿ ಕೆಲವು ಹೋಲಿಕೆಗಳದ್ದವು. ಇಬ್ಬರು ಐಶ್ವರ್ಯವಂತರು, ಇಬ್ಬರೂ ಯೇಸುವನ್ನು ನೋಡಲು ಅಪೇಕ್ಷಿಸಿದರು ಹಾಗೂ ನಿತ್ಯಜೀವವನ್ನು ಬಯಸಿದರು. ಅವರಿಬ್ಬರ ನಡುವಣ ಹೋಲಿಕೆ ಇಲ್ಲಿಗೆ ಮುಕ್ತಾಯ.

ಜಕ್ಕಾಯನು ತನ್ನ ಆಸ್ತಿಯಲ್ಲಿ ಬಡವರಿಗೆ ಅರ್ಧಭಾಗ ಕೊಡುತ್ತೇನೆಂದು ಹೇಳಿದ್ದನ್ನು ಗಮನಿಸಿ (ಲೂಕ 19:8). ಅವನಲ್ಲಿ ಕಂಡುಬಂದ ಸಂಪೂರ್ಣ ಬದಲಾವಣೆಯ ಸ್ನೇಹಪೂರ್ವಕ ನಡವಳಿಕೆಯನ್ನು ಕ್ರಿಸ್ತನು ಮೆಚ್ಚಿಕೊಂಡನು. ಕ್ರಿಸ್ತನು ಜಕ್ಕಾಯನಿಗೆ ಶ್ರೀಮಂತನಾದ ಯೌವನಸ್ಥನಿಗೆ ಹೇಳಿದಂತೆ ನಿನ್ನ ಆಸ್ತಿಯೆಲ್ಲವನ್ನೂ ಬಡವರಿಗೆ ಕೊಡು ಎಂದು ಹೇಳಲಿಲ್ಲ. ಯಾಕೆಂದರೆ ಅವನಿಗೆ ಐಶ್ವರ್ಯವು ದೇವರಾಗಿರಲಿಲ್ಲ. ಆದರೆ ಶ್ರೀಮಂತನಾದ ಯೌವನಸ್ಥನು ತನ್ನ ಹಣವನ್ನು ದೇವರೆಂದು ಭಾವಿಸಿದ್ದನು. ಯೇಸುಸ್ವಾಮಿ ಜಕ್ಕಾಯನಿಗೆ ಏನು ಹೇಳಿದನೆಂದು ನಮಗೆ ತಿಳಿಯದು, ಆದರೆ ಅವನೇ ಮೊದಲು ತನ್ನ ಆಸ್ತಿಯಲ್ಲಿ ಅರ್ಧಭಾಗ ಬಡವರಿಗೆ ಕೊಡುತ್ತೇನೆಂದು ಹೇಳಿದನು. ಇದಕ್ಕೆ ವ್ಯತಿರಿಕ್ತವಾಗಿ ಕ್ರಿಸ್ತನು ಶ್ರೀಮಂತನಾದ ಯುವಕನಿಗೆ ನಿನ್ನ ಆಸ್ತಿಯನ್ನೆಲ್ಲಾ ಬಡವರಿಗೆ ಕೊಡು; ಇಲ್ಲದಿದ್ದಲ್ಲಿ ನೀನು ನಿತ್ಯಜೀವ ಕಳೆದುಕೊಳ್ಳುವಿ ಎಂದು ಹೇಳಿದನು. ಹಣದ ಆಸೆಯಿಂದಾಗುವ ಅಪಾಯಗಳ ಬಗ್ಗೆ ಜಕ್ಕಾಯನಿಗೆ ಚೆನ್ನಾಗಿ ತಿಳಿದಿದ್ದರಿಂದ, ಅವನು ಅದನ್ನು ಬಹುವಾಗಿ ಪ್ರೀತಿಸಿ ದೇವರನ್ನಾಗಿ ಮಾಡಿಕೊಂಡಿರಲಿಲ್ಲ.

ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 555ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಶ್ರೀಮಂತನಾದ ಯೌವನಸ್ಥ ಅಧಿಕಾರಿಯು ಕ್ರಿಸ್ತನ ಮಾತಿಗೆ ದುಃಖಪಟ್ಟು ಮೋರೆ ಬಾಡಿ ಹೊರಟುಹೋದನು. ಆಗ ಯೇಸು ತನ್ನ ಶಿಷ್ಯರಿಗೆ - ಹಣವಂತರು ದೇವರ ರಾಜ್ಯದಲ್ಲಿ ಸೇರುವುದು ಎಷ್ಟೋ ಕಷ್ಟ ಎಂದು ಹೇಳಿದ್ದನ್ನು ಕೇಳಿ ಅವರು ಆಶ್ಚರ್ಯಪಟ್ಟರು. ಹೀಗಿದ್ದಲ್ಲಿ ಯಾರಿಗೆ ರಕ್ಷಣೆಯಾದೀತೆಂದು ಶಿಷ್ಯರು ಕೇಳಿದಾಗ, ಮನುಷ್ಯರಿಗೆ ಅಸಾಧ್ಯವಾದದ್ದು, ದೇವರಿಗೆ ಸಾಧ್ಯವೆಂದು ಸ್ವಾಮಿ ಹೇಳಿದ ಮಾತಿನ ಸತ್ಯವು ಅವರಿಗೆ ಮನದಟ್ಟಾಯಿತು. ಆಗ ದೇವರ ಕೃಪೆಯಿಂದ ಹಣವಂತರೂ ಸಹ ದೇವರ ರಾಜ್ಯ ಸೇರಬಹುದೆಂದು ಶಿಷ್ಯರಿಗೆ ತಿಳಿಯಿತು"