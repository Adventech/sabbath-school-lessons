---
title:  ಯೇಸುಸ್ವಾಮಿಯ ಜೀವನ ಹಾಗೂ ಸುವಾರ್ತಾ ಸೇವೆ
date:   12/02/2023
---

ಯೇಸು ತನ್ನ ಸುವಾರ್ತಾ ಸೇವೆಯನ್ನು ಮೊದಲು ಆರಂಭಿಸಿದಾಗ ಗಲಿಲಾಯ ಪ್ರಾಂತ್ಯದ ನಜರೇತ ಎಂಬ ಊರಿಗೆ ಹೋದನು. ಇದು ಆತನ ಸ್ವಂತ ಊರಾಗಿದ್ದು, ಅಲ್ಲಿನ ಜನರು ಆತನು ಮಾಡಿದ ಅದ್ಭುತ ಕಾರ್ಯಗಳು ಹಾಗೂ ಸೇವೆಯ ಬಗ್ಗೆ ಈಗಾಗಲೇ ಕೇಳಿದ್ದರು. ಕ್ರಿಸ್ತನು ತನ್ನ ವಾಡಿಕೆಯಪ್ರಕಾರ ಸಬ್ಬತ್ದಿನದಲ್ಲಿ ದೇವಾಲಯಕ್ಕೆ ಹೋದನು. ಆತನು ನೇಮಿಸಲ್ಪಟ್ಟ ಯೆಹೂದ್ಯರ ಧಾರ್ಮಿಕ ನಾಯಕನಾಗಿರದಿದ್ದರೂ, ಆತನಿಗೆ ಯೆಶಾಯನ ಗ್ರಂಥದ ಸುರಳಿಯನ್ನು ಓದಲು ನೀಡಲಾಯಿತು. ಯೇಸು ಆ ಗ್ರಂಥದ 61:1,2ನೇ ವಚನಗಳನ್ನು ಓದಿದನು.

`ಲೂಕ 4:16-19ನೇ ವಚನಗಳನ್ನು ಯೆಶಾಯ 61:1,2ನೇ ವಚನಗಳೊಂದಿಗೆ ಹೋಲಿಕೆ ಮಾಡಿ ಓದಿರಿ (ಲೂಕ 7:19-33ನೇ ವಚನಗಳನ್ನು ಸಹ ಓದಿರಿ). ಯೇಸು ಯಾಕೆ ನಿರ್ದಿಷ್ಟವಾದ ಈ ವಾಕ್ಯಗಳನ್ನು ಓದಲು ಆರಿಸಿಕೊಂಡನು? ಯೆಶಾಯನ ಗ್ರಂಥದ ಈ ವಾಕ್ಯಗಳು ಯಾಕೆ ವಿಮೋಚಕನಾದ ಮೆಸ್ಸಿಯನಿಗೆ ಸಂಬಂಧಪಟ್ಟದ್ದೆಂದು ಪರಿಗಣಿಸಲಾಗಿದೆ? ಮೆಸ್ಸಿಯನ ಕಾರ್ಯದ ಬಗ್ಗೆ ಈ ವಾಕ್ಯಗಳು ಏನು ತಿಳಿಸುತ್ತವೆ?`

ಯೆಹೂದ್ಯರ ಧಾರ್ಮಿಕ ಪಂಡಿತರು ಕ್ರಿಸ್ತನ ಶ್ರಮೆ, ಸಂಕಟ ಮರಣದ ಬಗ್ಗೆ ತಿಳಿಸಿರುವ ಪ್ರವಾದನೆಗಳನ್ನು ಸ್ಪಷ್ಟವಾಗಿ ಅಸಡ್ಡೆ ಮಾಡಿದರು. ಅಲ್ಲದೆ ಅದನ್ನು ಆತನ ಎರಡನೇ ಬರೋಣದ ವೈಭವಕ್ಕೆ, ಹೋಲಿಕೆ ಮಾಡಿ ತಪ್ಪಾಗಿ ಅನ್ವಯಿಸಿದರು. ಈ ಕಾರಣದಿಂದ ಹೆಚ್ಚಿನ ಯೆಹೂದ್ಯರು ಮೆಸ್ಸಿಯನು ಬಂದು ತಮ್ಮನ್ನು ರೋಮನ್ನರ ದಬ್ಬಾಳಿಕೆಯಿಂದ ಬಿಡಿಸುತ್ತಾನೆಂದು ನಂಬಿದರು. ಆದರೆ ಯೆಶಾಯನ ಗ್ರಂಥದ 61:1,2ನೇ ವಚನಗಳಲ್ಲಿ ಮೆಸ್ಸಿಯನ ದೈವ ನಿಯಮಿತ ಕಾರ್ಯದ ಉದ್ದೇಶಗಳನ್ನು ಓದಿದಾಗ, ಯೆಹೂದ್ಯರಿಗೆ ಖಂಡಿತವಾಗಿಯೂ ಒಂದು ದೊಡ್ಡ ಆಘಾತವಾಯಿತು.

ಸುಂಕದವರು, ವ್ಯಾಪಾರಿಗಳು ಮೊದಲಾದ ನೀತಿಗೆಟ್ಟ ಅಧಿಕಾರಿಗಳು ಮತ್ತು ನೆರೆಯವರೂ ಸಹ ಬಡವರನ್ನು ಬಹಳ ಕೀಳಾಗಿ ಕಾಣುತ್ತಿದ್ದರು. ಬಡತನವು ದೇವರ ಶಾಪವಾಗಿದ್ದು, ಬಡವರು ತಮ್ಮ ಪಾಪದ ನಿಮಿತ್ತ ಅಂತಹ ಸ್ಥಿತಿಯಲ್ಲಿದ್ದಾರೆ ಎಂಬುದು ಆ ಕಾಲದಲ್ಲಿದ್ದ ಜನರ ಸಾಧಾರಣ ನಂಬಿಕೆಯಾಗಿತ್ತು. ಈ ಮನೋಭಾವನೆಯಿಂದ ಬಡವರು ಹಾಗೂ ಅವರ ದಯನೀಯ ಪರಿಸ್ಥಿತಿಯ ಬಗ್ಗೆ ಯಾರೂ ಸಹ ಹೆಚ್ಚಾಗಿ ಕನಿಕರಿಸುತ್ತಿರಲಿಲ್ಲ ಅಥವಾ ಕಾಳಜಿ ವಹಿಸುತ್ತಿರಲಿಲ್ಲ.

ಆದಾಗ್ಯೂ ಬಡವರ ಬಗ್ಗೆ ಯೇಸು ತೋರಿಸಿದ ಪ್ರೀತಿಯು ಆತನು ಮೆಸ್ಸಿಯನು ಅಂದರೆ ವಿಮೋಚಕನೂ ಆಗಿದ್ದಾನೆಂಬುದಕ್ಕೆ ಒಂದು ಮಹತ್ತರ ಸಾಕ್ಷಾಧಾರವಾಗಿದೆ. ಸ್ನಾನಿಕನಾದ ಯೋಹಾನನು ಕೇಳಿದ ಪ್ರಶ್ನೆಗೆ ಕ್ರಿಸ್ತನು ಕೊಟ್ಟ ಉತ್ತರವು ಆತನು ಬಡವರ ಬಗ್ಗೆ ಹೊಂದಿದ ಕಾಳಜಿಯ ಬಗ್ಗೆ ಸ್ಪಷ್ಟವಾಗಿ ತಿಳಿಸುತ್ತದೆ (ಮತ್ತಾಯ 11:1–6).

ಶ್ರೀಮತಿ ವೈಟಮ್ಮನವರು ತಮ್ಮ "ದಿ ಡಿಸೈರ್ ಆಫ್ ಏಜಸ್" ಪುಸ್ತಕದ 215ನೇ ಪುಟದಲ್ಲಿ ಕ್ರಿಸ್ತನು ಈ ಲೋಕಕ್ಕೆ ಬಂದ ಉದ್ದೇಶದ ಬಗ್ಗೆ ತಿಳಿಸುತ್ತಾರೆ. "ಯೇಸುಸ್ವಾಮಿಯ ಶಿಷ್ಯರಂತೆಯೇ, ಸ್ನಾನಿಕನಾದ ಯೋಹಾನನೂ ಸಹ ದೇವರ ರಾಜ್ಯದ ಸ್ವರೂಪದ ಬಗ್ಗೆ ತಿಳಿದುಕೊಂಡಿರಲಿಲ್ಲ. ಯೇಸುಕ್ರಿಸ್ತನು ದಾವೀದನ ಸಿಂಹಾಸನದಲ್ಲಿ ಕುಳಿತು ರಾಜ್ಯವಾಳುತ್ತಾನೆಂದು ಅವನು ನಿರೀಕ್ಷಿಸಿದ್ದನು. ಆದರೆ ಕಾಲವು ಕಳೆದಂತೆ ವಿಮೋಚಕನೂ, ರಕ್ಷಕನೂ ಆದ ಕರ್ತನು ರಾಜಾಧಿಕಾರದ ಬಗ್ಗೆ ಯಾವುದೇ ಹಕ್ಕು ಸಾಧಿಸಲಿಲ್ಲವಾದ್ದರಿಂದ ಸ್ನಾನಿಕನಾದ ಯೋಹಾನನು ಗಲಿಬಿಲಿಗೊಂಡನು.

`"ಸಂಕಟದಲ್ಲಿ ಬಿದ್ದ ದಿಕ್ಕಿಲ್ಲದವರನ್ನೂ, ವಿಧವೆಯರನ್ನೂ ಪರಾಮರಿಸಿ ತನಗೆ ಪ್ರಪಂಚದ ದೋಷವು ಹತ್ತದಂತೆ ನೋಡಿಕೊಂಡಿರುವುದೇ, ತಂದೆಯಾದ ದೇವರ ಸನ್ನಿಧಾನದಲ್ಲಿ ಶುದ್ಧವೂ ನಿರ್ಮಲವೂ ಆಗಿರುವ ಭಕ್ತಿ' ಎಂದು ಸತ್ಯವೇದವು ತಿಳಿಸುತ್ತದೆ (ಯಾಕೋಬನು 1:27). ಕ್ರೈಸ್ತರಾದ ನಮ್ಮ ಧಾರ್ಮಿಕ ಕರ್ತವ್ಯಗಳಲ್ಲಿ ಯಾವುದಕ್ಕೆ ಆದ್ಯತೆ ಕೊಡಬೇಕೆಂಬುದಕ್ಕೆ ಈ ವಾಕ್ಯವು ಹೇಗೆ ನಮಗೆ ಸಹಾಯ ಮಾಡುತ್ತದೆ?`