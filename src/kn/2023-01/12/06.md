---
title:  ಪ್ರತಿಫಲದ ಗುರಿ
date:   23/03/2023
---

ಪೌಲನು ಕ್ರಿಸ್ತನನ್ನು ಅಂಗೀಕರಿಸಿಕೊಂಡ ನಂತರ, ಅವನು ಆತನ ಸೇವೆಗಾಗಿ ತನ್ನನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಟ್ಟನು. ಗಮಲಿಯೇಲಿನ ಪಾದ ಸನ್ನಿಧಿಯಲ್ಲಿ ಧರ್ಮಶಾಸ್ತ್ರದ ಬಗ್ಗೆ ಉತ್ತಮಶಿಕ್ಷಣ ಪಡೆದವನೂ, ತೀಕ್ಷ್ಯಬುದ್ಧಿಯುಳ್ಳವನೂ, ಫರಿಸಾಯರಲ್ಲಿ ಫರಿಸಾಯನೂ, ಹಿರೀಸಭೆಯ ಸದಸ್ಯರಲ್ಲಿ ಒಬ್ಬನೂ ಆಗಿದ್ದ ಪೌಲನು ಪ್ರಾಪಂಚಿಕವಾದ ದೃಷ್ಟಿಯಲ್ಲಿ ಹೆಚ್ಚಿನ ಯಶಸ್ಸು ಪಡೆಯಬಹುದಾಗಿತ್ತು. ಆದರೆ ಅವನು ಮೋಶೆಯಂತೆ ಕ್ರಿಸ್ತನ ಸೇವೆಗೋಸ್ಕರ ತನ್ನ ಜನರೊಂದಿಗೆ ಬಾಧೆ ಅನುಭವಿಸುವುದೇ ಒಳ್ಳೆಯದೆಂದು ನಿರ್ಧರಿಸಿದನು. ಅವನು ಕ್ರಿಸ್ತನಿಗಾಗಿ ಕೊರಡೆಗಳಿಂದ ಹೊಡೆತ, ಮಿತಿಮೀರಿದ ಪೆಟ್ಟು, ಪ್ರಯಾಣದಲ್ಲಿ ಅಪಾಯ, ಹಡಗು ಒಡೆದುಹೋಗಿ ಮರಣದ ಭಯ ಎದುರಿಸುವಿಕೆ, ಕೊಲ್ಲುವುದಕ್ಕೆ ಕಲ್ಲೆಸೆತ, ಸೆರೆಮನೆ ವಾಸ, ಹಸಿವು ಮೊದಲಾದ ತೊಂದರೆಗಳನ್ನು ಅನುಭವಿಸಿದನು (2 ಕೊರಿಂಥ 11:24-33). ಇಷ್ಟೆಲ್ಲಾ ಹಿಂಸೆ, ತೊಂದರೆಗಳನ್ನು ಅವನು ಸಹಿಸಿಕೊಳ್ಳುವುದಕ್ಕೆ ಹೇಗೆ ಸಾಧ್ಯವಾಯಿತು?

`ರೋಮಾಯ 8:16-18ನೇ ವಚನಗಳನ್ನು ಓದಿರಿ, ತಾನು ದೇವರ ಮಗನಾಗಿದ್ದೇನೆಂಬ ತಿಳುವಳಿಕೆಯು ಪೌಲನು ನಂಬಿಗಸ್ತನಾಗಿರುವುದಕ್ಕೆ ಹೇಗೆ ಪ್ರಮುಖವಾದ ಅಂಶವಾಯಿತು?`

ಕ್ರಿಸ್ತನಿಗೆ ಸಂಭವಿಸಿದ ಬಾಧೆಗಳಲ್ಲಿ ಪಾಲುಗಾರರಾದರೆ, ಆತನ ಮಹಿಮೆಯಲ್ಲಿಯೂ ಪಾಲುಗಾರರಾಗುತ್ತೇವೆಂಬ (ರೋಮಾಯ 8:17) ವಾಗ್ದಾನದ ಪ್ರತಿಫಲಕ್ಕೆ ಪೌಲನು ಹೆಚ್ಚಿನ ಮಹತ್ವ ನೀಡಿದ್ದನು. ಈ ಕಾರಣದಿಂದಲೇ ಅವನು ಕ್ರಿಸ್ತನಿಗಾಗಿ ಬಾಧೆ ಅನುಭವಿಸಲು ಸಾಧ್ಯವಾಯಿತು. ಅವನು ಸೆರೆಮನೆಯಿಂದ ಫಿಲಿಪ್ಪಿಸಭೆಯ ವಿಶ್ವಾಸಿಗಳಿಗೆ "ಸ ಹೋದರರೇ, ನಾನಂತೂ ಹಿಡಿದುಕೊಂಡವನೆಂದು ಈವರೆಗೂ ಎಣಿಸಿಕೊಳ್ಳುವುದಿಲ್ಲ. ಆದರೆ ಒಂದು, ನಾನು ಹಿಂದಿನ ಸಂಗತಿಗಳನ್ನು ಮರೆತುಬಿಟ್ಟು ಮುಂದಿನವುಗಳನ್ನು ಹಿಡಿಯುವುದಕ್ಕೆ ಎದೆಬೊಗ್ಗಿದವನಾಗಿ ದೇವರು ಕ್ರಿಸ್ತನ ಮೂಲಕವಾಗಿ ನಮ್ಮನ್ನು ಮೇಲಕ್ಕೆ ಕರೆದು ನಮ್ಮ ಮುಂದೆ ಇಟ್ಟಿರುವ ಬಿರುದನ್ನು ಗುರಿ ಮಾಡಿಕೊಂಡು ಓಡುತ್ತಾ ಇದ್ದೇನೆ' ಎಂದು ತಿಳಿಸುತ್ತಾನೆ (ಫಿಲಿಪ್ಪಿ 3:1 4).

`1 ತಿಮೊಥೆ 6:6-12ನೇ ವಚನಗಳಲ್ಲಿ ಕ್ರಿಸ್ತರಾದ ನಮಗೆ ವಿಶೇಷವಾಗಿ ತಿಳಿಸಲ್ಪಟ್ಟಿರುವ ನಿರ್ಣಾಯಕವಾದ ಸಂದೇಶವೇನು?`

ಸತ್ಯವೇದದ ದೃಷ್ಟಿಕೋನದ ಪ್ರಕಾರ ನಮಗೆ ಬೇಕಾಗಿರುವುದನ್ನು ಅಗತ್ಯವಿರುವಾಗ ಸೂಕ್ತ ಸಮಯದಲ್ಲಿ ಹೊಂದಿರುವುದಕ್ಕೆ ಸಮೃದ್ಧಿ ಎನ್ನಲಾಗುತ್ತದೆ. ಇದು ಐಶ್ವರ್ಯವನ್ನು ಕೂಡಿಸಿಡುವುದಲ್ಲ. ಫಿಲಿಪ್ಪಿ 4:19ನೇ ವಚನದಲ್ಲಿ ದೇವರು ಮಾಡಿರುವ ವಾಗ್ದಾನವನ್ನು ಹಕ್ಕಿನಿಂದ ಪಡೆದುಕೊಳ್ಳುವುದೂ ಸಹ ಸಮೃದ್ಧಿ ಎನಿಸಿಕೊಳ್ಳುತ್ತದೆ. ಈ ವಾಕ್ಯವು "ನನ್ನ ದೇವರು ಕ್ರಿಸ್ತಯೇಸುವಿನ ಮೂಲಕ ತನ್ನ ಪ್ರಭಾವದ ಐಶ್ವರ್ಯಕ್ಕೆ ತಕ್ಕಹಾಗೆ ನಿಮ್ಮ ಪ್ರತಿಯೊಂದು ಕೊರತೆಯನ್ನು ನೀಗಿಸುವನು' ಎಂದು ತಿಳಿಸುತ್ತದೆ. ಕೊನೆಯದಾಗಿ ನಮ್ಮಲ್ಲಿರುವುದಕ್ಕೆ ದೇವರಿಗೆ ಉಪಕಾರಸ್ತುತಿ ಮಾಡುವುದು ಹಾಗೂ ಎಲ್ಲಾ ವಿಷಯಗಳಲ್ಲಿ ಆತನ ಮೇಲೆ ಭರವಸವಿಡುವುದೂ ಸಹ ಸಮೃದ್ಧಿ ಎನಿಸಿಕೊಳ್ಳುತ್ತದೆ.

ತನ್ನ ಮಕ್ಕಳು ಈ ಲೋಕದಲ್ಲಿ ಐಶ್ವರ್ಯವಂತರಾಗಿರುವರೆಂಬ ವಾಗ್ದಾನಕ್ಕೆ ಬದಲಾಗಿ ಸದ್ಭಕ್ತರಾಗಿ ಜೀವಿಸುವುದಕ್ಕೆ ಮನಸ್ಸು ಮಾಡುವವರೆಲ್ಲರೂ ಹಿಂಸೆಗೊಳಗಾಗುವರೆಂದು ಕ್ರಿಸ್ತನು ಹೇಳುತ್ತಾನೆ. ಆದರೆ ಆತನು ಕೊಡುವಂತದ್ದು ಲೋಕದ ಐಶ್ವರ್ಯಕ್ಕಿಂತಲೂ ಶ್ರೇಷ್ಠವಾದದ್ದು. "ನಾನು ನಿಮ್ಮೆಲ್ಲಾ ಅಗತ್ಯಗಳನ್ನು ಪೂರೈಸುತ್ತೇನೆ; ಹಾಗೂ ನೀವು ಹೋಗುವಲ್ಲೆಲ್ಲಾ ನಿಮ್ಮೊಂದಿಗಿರುತ್ತೇನೆ" ಎಂದು ದೇವರು ಹೇಳುತ್ತಾನೆ. ಅಂತ್ಯದಲ್ಲಿ ತನ್ನಲ್ಲಿ ನಂಬಿಗಸ್ತರಾಗಿರುವವರಿಗೆಲ್ಲಾ ಆತನು ನಿಜವಾದ ಐಶ್ವರ್ಯವಾದ ನಿತ್ಯಜೀವವನ್ನು ಕೊಡುವನು. ಇದು ಎಂತಹ ಅದ್ಭುತವಾದ ಪ್ರತಿಫಲವಾಗಿದೆಯಲ್ಲವೇ!

ಕ್ರಿಸ್ತನು ಅಂತ್ಯದಲ್ಲಿ ಕೊಡಲಿರುವ ಬಿರುದು ಅಥವಾ ಪ್ರತಿಫಲದ ಗುರಿಹೊಂದಿದ್ದ ಪೌಲನು ಸಾಯುವುದಕ್ಕೆ ಮೊದಲು ಕ್ರಿಸ್ತನಲ್ಲಿ ತನ್ನ ಮಗನಾದ ತಿಮೊಥೆಯನಿಗೆ ಹೀಗೆ ತಿಳಿಸುತ್ತಾನೆ :

ನಾನು ಹೊರಟುಹೋಗಬೇಕಾದ ಸಮಯವು ಸಮೀಪಕ್ಕೆ ಬಂದಿದೆ. ಶ್ರೇಷ್ಠ ಹೋರಾಟವನ್ನು ಮಾಡಿದ್ದೇನೆ, ನನ್ನ ಓಟವನ್ನು ಕಡೆಗಾಣಿಸಿದ್ದೇನೆ, ಕ್ರಿಸ್ತನಂಬಿಕೆಯನ್ನು ಕಾಪಾಡಿಕೊಂಡಿದ್ದೇನೆ; ನೀತಿವಂತರಿಗೆ ದೊರಕುವ ಜಯಮಾಲೆಯು ಮುಂದೆ ನನಗೆ ಸಿದ್ಧವಾಗಿದೆ. ಅದನ್ನು ನೀತಿಯುಳ್ಳ ನ್ಯಾಯಾಧಿಪತಿಯಾಗಿರುವ ಕರ್ತನು ಆ ದಿನದಲ್ಲಿ ನನಗೆ ಕೊಡುವನು; ನನಗೆ ಮಾತ್ರವಲ್ಲದೆ ತನ್ನ ಪ್ರತ್ಯಕ್ಷತೆಯನ್ನು ಪ್ರೀತಿಸುವವರೆಲ್ಲರಿಗೂ ಕೊಡುವನು" (2 ತಿಮೊಥೆ 4:6-8), ದೇವರ ಕೃಪೆಯಿಂದ ನಾವೂ ಸಹ ಪೌಲನು ದೃಢವಿಶ್ವಾಸದಿಂದ ನನಗೆ ಪರಲೋಕ ದೊರೆಯುತ್ತದೆಂದು ಹೇಗೆ ಹೇಳಿದನೋ, ಅದೇರೀತಿ ಹೇಳುವಂತಾಗಲಿ (2 ತಿಮೊಥೆ 4:18ನೇ ವಚನವನ್ನೂ ಓದಿರಿ).