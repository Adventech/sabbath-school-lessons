---
title:  ಪ್ರಾಮಾಣಿಕತೆ/ ನಂಬಿಗಸ್ತಿಕೆಗೆ ಪ್ರತಿಫಲ
date:   19/03/2023
---

`ಇಬ್ರಿಯ 11:6ನೇ ವಚನವು ನಮಗೆ ಯಾವ ಅರ್ಥ ಕೊಡುತ್ತದೆ? ಹಾಗೂ ಅದಕ್ಕೆ ನಾವು ಹೇಗೆ ಉತ್ತರಿಸಬೇಕು? ಅಲ್ಲದೆ ಪ್ರಕಟನೆ 22:12; ಯೆಶಾಯ 40:10 ಹಾಗೂ 62:11ನೇ ವಚನಗಳು ನಮಗೇನು ತಿಳಿಸುತ್ತೇವೆ?`

ದೇವರಿಂದ ಆತನ ನಂಬಿಗಸ್ತರಾದ ಮಕ್ಕಳಿಗೆ ಕೊಡುವ ಪ್ರತಿಫಲವು ಅತ್ಯಂತ ವಿಶಿಷ್ಟವಾದದ್ದು. ಅಲ್ಲದೆ ಅನೇಕ ಆತ್ಮೀಕ ವಿಷಯಗಳಂತೆ ಮನುಷ್ಯರಾದ ನಮ್ಮ ಊಹೆಗೆ ನಿಲುಕುವಂತದ್ದಲ್ಲ. ಇದರ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು "ನೀತಿವಂತರಿಗೆ ದೇವರು ಕೊಡುವ ಪ್ರತಿಫಲವನ್ನು ಮಾನವ ಭಾಷೆಯಲ್ಲಿ ವರ್ಣಿಸಲಿಕ್ಕೆ ಎಂದಿಗೂ ಸಾಧ್ಯವಿಲ್ಲ. ಅದನ್ನು ಪಡೆದವರಿಗೆ ಮಾತ್ರ ಅದು ತಿಳಿಯುತ್ತದೆ. ದೇವರ ಪರದೈಸು ಅಂದರೆ ಪರಲೋಕದ ವೈಭವ, ಮಹಿಮೆಯನ್ನು ಮಾನವರ ಮನಸ್ಸು ಎಂದಿಗೂ ಗ್ರಹಿಸಿಕೊಳ್ಳಲಾಗದು' ಎಂದು ತಿಳಿಸುತ್ತಾರೆ (ದಿ ಗ್ರೇಟ್ ಕಾಂಟ್ರೊವರ್ಸಿ, ಪುಟ 674).

ಯೇಸುಸ್ವಾಮಿಯು ಪರ್ವತ ಪ್ರಸಂಗದಲ್ಲಿ ನೀಡಿದ ದಿವ್ಯಾಶೀರ್ವಚನ ಅಥವಾ ಧನ್ಯವಾಕ್ಯದ (Beatitudes) ಮುಕ್ತಾಯದಲ್ಲಿ ಹೀಗೆ ತಿಳಿಸುತ್ತಾನೆ :

"ನನ್ನ ನಿಮಿತ್ತವಾಗಿ ಜನರು ನಮ್ಮನ್ನು ನಿಂದಿಸಿ, ಹಿಂಸೆಪಡಿಸಿ ನಿಮ್ಮ ಮೇಲೆ ಕೆಟ್ಟಕೆಟ್ಟ ಮಾತುಗಳನ್ನು ಸುಳ್ಳಾಗಿ ಹೊರಿಸಿದರೆ ನೀವು ಧನ್ಯರು, ಸಂತೋಷಪಡಿರಿ, ಉಲ್ಲಾಸಪಡಿರಿ, ಪರಲೋಕದಲ್ಲಿ ನಿಮಗೆ ಬಹಳ ಫಲಸಿಕ್ಕುವುದು. ನಿಮಗಿಂತ ಮುಂಚೆ ಇದ್ದ ಪ್ರವಾದಿಗಳನ್ನೂ ಹೀಗೆಯೇ ಹಿಂಸೆಪಡಿಸಿದರಲ್ಲಾ" (ಮತ್ತಾಯ 5:11,12). ಇಬ್ರಿಯ 1ನೇ ಅಧ್ಯಾಯದಲ್ಲಿ ಪೌಲನು ನಂಬಿಕೆಯ ವೀರರ ಬಗ್ಗೆ ತಿಳಿಸುತ್ತಾನೆ. ಯೇಸುಸ್ವಾಮಿಯು ಶಿಲುಬೆಯ ಮರಣವನ್ನು ಯಾಕೆ ಸಹಿಸಿಕೊಂಡನೆಂಬುದಕ್ಕೆ 12ನೇ ಅಧ್ಯಾಯದಲ್ಲಿ ಕಾರಣ ತಿಳಿಸುತ್ತಾನೆ :

"ಆದಕಾರಣ ಇಷ್ಟುಮಂದಿ ಸಾಕ್ಷಿಯವರು ಮೇಘದೋಪಾದಿಯಲ್ಲಿ ನಮ್ಮ ಸುತ್ತಲೂ ಇರುವುದರಿಂದ ನಮಗೆ ಅಭ್ಯಂತರ ಮಾಡುವ ಎಲ್ಲಾ ಭಾರವನ್ನೂ, ಹತ್ತಿಕೊಳ್ಳುವ ಪಾಪವನ್ನೂ ನಾವು ಸಹ ತೆಗೆದಿಟ್ಟು, ನಂಬಿಕೆಯನ್ನು ಹುಟ್ಟಿಸುವವನೂ, ಪೂರೈಸುವವನೂ ಆಗಿರುವ ಯೇಸುವಿನ ಮೇಲೆ ದೃಷ್ಟಿಯಿಟ್ಟು ನಮಗೆ ನೇಮಕವಾದ ಓಟವನ್ನು ಸ್ಥಿರಚಿತ್ತದಿಂದ ಓಡೋಣ. ಆತನು ತನ್ನ ಮುಂದೆ ಇಟ್ಟಿದ್ದ ಸಂತೋಷಕ್ಕೋಸ್ಕರ ಅವಮಾನವನ್ನು ಅಲಕ್ಷ್ಯಮಾಡಿ ಶಿಲುಬೆಯ ಮರಣವನ್ನು ಸಹಿಸಿಕೊಂಡು ದೇವರ ಸಿಂಹಾಸನದ ಬಲಗಡೆಯಲ್ಲಿ ಆಸನಾರೂಢನಾಗಿದ್ದಾನೆ' (ಇಬ್ರಿಯ 12:1,2).

ಆದಾಗ್ಯೂ ಪ್ರಾಮಾಣಿಕತೆಗೆ ದೊರೆಯುವ ಪ್ರತಿಫಲವು, ಕ್ರಿಯೆಗಳ ಮೂಲಕ ನಮಗೆ ರಕ್ಷಣೆ ಉಂಟಾಯಿತೆಂಬ ಅರ್ಥ ಕೊಡುವುದಿಲ್ಲ. ನಾವಾಗಲಿ ಅಥವಾ ಸತ್ಯವೇದದಲ್ಲಿ ಉತ್ತಮ ವ್ಯಕ್ತಿಯೆಂದು ತಿಳಿಸಲ್ಪಟ್ಟಿರುವ ಯಾರೇ ಆಗಲಿ, ಕ್ರಿಯೆಗಳ ಮೂಲಕ ನೀತಿವಂತರೆಂದು ದೇವರ ಮುಂದೆ ಎಣಿಸಲ್ಪಡಲು ಸಾಧ್ಯವೇ? ಯಾರಿಗೂ ಸಹ ಸಾಧ್ಯವಿಲ್ಲ. ಶಿಲುಬೆಯ ಪ್ರಾಮುಖ್ಯವಾದ ಅಂಶವು ಇದಾಗಿದೆ. ನಾವು ನಮ್ಮ ಗಳಿಂದಲೇ ರಕ್ಷಿಸಲ್ಪಡುವವರಾಗಿದ್ದಲ್ಲಿ, ಕ್ರಿಸ್ತನು ಶಿಲುಬೆಯಲ್ಲಿ ಮರಣ ಹೊಂದುವ ಅಗತ್ಯವೇ ಇರಲಿಲ್ಲ. ನಾವೆಲ್ಲರೂ ನಂಬಿಕೆಯ ಮೂಲಕ ಕೃಪೆಯಿಂದಲೇ ರಕ್ಷಣೆ ಹೊಂದುತ್ತೇವೆ. ಈ ವಿಷಯವಾಗಿ ಪೌಲನು "ಕೃಪೆಯಿಂದ ಆದುಕೊಂಡನು ಅಂದಮೇಲೆ ಪುಣ್ಯಕ್ರಿಯೆಗಳ ಕಾರಣದಿಂದ ಆದುಕೊಳ್ಳಲಿಲ್ಲವಷ್ಟೆ. ಹಾಗಲ್ಲದ ಪಕ್ಷಕ್ಕೆ ಕೃಪೆಯನ್ನು ಇನ್ನು ಕೃಪೆಯೆನ್ನುವುದಕ್ಕಾಗುವುದಿಲ್ಲ' ಎಂದು ಹೇಳುತ್ತಾನೆ (ರೋಮಾಯ 11:6). ಬರುವಂತಹ ಪ್ರತಿಫಲವು ದೇವರು ನಮಗೆ ಕೃಪೆಯಿಂದಲೇ ಕೊಡುವಂತದ್ದಾಗಿದೆ.

`ಕೃಪೆಯಿಂದಲೇ ರಕ್ಷಣೆ ಮತ್ತು ಕ್ರಿಯೆಗಳ ಪ್ರಕಾರ ಪ್ರತಿಫಲ ಇವೆರಡರ ನಡುವಣ ವ್ಯತ್ಯಾಸವನ್ನು ಹೇಗೆ ತಿಳಿದುಕೊಳ್ಳಬಹುದು?`