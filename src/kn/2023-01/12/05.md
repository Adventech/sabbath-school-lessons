---
title:  ಲೆಕ್ಕ ತೆಗೆದುಕೊಳ್ಳುವುದು
date:   22/03/2023
---

ಯೇಸುಕ್ರಿಸ್ತನ ಶಿಷ್ಯರು ಆತನ ಬಳಿಗೆ ಪ್ರತ್ಯೇಕವಾಗಿ ಬಂದು "ಅದು ಯಾವಾಗ ಆಗುವುದು? ನೀನು ಪ್ರತ್ಯಕ್ಷನಾಗುವುದಕ್ಕೂ, ಯುಗದ ಸಮಾಪ್ತಿಗೂ ಸೂಚನೆಯೇನು? ನಮಗೆ ಹೇಳು" ಅಂದರು (ಮತ್ತಾಯ 24:3) ಕ್ರಿಸ್ತನು ಅವರಿಗೆ ಉತ್ತರವನ್ನು ಮತ್ತಾಯ 24 ಹಾಗೂ 25ನೇ ಅಧ್ಯಾಯಗಳಲ್ಲಿ ಕೊಟ್ಟಿದ್ದಾನೆ. 24ನೇ ಅಧ್ಯಾಯದಲ್ಲಿ ಈ ಲೋಕದಲ್ಲಿ ಕಂಡುಬರಲಿರುವ ಯುದ್ಧಗಳು, ನೈಸರ್ಗಿಕ ವಿಪತ್ತುಗಳು ಮುಂತಾದ ಸೂಚನೆಗಳ ಬಗ್ಗೆ ಮುಂದಾಗಿ ತಿಳಿಸಿದ್ದಾನೆ. 25ನೇ ಅಧ್ಯಾಯವು ಕ್ರಿಸ್ತನು ಬರುವುದಕ್ಕೆ ಮೊದಲು ಸಭೆಯ ಪರಿಸ್ಥಿತಿ ಹೇಗಿರುವುದೆಂದು ತಿಳಿಸಲಾಗಿದೆ. ಮೂರುಕತೆಗಳು ಅಥವಾ ಸಾಮ್ಯಗಳ ಮೂಲಕ ಸಭೆಯ ಪರಿಸ್ಥಿತಿಯನ್ನು ದೃಷ್ಟಾಂತವಾಗಿ ಸೂಚಿಸಲಾಗಿದೆ. ದೇವರು ತನ್ನ ಜನರಿಗೆ ಕೊಟ್ಟಿರುವ ತಲಾಂತುಗಳನ್ನು ಅವರು ಸಭೆಯ ಏಳಿಗೆಗೆ ಹೇಗೆ ಉಪಯೋಗಿಸುತ್ತಾರೆಂಬುದನ್ನು ತಲಾಂತುಗಳ ಸಾಮ್ಯದಲ್ಲಿ ವಿವರಿಸಲಾಗಿದೆ (ಮತ್ತಾಯ 25:14-30).

`ಮತ್ತಾಯ 25:14-19ನೇ ವಚನಗಳನ್ನು ಓದಿರಿ, ದೂರದೇಶಕ್ಕೆ ಪ್ರಯಾಣ ಹೋಗುವ ಮನುಷ್ಯನಾರು? ಆತನು ತನ್ನ ಆಸ್ತಿಯನ್ನು ಯಾರಿಗೆ ವಹಿಸಿಕೊಟ್ಟನು? 'ಲೆಕ್ಕ ತೆಗೆದುಕೊಳ್ಳುವುದು' ಎಂಬುದರ ಅರ್ಥವೇನು? (25:19).`

ನಾವು ಅನೇಕ ಸಮಯದಲ್ಲಿ ತಲಾಂತು ಅಂದರೆ ಸಹಜವಾಗಿ ನಮ್ಮಲ್ಲಿರುವ ವರಗಳು ಅಥವಾ ಪ್ರತಿಭೆಗಳಾದ ಹಾಡುವುದು, ಮಾತಾಡುವುದು ಮುಂತಾದವುಗಳೆಂದು ತಿಳಿದುಕೊಳ್ಳುತ್ತೇವೆ. ಆದರೆ ಲೂಕ 19:12-24ನೇ ವಚನಗಳಲ್ಲಿ ತಿಳಿಸಿರುವ ಶ್ರೀಮಂತನಾದ ಮನುಷ್ಯನ ಸಾಮ್ಯದಲ್ಲಿ ಸಮಯ ಹಾಗೂ ಅದರ ನಿರ್ವಹಣೆಯೂ ಸಹ ವಿಶೇಷವಾಗಿ ತಿಳಿಸಲ್ಪಟ್ಟಿವೆ. ಶ್ರೀಮತಿ ವೈಟಮ್ಮನವರು ಈ ಸಾಮ್ಯದ ವಿಶಾಲವಾದ ಅರ್ಥದ ಬಗ್ಗೆ ತಮ್ಮ "ಟೆಸ್ಟಿಮೊನಿಸ್ ಫಾರ್ ದಿ ಚರ್ಚ್" ಸಂಪುಟ 1, ಪುಟ 197ರಲ್ಲಿ ಹೀಗೆ ತಿಳಿಸುತ್ತಾರೆ :

"ತಲಾಂತುಗಳ ಸಾಮ್ಯದ ಅರ್ಥವನ್ನು ಸಂಪೂರ್ಣವಾಗಿ ಮನವರಿಕೆ ಮಾಡಿಕೊಂಡಿಲ್ಲವೆಂದು ನನಗೆ ದರ್ಶನದಲ್ಲಿ ತೋರಿಸಲಾಯಿತು. ಶಿಷ್ಯರಿಗೆ ಕೊಟ್ಟಂತ ಈ ಪ್ರಮುಖವಾದ ಪಾಠವು ಕೊನೆಯಕಾಲದಲ್ಲಿ ಜೀವಿಸುತ್ತಿರುವ ಕ್ರೈಸ್ತರ ಪ್ರಯೋಜನಾರ್ಥವಾಗಿ ಕೊಡಲ್ಪಟ್ಟಿದೆ. ಈ ತಲಾಂತುಗಳು ದೇವರ ವಾಕ್ಯದಿಂದ ಬೋಧಿಸುವ ಹಾಗೂ ಶಿಕ್ಷಣ ಕೊಡುವ ಸಾಮರ್ಥ್ಯವನ್ನು ಮಾತ್ರ ಸೂಚಿಸುತ್ತಿಲ್ಲ. ಈ ಸಾಮ್ಯವು ದೇವರು ತನ್ನ ಜನರಿಗೆ ವಹಿಸಿಕೊಟ್ಟಿರುವ ಲೌಕಿಕವಾದ ಸಾಧನ, ಸಂಪನ್ಮೂಲಗಳಿಗೂ ಸಹ ಅನ್ವಯವಾಗುತ್ತದೆ".

`ಮತ್ತಾಯ 25:20-25ನೇ ವಚನಗಳಲ್ಲಿ ದೇವರ ಸೇವೆಗೆ ಸಹಾಯ ಮಾಡುವ ಹಣದ ನಿರ್ವಹಣೆಯಲ್ಲಿ ನಂಬಿಗಸ್ತರೂ ಪ್ರಾಮಾಣಿಕರೂ ಆದವರಿಗೆ ದೇವರು ಏನು ಹೇಳುತ್ತಾನೆ? 'ನಿನ್ನ ದಣಿಯ ಸೌಭಾಗ್ಯದಲ್ಲಿ ಸೇರು' ಎಂಬುದರ ಅರ್ಥವೇನು? (25:23).`

ಬೇರೆಯವರು ನನಗಿಂತ ಹೆಚ್ಚಿನ ತಲಾಂತುಗಳನ್ನು ಹೊಂದಿದ್ದಾರೆ. ಈ ಕಾರಣದಿಂದ ಅವರು ದೇವರಿಗೆ ನನಗಿಂತ ಹೆಚ್ಚು ಜವಾಬ್ದಾರಿ ಹೊಂದಿದ್ದಾರೆಂದು ನಾವು ಸಹಜವಾಗಿಯೇ ಭಾವಿಸುತ್ತೇವೆ. ಆದರೆ ಈ ಸಾಮ್ಯದಲ್ಲಿ ಕೇವಲ ಒಂದೇ ಒಂದು ತಲಾಂತು ಹೊಂದಿದ ವ್ಯಕ್ತಿಯು ಅಪ್ರಮಾಣಿಕನಾಗಿದ್ದು ದೇವರ ರಾಜ್ಯವನ್ನು ಕಳೆದುಕೊಂಡನು. ಇತರರ ಜವಾಬ್ದಾರಿಗಳ ಬಗ್ಗೆ ನಾವು ಯೋಚಿಸುವುದರ ಬದಲು, ದೇವರು ನಮಗೆ ವಹಿಸಿಕೊಟ್ಟಿರುವುದು ಮತ್ತು ಅದನ್ನು ಆತನ ಮಹಿಮೆಗಾಗಿ ಹೇಗೆ ಉಪಯೋಗಿಸುವುದು ಎಂಬುದರ ಬಗ್ಗೆ ನಾವು ಆಲೋಚಿಸಿರಬೇಕಾಗಿದೆ.

`ದೇವರು ಲೆಕ್ಕವನ್ನು ತೆಗೆದುಕೊಳ್ಳಲು ಬಂದಾಗ, ನಮ್ಮನ್ನು ಕುರಿತು 'ಭಲಾ, ನಂಬಿಗಸ್ತನಾದ ಒಳ್ಳೆಯ ಆಳು' ಎಂದು ಹೇಳುತ್ತಾನೆಯೇ ಅಥವಾ 'ಮೈಗಳ್ಳನಾದ ಕೆಟ್ಟ ಆಳು' ಎಂದು ಹೇಳುತ್ತಾನೆಯೇ? ನಿಮ್ಮಲ್ಲಿ ನೀವೇ ನಿರ್ಣಯಿಸಿ,`