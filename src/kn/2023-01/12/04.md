---
title:  ಹೊಸ ಯೆರೂಸಲೇಮ್
date:   21/03/2023
---

ಸತ್ಯವೇದದಲ್ಲಿ ಹೊಸ ಯೆರೂಸಲೇಮ್ ಅಂದರೆ ಪರಲೋಕದ ವರ್ಣನೆಯನ್ನು ಅಬ್ರಹಾಮನು ನಂಬಿಕೆಯಿಂದಲೇ ನೋಡಿದನು. ಇದರ ಬಗ್ಗೆ ಪೌಲನು "ನಂಬಿಕೆಯಿಂದಲೇ ಅಬ್ರಹಾಮನು ವಾಗ್ದಾತ್ತ ದೇಶಕ್ಕೆ ಬಂದಾಗ, ಅಲ್ಲಿ ಅನ್ಯದೇಶಗಳಲ್ಲಿ ಇದ್ದವನಂತೆ ಡೇರೆಗಳಲ್ಲಿ ಇದ್ದುಕೊಂಡು ಪ್ರವಾಸಿಯಾಗಿ ಬದುಕಿದನು.... ಯಾಕೆಂದರೆ ಅವನು ಶಾಶ್ವತವಾದ ಅಸ್ತಿವಾರದಗಳುಳ್ಳ ಪಟ್ಟಣವನ್ನು ಅಂದರೆ ದೇವರು ಸಂಕಲ್ಪಿಸಿ ನಿರ್ಮಿಸಿದ ಪಟ್ಟಣವನ್ನು ಎದುರು ನೋಡುತ್ತಿದ್ದನು' ಎಂದು ತಿಳಿಸುತ್ತಾನೆ (ಇಬ್ರಿಯ 11:9,10), ಹೊಸಯೆರೂಸಲೇಮ್ ದೇವರ ಶ್ರೇಷ್ಠವಾದ ಕಲಾಕೃತಿಯಾಗಿದ್ದು Masterpiece ಆತನನ್ನು ಪ್ರೀತಿಸಿ, ಆತನ ಆಜ್ಞೆಗಳನ್ನು ಕೈಗೊಳ್ಳುವವರಿಗಾಗಿ ಸಿದ್ಧಪಡಿಸಲ್ಪಟ್ಟಿದೆ. ಇದು ಪರಲೋಕದಲ್ಲಿ ಸಾವಿರವರ್ಷಗಳ ಅವಧಿಯಲ್ಲಿ ದೇವರ ನಂಬಿಗಸ್ತ ಜನರ ವಾಸಸ್ಥಳವಾಗಿದೆ. ಅದು ಮಾತ್ರವಲ್ಲದೆ, ನೂತನಾಕಾಶ ಹಾಗೂ ನೂತನ ಭೂಮಂಡಲಗಳೂ ಸಹ ಯುಗಯುಗಾಂತರಗಳವರೆಗೂ ಭಕ್ತರ ವಾಸಸ್ಥಳವಾಗಿರುತ್ತದೆ. ಇದರ ಬಗ್ಗೆ ಯೋಹಾನನು ಪ್ರಕಟನೆ 21:2ನೇ ವಚನದಲ್ಲಿ ''ತರುವಾಯ ನೂತನಾಕಾಶಮಂಡಲವನ್ನೂ, ನೂತನ ಭೂಮಂಡಲವನ್ನೂ ಕಂಡೆನು. ಮೊದಲಿದ್ದ ಆಕಾಶಮಂಡಲವೂ ಮೊದಲಿದ್ದ ಭೂಮಂಡಲವೂ ಇಲ್ಲದೆ ಹೋದವು; ಇನ್ನು ಸಮುದ್ರವೂ ಇಲ್ಲ. ಇದಲ್ಲದೆ ಪರಿಶುದ್ಧ ಪಟ್ಟಣವಾದ ಹೊಸ ಯೆರೂಸಲೇಮು ಪರಲೋಕದಿಂದ ದೇವರ ಬಳಿಯಿಂದ ಇಳಿದು ಬರುವುದನ್ನು ಕಂಡೆನು; ಅದು ತನ್ನ ಗಂಡನಿಗೋಸ್ಕರ ಅಲಂಕೃತಳಾದ ಮದಲಗಿತ್ತಿಯಂತೆ ಶೃಂಗರಿಸಲ್ಪಟ್ಟಿತ್ತು ಎಂದು ಹೇಳುತ್ತಾನೆ.

ಪ್ರಕಟನೆ 21ನೇ ಅಧ್ಯಾಯದಲ್ಲಿ ಮಾಡಿರುವ ಕೆಲವು ವಾಗ್ದಾನಗಳೇನು? ಈ ಅಧ್ಯಾಯದಲ್ಲಿ ತಿಳಿಸಿರುವ ಪರಲೋಕದ ವೈಭವ, ಮಹಿಮೆಯ ವರ್ಣನೆಯನ್ನು ಪಾಪಿಗಳಾದ ನಮ್ಮಿಂದ ಖಂಡಿತವಾಗಿಯೂ ಗ್ರಹಿಸಿಕೊಳ್ಳಲು ಸಾಧ್ಯವಿಲ್ಲ. ಆದರೆ ನಮಗೆ ಅರ್ಥವಾಗುವಂತ ವಿಷಯಗಳು ನಿರೀಕ್ಷೆ ಉಂಟುಮಾಡುತ್ತವೆ.

ಮೊದಲನೆಯದಾಗಿ, ಮೊದಲನೆಸಾರಿ ಕ್ರಿಸ್ತನು ಮನುಷ್ಯವತಾರವೆತ್ತಿ ನಮ್ಮ ನಡುವೆ ವಾಸಿಸಿದಹಾಗೆಯೇ, ಹೊಸಯೆರೂಸಲೇಮಿನಲ್ಲಿಯೂ ನಮ್ಮೊಂದಿಗೆ ವಾಸಿಸುತ್ತಾನೆ. ಇದು ನಮ್ಮೆಲ್ಲರಿಗೂ ಎಂತಹ ಒಂದು ಸೌಭಾಗ್ಯವಾಗಿದೆಯಲ್ಲವೇ!

ಈ ಲೋಕದಲ್ಲಿ ಜೀವಿಸುವ ನಮಗೆ ಕಣ್ಣೀರು, ದುಃಖ, ನೋವು, ರೋಗರುಜಿನ ಹಾಗೂ ಮರಣದ ಬಗ್ಗೆ ಮಾತ್ರ ತಿಳಿದಿದೆ. ಆದರೆ ಸತ್ಯವೇದದಲ್ಲಿ "ದೇವರು ಅವರ ಕಣ್ಣೀರನ್ನೆಲ್ಲಾ ಒರಸಿಬಿಡುವನು. ಇನ್ನು ಮರಣವಿರುವುದಿಲ್ಲ. ಇನ್ನು ದುಃಖವಾಗಲಿ, ಗೋಳಾಟವಾಗಲಿ, ಕಷ್ಟವಾಗಲಿ ಇರುವುದಿಲ್ಲ; ಮೊದಲಿದ್ದದ್ದೆಲ್ಲಾ ಇಲ್ಲದೆ ಹೋಯಿತು" ಎಂಬ ಮಹಾವಾಗ್ದಾನಗಳನ್ನು ನಾವು ಹೇಗೆ ಅರ್ಥ ಮಾಡಿಕೊಳ್ಳಬಹುದು? (ಪ್ರಕಟನೆ 21:4). ಮೊದಲಿದ್ದದ್ದೆಲ್ಲವೂ ಇನ್ನು ಮುಂದೆ ಇಲ್ಲದಿರುವಾಗ, ಹಿಂದೆ ಯಾವಾಗಲೂ ಇಲ್ಲದಿದ್ದಂತ ಹೊಸದಾದವುಗಳೊಂದಿಗೆ ನಮ್ಮ ನೂತನ ಜೀವನ ಆರಂಭವಾಗುತ್ತದೆ.

ಅಲ್ಲದೆ ದೇವರ ಮತ್ತು ಯಜ್ಞದ ಕುರಿಯಾದಾತನ ಸಿಂಹಾಸನದಿಂದ ಜೀವಜಲದ ನದಿಯು ಹರಿಯುತ್ತದೆ. ಆ ನದಿಯ ಉಭಯ ಪಾರ್ಶಗಳಲ್ಲಿ ಜೀವವೃಕ್ಷವಿತ್ತು. ಅಲ್ಲಿ ಭಕ್ತರಿಗೆ ದೇವರ ಮುಖದರ್ಶನವಾಗುವುದು (ಪ್ರಕಟನೆ 22:1-4). ಅಲ್ಲಿ ರಕ್ಷಣೆ ಹೊಂದಿದ ಭಕ್ತರೆಲ್ಲರೂ, ದೇವರೊಂದಿಗೆ ಅತ್ಯಂತ ನಿಕಟವಾಗಿ ಯುಗಯುಗಾಂತರಗಳವರೆಗೂ ವಾಸಿಸುವರು.

`ಪ್ರಕಟನೆ 21:8ನೇ ವಚನವು ಎರಡನೇ ಮರಣ ಎದುರಿಸುವವರ ಗತಿ ಏನೆಂದು ತಿಳಿಸುತ್ತದೆ? ಕ್ರಿಸ್ತನು ಕ್ಷಮಿಸಲಾರದಂತ ಯಾವ ಪಾಪಗಳು ಇಲ್ಲಿ ತಿಳಿಸಲ್ಪಟ್ಟಿವೆ? ಆದರೆ ಇದೇ ಪಾಪಗಳನ್ನು ಮಾಡಿದ ಅನೇಕರು ರಕ್ಷಿಸಲ್ಪಟ್ಟಿರುವಾಗ, ಇವರು ಯಾಕೆ ನಾಶವಾದರು? ಈ ಎರಡು ಗುಂಪುಗಳ ನಡುವಣ ನಿರ್ಣಾಯಕವಾದ ವ್ಯತ್ಯಾಸಗಳೇನು?`