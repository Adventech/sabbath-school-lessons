---
title:  ದೇವರ ಸುವಾರ್ತೆಯನ್ನು ಇತರರಿಗೆ ತಿಳಿಸುವುದು
date:   21/10/2023
---

### ಈ ಪಾಠದ ಅಧ್ಯಯನಕ್ಕಾಗಿ
ರೋಮಾಯ 8:34; ಯಾಕೋಬನು 5:16; ಇಬ್ರಿಯ 7:25; ಆದಿಕಾಂಡ 18ನೇ ಅಧ್ಯಾಯ ಹಾಗೂ 12:1-19; 19:1-29ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ನಾನು ನಿಮಗೆ ಒಂದು ಹೊಸ ಆಜ್ಞೆಯನ್ನು ಕೊಡುತ್ತೇನೆ, ಏನೆಂದರೆ ನೀವು ಒಬ್ಬರನ್ನೊಬ್ಬರು ಪ್ರೀತಿಸಬೇಕು. ನಾನು ನಿಮ್ಮನ್ನು ಪ್ರೀತಿಸಿದ ಮೇರೆಗೆ ನೀವು ಸಹ ಒಬ್ಬರನ್ನೊಬ್ಬರು ಪ್ರೀತಿಸಬೇಕು ಎಂಬುದೇ. ನಿಮ್ಮೊಳಗೆ ಒಬ್ಬರ ಮೇಲೊಬ್ಬರು ಪ್ರೀತಿಯಿದ್ದರೆ, ಎಲ್ಲರೂ ನಿಮ್ಮನ್ನು ನನ್ನ ಶಿಷ್ಯರೆಂದು ತಿಳಿದುಕೊಳ್ಳುವರು" (ಯೋಹಾನ 13:34,35).

ದೇವರು ಆರಂಭದಿಂದಲೂ ಅಬ್ರಹಾಮನನ್ನು ತನ್ನ ಸೇವೆಯಲ್ಲಿ
ಉಪಯೋಗಿಸಿಕೊಳ್ಳಬೇಕೆಂದು ಬಯಸಿದ್ದನು. ಸೊದೋಮ್, ಗೊಮೋರ ಪಟ್ಟಣಗಳಿಗೆ
ಏನಾಗುವುದೆಂಬ ಬಗ್ಗೆ ಯೆಹೋವದೇವರು ಅಬ್ರಹಾಮನನ್ನು ಎಚ್ಚರಿಸಿದ
ಉದಾಹರಣೆಯ ಮೂಲಕ ಈ ಸತ್ಯವನ್ನು ನಾವು ತಿಳಿಯಬಹುದು (ಆದಿಕಾಂಡ
18ನೇ ಅಧ್ಯಾಯ). "ಕರ್ತನಾದ ಯೆಹೋವನು ತನ್ನ ಸೇವಕರಾದ ಪ್ರವಾದಿಗಳಿಗೆ
ತನ್ನ ರಹಸ್ಯವನ್ನು ತಿಳಿಸದೆ ಏನೂ ಮಾಡನು" ಎಂದು ಸತ್ಯವೇದವು ತಿಳಿಸುತ್ತದೆ
(ಆಮೋಸ 3:7). ಸೊದೋಮ್, ಗೊಮೊರ ಪಟ್ಟಣದ ವಿಷಯದಲ್ಲಿ ಅಬ್ರಹಾಮನು
ದೇವರ ಪ್ರವಾದಿಯೂ ಹಾಗೂ ಸೇವಕನೂ ಆಗಿದ್ದನು.

ಅಬ್ರಹಾಮನು ಒಂದು ಮಧ್ಯಾಹ್ನ ಬಿಸಿಲಿನ ಬೇಗೆಯಿಂದ ವಿಶ್ರಾಂತಿ
ತೆಗೆದುಕೊಳ್ಳುತ್ತಿರುವಾಗ ಮೂವರು ಪ್ರಯಾಣಿಕರನ್ನು ಕಂಡನು. "ಬಂದಂತ ಮೂವರು
ಅತಿಥಿಗಳು ಆಯಾಸಗೊಂಡಿರುವ ದಾರಿಹೋಕರೆಂದು ಅವನು ತಿಳಿದುಕೊಂಡಿದ್ದನು.
ಆದರೆ ಆ ಮೂವರಲ್ಲಿ ಒಬ್ಬನು ಕ್ರಿಸ್ತನೆಂದು ಅಬ್ರಹಾಮನಿಗೆ ತಿಳಿದಿರಲಿಲ್ಲ' ಎಂದು
ಶ್ರೀಮತಿ ವೈಟಮ್ಮನವರು "ಪೇಟ್ರಿಯಾರ್ಕ್ ಅಂಡ್ ಪ್ರಾಫೆಟ್ಸ್" ಪುಸ್ತಕದ 138,
139ನೇ ಪುಟಗಳಲ್ಲಿ ತಿಳಿಸುತ್ತಾರೆ.

ಆದಾಗ್ಯೂ, ಅಬ್ರಹಾಮನು ಶೀಘ್ರದಲ್ಲಿಯೇ ದೇವರ ಸುವಾರ್ತಾಸೇವೆಯಲ್ಲಿ
ಭಾಗಿಯಾದನು. ಆದಿಕಾಂಡ 18ನೇ ಅಧ್ಯಾಯದಲ್ಲಿ ಅವನು ಸೊದೋಮ್, ಗೊಮೊರ
ಪಟ್ಟಣಗಳವರಿಗೆ ಕರುಣೆ ತೋರಿಸಬೇಕೆಂದು ದೇವರ ಮುಂದೆ ಅವರ ಪರವಾಗಿ
ಪ್ರಾರ್ಥಿಸುವುದನ್ನು ನೋಡಬಹುದು. ಅಂದರೆ ದುಷ್ಟರಾದ ಈ ಜನರು ಹೇಗಾದರೂ
ರಕ್ಷಿಸಲ್ಪಡಬೇಕೆಂದು ಅವನು ಬಯಸಿದನು.

ಆದಿಕಾಂಡ 18ನೇ ಅಧ್ಯಾಯದಲ್ಲಿ ಅಬ್ರಹಾಮನಲ್ಲಿದ್ದ ಅತಿಥಿಸತ್ಕಾರ, ಪ್ರೀತಿ
ಹಾಗೂ ಪ್ರಾರ್ಥನೆ ಎಂಬ ಮೂರು ಮಹಾ ಆಧ್ಯಾತ್ಮಿಕ ಗುಣಗಳನ್ನು
ನೋಡಬಹುದು. ಈ ಗುಣಗಳು ದೇವರ ಸುವಾರ್ತಾಸೇವೆಯಲ್ಲಿ ಬಹಳಷ್ಟು
ಸಹಾಯಕವಾಗಲಿದೆ.