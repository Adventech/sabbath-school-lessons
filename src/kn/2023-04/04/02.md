---
title:  ಅತಿಥಿ ಸತ್ಕಾರವೆಂಬ ವರ
date:   22/10/2023
---

`ಆದಿಕಾಂಡ 18:1-15ನೇ ವಚನಗಳನ್ನು ಓದಿರಿ, ಅಬ್ರಹಾಮನು ತನ್ನ ಅತಿಥಿಗಳಿಗೆ
ಯಾವ ರೀತಿ ಅತಿಥಿಸತ್ಕಾರ ಮಾಡಿದನು?`

ಅಬ್ರಹಾಮನು ಮಧ್ಯಾಹ್ನದ ಬಿಸಿಲಿನಲ್ಲಿ ತನ್ನ ಗುಡಾರದ ಬಾಗಿಲಲ್ಲಿ
ಕುಳಿತುಕೊಂಡಿದ್ದನು. ಅದು ಸಹಜವಾದದ್ದಲ್ಲ. ಯಾಕೆಂದರೆ ಬೇಸಿಗೆ ಕಾಲದ
ಬಿರುಬಿಸಿಲಿನಲ್ಲಿ ಎಲ್ಲರೂ ಸಹ ನೆರಳಿನಲ್ಲಿ ತಂಪಾಗಿರಬೇಕೆಂದು ಅಪೇಕ್ಷಿಸುತ್ತಾರೆ.
ಬಹುಶಃ ಅಬ್ರಹಾಮನು ಅಂತಹ ಸಮಯದಲ್ಲಿ ಯಾರಾದರೂ ದಾರಿಹೋಕರು
ಬಂದಲ್ಲಿ, ಅವರಿಗೆ ಸಹಾಯ ಮಾಡಬೇಕೆಂದು ಆಲೋಚಿಸಿ ಕುಳಿತಿರಬಹುದು.

ಅಬ್ರಹಾಮನು ತನ್ನ ಗುಡಾರದ ಬಾಗಿಲಲ್ಲಿ ಕೂತಿರುವಾಗ, ಮೂವರು
ಪ್ರಯಾಣಿಕರನ್ನು ಕಂಡನು. ಅತಿಥಿಗಳಿಗೆ ಸತ್ಕರಿಸುವುದು ಅವನ ರೂಢಿಯಾಗಿರಬೇಕು.
ಈ ಕಾರಣದಿಂದಲೇ ಅವನು ಅವರನ್ನು ಭೇಟಿಮಾಡಲಿಕ್ಕೆ ತಾನೇ ಓಡಿಹೋಗಿ
ಅವರಿಗೆ ನಮಸ್ಕರಿಸಿದನು. ಅತಿಥಿಗಳು ಬರುವುದಕ್ಕೆ ಮೊದಲೇ ಅವನು ಅವರ
ಬಳಿಗೆ ಓಡಿಹೋಗಿ ಭೇಟಿ ಮಾಡಿದ ಅಂಶವು ಪ್ರಾಮುಖ್ಯವಾಗಿದೆ. ಅಬ್ರಹಾಮನು
ಅತಿಥಿಗಳಿಗೆ, "ನೀರು ತರಿಸಿಕೊಡುತ್ತೇನೆ, ನಿಮ್ಮ ಕಾಲುಗಳನ್ನು ತೊಳೆದುಕೊಂಡು
ಮರದ ನೆರಳಿನಲ್ಲಿ ವಿಶ್ರಮಿಸಿಕೊಳ್ಳಿರಿ. ಸ್ವಲ್ಪ ಆಹಾರ ತರುತ್ತೇನೆ. ಊಟವಾದ
ಮೇಲೆ ನೀವು ಮುಂದಕ್ಕೆ ಪ್ರಯಾಣ ಬೆಳೆಸಬಹುದು' ಎಂದು ಹೇಳಿದನು (ಆದಿಕಾಂಡ
18:4,5).

ವಿಗ್ರಹಾರಾಧನೆ, ನಿಸರ್ಗಾರಾಧನೆ ಹಾಗೂ ಅನೇಕ ದೇವತೆಗಳನ್ನು ಪೂಜಿಸುತ್ತಿದ್ದ
ಜನರಿಗೂ ಸತ್ಯದೇವರ ಜ್ಞಾನವನ್ನು ತಿಳಿಸಿಕೊಡಬೇಕೆಂಬ ತನ್ನ ದೈವನಿಯಮಿತ
ಕರ್ತವ್ಯದ ಬಗ್ಗೆ ಅಬ್ರಹಾಮನಿಗೆ ತಿಳಿದಿತ್ತು. ಅಪರಿಚಿತರಾದ ಈ ಮೂವರಿಗೆ
ಅತಿಥಿ ಸತ್ಕಾರ ಮಾಡುವ ಮೂಲಕ ತನ್ನ ಕರ್ತವ್ಯವನ್ನು ನೆರವೇರಿಸಲು ಅವನು
ಉದ್ದೇಶಿಸಿದ್ದನೆಂದು ಈ ಉದಾಹರಣೆಯ ಮೂಲಕ ನಾವು ತಿಳಿದುಕೊಳ್ಳಬಹುದು.

ಶ್ರೀಮತಿ ವೈಟಮ್ಮನವರು ಅಬ್ರಹಾಮನ ಸುವಾರ್ತಾಸೇವೆಯ ಕರ್ತವ್ಯದ ಬಗ್ಗೆ
ತಮ್ಮ 'ಎಜುಕೇಷನ್' ಪುಸ್ತಕದ 187ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ : "ಅಬ್ರಹಾಮನ
ದೊಡ್ಡ ಕುಟುಂಬದಲ್ಲಿ ಒಂದು ಸಾವಿರಕ್ಕಿಂತಲೂ ಅಧಿಕ ಜನರಿದ್ದರು. ಅವರಲ್ಲಿ
ಅನೇಕರು ತಮ್ಮ ಕುಟುಂಬಗಳ ಯಜಮಾನರಾಗಿದ್ದರು ಹಾಗೂ ಬಹಳಷ್ಟು ಮಂದಿ
ಅನ್ಯಧರ್ಮದಿಂದ ಸತ್ಯದೇವರನ್ನು ಕಂಡುಕೊಂಡಿದ್ದರು. ಇಂತಹ ಕುಟುಂಬದ
ನಿರ್ವಹಣೆ ಮಾಡುವ ವ್ಯಕ್ತಿ ಬಹಳ ಪ್ರಭಾವಶಾಲಿಯಾಗಿರಬೇಕು. ಅಬ್ರಹಾಮನ
ಪ್ರಭಾವವು ಕಾನಾನ್ ದೇಶದಲ್ಲಿದ್ದ ಇತರರಿಗೂ ಹರಡಿತ್ತು. ಅವನು ತನ್ನ ಪ್ರಯಾಣ
ಮುಂದುವರಿಸಿದಾಗ ಎಲ್ಲೆಲ್ಲಿ ಗುಡಾರ ಹಾಕಿಸಿದನೋ, ಅಲ್ಲೆಲ್ಲಾ ಯಜ್ಞವೇದಿಯನ್ನು
ಕಟ್ಟಿ ದೇವರನ್ನು ಆರಾಧಿಸಿದನು. ಅವನು ಮುಂದೆ ಪ್ರಯಾಣ ಮಾಡಿದಾಗ,
ಅವನು ಕಟ್ಟಿಸಿದ್ದ ಯಜ್ಞವೇದಿಯು ಅಲ್ಲಿಯೇ ಉಳಿದಿರುತ್ತಿತ್ತು. ಅಬ್ರಹಾಮನಿಂದ
ಸತ್ಯದೇವರ ಬಗ್ಗೆ ತಿಳಿದುಕೊಂಡಿದ್ದ ಕಾನಾನ್ಯರು ಒಂದು ಸ್ಥಳದಿಂದ ಮತ್ತೊಂದು
ಸ್ಥಳಕ್ಕೆ ಪ್ರಯಾಣ ಮಾಡುವಾಗ, ಅಬ್ರಹಾಮನು ಕಟ್ಟಿಸಿದ್ದ ಯಜ್ಞವೇದಿಯಲ್ಲಿ
ಯೆಹೋವದೇವರಿಗೆ ಬಲಿಯರ್ಪಿಸಿ ಆರಾಧಿಸುತ್ತಿದ್ದರು.

ಅಬ್ರಹಾಮನು ಮೊದಲಿನಿಂದಲೇ ದೇವರು ತನ್ನ ಸೇವೆಗಾಗಿ ಕರೆದಿದ್ದಾನೆಂದು
ತಿಳಿದಿದ್ದನು. ವಾಗ್ದಾನ ಮಾಡಲ್ಪಟ್ಟ ದೇಶಕ್ಕೆ ಅವನು ಪ್ರವಾಸಿಯಾಗಿ ಹೋಗಲಿಲ್ಲ.
ಬದಲಾಗಿ ತನ್ನ ಸುತ್ತಲಿದ್ದ ಜನರಿಗೆ ಆಶೀರ್ವಾದದ ನಿಧಿಯಾಗಿದ್ದನು ಹಾಗೂ
ತನ್ನ ಸಂತತಿಯ ಮೂಲಕ ಲೋಕಕ್ಕೂ ಆಶೀರ್ವಾದ ತರಬೇಕಾಗಿತ್ತು.

`ಅಬ್ರಹಾಮನ ಅತಿಥಿ ಸತ್ಕಾರವನ್ನು ನಿಮ್ಮ ಜೀವನದಲ್ಲಿ ನೀವು ಹೇಗೆ ಮಾದರಿಯಾಗಿ
ಅನುಸರಿಸಿ ನಡೆಯುವಿರಿ?`