---
title:  ಅಬ್ರಹಾಮನ ದೈವನಿಯಮಿತ ಕರ್ತವ್ಯ
date:   25/10/2023
---

`ಆದಿಕಾಂಡ 19:1-29ನೇ ವಚನಗಳನ್ನು ಓದಿರಿ, ಅಬ್ರಹಾಮನು ತೋರಿಸಿದ
ಪ್ರೀತಿ, ಅತಿಥಿ ಸತ್ಕಾರ ಹಾಗೂ ಮಾಡಿದ ಪ್ರಾರ್ಥನೆಯಿಂದಾದ ಫಲಿತಾಂಶವೇನು?`

ಲೋಟನು ಸೊದೋಮಿನ ಊರು ಬಾಗಿಲಲ್ಲಿ ಕೂತುಕೊಂಡಿದ್ದನು (ಆದಿಕಾಂಡ
19:1). ಅಂದರೆ ಅವನು ಆ ಊರಿನಲ್ಲಿ ಒಬ್ಬ ಪ್ರಮುಖ ವ್ಯಕ್ತಿಯೂ ಹಾಗೂ
ಸಾರ್ವಜನಿಕ ಅಧಿಕಾರಿಯೂ ಆಗಿದ್ದಾನೆಂದು ಇದರಿಂದ ತಿಳಿದುಬರುತ್ತದೆ.
ಯಾಕೆಂದರೆ ಊರಬಾಗಿಲಲ್ಲಿ ಕುಳಿತುಕೊಳ್ಳುವುದು ಅಧಿಕಾರಿಗಳು, ನ್ಯಾಯಾಧಿಪತಿಗಳು
ಹಾಗೂ ಅರಸರ ಒಂದು ವಿಶೇಷ ಅವಕಾಶವಾಗಿತ್ತು (2 ಸಮುವೇಲನು 19:8;
ರೂತಳು 4:1 ಹಾಗೂ ಯೆರೆಮೀಯ 38:7ನೇ ವಚನಗಳನ್ನು ಓದಿರಿ).

ಅಬ್ರಹಾಮನು ಹಾಗೂ ಲೋಟನ ಘಟನೆಗಳಲ್ಲಿ ಹೋಲಿಕೆಯಿದೆ. ಅವರಿಬ್ಬರೂ
ಬಾಗಿಲಲ್ಲಿ ಕುಳಿತಿದ್ದರು (ಆದಿಕಾಂಡ 18:1; 19:1). ಅವರಿಬ್ಬರೂ ಅಪರಿಚಿತರನ್ನು
ವಿಶ್ರಾಂತಿ ತೆಗೆದುಕೊಳ್ಳುವಂತೆ ಮನೆಗಳಿಗೆ ಆಹ್ವಾನಿಸಿದರು (18:3,4; 19:2).
ಅಬ್ರಹಾಮ ಹಾಗೂ ಲೋಟ- ಇವರಿಬ್ಬರೂ ಅತಿಥಿಗಳಿಗೆ ಆಹಾರ ಸಿದ್ಧಪಡಿಸಿದರು
(18:4-8; 19:3) ಲೋಟನ ಲೋಪದೋಷಗಳೇನೇ ಇರಲಿ, ಆವನಲ್ಲಿಯೂ
ಸಹ ಕೆಲವು ಉತ್ತಮ ಗುಣಗಳಿದ್ದವೆಂದು ತೋರುತ್ತದೆ.

"ಆಗ ಯೆಹೋವನು ಸೋಮ್ ಗೊಮೋರಗಳ ಮೇಲೆ ಆಕಾಶದಿಂದ
ಅಗ್ನಿ ಗಂಧಕಗಳನ್ನು ಸುರಿಸಿ, ಆ ಪಟ್ಟಣಗಳನ್ನೂ ಸುತ್ತಲಿರುವ ಸೀಮೆಯೆಲ್ಲವನ್ನೂ,
ಊರುಗಳಲ್ಲಿದ್ದ ಜನರೆಲ್ಲರನ್ನೂ ಭೂಮಿಯ ಮೇಲಣ ಎಲ್ಲಾ ಬೆಳೆಯನ್ನೂ ಹಾಳು
ಮಾಡಿದನು" (ಆದಿಕಾಂಡ 19:24,25).

ಸೊದೋಮ್ ಗೊಮೋರ ಪಟ್ಟಣಗಳು ನಾಶವಾದಾಗ, ಅಲ್ಲಿ ಎಷ್ಟು ಜನರು
ವಾಸ ಮಾಡುತ್ತಿದ್ದರೆಂದು ನಮಗೆ ತಿಳಿಯದು. ಆದರೆ ಅಲ್ಲಿದ್ದ ಸಾವಿರಾರು ಜನರಲ್ಲಿ
ನಾಲ್ಕು ಜನರು ಮಾತ್ರ ಅಲ್ಲಿಂದ ಹೊರಟುಬಂದರು. ಆದರೆ ಮೂವರು ಮಾತ್ರ
ರಕ್ಷಿಸಲ್ಪಟ್ಟರು. ನೋಹನ ಕಾಲದ ಜಲ ಪ್ರಳಯದಲ್ಲಿಯೂ ಇದೇ ರೀತಿ ಆಯಿತು.
ಆ ಕಾಲದಲ್ಲಿ ಭೂಮಿಯಲ್ಲಿ ಎಷ್ಟು ಜನರಿದ್ದರೆಂದು ನಮಗೆ ತಿಳಿಯದು. ಆದರೆ
ಕೇವಲ ಎಂಟುಜನರು ಮಾತ್ರ ರಕ್ಷಿಸಲ್ಪಟ್ಟರು.

ಸೊದೋಮ್ ಪಟ್ಟಣದಿಂದ ಅಲ್ಪಸಂಖ್ಯೆಯಲ್ಲಿ ರಕ್ಷಿಸಲ್ಪಟ್ಟ ಜನರ ಉದಾಹರಣೆ
ನಮ್ಮ ಸುವಾರ್ತಾ ಸೇವೆಯಲ್ಲಿಯೂ ಪರಿಣಾಮ ಬೀರುತ್ತದೆ. ಸುವಾರ್ತೆ
ಕೇಳಿದವರೆಲ್ಲರೂ ರಕ್ಷಣೆ ಹೊಂದುವುದಿಲ್ಲ. ಎಲ್ಲರೂ ಕ್ರಿಸ್ತನನ್ನು ಹಾಗೂ ಆತನ
ರಕ್ಷಣಾ ಯೋಜನೆಯನ್ನು ಅಂಗೀಕರಿಸಿಕೊಳ್ಳಬೇಕೆಂದು ನಾವು ಬಯಸುತ್ತೇವೆ.
ಆದರೆ ಪ್ರತಿಯೊಬ್ಬರಿಗೂ ಆಯ್ಕೆಯ ಸ್ವಾತಂತ್ರ್ಯ ಕೊಡಲ್ಪಟ್ಟಿದೆ. ಸಾಧ್ಯವಾದಷ್ಟು
ಜನರು ಕ್ರಿಸ್ತನನ್ನು ಅಂಗೀಕರಿಸಿಕೊಳ್ಳಬೇಕೆಂದು ಅಹ್ವಾನ ನೀಡುವುದು ನಮ್ಮ
ಗುರಿಯಾಗಿದೆ. ನಮ್ಮ ದೈವನಿಯಮಿತ ಸುವಾರ್ತಾ ಸೇವೆಯ ಕರ್ತವ್ಯವನ್ನು
ನಾವು ಮುಂದುವರಿಸಿದಾಗ, ದೇವರು ಪರಿಶುದ್ಧಾತ್ಮನ ಮೂಲಕ ಸಹಾಯ
ಮಾಡುತ್ತಾನೆ. ಆದರೆ ಆತನು ಎಂದೂ ಸಹ ಯಾವ ವ್ಯಕ್ತಿಯ ಮನಸ್ಸಿನ ಇಚ್ಛೆಗೆ
ವಿರುದ್ಧವಾಗಿ ಹೋಗುವುದಿಲ್ಲ. ಇಚ್ಚಾ ಸ್ವಾತಂತ್ರವೆಂದರೆ ನಾವು ಏನೇ ಮಾಡಲಿ,
ಎಷ್ಟೇ ಪ್ರಾರ್ಥಿಸಲಿ, ಅಂತ್ಯದಲ್ಲಿ ರಕ್ಷಣೆಯು ಒಬ್ಬ ವ್ಯಕ್ತಿಯು ಕ್ರಿಸ್ತನನ್ನು ಸ್ವೀಕರಿಸುವುದರ
ಮೇಲೆ ಆತುಕೊಂಡಿದೆ.

`ನಮ್ಮ ಸುವಾರ್ತಾ ಸೇವೆಯಲ್ಲಿ ನಾವು ನಿರೀಕ್ಷಿಸಿದಷ್ಟು ಯಶಸ್ಸು ಕಾಣುವುದಿಲ್ಲ.
ಆದರೂ ನಾವು ಯಾಕೆ ನಿರಾಶೆಗೊಳ್ಳಬಾರದು?`