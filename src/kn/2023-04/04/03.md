---
title:  ಎಲ್ಲರ ಬಗ್ಗೆ ಅಬ್ರಹಾಮನ ಪ್ರೀತಿ
date:   23/10/2023
---

`ಆದಿಕಾಂಡ 18:16-33ನೇ ವಚನಗಳನ್ನು ಓದಿರಿ, ಇಲ್ಲಿ ಅಬ್ರಹಾಮನು ಯಾವುದೇ
ಕುಲ, ಜನಾಂಗ, ಪ್ರಜೆಗಳ ವ್ಯತ್ಯಾಸವಿಲ್ಲದೆ ಎಲ್ಲರಿಗೂ ಹೇಗೆ ತನ್ನ ಉತ್ತಮಗುಣವಾದ
ಪ್ರೀತಿಯನ್ನು ತೋರಿಸಿದನು?`

ಸೊದೋಮ್, ಗೊಮೊರ ಪಟ್ಟಣಗಳ ಜನರ ಮೇಲೆ ಅಬ್ರಹಾಮನು ತೋರಿಸಿದ
ಪ್ರೀತಿಯು ಅವನ ಮತ್ತೊಂದು ಉತ್ತಮವಾದ ಗುಣವಾಗಿದೆ. ಇದು ನಮ್ಮೆಲ್ಲರಿಗೂ
ಒಂದು ದೊಡ್ಡ ಮಾದರಿಯಾಗಿರಬೇಕು. ಆ ಊರುಗಳ ಜನರು ಬಹಳ
ದುಷ್ಟರಾಗಿದ್ದರು. ಆದರೆ ಅಬ್ರಹಾಮನು ಅವರ ಕುಲ, ಭಾಷೆ, ಧರ್ಮಗಳ ಬಗ್ಗೆ
ಯಾವುದೇ ಭೇದಭಾವ ತೋರಿಸಲಿಲ್ಲ. ಅವರ ಬಗ್ಗೆ ಅವನ ಹೃದಯದಲ್ಲಿ
ಅಪಾರವಾದ ಪ್ರೀತಿಯಿತ್ತೆಂಬುದನ್ನು ದೇವರೊಂದಿಗೆ ಅವನು ಮಾತನಾಡಿದ
ಸನ್ನಿವೇಶದಿಂದ ತಿಳಿದುಕೊಳ್ಳಬಹುದು.

ಸೊದೋಮ್, ಗೊಮೊರ ಪಟ್ಟಣಗಳನ್ನು ಸಂಪೂರ್ಣವಾಗಿ ನಾಶಮಾಡುತ್ತೇನೆಂದು
ದೇವರು ಅಬ್ರಹಾಮನಿಗೆ ತಿಳಿಸಿದನು. ಯೆಹೋವದೇವರು ಅಬ್ರಹಾಮನಿಗೆ
ಸೊದೋಮ್ ಗೊಮೋರಗಳ ವಿಷಯವಾಗಿ ಎಷ್ಟೋ ದೊಡ್ಡ ಮೊರೆ ನನಗೆ
ಮುಟ್ಟಿತು; ಆ ಊರಿನವರ ಮೇಲೆ ಹೊರಿಸಿರುವ ಪಾಪವು ಎಷ್ಟೋ ಘೋರವಾದದ್ದು.
ನಾನು ಇಳಿದು ಹೋಗಿ ನನಗೆ ಮುಟ್ಟಿದ ಮೊರೆಯಂತೆಯೇ ಅವರು ಮಾಡಿದರೋ,
ಇಲ್ಲವೋ ಎಂದು ನೋಡಿ ತಿಳಿದುಕೊಳ್ಳುತ್ತೆನೆ" ಅಂದನು (ಆದಿಕಾಂಡ 18:20,21).

ಆಗ ಅಬ್ರಹಾಮನು ಬಹಳ ಭಯಭಕ್ತಿ ಹಾಗೂ ವಿನಯದಿಂದ ತನ್ನ
ಬೇಡಿಕೆಯನ್ನು ದೇವರ ಮುಂದೆ ತಿಳಿಸುತ್ತಾ "ದುಷ್ಟರಿಗೂ, ಶಿಷ್ಟರಿಗೂ ಭೇದ
ಮಾಡದೆ ದುಷ್ಟರ ಸಂಗಡ ನೀತಿವಂತರನ್ನೂ ಸಂಹರಿಸುವುದು ನಿನ್ನಿಂದ ಎಂದಿಗೂ
ಆಗಬಾರದು. ಸರ್ವಲೋಕಕ್ಕೆ ನ್ಯಾಯತೀರಿಸುವವನು ನ್ಯಾಯವನ್ನೇ
ನಡೆಸುವವನಲ್ಲವೇ?" ಎಂದು ವಿನಂತಿಸಿಕೊಂಡನು.

ಅಬ್ರಹಾಮನು ತನ್ನ ಪ್ರೀತಿಯ ಸ್ವಭಾವದ ನಿಮಿತ್ತ ನೀತಿವಂತರನ್ನು ಮಾತ್ರವಲ್ಲ,
ಸೊದೋಮ್ ಗೊಮೋರ ಪಟ್ಟಣಗಳ ಎಲ್ಲಾ ಜನರನ್ನು ಉಳಿಸಿಕೊಳ್ಳಬೇಕೆಂದು
ನಿರೀಕ್ಷಿಸಿದನು. ಅಲ್ಲಿನ ಜನರು ಎಷ್ಟೊಂದು ಕೆಟ್ಟವರಾಗಿದ್ದರೆಂದು ಅವನಿಗೆ
ಖಂಡಿತವಾಗಿಯೂ ತಿಳಿದಿತ್ತು. ಆದರೆ ಅವರು ಬಹಳ ದುಷ್ಟರಾಗಿದ್ದಾರೆಂಬುದನ್ನು
ಲೋಟನ ಮನೆಗೆ ಮುತ್ತಿಗೆ ಹಾಕಿದ ಜನರ ಗುಣದಿಂದ ತಿಳಿದುಕೊಳ್ಳಬಹುದು
(ಆದಿಕಾಂಡ 19:1-11).

ಆದಾಗ್ಯೂ, ಅಬ್ರಹಾಮನು ದೇವರು ಪ್ರೀತಿಸ್ವರೂಪಿ ಎಂಬುದನ್ನು ತಿಳಿದಿದ್ದರಿಂದ,
ಸೊದೋಮ್ ಗೊಮೋರ ಪಟ್ಟಣಗಳ ಜನರಿಗಾಗಿ ಬೇಡಿಕೊಂಡನು. ಜನರು
ಯಾವಾಗಲೂ ಪಶ್ಚಾತ್ತಾಪದಿಂದ ದೇವರ ಬಳಿಗೆ ಹಿಂದಿರುಗಬಹುದೆಂದು ಅವನಿಗೆ
ತಿಳಿದಿತ್ತು. ಆ ಊರುಗಳ ಜನರು ನಾಶವಾಗದೆ ಉಳಿದುಕೊಂಡಲ್ಲಿ, ಪಶ್ಚಾತ್ತಾಪದಿಂದ
ದೇವರ ಬಳಿಗೆ ಬರಲು ಒಂದು ಅವಕಾಶ ಉಂಟಾಗುತ್ತದೆಂದು ಅಬ್ರಹಾಮನು
ಭಾವಿಸಿದ್ದನು. ದೇವರು ಪ್ರೀತಿಸ್ವರೂಪಿಯಾಗಿದ್ದಾನೆಂದು ಅವನಿಗೆ ತಿಳಿದಿತ್ತು.
ಆದುದರಿಂದ ಅಬ್ರಹಾಮನೂ ಸಹ ಪಾಪಿಗಳಾದ ಸೊದೋಮ್ ಗೊಮೋರ
ಪಟ್ಟಣಗಳವರ ಬಗ್ಗೆ ಪ್ರೀತಿ ಹೊಂದಿದ್ದನು.

`ನಮ್ಮ ಪ್ರಾರ್ಥನಾ ಜೀವಿತದಲ್ಲಿಯೂ, ಇತರರಿಗಾಗಿ ಪ್ರಾರ್ಥಿಸುವುದು ಯಾಕೆ
ಪ್ರಾಮುಖ್ಯವಾಗಿದೆ? ಕಷ್ಟದಲ್ಲಿರುವವರಿಗೆ ಹಾಗೂ ಅಗತ್ಯವಿರುವವರಿಗಾಗಿ ನಾವು
ಪ್ರಾರ್ಥಿಸುವುದರಿಂದ ಹೇಗೆ ನಾವೂ ಸಹ ಆತ್ಮೀಕವಾಗಿ ಬೆಳವಣಿಗೆ ಹೊಂದಲು
ಹಾಗೂ ದೇವರ ಪ್ರೀತಿಯ ವಾಸ್ತವಾಂಶವನ್ನು ಅರಿತುಕೊಳ್ಳಲು ಸಹಾಯಕವಾಗಲಿದೆ?`