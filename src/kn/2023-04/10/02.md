---
title:  ಅಥೇನೆ ಪಟ್ಟಣದಲ್ಲಿ ಇಬ್ರಿಯನಾದ ಪೌಲನು
date:   03/12/2023
---

`ಅ.ಕೃತ್ಯಗಳು 17:1-16ನೇ ವಚನಗಳನ್ನು ಓದಿರಿ, ಅಥೇನೆ ಪಟ್ಟಣದಲ್ಲಿರುವಾಗ
ಪೌಲನ ಮನಸ್ಸಿನಲ್ಲಿ ಯಾಕೆ ಕಳವಳ ಉಂಟಾಯಿತು?`

ಅಥೇನೆ ಪಟ್ಟಣದಲ್ಲಿ ಎಲ್ಲಿ ನೋಡಿದರೂ ವಿಗ್ರಹಗಳು ತುಂಬಿದ್ದವು (17:16)
ತನ್ನ ಸ್ವಜನರಾದ ಯೆಹೂದ್ಯರು ಪ್ರವಾದಿಗಳಿಂದ ಎಷ್ಟೇ ಎಚ್ಚರಿಸಲ್ಪಟ್ಟಿದ್ದರೂ,
ವಿಗ್ರಹಾರಾಧನೆ ಮಾಡುವುದನ್ನು ಇತಿಹಾಸದಿಂದ ತಿಳಿದಿದ್ದ ಪೌಲನು, ಇಲ್ಲಿಯೂ
ವಿಗ್ರಹಗಳೇ ಇರುವುದನ್ನು ಕಂಡು ಕಳವಳಗೊಂಡನು. ಅಥೇನೆಪಟ್ಟಣದವರು
ಸತ್ಯದೇವರ ಬಗ್ಗೆ ತಿಳಿದುಕೊಳ್ಳದಿದ್ದಲ್ಲಿ, ಅವರ ಪಾಪಗಳಲ್ಲಿಯೇ ಅವರು
ಸಾಯುತ್ತಾರೆಂದು ಅರಿತು ಪೌಲನಿಗೆ ಅವರ ಬಗ್ಗೆ ಅನುಕಂಪ ಉಂಟಾಯಿತು.

ಇಂದೂ ಸಹ ನಮ್ಮ ಪಟ್ಟಣ, ನಗರಗಳಲ್ಲಿ ವಿಗ್ರಹಗಳೇ ತುಂಬಿವೆ. ಆದರೆ
ವಿಶ್ವಾಸಿಗಳಾದ ಕ್ರೈಸ್ತರೂ ಸಹ ಅವುಗಳನ್ನು ನೋಡಿಯೂ ಯಾವುದೇ ಪ್ರತಿಕ್ರಿಯೆ
ನೀಡದೆ, ಅದಕ್ಕಾಗಿ ಕಳವಳ ಪಡದೇ ಇರುವುದು ದುರದೃಷ್ಟಕರ. ಆದರೆ ಪವಿತ್ರಾತ್ಮ
ಪ್ರೇರಿತನಾಗಿ ಪೌಲನು ಅಥನೆ ಪಟ್ಟಣಕ್ಕೆ ಸತ್ಯದೇವರ ಸುವಾರ್ತೆಸಾರಲು
ನಿರ್ಧರಿಸಿದನು. ಈ ಪಟ್ಟಣದವರೂ ಸಹ ಇತರರಂತೆಯೇ ರಕ್ಷಣೆ
ಹೊಂದಬೇಕೆಂಬುದು ದೇವರ ಬಯಕೆಯಾಗಿದೆ ಎಂದು ಪೌಲನಿಗೆ ತಿಳಿದಿತ್ತು.
ಅಥೇನೆ ಪಟ್ಟಣದಲ್ಲಿದ್ದ ಗ್ರೀಕ್‌ತತ್ವಶಾಸ್ತ್ರಜ್ಞರು, ವಿಗ್ರಹಾರಾಧಕ ಅನ್ಯಜನರನ್ನು
ಒಳಗೊಂಡಂತೆ ಯಾರಿಗೆ ಸುವಾರ್ತೆ ಮುಟ್ಟಿಲ್ಲವೋ ಅವರಿಗೆ ಸಹ ಕ್ರಿಸ್ತನ
ವಿಷಯವಾದ ಸಾಕ್ಷಿ ಹೇಳಬೇಕೆಂಬುದೇ ಜಾಗತಿಕವಾಗಿ ದೈವನಿಯಮಿತ
ಕರ್ತವ್ಯವಾಗಿದೆ ಎಂದು ಪೌಲನಿಗೆ ತಿಳಿದಿತ್ತು.

ಈ ಕಾರಣದಿಂದ ಪೌಲನು ಪ್ರತಿದಿನ ಈ ತತ್ವಜ್ಞಾನಿಗಳು ಕಂಡುಬರುವ
ಪೇಟೆಯ ಸ್ಥಳಗಳಲ್ಲಿ ಬೋಧಿಸಿದನು ಹಾಗೂ ಅವರೊಡನೆ ತರ್ಕ ಮಾಡಿದನು.
ಯೆಹೂದ್ಯರಿಗೆ ಅಥವಾ ದೈವಭಕ್ತಿಯುಳ್ಳ ಅನ್ಯಜನರಿಗೆ ಸುವಾರ್ತೆಸಾರಲು
ಉಪಯೋಗಿಸಿದ ವಿಧಾನದಿಂದ ಗ್ರೀಕರನ್ನು ಒಡಂಬಡಿಸಲಾಗದೆಂದು ಪೌಲನು
ಅಂತಿದ್ದನು. ಈ ಕಾರಣದಿಂದಲೇ ಅವನು ಒಂದು ಹೊಸ ವಿಧಾನದಿಂದ ಗ್ರೀಕ್
ತತ್ವಶಾಸ್ತ್ರಜ್ಞರನ್ನು ಪೇಟೆಯಲ್ಲಿ ಕಂಡು ಅವರೊಡನೆ ಪ್ರತಿದಿನವೂ ವಾದಿಸುತ್ತಿದ್ದನು.

ಇಂದೂ ಸಹ ನಾವು ವಿವಿಧ ಭಾಷೆ, ಜನಾಂಗ, ಹಿನ್ನೆಲೆಗೆ ಸೇರಿದವರಿಗೆ
ಸುವಾರ್ತೆ ಸಾರಲು ಪ್ರಯತ್ನಿಸುತ್ತಿದ್ದೇವೆ. ಆದುದರಿಂದ ನಾವೂ ಸಹ ಪೌಲನಂತೆ
ಹೊಸ ವಿಧಾನ ಅಳವಡಿಸಿಕೊಳ್ಳಲು ಪ್ರಯತ್ನಿಸಬೇಕು. ಕರ್ನಾಟಕದಲ್ಲಿ
ಉಪಯೋಗಿಸುವ ಸುವಾರ್ತಾವಿಧಾನವು ಒಂದುವೇಳೆ ಬೇರೆ ರಾಜ್ಯಗಳಲ್ಲಿ
ಪರಿಣಾಮಕಾರಿಯಾಗಿರುವುದಿಲ್ಲ.

`ನಮ್ಮ ಸಮುದಾಯ, ಸಮಾಜದಲ್ಲಿ ಜನರು ಯಾವ ರೀತಿಯ ವಿಗ್ರಹಗಳನ್ನು
ಪೂಜಿಸುತ್ತಿದ್ದಾರೆ? ಅದು ಎಂತಹ ವ್ಯರ್ಥಕಾರ್ಯವಾಗಿದೆ ಎಂದು ನೀವು ಅವರಿಗೆ
ಹೇಗೆ ಮನವರಿಕೆ ಮಾಡಬಹುದು?`