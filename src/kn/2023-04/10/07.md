---
title:  ಹೆಚ್ಚಿನ ಚಿಂತನೆ
date:   08/12/2023
---

ಪೌಲನಿಗೆ ಅಥೇನೆ ಪಟ್ಟಣದಲ್ಲಿ ಆದ ಅನುಭವವು ನಮಗೂ
ಸಹ ಹೇಗೆ ಅವಿಶ್ವಾಸಿಗಳಾದ ಅನ್ಯಜನರಿಗೆ ಸತ್ಯ ತಿಳಿಸಬೇಕೆಂಬುದನ್ನು ತಿಳಿಯಲು
ಸಹಾಯಕವಾಗಿದೆ. ಇದರಿಂದಾಗಿ ಅಥೇನೆ ಪಟ್ಟಣದಲ್ಲಿ ಕ್ರೈಸ್ತ ವಿಶ್ವಾಸಿಗಳ ಒಂದು
ಚಿಕ್ಕಗುಂಪು ಆರಂಭವಾಯಿತು.

ಶ್ರೀಮತಿ ವೈಟಮ್ಮನವರು 'ದಿ ಆಕ್ಸ್ ಆಫ್ ದಿ ಅಪೋಸ್ತಲ್ಸ್' ಪುಸ್ತಕದ 240,
241ನೇ ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ :

"ಪೌಲನ ಮಾತುಗಳು ಕ್ರೈಸ್ತಸಭೆಗೆ ಒಂದು ಜ್ಞಾನ ಭಂಡಾರವಾಗಿದೆ. ಅವನು
ಅಥೇನೆ ಪಟ್ಟಣದವರಿಗೆ ಕೋಪವನ್ನೆಬ್ಬಿಸುವಂತ ಮಾತುಗಳನ್ನಾಡಿದ್ದಲ್ಲಿ ಖಂಡಿತವಾಗಿ
ಅವನು ಕಷ್ಟಕ್ಕೆ ಸಿಕ್ಕುತ್ತಿದ್ದನು. ಪೌಲನು ಅವರ ದೇವತೆಗಳು ಹಾಗೂ ಆ ಪಟ್ಟಣದ
ದೊಡ್ಡ ತತ್ವಜ್ಞಾನಿಗಳ ವಿರುದ್ಧ ಮಾತಾಡಿದ್ದಲ್ಲಿ, ಅವನ ಪ್ರಾಣಕ್ಕೆ ಅಪಾಯವಾಗಿರುತ್ತಿತ್ತು.
ಆದರೆ ದೈವೀಕ ಪ್ರೀತಿಯಿಂದ ಪ್ರೇರಿತವಾದ ಚಾತುರ್ಯದಿಂದ ಅವನು ಇದುವರೆಗೂ
ಅವರು ತಿಳಿಯದಿದ್ದ ಸತ್ಯದೇವರನ್ನು ಪ್ರಚುರಪಡಿಸಿ, ಎಚ್ಚರಿಕೆಯಿಂದ ಆ ಜನರ
ಮನಸ್ಸನ್ನು ಅನ್ಯದೇವತೆಗಳಿಂದ ದೂರವಾಗುವಂತೆ ಮಾಡಿದನು".

ಅಥೇನೆ ಪಟ್ಟಣದವರೊಂದಿಗೆ ನೇರ ಸಂಪರ್ಕಹೊಂದಿ, ಅವರ ಧರ್ಮ
ಹಾಗೂ ಸಂಸ್ಕೃತಿಯನ್ನು ಅಧ್ಯಯನ ಮಾಡಿದ ಪೌಲನು ಅವರು ಧಾರ್ಮಿಕ
ವಿಷಯಗಳಲ್ಲಿ ತೋರಿಸುತ್ತಿದ್ದ ಭಯಭಕ್ತಿಗೆ ಮೆಚ್ಚುಗೆ ತೋರಿಸಿದನು. ಇದು ಕ್ರೈಸ್ತ
ಸಭೆಗೆ ಒಂದು ಅತ್ಯುತ್ತಮ ಮಾದರಿಯಾಗಿದ್ದು, ನಾವು ಅನುಸರಿಸಬೇಕಾಗಿದೆ.
ಕೇಳುತ್ತಿದ್ದವರಿಗೆ ಪೌಲನು ಕೋಪವೆಬ್ಬಿಸದಂತೆ ಪ್ರಯತ್ನಿಸಿದನು. ಇದು ದೇವರಾತ್ಮ
ಪ್ರೇರಿತವಾದ ಒಂದು ಪ್ರಮುಖ ಸಾಧನೆಯಾಗಿದೆ. ಇದರ ಬಗ್ಗೆ ಸಭೆಯು ಹೆಚ್ಚಾಗಿ
ಗಮನ ಕೊಡಬೇಕೆಂದು ಶ್ರೀಮತಿ ವೈಟಮ್ಮನವರು ಹೇಳುತ್ತಾರೆ.

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಪೌಲನು ಅಥೇನೆಯಲ್ಲಿ ತೋರಿಸಿದ ವಿಧಾನದಂತೆ, ಒಂದು ನಗರದಲ್ಲಿ
ಹೊಸದಾಗಿ ಸುವಾರ್ತೆಸಾರುವಾಗ ನಾವು ಅನುಸರಿಸಬೇಕಾದ ಮೊದಲ
ಹೆಜ್ಜೆ ಯಾವುದು?`

`ದೇವರನ್ನರಿಯದ ನಗರದ ಜನರೊಂದಿಗೆ ಸಂಪರ್ಕ ಬೆಳೆಸಲು ಕ್ರೈಸ್ತರಾದ
ನಮ್ಮಲ್ಲಿ ಎಂತಹ ಗುಣಸ್ವಭಾವವಿರಬೇಕು?`

`ಈ ಆಧುನಿಕ ಯುಗದಲ್ಲಿ ಕೆಲವರಿಗೆ ಮೊಬೈಲ್, ಇಂಟರ್‌ನೆಟ್‌, ಲ್ಯಾಪ್‌ಟ್ಯಾಪ್
ಮುಂತಾದವು ವಿಗ್ರಹಗಳಾಗಿವೆ. ಇವುಗಳ ಬಗ್ಗೆ ಮಿತಿಮೀರಿದ ವ್ಯಾಮೋಹ
ಬೆಳೆಸಿಕೊಂಡಿರುವವರಿಗೆ ಹೇಗೆ ಸುವಾರ್ತೆ ಆರಂಭಿಸಬಹುದು?`

`ಪೌಲನು ಅಥೇನೆಯವರ ಸಂಸ್ಕೃತಿ, ದೇವತೆಗಳ ಬಗ್ಗೆ ಅವರಿಗಿದ್ದ ಭಯಭಕ್ತಿ
ಬಗ್ಗೆ ಮಾತ್ರ ತಿಳಿಸಿದ್ದಲ್ಲಿ ಅವರಿಗೆ ಸಂತೋಷವಾಗುತ್ತಿತ್ತು. ಆದರೆ ಅವನು
ಕ್ರಿಸ್ತನ ಪುನರುತ್ಥಾನದ ವಿಷಯ ತಿಳಿಸಿದಾಗ, ಅವರು ಪೌಲನು ಹುಚ್ಚನೆಂದು
ಭಾವಿಸಿದರು. ಅದರ ಬಗ್ಗೆ ಅವನು ತಿಳಿಸಬೇಕಾಗಿತ್ತೇ? ಯಾಕೆ ತಿಳಿಸಬೇಕಾಗಿತ್ತು
ಅಥವಾ ತಿಳಿಸಬಾರದಾಗಿತ್ತು?`