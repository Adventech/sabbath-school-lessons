---
title:  ಪೌಲನು ಅಥೇನೆಯವರ ಸಂಸ್ಕೃತಿ ಹಾಗೂ ಧರ್ಮದ ಎಲ್ಲೆ ದಾಟಿದನು
date:   07/12/2023
---

`ಅ.ಕೃತ್ಯಗಳು 17:24-34ನೇ ವಚನಗಳಲ್ಲಿ ಪೌಲನು ಸತ್ಯದೇವರಾದ ಸೃಷ್ಟಿಕರ್ತನ
ಬಗ್ಗೆ ತನ್ನ ಸಾಕ್ಷಿಯನ್ನು ಹೇಗೆ ಮುಂದುವರಿಸುತ್ತಿದ್ದಾನೆ?`

ಪೌಲನು ಅಥೇನೆ ಪಟ್ಟಣದವರಿಗೆ ಅವರದೇ ಕವಿಗಳು ಹೇಳಿದ ಮಾತುಗಳನ್ನು
ಉದಾಹರಿಸುವುದು ಆಸಕ್ತಿಕರವಾಗಿದೆ. ಅವರಲ್ಲಿ ಕೆಲವರು ನಾವೂ ಸಹ ದೇವರ
ಸಂತಾನದವರಾಗಿದ್ದೇವೆಂದು ಹೇಳಿರುವುದು ಸತ್ಯವೇದದ ಸತ್ಯಕ್ಕೆ ಹತ್ತಿರವಾಗಿದೆ.
ಈ ರೀತಿಯಲ್ಲಿ ಪೌಲನು ಅವರಲ್ಲಿ ಆಸಕ್ತಿ ಹುಟ್ಟಿಸಿ ಚರ್ಚೆಯನ್ನು ಇನ್ನೂ
ಮುಂದುವರೆಸಲು ಅವಕಾಶ ಕಲ್ಪಿಸಿಕೊಂಡನು. ನಾವು ಇತರರಿಗೆ ಸುವಾರ್ತೆ
ಸಾರುವಾಗ ಅವರ ಧಾರ್ಮಿಕ ನಂಬಿಕೆಗಳು ಹಾಗೂ ಅವುಗಳಲ್ಲಿ ಕ್ರೈಸ್ತಧರ್ಮದ
ಬಗ್ಗೆ ಇರುವ ಸಮಾನ ಅಂಶಗಳನ್ನು ಚೆನ್ನಾಗಿ ತಿಳಿದುಕೊಂಡಿದ್ದಲ್ಲಿ, ಅವರನ್ನು
ಕ್ರಿಸ್ತ ನಂಬಿಕೆಗೆ ತರುವುದಕ್ಕೆ ಒಂದು ಪ್ರಬಲವಾದ ಮಾದರಿಯಾಗಿರುತ್ತದೆ.

ಅಥೇನೆ ಪಟ್ಟಣದವರ ಕವಿಗಳಲ್ಲಿ ಕೆಲವರು ನಾವೂ ಸಹ ದೇವರ ಸಂತಾನದವರೇ
ಎಂದು ಹೇಳಿದ ಮಾತುಗಳನ್ನು ಆಧಾರ ಮಾಡಿಕೊಂಡು ಪೌಲನು, ಈಗ ಅತ್ಯಂತ
ಪ್ರಾಮುಖ್ಯವಾಗಿ ಅವರಿಗೆ ತಿಳಿಸಬೇಕಾಗಿದ್ದ ಕ್ರಿಸ್ತನ ಪುನರುತ್ಥಾನ ಹಾಗೂ ಅದರಿಂದ
ಎಲ್ಲರಿಗೂ ದೊರೆಯುವ ನಿರೀಕ್ಷೆಯ ಬಗ್ಗೆ ತಿಳಿಸುತ್ತಾನೆ. ಕ್ರಿಸ್ತನ ಪುನರುತ್ಥಾನದ
ಬಗ್ಗೆ ಪೌಲನು ಹೇಳಿದಾಗ, ಅಥೇನೆ ಪಟ್ಟಣದ ತತ್ವಚಿಂತಕರ ಪ್ರತಿಕ್ರಿಯೆಯೇನೆಂದು
ಲೂಕನು ತಿಳಿಸುತ್ತಾನೆ : "ಸತ್ತವರು ಎದ್ದು ಬರುವ ವಿಷಯವನ್ನು ಕೇಳಿದಾಗ,
ಕೆಲವರು ಅಪಹಾಸ್ಯ ಮಾಡಿದರು, ಬೇರೆ ಕೆಲವರು
ನೀನು ಈ ವಿಷಯದಲ್ಲಿ
ಹೇಳುವುದನ್ನು ನಾವು ಇನ್ನೊಂದು ಸಾರಿ ಕೇಳುತ್ತೇವೆ ಅಂದನು. ಕೆಲವರು ಮಾತ್ರ
ಪೌಲನ ಮಾತನ್ನು ನಂಬಿದರು (ಅ.ಕೃತ್ಯಗಳು 17:32-34). ಆದರೆ ಶ್ರೇಷ್ಠ
ನ್ಯಾಯಾಲಯದಲ್ಲಿ ನೆರೆದಿದ್ದ ಪ್ರಮುಖ ತತ್ವಜ್ಞಾನಿಗಳೆಲ್ಲಾ ಅಪೋಸ್ತಲನ ಮಾತುಗಳನ್ನು
ಕೇಳಿದರು. ಅದನ್ನು ತಾನೇ ಪೌಲನು ಆರಂಭದಲ್ಲಿ ನಿರೀಕ್ಷಿಸಿದ್ದನು.

ಕೆಲವರು ಸುವಾರ್ತೆಯನ್ನು ತಿರಸ್ಕರಿಸುತ್ತಾರೆಂದು ನಮಗೆ ತಿಳಿದಿದೆ. ಆದರೆ
ಅವರು ಅದನ್ನು ತಿರಸ್ಕರಿಸುವ ಮೊದಲು ಅವರು ಏನನ್ನು ತಿರಸ್ಕರಿಸುತ್ತಾರೆಂದು
ಅವರಿಗೆ ಸಾಧ್ಯವಾದಷ್ಟು ರೀತಿಯಲ್ಲಿ ಮನವರಿಕೆ ಮಾಡಿಕೊಡಬೇಕಾದದ್ದು ನಮ್ಮ
ಕರ್ತವ್ಯ. ಪೌಲನು ಅಥೇನೆ ಪಟ್ಟಣದವರಿಗೆ ಸತ್ಯದೇವರ ವಿಷಯ ತಿಳಿಸುವಾಗ,
ಅವರಿಗೆ ತಿಳಿಯದ ದೇವರು ಅಸ್ತಿತ್ವದಲ್ಲಿದ್ದಾನೆ. ಆದರೆ ಆತನು ಅವರನ್ನು
ಸೃಷ್ಟಿಸಿದ್ದಾನೆಂಬುದನ್ನು ಅವರು ತೆರೆದ ಮನಸ್ಸಿನಿಂದ ಕೇಳಿದರೆಂದು ಅವನು
ಖಚಿತಪಡಿಸಿಕೊಂಡನು. ಈ ದೇವರು ಅವರನ್ನು ಪ್ರೀತಿಸುತ್ತಾನೆ ಹಾಗೂ ಅವರು
ಆತನನ್ನು ತಿಳಿದುಕೊಳ್ಳಬೇಕೆಂದು ಆತನು ಬಯಸುತ್ತಾನೆ. ತಿಳಿಯದಿದ್ದ ಈ ಸತ್ಯದೇವರ
ಬಗ್ಗೆ ಅವರು ಅಜ್ಞಾನಿಗಳಾಗಿದ್ದಾಗ್ಯೂ, ಆತನು ಅವರಿಗೆ ಕರುಣೆ ತೋರಿಸಿದನು.
ಆದರೆ ನ್ಯಾಯತೀರ್ಪಿನ ದಿನ ಬರಲಿದೆ. ಇದನ್ನು ನಂಬುವುದು ಕೆಲವರಿಗೆ
ಅಸಾಧ್ಯ ಎಂದು ತೋರಬಹುದು, ಆದರೆ ಕ್ರಿಸ್ತನ ಪುನರುತ್ಥಾನವು ಇದಕ್ಕೆ
ವಿಶ್ವಾಸಾರ್ಹವಾದ ಸಾಕ್ಷಿಯಾಗಿದೆ.

ಪೌಲನು ಹೇಳಿದ ಮಾತುಗಳನ್ನು ಜನರು ಕೇಳಿದ್ದಾರೆ ಹಾಗೂ ಅದರ
ಸಂದೇಶವನ್ನು ಗ್ರಹಿಸಿದ್ದಾರೆ. ಈಗ ಅದನ್ನು ನೇರವಾಗಿ ತಿರಸ್ಕರಿಸುವುದು ಅಥವಾ
ಅದರ ಬಗ್ಗೆ ಇನ್ನೂ ಹೆಚ್ಚಾಗಿ ಹುಡುಕುವುದು ಅವರ ಆಯ್ಕೆಗೆ ಬಿಟ್ಟ ವಿಷಯ.
ಕೆಲವರು ಪೌಲನು ಹೇಳಿದ ವಿಷಯವನ್ನು ಇನ್ನೂ ಹೆಚ್ಚಾಗಿ ಹುಡುಕಿ ನಂಬಿದರು.
ಹಾಗೂ ಕ್ರಿಸ್ತನ ಅನುಯಾಯಿಗಳಾದರು (ಅ.ಕೃತ್ಯಗಳು 17:34).

`ನೀವು ತಿಳಿದಿರುವವರಿಗೆ ಕ್ರಿಸ್ತನ ವಿಷಯವಾಗಿ ಸಾಕ್ಷಿ ಕೊಡಲು ಬೇಕಾದ
ಮಾರ್ಗದರ್ಶನಕ್ಕಾಗಿ ದೇವರಲ್ಲಿ ಪ್ರಾರ್ಥಿಸಿರಿ.`

`ಸಾಮಾಜಿಕ ಮಾಧ್ಯಮಗಳ ಮೂಲಕ ಸತ್ಯದೇವರನ್ನರಿಯದವರಿಗೆ ಹೇಗೆ
ಸುವಾರ್ತೆ ತಿಳಿಸಬಹುದೆಂಬುದನ್ನು ಹುಡುಕಿರಿ.`