---
title:  ಇಂಥ ಸಂದರ್ಭಕ್ಕಾಗಿಯೇ!
date:   20/12/2023
---

`ಎಸ್ತೇರಳು 4:1-14ನೇ ವಚನಗಳನ್ನು ಓದಿರಿ, ಎಸ್ತೇರಳು ತಾನು ಯೆಹೂದ್ಯ-
ಳೆಂಬುದನ್ನು ತಿಳಿಸಲು ಈ ಸಮಯವು ಅತ್ಯಂತ ಸೂಕ್ತವೆಂದು ಯಾಕೆ ಪರಿಗಣಿಸಲ್ಪಟ್ಟಿದೆ?`

ಯೆಹೂದ್ಯರಿಗೆ ಬಂದ ಸಂಕಟದ ವಿಷಯವಾಗಿ ಮೊರ್ದೆಕೈ ಎಸ್ತೇರಳನ್ನು
ಸಹಾಯಕ್ಕಾಗಿ ಕೇಳಿಕೊಂಡನು. ಆಕೆಯು ಅಹಷ್ಟೇರೋಷನನ್ನು ಮದುವೆಯಾಗಿ
ಅನೇಕ ವರ್ಷಗಳಾಗಿದ್ದವು. ಅರಸನ ಅಪ್ಪಣೆ ಅಥವಾ ಆಹ್ವಾನವಿಲ್ಲದೆ ಯಾರೂ
ಸಹ ಆತನ ಸನ್ನಿಧಿಗೆ ಬರಬಾರದೆಂಬ ನಿಯಮವು ಪಾರಸೀಯ ಸಾಮ್ರಾಜ್ಯದಲ್ಲಿತ್ತು.
ಈ ನಿಯಮ ಮೀರಿದವರಿಗೆ ಮರಣದಂಡನೆ ಖಂಡಿತವಾಗಿತ್ತು. ಈ ನಿಯಮವು
ಎಸ್ತೇರಳಿಗೆ ಚೆನ್ನಾಗಿ ತಿಳಿದಿದ್ದರೂ, ಅರಸನ ಆಹ್ವಾನವಿಲ್ಲದೆ ಆಕೆ ರಾಜನ ಆಸ್ಥಾನಕ್ಕೆ
ಹೋದಳು.

ಮೊರ್ದೆಕೈ ಎಸ್ತೇರಳಿಗೆ "ಯೆಹೂದ್ಯರೆಲ್ಲಾ ನಾಶವಾದರೂ ನಾನೊಬ್ಬಳು
ಅರಮನೆಯಲ್ಲಿ ಉಳಿಯುವೆನು ಎಂದು ಭಾವಿಸಬೇಡ. ನೀನು ಈಗ ಸುಮ್ಮನಿದ್ದು
ಬಿಟ್ಟರೆ, ಬೇರೆ ಕಡೆಯಿಂದ ಯೆಹೂದ್ಯರಿಗೆ ಸಹಾಯವೂ ವಿಮೋಚನೆಯೂ
ಉಂಟಾದಾವು; ನೀನಾದರೋ ನಿನ್ನ ತಂದೆಯ ಮನೆಯವರೊಡನೆ ನಾಶವಾಗುವಿ.
ಇದಲ್ಲದೆ ನೀನು ಇಂಥ ಸಂದರ್ಭಕ್ಕಾಗಿಯೇ ಪಟ್ಟಕ್ಕೆ ಬಂದಿರಬಹುದು, ಯಾರು
ಬಲ್ಲರು" ಎಂದು ಹೇಳಿಕಳುಹಿಸಿದನು.

ಮೊರ್ದೆಕೈ ಎಸ್ತೇರಳಿಗೆ ತನ್ನ ಸ್ವಜನರಾದ ಯೆಹೂದ್ಯರಿಗಾಗಿ ಸಹಾಯ
ಮಾಡಬೇಕೆಂದು ಕೇಳಿಕೊಂಡಾಗ, ಅವಳ ನಂಬಿಕೆಯು ಪರೀಕ್ಷೆಗೊಳಗಾಯಿತು.
ಅವನನ್ನು ಹೊರತುಪಡಿಸಿ, ಅವಳು ಯೆಹೂದ್ಯಳೆಂದು ಬೇರೆ ಯಾರಿಗೂ
ತಿಳಿದಿರಲಿಲ್ಲ. ಯೆಹೂದ್ಯರಿಗೆ ಸಹಾಯ ಮಾಡಬೇಕೆಂದು ಅವಳು ಒಂದು ಸಾರಿ
ನಿರ್ಧರಿಸಿದಾಗ, ತನ್ನ ಪ್ರಾಣಕ್ಕೆ ಅಪಾಯವಾಗುವುದರ ಬಗ್ಗೆಯೂ ಅವಳು
ಚಿಂತಿಸಲಿಲ್ಲ.

ಎಸ್ತೇರಳಿಗೆ ದೇವರ ಮೇಲಣ ನಂಬಿಕೆ ಬಲವಾಗಿತ್ತು, ಹಾಗೂ ಆತನ
ಸಹಾಯವಿಲ್ಲದೆ, ತನ್ನ ಕಾರ್ಯದಲ್ಲಿ ಯಶಸ್ವಿಯಾಗುವುದು ಸಾಧ್ಯವಿಲ್ಲವೆಂದು
ಆಕೆಯು ತಿಳಿದಿದ್ದಳು. ಅವಳು ಮೊರ್ದೆಕೈಗೆ ತಿಳಿಸಿದ ಉತ್ತರವು ಆಕೆಯ ನಂಬಿಕೆಗೆ
ಸಾಕ್ಷಿಯಾಗಿತ್ತು. ಎಸ್ತೇರಳು ಮೊರ್ದೆಕೈಗೆ -

"ನೀನು ಹೋಗಿ ಶೂಷನಿನಲ್ಲಿ ಸಿಕ್ಕುವ ಎಲ್ಲಾ ಯೆಹೂದ್ಯರನ್ನು ಕೂಡಿಸು;
ನೀವೆಲ್ಲರೂ ಮೂರುದಿನ ಹಗಲಿರುಳು ಅನ್ನಪಾನಗಳನ್ನು ಬಿಟ್ಟು ನನಗೋಸ್ಕರ
ಉಪವಾಸ ಮಾಡಿರಿ; ಅದರಂತೆ ನಾನೂ ನನ್ನ ಸೇವಕಿಯರೊಡನೆ
ಉಪವಾಸದಿಂದಿರುವೆನು. ಅನಂತರ ನಾನು ವಿಧಿಮೀರಿ ಅರಸನ ಬಳಿಗೆ
ಹೋಗುವೆನು. ಸತ್ತರೆ ಸಾಯುವೆನು” ಎಂದಳು (ಎಸ್ತೇರಳು 4:15,16).

ಮೊರ್ದೆಕೈ ಎಸ್ತೇರಳು ಹೇಳಿದ ವಿಷಯವನ್ನು ಶೂಷನ್‌ನಲ್ಲಿರುವ ಎಲ್ಲಾ
ಯೆಹೂದ್ಯರಿಗೆ ತಿಳಿಸಿದನು. ಅವರು ಉಪವಾಸವಿದ್ದು ಪ್ರಾರ್ಥಿಸುವಾಗ ಎಸ್ತೇರಳು
ಅಪಾಯಕರವಾದ ಈ ಕ್ಷಣವನ್ನು ಎದುರಿಸಲು ಸಿದ್ಧಳಾದಳು. ಅದರ ಬಗ್ಗೆ
5:1,2ನೇ ವಚನಗಳು ಹೀಗೆ ತಿಳಿಸುತ್ತವೆ :

"ಮೂರನೆಯದಿನದಲ್ಲಿ ಎಸ್ತೇರಳು ರಾಜವಸ್ತ್ರ ಭೂಷಿತಳಾಗಿ ಅರಮನೆಯ ಒಳಗಣ
ಪ್ರಾಕಾರವನ್ನು ಪ್ರವೇಶಿಸಿ ರಾಜಮಂದಿರದ ಎದುರಿನಲ್ಲಿ ನಿಂತಳು.... ಅರಸನು
ಪ್ರಾಕಾರದಲ್ಲಿ ನಿಂತಿರುವ ಎಸ್ತೇರ್ ರಾಣಿಯನ್ನು ಕಂಡಕೂಡಲೇ, ಆಕೆಯ ಮೇಲೆ
ದಯೆಯಿಟ್ಟು ತನ್ನ ಕೈಯಲ್ಲಿದ್ದ ಸುವರ್ಣದಂಡವನ್ನು ಆಕೆಯ ಕಡೆಗೆ ಚಾಚಿದನು".

`ಯೆಹೂದ್ಯರೆಲ್ಲರನ್ನೂ ನಾಶಮಾಡಬೇಕೆಂದು ಹಾಮಾನನು ಅರಸನಾದ
ಅಹಷ್ಟೇರೋಷನಿಂದ ರಾಜಾಜ್ಞೆ ಪಡೆದುಕೊಂಡಿದ್ದನು. ಇಂತಹ ಸಂದರ್ಭದಲ್ಲಿ
ಯೆಹೂದ್ಯರಿಗೆ ಪ್ರಾರ್ಥನೆಯೊಂದಿಗೆ ಉಪವಾಸವೂ ಸಹ ಬಹಳ ಪ್ರಾಮುಖ್ಯವಾಗಿತ್ತು.
ಆ ರಾಜಾಜ್ಞೆಗೆ ಪ್ರಾರ್ಥನೆಯೇ ಅವರ ಉತ್ತರವಾಗಿತ್ತು. ಇದರಿಂದ ನಾವು ಯಾವ
ಪಾಠ ಕಲಿಯಬಹುದು?`