---
title:  ವಿದೇಶದಲ್ಲಿ ರಾಜನ ಆಸ್ಥಾನದಲ್ಲಿ
date:   18/12/2023
---

ಬಾಬೆಲ್ ಸಾಮ್ರಾಜ್ಯವು ಪತನವಾಗಿ ಮೇದ್ಯ ಪಾರಸೀಯ ರಾಜ್ಯದ ಆಳ್ವಿಕೆ
ಬಂದಾಗ, ಯೆಹೂದ್ಯರಲ್ಲಿ ಅನೇಕರು ತಮ್ಮ ಪೂರ್ವಿಕರ ದೇಶಕ್ಕೆ ಹಿಂದಿರುಗಿದರು.
ಆದರೆ ಎಲ್ಲರೂ ಹಿಂದಿರುಗಲಿಲ್ಲ. ಒಂದೆರಡು ತಲೆಮಾರಿನಿಂದ ಅಲ್ಲಿಯೇ
ವಾಸಿಸುತ್ತಿದ್ದವರಲ್ಲಿ ಕೆಲವರು ಅಲ್ಲಿಯೇ ಉಳಿದುಕೊಂಡರು.

ಈ ಹಿನ್ನೆಲೆಯಲ್ಲಿ ನೆನಪಿನಲ್ಲಿಟ್ಟುಕೊಂಡು, ಎಸ್ತೇರಳ ಕಥೆಯ ಸಂದರ್ಭವನ್ನು
ತಿಳಿದುಕೊಳ್ಳಬಹುದು. "ಅಹಷ್ಟೇರೋಷನು ಶೂಷನ್ ಕೋಟೆಯಲ್ಲಿನ ತನ್ನ
ರಾಜಸಿಂಹಾಸನವನ್ನೇರಿದನು" (ಎಸ್ತೇರಳು 1:2). ಪಾರಸೀಯ ಸಾಮ್ರಾಜ್ಯವು
ಅಹರೋಷ ರಾಜನ ಅಧೀನದಲ್ಲಿದ್ದಾಗ, ಸತ್ಯವೇದದಲ್ಲಿ ತಿಳಿಸಿರುವ ಘಟನೆಗಳು
ನಡೆಯಲು ಆರಂಭವಾಗುತ್ತವೆ.

ಎಸ್ತೇರಳು ಮೊದಲನೆ ಅಧ್ಯಾಯದಲ್ಲಿ ರಾಣಿಯಾದ ವಷ್ಟಿಯು ಅರಸನ ಕೋಪಕ್ಕೆ
ಪಾತ್ರಳಾದ್ದರಿಂದ, ಅವನು ಆಕೆಯನ್ನು ಸಿಂಹಾಸನದಿಂದ ತಳ್ಳಿ, ಬೇರೊಬ್ಬಳನ್ನು
ರಾಣಿಯನ್ನಾಗಿ ಮಾಡಿಕೊಳ್ಳಲು ನಿರ್ಧರಿಸುತ್ತಾನೆ. ಈ ಸಂದರ್ಭದಲ್ಲಿ ಎಸ್ತೇರಳು
ಹಾಗೂ ಆಕೆಯ ಸೋದರ ಸಂಬಂಧಿಯಾದ ಮೊರ್ದೆಕೈರ ಹೆಸರುಗಳು ಈ
ಪುಸ್ತಕದಲ್ಲಿ ಮೊದಲ ಬಾರಿಗೆ ಕಂಡುಬರುತ್ತವೆ.

`ಎಸ್ತೇರಳು 2:1-9ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ಎಸ್ತೇರಳು ಹಾಗೂ
ಮೊರ್ದೆಕೈ ಅವರುಗಳ ಪರಿಸ್ಥಿತಿಯ ಬಗ್ಗೆ ಏನು ತಿಳಿಸುತ್ತವೆ?`

ಮೊರ್ದೆಕೈ ತನ್ನ ಸಾಕುಮಗಳು ಹಾಗೂ ಚಿಕ್ಕಪ್ಪನ ಮಗಳಾದ ಎಸ್ತೇರಳೊಂದಿಗೆ
ಶೂಷನ್ ಕೋಟೆಯಲ್ಲಿ ವಾಸವಾಗಿದ್ದನು. ಅವನು ಪಾರಸೀಯ ರಾಜನ ಆಸ್ಥಾನದ
ಒಬ್ಬ ಅಧಿಕಾರಿಯಾಗಿದ್ದು, ಅರಮನೆಯ ಹೆಬ್ಬಾಗಿಲಿನಲ್ಲಿ ಕೂತುಕೊಳ್ಳುತ್ತಿದ್ದನು.
ಅವರು ಅಲ್ಲಿ ವಾಸಿಸುತ್ತಿದ್ದುದರಿಂದಲೂ ಹಾಗೂ ಮೊರ್ದೆಕೈ ರಾಜಾಸ್ಥಾನದಲ್ಲಿ
ಒಂದು ಉನ್ನತ ಉದ್ಯೋಗದಲ್ಲಿದ್ದುದರಿಂದಲೂ, ಅವರು ಸಂಪೂರ್ಣವಾಗಿ
ಪಾರಸೀಯ ಸಂಸ್ಕೃತಿ, ಭಾಷೆ, ಆಚಾರವಿಚಾರಗಳನ್ನು ತಮ್ಮ ಜೀವನದಲ್ಲಿ
ಅನುಸರಿಸುತ್ತಿದ್ದರು. ಇದೂ ಸಹ ಅಹಷ್ಟೇರೋಷ ರಾಜನು ರಾಣಿಯನ್ನಾಗಿ
ಆರಿಸಿಕೊಳ್ಳುವಾಗ ರಾಜಗೃಹಕ್ಕೆ ಹೋಗಲು ಎಸ್ತೇರಳಿಗೆ ಒಂದು ಕಾರಣವಾಗಿರ-
ಬಹುದು. "......ಎಸ್ತೇರಳೂ ಅರಮನೆಗೆ ತರಲ್ಪಟ್ಟು ಅಂತಃಪುರ ಪಾಲಕನಾದ
ಹೇಗೈಯ ಪರಾಂಬರಿಕೆಯಲ್ಲಿದ್ದಳು' ಎಂದು ಸತ್ಯವೇದವು ತಿಳಿಸುತ್ತದೆ (ಎಸ್ತೇರಳು
2:8).

`ಎಸ್ತೇರಳು 2:10,20ನೇ ವಚನಗಳನ್ನು ಓದಿರಿ, ಇಲ್ಲಿ ಏನು ನಡೆಯಿತೆಂದು ಆ
ವಚನಗಳು ತಿಳಿಸುತ್ತವೆ? ಹಾಗೂ ಮೊರ್ದೆಕೈ ಯಾಕೆ ಎಸ್ತೇರಳಿಗೆ ಈ ರೀತಿ ಆದೇಶ
ನೀಡಿದ್ದನು?`

ಮೊರ್ದೆಕೈ ಎಸ್ತೇರಳಿಗೆ ಯಾಕೆ ಆ ರೀತಿ ಅಪ್ಪಣೆ ಮಾಡಿದ್ದನೆಂದು ಸ್ಪಷ್ಟವಾಗಿ
ಸತ್ಯವೇದದಲ್ಲಿ ತಿಳಿಸಿಲ್ಲವಾದರೂ, ಕಾರಣವನ್ನು ಊಹಿಸುವುದು ಕಷ್ಟವಲ್ಲ.
ದೇಶಭ್ರಷ್ಟರಾಗಿ ವಿದೇಶದಲ್ಲಿ ಸೆರೆಯಾಳುಗಳಾಗಿ ಬದುಕುವವರು ಆ ದೇಶಕ್ಕೆ ವೈರಿಗಳಾಗಿ
ನಡೆದುಕೊಳ್ಳಬಹುದು ಹಾಗೂ ಅಲ್ಲಿನ ಜನರು ಅವರಿಗೆ ವಿರೋಧಿಗಳಾಗಿರುವ
ಸಾಧ್ಯತೆ ಹೆಚ್ಚು. ಈ ಕಾರಣದಿಂದ ತಾವು ಯಾವ ಜನಾಂಗ ಧರ್ಮಕ್ಕೆ
ಸೇರಿದವರೆಂದು ಯಾರಿಗೂ ತಿಳಿಯದಂತೆ ಮೌನವಾಗಿರುವುದು ಎಸ್ತೇರಳಿಗೂ
ಮೊರ್ದೆಕೈಗೂ ಅನಿವಾರ್ಯವಾಗಿತ್ತು. ಅಲ್ಲದೆ ಇದು ಒಂದು ವಿವೇಕದಿಂದ
ಕೂಡಿದ ತೀರ್ಮಾನವೂ ಆಗಿತ್ತು.

`ನಮ್ಮ ಧರ್ಮದ ಬಗ್ಗೆ ನಾವು ಬಹಿರಂಗವಾಗಿ ಹೇಳಿಕೊಳ್ಳದಿರುವುದು ಯಾವ
ಸಂದರ್ಭದಲ್ಲಿ ವಿವೇಕದ ತೀರ್ಮಾನವಾಗಿರುತ್ತದೆ? ಅಥವಾ ನಾವು ಆ ರೀತಿ ಎಂದಿಗೂ
ಹೇಳಬಾರದೇ? ಹೇಳಬಾರದಾಗಿದ್ದಲ್ಲಿ, ಯಾಕೆ ಹೇಳಬಾರದು?`