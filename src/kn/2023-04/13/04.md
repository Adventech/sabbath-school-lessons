---
title:  ಕೊನೆಯ ಇಕ್ಕಟ್ಟು
date:   26/12/2023
---

ಯೇಸುಸ್ವಾಮಿ ಪರಲೋಕಕ್ಕೆ ಏರಿಹೋಗುವುದಕ್ಕೆ ಮೊದಲು ತನ್ನ ಶಿಷ್ಯರಿಗೆ
"ನೀವು ಹೊರಟು ಹೋಗಿ ಎಲ್ಲಾ ದೇಶಗಳ ಜನರನ್ನು ಶಿಷ್ಯರನ್ನಾಗಿ ಮಾಡಿರಿ.
ಅವರಿಗೆ ತಂದೆಯ, ಮಗನ, ಪವಿತ್ರಾತ್ಮನ ಹೆಸರಿನಲ್ಲಿ ದೀಕ್ಷಾಸ್ನಾನ ಮಾಡಿಸಿ
ನಾನು ನಿಮಗೆ ಆಜ್ಞಾಪಿಸಿದ್ದನ್ನೆಲ್ಲಾ ಕಾಪಾಡಿಕೊಳ್ಳುವುದಕ್ಕೆ ಅವರಿಗೆ ಉಪದೇಶ
ಮಾಡಿರಿ, ನೋಡಿರಿ, ನಾನು ಯುಗದ ಸಮಾಪ್ತಿಯವರೆಗೂ ಎಲ್ಲಾ ದಿವಸ ನಿಮ್ಮ
ಸಂಗಡ ಇರುತ್ತೇನೆ” ಎಂದು ಹೇಳಿದನು (ಮತ್ತಾಯ 28:19,20). ಇದು ದೇವರು
ಕೊಟ್ಟ ಮಹಾಆದೇಶವಾಗಿದೆ. ಅಲ್ಲದೆ ಸಕಲ ಜನಾಂಗ, ಕುಲ, ಭಾಷೆ ಪ್ರಜೆಗಳವರಿಗೆ
ಸುವಾರ್ತೆ ಸಾರಿರಿ ಎಂದು ಹೇಳುವ ಮೂರು ದೂತರ ವರ್ತಮಾನವನ್ನು ಹೆಚ್ಚು
ಕಡಿಮೆ ಸಂಪೂರ್ಣವಾಗಿ ಹೋಲುತ್ತದೆ (ಪ್ರಕಟನೆ 14:6).

`1 ಯೋಹಾನನು 4:8; 2 ಪೇತ್ರನು 3:9; 1 ತಿಮೊಥೆ 2:4 ಹಾಗೂ ಆದಿಕಾಂಡ
12:3ನೇ ವಚನಗಳನ್ನು ಓದಿರಿ, ದೇವರಿಗೆ ಪ್ರತಿಯೊಂದು ಗುಂಪಿನ ಜನರು ಹೇಗೆ
ಅಮೂಲ್ಯರಾಗಿದ್ದಾರೆ?`

ಕ್ರಿಸ್ತನ ಪ್ರೀತಿಯು ಸಮಸ್ತ ಮಾನವ ಕುಲಕ್ಕೆ ತೋರಿಸಲಾಗಿದೆ. ಯಾವ ಗುಂಪಿನ
ಜನರೂ ಸಹ ಇದಕ್ಕೆ ಹೊರತಾಗಿಲ್ಲ. ಕ್ರಿಸ್ತನ ಮರಣವು ಜಗತ್ತಿನ ಯಾವುದೇ
ಕುಲಭಾಷೆ ಪ್ರಜೆ ಜನಾಂಗಗಳ ವ್ಯತ್ಯಾಸವಿಲ್ಲದೆ ಎಲ್ಲರಿಗಾಗಿದೆ. ಆತನ ಮರಣಕ್ಕೆ
ನಾವು ಹೇಗೆ ಉತ್ತರಿಸುತ್ತೇವೆ ಎಂಬುದೇ ನಮ್ಮ ಮುಂದಿರುವ ಪ್ರಶ್ನೆಯಾಗಿದೆ.

ಯೇಸು ಎರಡನೇಸಾರಿ ಹಿಂದಿರುಗಿಬಂದಾಗ, ಕೇವಲ ಎರಡುಗುಂಪಿನ ಜನರು
ಮಾತ್ರ ಇರುತ್ತಾರೆ. ಮೊದಲನೆಯದಾಗಿ ಪ್ರಕಟನೆ 13 ಹಾಗೂ 17ನೇ ತಿಳಿಸಿರುವಂತೆ
ಧಾರ್ಮಿಕ ಮತ್ತು ರಾಜಕೀಯ ಸಂಸ್ಥೆಗಳ ಮೂಲಕ ಸೈತಾನನ ಅಧಿಕಾರಕ್ಕೆ
ಒಳಗಾದವರು, ಎರಡನೆಯದಾಗಿ ಕ್ರಿಸ್ತನಿಗೆ ಸಂಪೂರ್ಣವಾಗಿ ಒಪ್ಪಿಸಿಕೊಟ್ಟವರು.
ಇವರ ನಂಬಿಕೆಯು ದೇವರಾಜ್ಞೆಗಳನ್ನು ಕೈಕೊಂಡು ನಡೆಯುವುದರಲ್ಲಿ
ಕಂಡುಬರುವುದು (ಪ್ರಕಟನೆ 14:12).

ದೇವರು ಯಾರು ಹಾಗೂ ಆತನ ಪ್ರೀತಿ ಮತ್ತು ನೀತಿಯ ಮಾರ್ಗಗಳ ಬಗ್ಗೆ
ಸಾಕ್ಷಾಧಾರಗಳು ಆದಿಯಿಂದಲೂ ಮನುಷ್ಯರಿಗೆ ಕೊಡಲ್ಪಟ್ಟಿವೆ (ರೋಮಾಯ
1:18-21). ಆದುದರಿಂದ ಹಿಂದಿನ ಕಾಲದಲ್ಲಿ ಜೀವಿಸಿದ್ದ ಎಲ್ಲಾ ಜನರು ಹೇಗೆ
ಜೀವಿಸಿದ್ದರು ಮತ್ತು ದೇವರೊಂದಿಗೆ ಹೇಗೆ ಸಹಕಾರ ನೀಡಿದ್ದರು ಎಂಬುದರ
ಆಧಾರದಲ್ಲಿ ತೀರ್ಪಿಗೆ ಒಳಗಾಗುತ್ತಾರೆ (ರೋಮಾಯ 2:11-16).

ಆದರೆ ಲೋಕದ ಈ ಅಂತ್ಯಕಾಲದಲ್ಲಿ ಎಲ್ಲೆಲ್ಲಿಯೂ ಧ್ರುವೀಕರಣವು (Po
larization) ಅಂದರೆ ಪರಸ್ಪರ ವಿರುದ್ಧಾಭಿಪ್ರಾಯ ಇರುವ ಎರಡು ವರ್ಗಗಳಾಗಿ
ವಿಭಾಗಿಸುವಿಕೆ ಹೆಚ್ಚಾಗುತ್ತಿರುವ ಈ ಕಾಲದಲ್ಲಿ ಆತ್ಮಸಾಕ್ಷಿಯ ಸ್ವಾತಂತ್ರ್ಯವನ್ನು
ಈಗ ಯಾರೂ ಗೌರವಿಸುತ್ತಿಲ್ಲ. ಜನರು ಸೈತಾನನ ಗುಂಪಿಗೆ ಸೇರಿಕೊಳ್ಳಲು
ಹಾತೊರೆಯುತ್ತಿದ್ದಾರೆ. ಆದುದರಿಂದ ಸುವಾರ್ತೆಯನ್ನು ಸಾರಿ, ಸೈತಾನನ ಎಲ್ಲಾ
ವಿಧವಾದ ಕುತಂತ್ರಗಳನ್ನು ಬಯಲಿಗೆ ತರುವುದು ತಕ್ಷಣದಲ್ಲಿಯೇ ಆಗಬೇಕಾಗಿದೆ.
ಇದು ತಾನೇ ಮೂರು ದೂತರ ಸಂದೇಶಗಳು ಹಾಗೂ ನಮ್ಮ ದೈವನಿಯಮಿತ
ಸುವಾರ್ತಾಸೇವೆಯ ಕರ್ತವ್ಯವಾಗಿದೆ.

`ಕ್ರಿಸ್ತನು ವೈಯಕ್ತಿಕವಾಗಿ ನನಗೋಸ್ಕರ ಸತ್ತಿದ್ದಾನೆಂಬ ವಾಸ್ತವಾಂಶದ ಬಗ್ಗೆ ಗಮನ
ಹರಿಸಿ. ಕ್ರಿಸ್ತನ ಶಿಲುಬೆಯ ಮೇಲಿನ ಮರಣಕ್ಕೆ ಬೇರೆ ಯಾವುದೂ ಯಾಕೆ
ಸಮಾನವಾಗಿಲ್ಲ?`