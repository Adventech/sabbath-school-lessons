---
title:  'ಪ್ರಕಟನೆ : ದೇವರ ಕೊನೆಯ ಕಾಲದ ಸುವಾರ್ತೆ'
date:   24/12/2023
---

ಯೇಸುಕ್ರಿಸ್ತನು ಬೇಗನೆ ಸಂಭವಿಸಬೇಕಾಗಿರುವ ಸಂಗತಿಗಳನ್ನು ತನ್ನ ದಾಸರಿಗೆ
ತೋರಿಸುವುದಕ್ಕಾಗಿ ದೇವರಿಂದ ಈ ಪ್ರಕಟನೆಯನ್ನು ಹೊಂದಿದನು (ಪ್ರಕಟನೆ
1:1). ಈ ಪುಸ್ತಕವು ದೇವರ ಸುವಾರ್ತೆ ಸಾರುವುದರ ಮೇಲೆ ಕೇಂದ್ರೀಕೃತವಾಗಿದೆ
ಎಂಬುದನ್ನು ಮೊದಲನೆಯ ವಚನವು ತಿಳಿಸುತ್ತದೆ. ಪ್ರಕಟನೆ 1:1-7ನೇ ವಚನಗಳನ್ನು
ಓದಿರಿ. ಪ್ರಕಟನೆ ಪುಸ್ತಕವು ಕೊನೆಯ ಕಾಲದಲ್ಲಿ ದೇವರ ಸುವಾರ್ತಾಸೇವೆ
ಮಾಡುವುದರ ಪ್ರಾಮುಖ್ಯತೆಯ ಬಗ್ಗೆ ತಿಳಿಸುತ್ತದೆಂಬುದಕ್ಕೆ ಈ ವಚನಗಳಲ್ಲಿ
ಯಾವ ರೀತಿಯಲ್ಲಿ ಸಾಕ್ಷಾಧಾರವು ಕಂಡುಬರುತ್ತದೆ?

ಮೊದಲನೆ ವಚನವು ಪ್ರಕಟನೆ ಪುಸ್ತಕದ ಮೂಲನೂ ಹಾಗೂ ಅದರ ಕೇಂದ್ರೀಕೃತ
ವ್ಯಕ್ತಿಯು ಕ್ರಿಸ್ತನೇ ಆಗಿದ್ದಾನೆಂದು ತಿಳಿಸುತ್ತದೆ. ಪ್ರಕಟನೆ 1:4,5ನೇ ವಚನಗಳು
ಮಾನವರ ರಕ್ಷಣೆಗಾಗಿ ತೈಯೇಕತ್ವದ ಮೂರು ವ್ಯಕ್ತಿಗಳೂ ಸಹ ಒಟ್ಟಾಗಿ ಕಾರ್ಯ
ಮಾಡುತ್ತಿದ್ದಾರೆಂದು ತಿಳಿಸುತ್ತವೆ : ತಂದೆಯಾದ ದೇವರು ವರ್ತಮಾನ, ಭೂತ
ಭವಿಷ್ಯತ್ಕಾಲಗಳಲ್ಲಿರುವಾತನಾಗಿದ್ದಾನೆ. ಮೊದಲನೆ ಶತಮಾನದ ಸಭೆಗಳಲ್ಲಿ ಬಲವಾಗಿ
ಕಾರ್ಯಮಾಡಿದ ಪವಿತ್ರಾತ್ಮನನ್ನು ಹೆಸರಿಸಲಾಗಿದೆ. ಯೇಸುಕ್ರಿಸ್ತನು ನಂಬತಕ್ಕ
ಸಾಕ್ಷಿಯೂ, ಸತ್ತವರೊಳಗಿಂದ ಮೊದಲು ಎದ್ದು ಬಂದವನೂ ಆಗಿದ್ದಾನೆ ಹಾಗೂ
ಈ ಲೋಕವು ಆತನಿಂದ ಸೃಷ್ಟಿಸಲ್ಪಟ್ಟಿರುವುದರಿಂದ, ಆತನೇ ಈ ಲೋಕಕ್ಕೆ ನಿಜವಾದ
ಒಡೆಯನಾಗಿದ್ದಾನೆಂದು ಯೋಹಾನನು ತಿಳಿಸುತ್ತಾನೆ (ಪ್ರಕಟನೆ 1:5). ಈ ಲೋಕದಲ್ಲಿ
ತನ್ನ ರಾಜ್ಯವನ್ನು ಸ್ಥಾಪಿಸಬೇಕೆಂಬ ಸೈತಾನನ ಪ್ರಯತ್ನವು ವಿಫಲವಾಗಿದೆ. ದೇವರು
ಸೈತಾನನ ಮೇಲೆ ಜಯಹೊಂದಿದ್ದು ಮಾತ್ರವಲ್ಲ, ನಮ್ಮ ಸೃಷ್ಟಿಕರ್ತನು ಸುರಿಸಿದ
ರಕ್ತವು ನಮ್ಮ ನಾಚಿಕೆ, ನಿಂದೆ, ಅಪಮಾನ ಕಳಂಕ ಎಲ್ಲವನ್ನೂ ನಿರ್ಮೂಲ
ಮಾಡಿದೆ.

`ಪ್ರಕಟನೆ 1:6 ಹಾಗೂ 1 ಪೇತ್ರನು 2:9ನೇ ವಚನಗಳಲ್ಲಿ ರಕ್ಷಿಸಲ್ಪಟ್ಟವರಿಗೆ
ಕೊಡಲ್ಪಟ್ಟ ಹೆಸರುಗಳು ಪ್ರಾಮುಖ್ಯವಾಗಿ ಏನು ತಿಳಿಸುತ್ತವೆ?`

ನಾಶವಾಗುತ್ತಿರುವವರನ್ನು ರಕ್ಷಣೆಯ ಮಾರ್ಗಕ್ಕೆ ತರುವುದು ಮಾತ್ರ ದೇವರ
ಸುವಾರ್ತೆಯ ಗುರಿಯಲ್ಲ. ಆದರೆ ದೇವರ ಸ್ವರೂಪವು ನಮ್ಮಲ್ಲಿ ಪುನಃ
ಬಂದಿರುವುದರಿಂದ, ಆತನ ರಕ್ಷಣೆಯು ನಮಗೆ ಹೊಸದಾದ ಹಾಗೂ
ಗೌರವಾರ್ಹವಾದ ಸ್ಥಾನಮಾನವನ್ನೂ ಸಹ ಕೊಡಲಿದೆ. ಯೇಸುಕ್ರಿಸ್ತನು ಸುರಿಸಿದ
ರಕ್ತದಿಂದ ವಿಮೋಚಿಸಲ್ಪಟ್ಟ ದೇವಜನರು ಸಮಸ್ತ ವಿಶ್ವದ ರಾಜನಾದ ಕ್ರಿಸ್ತನೊಂದಿಗೆ
ಸಂಬಂಧ ಹೊಂದಿರುವುದರಿಂದ ಅವರೂ ಸಹ ರಾಜವಂಶದವರೂ, ರಾಜರೂ
ಆಗುತ್ತಾರೆ. ಈಗ ರಾಜವಂಶದ ಸದಸ್ಯರಾದ ನಾವು ಇತರರನ್ನು ರಕ್ಷಣಾ ಮಾರ್ಗಕ್ಕೆ
ತರುವ ರಾಜವಂಶದವರ ಸುವಾರ್ತಾ ಸೇವೆಯಲ್ಲಿ ಭಾಗಿಗಳಾಗುತ್ತೇವೆ. ಇದು
ನಮ್ಮನ್ನು ಯಾಜಕರನ್ನಾಗಿ ಮಾಡುತ್ತದೆ! ಕ್ರಿಸ್ತನು ತನ್ನ ಸಭೆಯನ್ನು ರಾಜ್ಯವನ್ನಾಗಿಯೂ
ಹಾಗೂ ಅದರ ಪ್ರಜೆಗಳನ್ನು ಯಾಜಕರನ್ನಾಗಿಯೂ ಮಾಡಿದ್ದಾನೆ. ದೇವರರಾಜ್ಯದ
ಪ್ರಜೆಯಾಗಿರುವುದೆಂದರೆ, ಯಾಜಕರಾಗಿರುವುದೂ ಆಗಿದೆ.

ಪ್ರಕಟನೆ 1:7ನೇ ವಚನದಲ್ಲಿ ದೈವನಿಯಮಿತವಾದ ಸುವಾರ್ತಾ ಸೇವೆ
ಮಾಡಬೇಕಾದ ಕರ್ತವ್ಯದ ಅವಸರಕ್ಕೆ ಬಗ್ಗೆ ತಿಳಿಸುತ್ತದೆ. ಅದೆಂದರೆ ಯೇಸುಕ್ರಿಸ್ತನು
ಶೀಘ್ರವಾಗಿ ಬರುತ್ತಾನೆಂದು ಸಾರುವುದೇ ಆಗಿದೆ. ನಾಶವಾದ ಜನಾಂಗಗಳು
ದುಃಖಿಸುತ್ತವೆ. ಇಂತವರ ಬಗ್ಗೆ ದೇವರು ಕಳಕಳಿ ವ್ಯಕ್ತಪಡಿಸಿ ಅವರೂ ಸಹ ತನ್ನ
ಕಡೆಗೆ ತಿರುಗಿಕೊಳ್ಳಬೇಕೆಂದು ಹಂಬಲಿಸುತ್ತಾನೆ. ಇವರಿಗೂ ಸುವಾರ್ತೆಯನ್ನು
ಅವಸರದಿಂದ ಸಾರಬೇಕೆಂದು ಪ್ರಕಟನೆ 1:7ನೇ ವಚನವು ತಿಳಿಸುತ್ತದೆ.

`ನಾವು ದೇವರಿಂದ ಸೃಷ್ಟಿಸಲ್ಪಟ್ಟಿದ್ದೇವೆ. ಅದು ಮಾತ್ರವಲ್ಲ, ಆತನು ತನ್ನ ಅಮೂಲ್ಯ
ಪ್ರಾಣವನ್ನು ಕೊಟ್ಟು ನಮ್ಮನ್ನು ವಿಮೋಚಿಸಿದ್ದಾನೆ. ನಮ್ಮ ಇಂದಿನ ಪರಿಸ್ಥಿತಿ ಹೇಗೆ
ಇರಲಿ, ಈ ಸತ್ಯವು ನಮಗೆ ಯಾಕೆ ಅಪಾರವಾದ ನಿರೀಕ್ಷೆ ಉಂಟುಮಾಡಬೇಕು?`