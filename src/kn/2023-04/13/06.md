---
title:  ಸುವಾರ್ತಾ ಸೇವೆಯ ಮುಕ್ತಾಯ
date:   28/12/2023
---

`ಪ್ರಕಟನೆ 21:1-4; 21:22; ಹಾಗೂ 22:5ನೇ ವಚನಗಳಲ್ಲಿ ಯಾವ ದೃಶ್ಯವನ್ನು
ವರ್ಣಿಸಲಾಗಿದೆ?`

ಈ ನೂತನ ಭೂಮಂಡಲವು ಎಂತಹ ಸ್ವರ್ಗ ಅಥವಾ ಪರದೈಸಾಗಲಿದೆ!
ಇನ್ನು ಮರಣ ಹಾಗೂ ಪಾಪವಿರುವುದಿಲ್ಲ. ಸೈತಾನನು ಮತ್ತು ದುಷ್ಟತ್ವವು
ಸಂಪೂರ್ಣವಾಗಿ ನಾಶವಾಗಲಿದೆ. ನಮ್ಮ ಪ್ರೀತಿಸ್ವರೂಪನಾದ ರಕ್ಷಕನನ್ನು ಸಂಧಿಸುತ್ತೇವೆ
ಮತ್ತು ಕಳೆದುಕೊಂಡಿರುವ ಪ್ರಿಯರೊಂದಿಗೆ ಎಂದೆಂದಿಗೂ ಬೇರ್ಪಡದ ರೀತಿಯಲ್ಲಿ
ಪುನಃ ಒಂದಾಗಲಿದ್ದೇವೆ. ದೇವರು ಸೃಷ್ಟಿ ಮಾಡಲಿರುವ ನೂತನ ಲೋಕದಲ್ಲಿ
ಸಕಲ ಜನಾಂಗ ಕುಲ, ಪ್ರಜೆ ಭಾಷೆಗಳವರು ಒಟ್ಟಾಗಿ ವಾಸ ಮಾಡುವರು.

ನಮ್ಮ ಅಡ್ಡೆಂಟಿಸ್ಟ್ ಸಭೆಯ ಜಾಗತಿಕ ಕೇಂದ್ರಕಚೇರಿಯಾದ ಜನರಲ್ ಕಾನ್‌ಫರೆನ್ಸ್
ಸಮಿತಿಯು ಒಂದು ಗುಂಪಿನ ಜನರಿಗೆ ಸುವಾರ್ತೆ ಸಾರಲ್ಪಟ್ಟಿದೆಯೋ, ಇಲ್ಲವೋ
ಎಂಬುದನ್ನು ನಿರ್ಧರಿಸಲು ಒಂದು ಮಾನದಂಡ ಅನುಸರಿಸುತ್ತದೆ. ಸಾಕಷ್ಟು
ಸದಸ್ಯರಿದ್ದು, ಇತರರ ಸಹಾಯವಿಲ್ಲದೆ ತಮ್ಮ ಸಂಪನ್ಮೂಲಗಳಿಂದಲೇ ಸುವಾರ್ತೆ
ಸಾರಲು ಶಕ್ತರಾಗಿದ್ದಲ್ಲಿ ಅಂತವರನ್ನು "ಸುವಾರ್ತೆ ಸಾರಲ್ಪಟ್ಟ ಜನರ ಗುಂಪು"
ಎಂದು ನಿರ್ಧರಿಸಲಾಗುತ್ತದೆ. ಸತ್ಯವೇದ ಹಾಗೂ ಇತರ ಕರಪತ್ರಗಳು ಅವರ
ಭಾಷೆಯಲ್ಲಿ ಲಭ್ಯವಿದ್ದು, ಕ್ರಮವಾಗಿ ಆರಾಧನೆ ನಡೆಸಬೇಕು. ಅಲ್ಲದೆ ಬೇರೆ
ಅನುವಾದಕರ ಸಹಾಯವಿಲ್ಲದೆ ಅದೇ ಗುಂಪಿನ ನಾಯಕರು ಅವರದೇ ಬುಡಕಟ್ಟಿನ
ಭಾಷೆಯಲ್ಲಿ ಇತರರಿಗೆ ಸುವಾರ್ತೆಸಾರಬೇಕು.

'ಸುವಾರ್ತೆ ಸಾರಲ್ಪಡದ ಜನರ ಗುಂಪು' ಅಂದರೆ ಅಲ್ಲಿ ಮೂಲನಿವಾಸಿಗಳಾದ
ಅಡ್ಡೆಂಟಿಸ್ಟರು ಸಾಕಷ್ಟಿರುವುದಿಲ್ಲ. ಅಲ್ಲದೆ ಸುವಾರ್ತೆ ಸಾರಲು ಸಾಕಷ್ಟು ಸಂಪನ್ಮೂಲಗಳು
ಮತ್ತು ಅವರದೇ ಬುಡಕಟ್ಟಿನ ಭಾಷೆಯಲ್ಲಿ ಮಾತಾಡುವ ಬೋಧಕರೂ ಸಹ
ಇರುವುದಿಲ್ಲ. ಅವರಿಗೆ ಬೇರೆ ಬುಡಕಟ್ಟಿನ ಸಹಾಯದ ಅಗತ್ಯವಿದೆ.

ನಮ್ಮ ಸ್ಥಳೀಯ ಸಭೆಗಳು ಹಾಗೂ ಸೆಕ್ಷನ್ ಅಧಿಕಾರಿಗಳು ಸುವಾರ್ತೆ ಇನ್ನೂ
ಸಾರಲ್ಪಡದ ಇಂತವರನ್ನು ಮೊದಲು ಗುರುತಿಸಬೇಕು. ಎಲ್ಲಾ ಗುಂಪಿನ ಜನರನ್ನು
ಶಿಷ್ಯರನ್ನಾಗಿ ಮಾಡಲು ಇದು ಸೂಕ್ತ ಸಮಯವಾಗಿದೆ. ಇದರಿಂದ ಕ್ರಿಸ್ತನ ಬರೋಣವು
ಶೀಘ್ರವಾಗಿ ಆಗಿ ಆ ಶಿಷ್ಯರೊಂದಿಗೆ ನಾವೆಲ್ಲರೂ ವಾಗ್ದಾನ ಮಾಡಲ್ಪಟ್ಟ ನೂತನಾಕಾಶ
ಹಾಗೂ ನೂತನ ಭೂಮಂಡಲದಲ್ಲಿ ಯುಗಯುಗಾಂತರಗಳವರೆಗೆ ಜೀವಿಸಬಹುದು.

`ಕ್ರಿಸ್ತನ ಬರೋಣವು ಶೀಘ್ರವಾಗಿ ಆಗುವಂತೆ ಮಾಡುವುದು ಹೇಗೆ? ನೀವು
ಸುವಾರ್ತೆಯ ಬೀಜವನ್ನು ನೆಡುತ್ತಿರುವಿರಾ ಅಥವಾ ಹೊಸ ವಿಶ್ವಾಸಿಗಳು
ಕ್ರಿಸ್ತನಿಗೆ ನಿಷ್ಠೆಯಿಂದ ವಿಧೇಯರಾಗುವಂತೆ ನೀರುಹೊಯ್ಯುತ್ತಿರುವಿರಾ? (1
ಕೊರಿಂಥ 3:6).`

`ಮೊದಲ ಬಾರಿಗೆ ಯಾರಾದರೂ ನಿಮ್ಮ ಸಭೆಗೆ ಬಂದಲ್ಲಿ, ಅವರ ಅನುಭವ
ಹೇಗಿರುತ್ತದೆ? ಅಂತಹ ಈ ಶಿಷ್ಯರನ್ನು ನಿಮ್ಮ ಸಭೆಯು ಹೇಗೆ ಸ್ವಾಗತಿಸಲಿದೆ?`