---
title:  ನಮ್ಮೊಂದಿಗೆ ಸದಾಕಾಲವೂ ಇರುವ ದೇವರು
date:   04/10/2023
---

ಯೇಸುಸ್ವಾಮಿಯ ಜೀವನ ಹಾಗೂ ಸುವಾರ್ತಾಸೇವೆಯು ದೇವರ ಅಂತಿಮವಾದ
ಪ್ರಕಟನೆಯಾಗಿದೆ. ಮೂರೂವರೆ ವರ್ಷಗಳ ಅವಧಿಯಲ್ಲಿ ದೇವರು ಕ್ರಿಸ್ತನ ಮೂಲಕ
ತಾನು ಯಾರು ಹಾಗೂ ದೈವನಿಯಮಿತ ಕರ್ತವ್ಯವೇನೆಂಬುದನ್ನು ಹೆಚ್ಚಾಗಿ
ಪ್ರಕಟಿಸಿದನು. ಹಿಂದೆ ಜೀವಿಸಿದ್ದ ಸಂತತಿಯವರಿಗೆ ಇಷ್ಟೊಂದು ಸ್ಪಷ್ಟವಾಗಿ ದೇವರು
ತನ್ನನ್ನು ಪ್ರಕಟಿಸಿಕೊಂಡಿರಲಿಲ್ಲ. 'ಕ್ರಿಸ್ತನು ಅದೃಶ್ಯನಾದ ದೇವರ ಪ್ರತಿರೂಪವೂ
ಆಗಿದ್ದಾನೆ. ಆತನಲ್ಲಿ ತನ್ನ ಸರ್ವಸಂಪೂರ್ಣತೆಯು ವಾಸವಾಗಿರಬೇಕೆಂದು
ತಂದೆಯಾದ ದೇವರು ಕ್ರಿಸ್ತನು ಶಿಲುಬೆಯ ಮೇಲೆ ಸುರಿಸಿದ ರಕ್ತದಿಂದ ತಾನು
ಸಮಾಧಾನವನ್ನು ಉಂಟುಮಾಡಿದನು" (ಕೊಲೊಸ್ಸೆ 1:15, 19, 20). ಕ್ರಿಸ್ತನಲ್ಲಿ
ದೇವರ ದೈವನಿಯಮಿತ ಕರ್ತವ್ಯವು ಸಂಪೂರ್ಣವಾಗಿ ತಿಳಿಸಲ್ಪಟ್ಟಿತು. "ಮನುಷ್ಯ
ಕುಮಾರನು ಕೆಟ್ಟುಹೋಗಿರುವವರನ್ನು ಹುಡುಕಿ ರಕ್ಷಿಸುವುದಕ್ಕೆ ಬಂದನು" ಎಂದು
ಹೇಳುವ ಮೂಲಕ ಯೇಸುವು ತನ್ನ ಕರ್ತವ್ಯವೇನೆಂದು ತಿಳಿಯಪಡಿಸಿದ್ದಾನೆ
(ಲೂಕ 19:10).

`ಯೋಹಾನ 3:16ನೇ ವಚನವನ್ನು ಗಮನವಿಟ್ಟು ಓದಿರಿ. ದೇವರ ಪ್ರೀತಿ ಹಾಗೂ
ಆತನ ದೈವನಿಯಮಿತ ಕರ್ತವ್ಯವು ಈ ವಚನದಲ್ಲಿ ಹೇಗೆ ಪರಸ್ಪರ ಕಾರ್ಯನಡೆಸುತ್ತವೆ?`

ಕ್ರಿಸ್ತನು ಶಿಲುಬೆಯ ಮರಣ ಹೊಂದುವುದಕ್ಕೆ ಕೊನೆಯ ಒಂದು ವಾರದ
ಜೀವನದಲ್ಲಿ ಮಾನವ ಜನಾಂಗದ ರಕ್ಷಣೆಯು ಅಪಾಯದಲ್ಲಿತ್ತು. ಈ ಒಂದು
ವಾರದ ಅವಧಿಯಲ್ಲಿ ನಡೆದ ಘಟನೆಗಳು ಮುಂದಿನ ಭವಿಷ್ಯದ ನಿರೀಕ್ಷೆಯಾಗಿತ್ತು.
ಇಸ್ರಾಯೇಲ್ಯರು ಐಗುಪ್ತ ದೇಶದ ದಾಸತ್ವದಿಂದ ಬಿಡುಗಡೆ ಹೊಂದಿದ ಸೂಚಕವಾಗಿದ್ದ
ಪಸ್ಯಹಬ್ಬದ ಕುರಿಯಾದ ಯೇಸುಕ್ರಿಸ್ತನು, ಮಾನವನಾಗಿ ಈ ಲೋಕದಲ್ಲಿ ಹುಟ್ಟಿ,
ಪಾಪವೆಂಬ ದಾಸತ್ವದಿಂದ ನಮ್ಮನ್ನು ಬಿಡುಗಡೆಗೊಳಿಸಲು ತನ್ನ ಪ್ರಾಣವನ್ನು
ಕೊಟ್ಟನು. ಅಪೋಸ್ತಲನಾದ ಪೌಲನು 'ನಾವು (ಕ್ರಿಸ್ತನಲ್ಲಿ) ಆತನಲ್ಲಿ ದೇವರಿಗೆ
ಸಮರ್ಪಕರಾದ ನೀತಿಸ್ವರೂಪಿಗಳಾಗುವಂತೆ ದೇವರು ಪಾಪಜ್ಞಾನವಿಲ್ಲದ ಆತನನ್ನು
ನಮಗೋಸ್ಕರ ಪಾಪಸ್ವರೂಪಿಯಾಗಿ ಮಾಡಿದನು' ಎಂದು ಹೇಳುತ್ತಾನೆ (2 ಕೊರಿಂಥ
5:21).

`ಮತ್ತಾಯ 28:18-20ನೇ ವಚನಗಳಲ್ಲಿ ದೇವರು ನೀಡಿದ ಮಹಾ ಆದೇಶದಲ್ಲಿ
ಯಾವ ವಾಗ್ದಾನ ಕಂಡುಬರುತ್ತದೆ? ನಾವು ದೇವರ ಸುವಾರ್ತಾಸೇವೆಯ ಕರ್ತವ್ಯ
ಮಾಡುವಾಗ, ಈ ವಾಗ್ದಾನವು ನಮಗೆ ಹೇಗೆ ಭರವಸೆ ಕೊಡುತ್ತದೆ?`

ಕ್ರಿಸ್ತನ ಮರಣವು ನಮ್ಮನ್ನು ದೇವರೊಂದಿಗೆ ಸಮಾಧಾನಪಡಿಸುವ ಕಾರ್ಯದ
ಒಂದು ಭಾಗವಾಗಿದೆಯೇ ಹೊರತು, ಅದೇ ಅಂತ್ಯವಲ್ಲ. ತನ್ನ ಪುನರುತ್ಥಾನದ
ಮೂಲಕ ಕ್ರಿಸ್ತನು ಮರಣವನ್ನು ಜಯಿಸಿ ಭೂಪರಲೋಕಗಳಲ್ಲಿ ಎಲ್ಲಾ ಅಧಿಕಾರವನ್ನು
ಪಡೆದುಕೊಂಡನು (ಮತ್ತಾಯ 28:18). ಈ ವಾಸ್ತವತೆಯ ಆಧಾರದಲ್ಲಿ ಅನಂತರ
ಆತನು ತನ್ನ ಶಿಷ್ಯರಿಗೆ ಲೋಕದ ಎಲ್ಲಾ ಜನರನ್ನು ಶಿಷ್ಯರನ್ನಾಗಿ ಮಾಡಿರಿ ಎಂದು
ಹೇಳಿದ ನಂತರ "ನೋಡಿರಿ, ನಾನು ಯುಗದ ಸಮಾಪ್ತಿಯವರೆಗೂ ಎಲ್ಲಾ
ದಿವಸ ನಿಮ್ಮ ಸಂಗಡ ಇರುತ್ತೇನೆ” ಎಂದು ವಾಗ್ದಾನ ಮಾಡಿದನು (28:20).

`ಎಲ್ಲಾ ದಿವಸ ನಾನು ನಿಮ್ಮ ಸಂಗಡ ಇರುತ್ತೇನೆಂದು ಯೇಸುಸ್ವಾಮಿ ವಾಗ್ದಾನ
ಮಾಡಿದ್ದಾನೆ. ನೀವು ದೇವರ ಸೇವೆಮಾಡುವಾಗ, ಈ ವಾಗ್ದಾನವು ನಿಮ್ಮ ಜೀವನದಲ್ಲಿ
ಹೇಗೆ ನೆರವೇರಿದೆ?`