---
title:  'ನಮ್ಮ ದೈವನಿಯಮಿತ ಕರ್ತವ್ಯ : ಭಾಗ-1'
date:   30/09/2023
---

### ಈ ಪಾಠದ ಅಧ್ಯಯನಕ್ಕಾಗಿ
ಆದಿಕಾಂಡ 3:9-15; 28:15; ವಿಮೋಚನಕಾಂಡ 29:43,45; ಮತ್ತಾಯ 1:18-23; ಯೋಹಾನ 1:14- 18; 3:16 ಹಾಗೂ 14:1-3ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಯೆಹೋವ ದೇವರು ಮನುಷ್ಯನನ್ನು ನೀನು ಎಲ್ಲಿರುತ್ತೀ? ಎಂದು ಕೂಗಿ ಕೇಳಿದನು" (ಆದಿಕಾಂಡ 3:9).

ದೈವನಿಯಮಿತ ಕರ್ತವ್ಯದ (Mission, ಮಿಷನ್) ಉಗಮ ಹಾಗೂ
ಉದ್ದೇಶವು ದೇವರಿಂದಲೇ ಬಂದಿದೆ. ಈ ಕಾರ್ಯವು ಅಬ್ರಹಾಮನನ್ನು ದೇವರು
ಊರ್ ಎಂಬ ಪಟ್ಟಣದಿಂದ ಕರೆದಾಗ (ಆದಿಕಾಂಡ 12:1-4) ಅಥವಾ
ಇಸ್ರಾಯೇಲ್ಯರು ಐಗುಪ್ತದೇಶವನ್ನು ಬಿಟ್ಟು ಹೊರಟಾಗ (ವಿಮೋಚನಕಾಂಡ 12:31-
42) ಆರಂಭವಾಗಲಿಲ್ಲ.

ದೇವರು ನಮ್ಮನ್ನು ಉದ್ದೇಶಪೂರ್ವಕವಾಗಿ ಹುಡುಕುತ್ತಾನೆ ಹಾಗೂ ತನ್ನ
ಮಕ್ಕಳಾದ ನಮ್ಮೊಂದಿಗೆ ಇರಬೇಕೆಂದು ಅಪೇಕ್ಷಿಸುತ್ತಾನೆಂದು ಸತ್ಯವೇದವು ತಿಳಿಸುತ್ತದೆ.
ಸೃಷ್ಟಿಕಾರ್ಯ ಮಾಡಿದಂದಿನಿಂದಲೇ ಆತನು ಆದಾಮ ಹವ್ವಳೊಂದಿಗೆ
ಸಂಬಂಧವನ್ನು ಸ್ಥಾಪಿಸಿದನು. ಪಾಪವು ಈ ಲೋಕಕ್ಕೆ ಬಂದನಂತರವೂ ದೇವರು
ತನ್ನ ಕರ್ತವ್ಯವನ್ನು ಮುಂದುವರಿಸಿದನು. ಆದರೆ ಈಗ ಮಾನವರಾದ ನಮ್ಮೊಂದಿಗೆ
ತನ್ನ ಸಂಬಂಧವನ್ನು ತಿರುಗಿ ಸ್ಥಾಪಿಸಲು ದೇವರು ಬಯಸುತ್ತಾನೆ. ಅಂತ್ಯದಲ್ಲಿ
ಆತನು ನೇಮಿಸಿದ ದೈವನಿಯಮಿತ ಕರ್ತವ್ಯವು ಮುಕ್ತಾಯಗೊಳ್ಳುತ್ತದೆ (ಪ್ರಕಟನೆ
21 ಹಾಗೂ 22ನೇ ಅಧ್ಯಾಯಗಳು). ಈ ಕಾರಣದಿಂದಲೇ ಜಗತ್ತಿಗೆಲ್ಲಾ ಈ
ನಿತ್ಯವಾದ ಶುಭವರ್ತಮಾನವನ್ನು ಸಾರುವ ಕಾರ್ಯದಲ್ಲಿ ನಾವು ಆಸಕ್ತಿ ವಹಿಸಬೇಕು
(ಪ್ರಕಟನೆ 14:6,7).

ದೈವನಿಯಮಿತ ಕರ್ತವ್ಯವನ್ನು ನಿರ್ವಹಿಸುವ ಯಾವುದೇ ಪ್ರಯತ್ನದ ಅಸ್ತಿವಾರವು
ನಮ್ಮ ಸೃಷ್ಟಿಕರ್ತನಾದ ದೇವರೊಂದಿಗೆ ನಮ್ಮ ಸಂಬಂಧ ಹಾಗೂ ಆ ಕರ್ತವ್ಯದ
ಸ್ವರೂಪ ಹಾಗೂ ವೈಶಿಷ್ಟ್ಯವನ್ನು ಅರ್ಥಮಾಡಿಕೊಳ್ಳುವುದರಲ್ಲಿ ಆಧಾರಗೊಂಡಿದೆ.
ಆದರೆ ದೇವರು ನೇಮಿಸಿದ ಕರ್ತವ್ಯವನ್ನು ಅರ್ಥಮಾಡಿಕೊಳ್ಳುವುದಕ್ಕೆ ಮೊದಲು
ಈ ಕರ್ತವ್ಯವನ್ನು ನಮಗೆ ಕೊಟ್ಟ ದೇವರನ್ನು ಅರ್ಥಮಾಡಿಕೊಳ್ಳುವುದು
ಅಗತ್ಯವಾಗಿದೆ.