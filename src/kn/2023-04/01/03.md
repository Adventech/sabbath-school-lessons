---
title:  ನಮ್ಮೊಂದಿಗಿರಲು ಹಂಬಲಿಸುವ ದೇವರು
date:   02/10/2023
---

`ಆದಿಕಾಂಡ 17:7; 26:3 ಹಾಗೂ 28:15ನೇ ವಚನಗಳನ್ನು ಓದಿರಿ. ಈ
ವಚನಗಳಲ್ಲಿ ದೇವರು ಅಬ್ರಹಾಮನಿಗೂ ಹಾಗೂ ಅವನ ಸಂತತಿಯವರಿಗೂ ಮಾಡಿದ
ವಾಗ್ದಾನದ ಪ್ರಮುಖ ವಿಷಯವೇನು?`

ದೇವರು ತನ್ನ ಉದ್ದೇಶಗಳನ್ನು ನೆರವೇರಿಸುವ ಸಲುವಾಗಿ, ತನ್ನ ದೈವನಿಯಮಿತ
ಕರ್ತವ್ಯದ ಪ್ರಕಾರವಾಗಿ ಕಾರ್ಯ ಮಾಡುವುದನ್ನು ಕಾಣಬಹುದು. ಉದಾಹರಣೆಗೆ
ಜಲಪ್ರಳಯದ ನಂತರ ಬಾಬೆಲಿನ ಜನರು ಆಕಾಶವನ್ನು ಮುಟ್ಟುವಂತ ಒಂದು
ಗೋಪುರವನ್ನು ಹಾಗೂ ಒಂದು ನಗರವನ್ನೂ ಕಟ್ಟಲು ನಿರ್ಧರಿಸಿದರು. ಆದರೆ
ದೇವರು ಮಧ್ಯಪ್ರವೇಶಿಸಿ ಅವರು ಲೋಕದಾದ್ಯಂತ ಹರಡಿಕೊಳ್ಳುವಂತೆ ಮಾಡುವ
ಉದ್ದೇಶದಿಂದ ಅವರ ಭಾಷೆಯನ್ನು ತಾರುಮಾರು ಮಾಡಿದನು (ಆದಿಕಾಂಡ
11:9). ಅನಂತರ ದೇವರು ತನ್ನ ಕಾರ್ಯವನ್ನು ವಿಸ್ತರಿಸಿ ಅಬ್ರಹಾಮನನ್ನು
ಆರಿಸಿಕೊಂಡು ಅವನ ಮೂಲಕ ಜಗತ್ತಿಗೆ ಆಶೀರ್ವಾದ ಉಂಟಾಗಬೇಕೆಂದು
ಬಯಸಿದನು (ಆದಿಕಾಂಡ 12:1-3). ದೇವರು ಅಬ್ರಹಾಮನಿಗೂ ಹಾಗೂ ಅವನ
ಸಂತತಿಗೂ ಮಾಡಿದ ಆಶೀರ್ವಾದವು ಅನೇಕವಾಗಿವೆ, ಆದರೆ ಒಂದು ವಾಗ್ದಾನವು
ಇವೆಲ್ಲವುಗಳಿಗಿಂತ ವಿಶೇಷವಾಗಿದೆ. ದೇವರು ಅನೇಕ ಸಾರಿ ಅಬ್ರಹಾಮನಿಗೂ
ಹಾಗೂ ಅವನ ಸಂತತಿಯವರಿಗೂ ನಾನು ನಿನ್ನ ದೇವರಾಗಿರುವ ಯೆಹೋವನು,
ನಾನೇ ನಿನ್ನೊಂದಿಗಿದ್ದಾನೆ" ಎಂದು ಹೇಳಿದ್ದಾನೆ (ಆದಿಕಾಂಡ 17:7,8; ಆದಿಕಾಂಡ
26:3 ಹಾಗೂ 28:15).

ಚರಿತ್ರೆ ಮುಂದುವರಿದಂತೆ ಅಬ್ರಹಾಮನ ಮರಿಮಗನಾದ ಯೋಸೇಫನು
ಐಗುಪ್ತ ದೇಶಕ್ಕೆ ಮಾರಲ್ಪಟ್ಟನು. ಆದರೆ ಅಲ್ಲಿ ಅವನು ದೇವರ ಮಕ್ಕಳಿಗೆ ರಕ್ಷಣೆಯ
ಸಾಧನವಾದನು. ಯೋಸೇಫನ ಜೀವಿತದ ಅತ್ಯಂತ ಕಷ್ಟಕರವಾದ ಸಮಯದಲ್ಲಿಯೂ
"ದೇವರಾದ ಯೆಹೋವನು ಅವನೊಂದಿಗಿದ್ದನು" ಎಂದು ಸತ್ಯವೇದವು
ದೃಢೀಕರಿಸುತ್ತದೆ (ಆದಿಕಾಂಡ 39:2,21,23). ಅನೇಕ ಸಂತತಿಗಳ ನಂತರ ದೇವರು
ತನ್ನ ದೈವನಿಯಮಿತ ಕರ್ತವ್ಯ ನೆರವೇರಿಸುವುದಕ್ಕಾಗಿ ತನ್ನ ಜನರಾದ
ಇಸ್ರಾಯೇಲ್ಯರನ್ನು ಐಗುಪ್ತರ ದಾಸತ್ವದಿಂದ ಬಿಡಿಸುವುದಕ್ಕಾಗಿ ಮೋಶೆಯನ್ನು
ಫರೋಹನ ಬಳಿಗೆ ಕಳುಹಿಸಿದನು. ದೇವರು ಮೋಶೆಯನ್ನು ತನ್ನ ಸೇವೆಗಾಗಿ
ಕಳುಹಿಸುವಾಗ ಅವನಿಗೆ "ನಾನೇ ನಿನ್ನ ಸಂಗಡ ನಿಶ್ಚಯವಾಗಿ ಇರುವೆನು" ಎಂದು
ಹೇಳಿದನು (ವಿಮೋಚನಕಾಂಡ 3:12). ಕಾಲದಿಂದ ಕಾಲಕ್ಕೆ ಯೆಹೋವದೇವರು
ತನ್ನ ಜನರೊಂದಿಗಿರುವೆನೆಂಬ ತನ್ನ ಉತ್ಕಟವಾದ ಹಂಬಲಿಕೆಯನ್ನು
ದೃಢಪಡಿಸಿದ್ದಾನೆ.

`ವಿಮೋಚನಕಾಂಡ 29:43-45ನೇ ವಚನಗಳನ್ನು ಓದಿರಿ. ಹಳೆಯ ಒಡಂಬಡಿಕೆಯ
ದೇವದರ್ಶನದ ಗುಡಾರದ ಒಂದು ಮುಖ್ಯ ಉದ್ದೇಶವೇನು?`

ದೇವರು ತನ್ನ ಮಕ್ಕಳೊಂದಿಗೆ ಬೇರೊಂದು ರೀತಿಯಲ್ಲಿ ಇರಲು ನಿರ್ಧರಿಸಿದನು.
ದೇವದರ್ಶನದ ಗುಡಾರವನ್ನು ಕಟ್ಟಿದಾಗ, ತನ್ನ ಮಕ್ಕಳಾದ ಇಸ್ರಾಯೇಲ್ಯರೊಂದಿಗೆ
ವಾಸಿಸುತ್ತೇನೆಂದು ತನ್ನ ದೈವನಿಯಮಿತ ಕರ್ತವ್ಯದ ಅಂತಿಮ ಸಾಧನವಾದ
ಯೇಸುಕ್ರಿಸ್ತನನ್ನು ಸೂಚಿಸುವ ಒಂದು ಅರ್ಥಪೂರ್ಣವಾದ ವ್ಯವಸ್ಥೆಯನ್ನು ಸ್ಥಾಪಿಸುವ
ಮೂಲಕ ತನ್ನ ಜನರೊಂದಿಗಿರುತ್ತೇನೆಂದು ದೇವರು ಮೋಶೆಗೆ ತಿಳಿಸಿದನು.

ಈ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು ಡಿಸೆಂಬರ್ 17, 1872ನೇ ಇಸವಿಯ
'ಅನ್ವೆಂಟ್ ರಿವ್ಯೂ' ಎಂಬ ಪುಸ್ತಕದಲ್ಲಿ ಹೀಗೆ ತಿಳಿಸುತ್ತಾರೆ :

"ಯೆಹೋದ್ಯ ಧಾರ್ಮಿಕ ವ್ಯವಸ್ಥೆಯ ಯಾಜಕತ್ವ, ಯಜ್ಜಬಲಿಯ ಅರ್ಪಣೆಗಳು
ನಮ್ಮ ರಕ್ಷಕನಾದ ಯೇಸುಕ್ರಿಸ್ತನ ಮರಣ ಹಾಗೂ ಮಹಾಯಾಜಕ ಕಾರ್ಯವನ್ನು
ಸೂಚಿಸಲು ಸ್ಥಾಪಿಸಲಾಯಿತು. ಕ್ರಿಸ್ತನೊಂದಿಗೆ ಸಂಬಂಧ ಹೊಂದಿರದಿದ್ದಲ್ಲಿ, ಆ
ಸಂಸ್ಕಾರಗಳಿಗೆ ಯಾವುದೇ ಅರ್ಥವಿರುವುದಿಲ್ಲ".

`ನಿಮ್ಮ ಜೀವನದಲ್ಲಿ ದೇವರ ಇರುವಿಕೆಯನ್ನು ನೀವು ಯಾವ ವಿಧವಾಗಿ
ಅನುಭವಿಸುತ್ತಿರುವಿರಿ?`