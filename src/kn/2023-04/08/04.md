---
title:  ನಿರಾಶ್ರಿತರು ಹಾಗೂ ವಲಸೆಗಾರರು
date:   21/11/2023
---

ಇಂದು ಅನೇಕ ದೇಶಗಳಲ್ಲಿ ನಿರಾಶ್ರಿತರು ಹಾಗೂ ವಲಸೆಗಾರರು ತುಂಬಿದ್ದಾರೆ.
ಇದು ಒಂದು ಬಹು ಚರ್ಚೆಯ ವಿಷಯವಾಗಿದೆ. ಯುದ್ಧ, ನೈಸರ್ಗಿಕ ವಿಪತ್ತುಗಳು
ಅಥವಾ ಉತ್ತಮ ಜೀವನದ ಭವಿಷ್ಯದ ಕಾರಣದಿಂದ ಅನೇಕರು ನಿರಾಶ್ರಿತರಾಗಿದ್ದಾರೆ.
ಜಗತ್ತಿನಾದ್ಯಂತ ಕೋಟ್ಯಾಂತರ ಜನರು ತಮ್ಮ ಸ್ವದೇಶವನ್ನು ಬಿಟ್ಟು ಬೇರೆ ದೇಶಗಳಿಗೆ
ವಲಸೆ ಹೋಗಿ ನಿರಾಶ್ರಿತರಾಗಿದ್ದಾರೆ. ಹತಾಶೆಯಿಂದ ಕೂಡಿರುವ ಅಂತವರಿಗೆ
ನಮ್ಮ ಸಹಾಯದ ಅಗತ್ಯವಿದೆ.

ಮತ್ತಾಯ 2:13,14ನೇ ವಚನಗಳ ಪ್ರಕಾರ ಯೇಸುಸ್ವಾಮಿ ಒಬ್ಬ
ನಿರಾಶ್ರಿತನಾಗಿದ್ದನು. ಹೆರೋದರಾಜನು ಎರಡುವರ್ಷಗಳ ಕೆಳಗಿನ ಎಲ್ಲಾ
ಗಂಡುಮಕ್ಕಳನ್ನು ಕೊಲ್ಲಲು ಆಜ್ಞಾಪಿಸಿದಾಗ, ಆತನು ತನ್ನ ಈ ಲೋಕದ
ತಂದೆತಾಯಿಯರಾದ ಯೋಸೇಫನು ಹಾಗೂ ಮರಿಯಳೊಂದಿಗೆ ಐಗುಪ್ತ ದೇಶಕ್ಕೆ
ನಿರಾಶ್ರಿತನಾಗಿ ಪಲಾಯನ ಮಾಡಬೇಕಾಯಿತು. ಅವರ ಐಗುಪ್ತ ದೇಶದ ಅನುಭವದ
ಬಗ್ಗೆ ಸತ್ಯವೇದದಲ್ಲಿ ಏನೂ ತಿಳಿಸಿಲ್ಲ. ಆದರೆ ಇಂದು ಜಗತ್ತಿನಾದ್ಯಂತ ನಿರಾಶ್ರಿತರು
ಎದುರಿಸುತ್ತಿರುವ ಸಮಸ್ಯೆಗಳನ್ನೇ ಬಹುಶಃ ಅವರು ಅನುಭವಿಸಿರಬಹುದು. ಇಂದು
ಲೋಕದಾದ್ಯಂತ ಮುಸ್ಲಿಮರು, ಬೌದ್ಧರು, ಕ್ರೈಸ್ತರು, ಹಿಂದೂಗಳು ಹಾಗೂ ಯಾವುದೇ
ಧಾರ್ಮಿಕ ಪಂಗಡಕ್ಕೆ ಸೇರಿದ ಅಸಂಖ್ಯಾತ ಜನರು ತಮ್ಮ ದೇಶಗಳನ್ನು ಬಿಟ್ಟು
ಬೇರೆ ದೇಶಗಳಲ್ಲಿ ನಿರಾಶ್ರಿತರಾಗಿ ಬದುಕುತ್ತಿದ್ದಾರೆ.

`ನಿರಾಶ್ರಿತರಿಗೆ ಹಾಗೂ ವಲಸೆಗಾರರಿಗೆ ನಾವು ಹೇಗೆ ಸುವಾರ್ತೆ ಸಾರಬಹುದು?`

(ನಿರಾಶ್ರಿತರೆಂದರೆ ತಮ್ಮ ಸ್ವದೇಶದಲ್ಲಿ ಕೋಮು ಗಲಭೆ, ನೈಸರ್ಗಿಕ ವಿಪತ್ತು
ಸಂಭವಿಸಿದಾಗ ಬೇರೆ ದೇಶಕ್ಕೆ ಪಲಾಯನ ಮಾಡಿ ಸರ್ಕಾರವು ನಡೆಸುತ್ತಿರುವ
ಶಿಬಿರಗಳಲ್ಲಿ ವಾಸಿಸುತ್ತಿರುವವರು. ವಲಸೆಗಾರರೆಂದರೆ ತಮ್ಮ ದೇಶದಲ್ಲಿ ತಮ್ಮ
ವಿದ್ಯೆ, ಬುದ್ಧಿಗೆ ತಕ್ಕಂತೆ ಉದ್ಯೋಗ ಸಿಕ್ಕದಿರುವವರು, ಇಲ್ಲವೆ ಇನ್ನೂ ಹೆಚ್ಚಿನ
ಹಣ ಸಂಪಾದನೆಯ ಉದ್ದೇಶದಿಂದ ಬೇರೆ ದೇಶಗಳಿಗೆ ಹೋಗಿ ನೆಲಸುವವರು).
ನಮ್ಮ ದೇಶದಿಂದ ಈ ರೀತಿ ಹೋಗಿರುವವರಿಗೆ ಅನಿವಾಸ ಭಾರತೀಯರು
ಅಥವಾ ಸ್ವದೇಶದಲ್ಲಿ ವಾಸಮಾಡದ ಭಾರತೀಯರು ಎಂದು ಕರೆಯುತ್ತಾರೆ.

ಸಾಮಾನ್ಯವಾಗಿ ಹೇಳುವುದಾದರೆ, ನಮ್ಮದೇ ಭಾಷೆ, ಮಾತಾಡುವವರು, ನಮ್ಮದೇ
ಸಂಸ್ಕೃತಿ, ಆಚಾರವಿಚಾರ ಅನುಸರಿಸುವವರೊಂದಿಗೆ ಗೆಳೆತನ ಬೆಳೆಸುವುದು ಸುಲಭ.
ಯಾಕೆಂದರೆ ಇಬ್ಬರಲ್ಲಿಯೂ ಅನೇಕ ವಿಚಾರಗಳಲ್ಲಿ ಸಾಮ್ಯತೆ ಕಂಡುಬರುತ್ತದೆ.
ಆದರೆ ಬೇರೆ ದೇಶಗಳಿಂದ ನಮ್ಮ ದೇಶಕ್ಕೆ ಬಂದ ನಿರಾಶ್ರಿತರು ಹಾಗೂ ವಲಸೆಗಾರರು
ನಮ್ಮ ಭಾಷೆ ಮಾತಾಡುವುದಿಲ್ಲ. ನಮ್ಮ ಧರ್ಮ ಅನುಸರಿಸುವುದಿಲ್ಲ, ನಮಗಿಂತ
ಭಿನ್ನವಾಗಿ ಕಾಣುತ್ತಾರೆ ಹಾಗೂ ಅವರ ಆಹಾರ ಪದ್ಧತಿ ನಮಗಿಂತ
ಬೇರೆಯಾಗಿರುತ್ತದೆ. ಈ ಕಾರಣದಿಂದ ಅವರೊಂದಿಗೆ ಗೆಳೆತನ ಬೆಳೆಸುವುದು
ಬಹಳ ಕಷ್ಟ. ಆದರೆ ಅವೆಲ್ಲವನ್ನೂ ಮರೆತು ನಾವು ಅವರಿಗೆ ಸಹಾಯಮಾಡಬೇಕು
ಹಾಗೂ ಸುವಾರ್ತೆಸಾರಬೇಕು.

`ಧರ್ಮೋಪದೇಶಕಾಂಡ 10:19; ಯಾಜಕಕಾಂಡ 23:22; ಕೀರ್ತನೆ 146:9
ಹಾಗೂ ರೋಮಾಯ 12:13ನೇ ವಚನಗಳನ್ನು ಓದಿರಿ, ಈ ವಾಕ್ಯಗಳಲ್ಲಿ ನಾವು
ನೆನಪಿನಲ್ಲಿಡಬೇಕಾದ ಯಾವ ಪ್ರಮುಖ ಅಂಶಗಳು ಕಂಡುಬರುತ್ತವೆ?`

ನಿರಾಶ್ರಿತರಿಗೂ ಹಾಗೂ ವಲಸೆಗಾರರಿಗೂ ನಾವು ಹೇಗೆ ಸುವಾರ್ತಾ ಸೇವೆ
ಮಾಡಬೇಕು? ಕೆಲವು ದೇಶಗಳಲ್ಲಿ ಇಂತವರೊಂದಿಗೆ ಸ್ವದೇಶದವರು ಸೇರಬಾರದೆಂದು
ನಿಷೇಧ ಹಾಕಲಾಗಿರುತ್ತದೆಯಾದ್ದರಿಂದ ಅವರಿಗೆ ಸುವಾರ್ತೆ ಸಾರುವುದು ಕಷ್ಟವಾಗಿದೆ.
ಆದಾಗ್ಯೂ, ಅವರಿಗೆ ದೇವರ ವಾಕ್ಯಸಾರಲು ನಮಗೆ ಯಾವಾಗ
ಸಾಧ್ಯವಾಗುತ್ತದೆಯೋ ಆಗ ಸಾರಬೇಕು. ಅವರು ಕಷ್ಟದ ಕಾರಣದಿಂದಲೇ ತಮ್ಮ
ದೇಶವನ್ನು ಬಿಟ್ಟು ಬಂದಿರುವುದರಿಂದ, ಅವರಿಗೆ ಸಹಾಯದ ಅಗತ್ಯವಿದೆ.
ಆದುದರಿಂದ ಅಂತವರಿಗೆ ಸಾಧ್ಯವಾದಷ್ಟು ಸಹಾಯ ಮಾಡಲೇಬೇಕು.


ಮೊದಲು ಪ್ರಾರ್ಥಿಸಿ, ಅನಂತರ ಈ ನಿರಾಶ್ರಿತರು ಹಾಗೂ ವಲಸೆಗಾರರ ಬಗ್ಗೆ
ಸಾಕಷ್ಟು ಮಾಹಿತಿ ತಿಳಿದುಕೊಳ್ಳಿ. ಅನೇಕ ಸ್ಥಳಗಳಲ್ಲಿ ಅಂತವರ ಮೂಲಭೂತ
ಅಗತ್ಯಗಳಾದ ಆಹಾರ, ವಸತಿ, ಒದಗಿಸುವ ಸರ್ಕಾರೇತರ ಸಂಸ್ಥೆಗಳಿವೆ. ನೀವು
ಅಂತಹ ಸಂಸ್ಥೆಗಳೊಡನೆ ಸೇರಿ ಕೆಲಸ ಮಾಡಲು ಆರಂಭಿಸಿ, ಇಲ್ಲವೆ ನಿರಾಶ್ರಿತರಿಗೂ
ಹಾಗೂ ವಲಸೆಗಾರರಿಗೂ ಅವರದೇ ಭಾಷೆಯಲ್ಲಿ ಸಬ್ಬತ್ತುಶಾಲೆಯನ್ನು ಆರಂಭಿಸಿ
ಅದರ ಮೂಲಕ ಸುವಾರ್ತಾಸೇವೆ ಮಾಡಬಹುದು.

`ನಿಮ್ಮಲ್ಲಿ ಹಣ ಬಹಳ ಕಡಿಮೆಯಿರಬಹುದು. ಆದರೂ ನಿಮಗೆ ತಿಳಿದಿರುವ
ಯಾರಾದರೂ ನಿರಾಶ್ರಿತರಿಗೆ ಅಥವಾ ವಲಸಿಗರಿಗೆ ಹೇಗೆ ಸಹಾಯ ಮಾಡಬಹುದು?`