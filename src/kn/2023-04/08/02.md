---
title:  ಸ್ನೇಹಿತರ ನಂಬಿಕೆ
date:   19/11/2023
---

ಪಾರ್ಶವಾಯು ರೋಗಿಯಾಗಿದ್ದವನನ್ನು ಯೇಸುವಿನ ಬಳಿಗೆ ತರಲು ಕೆಲವರು
ಏನು ಮಾಡಿದರೆಂಬುದನ್ನು ಸುವಾರ್ತೆಗಳು ತಿಳಿಸುತ್ತವೆ. ಕಷ್ಟದಲ್ಲಿರುವವರಿಗೆ
ಇಂತಹ ಪ್ರಯಾಸದ ಕಾರ್ಯವನ್ನು ಮಾಡಬೇಕಾಗುತ್ತದೆ ಎಂಬುದನ್ನು ಈ
ದೃಷ್ಟಾಂತವು ನಮಗೆ ತಿಳಿಸುತ್ತದೆ.

`ಲೂಕ 5:17-26ನೇ ವಚನಗಳನ್ನು ಓದಿರಿ (ಮತ್ತಾಯ 9:1-8 ಹಾಗೂ ಮಾರ್ಕ
2:3-12ನೇ ವಚನಗಳನ್ನು ಓದಿರಿ), ದೈವನಿಯಮಿತ ಕರ್ತವ್ಯ ಹಾಗೂ
ಸುವಾರ್ತಾಸೇವೆಯ ಬಗ್ಗೆ ಈ ಘಟನೆಯಿಂದ ನಾವು ಏನು ಕಲಿಯಬಹುದು?`

ಪಾರ್ಶವಾಯು ರೋಗಿಯಾದ ತಮ್ಮ ಸ್ನೇಹಿತನನ್ನು ಯೇಸುವಿನ ಬಳಿಗೆ
ತರಲು ಈ ವ್ಯಕ್ತಿಗಳು ಅವನ ಬಗ್ಗೆ ಕಾಳಜಿ ವಹಿಸುವ ಜವಾಬ್ದಾರಿ ತೆಗೆದುಕೊಂಡರು.
ಈ ರೋಗಿಯ ಗೆಳೆಯರಂತೆಯೇ, ನಾವೂ ಸಹ ಅಗತ್ಯದಲ್ಲಿರುವವರನ್ನು ಹಾಗೂ
ಕಷ್ಟದಲ್ಲಿರುವವರನ್ನು ಕ್ರಿಸ್ತನ ಬಳಿಗೆ ನಡೆಸಬೇಕೆಂದು ದೇವರು ನಮ್ಮನ್ನು ಕರೆಯುತ್ತಾನೆ.
ಈ ಕಾರ್ಯಮಾಡಲು ನಂಬಿಕೆ, ಕ್ರಿಯೆ, ಇಚ್ಛಾಶಕ್ತಿ ಹಾಗೂ ತಾಳ್ಮೆಯ ಅಗತ್ಯವಿದೆ.
ಈ ಗೆಳೆಯರು ಯೇಸುವಿನ ಬಳಿಗೆ ಬಂದಾಗ, ಅನೇಕ ಅಡೆತಡೆಗಳನ್ನು
ಎದುರಿಸಬೇಕಾಯಿತು. ಅವರ ಅಸಹಾಯಕನಾದ ಸ್ನೇಹಿತನನ್ನು ಸಹಜವಾಗಿ
ಯೇಸು ಬೋಧಿಸುತ್ತಿದ್ದ ಮನೆಯ ಬಾಗಿಲಿನ ಮೂಲಕ ಅವರಿಗೆ ತರಲಾಗಲಿಲ್ಲ.
ಆದರೆ ಅವರು ಎದೆಗುಂದಲಿಲ್ಲ. ಬದಲಾಗಿ ಅವರು ಒಂದು ಹೊಸದಾದ ಮಾರ್ಗ
ಹುಡುಕಿ ಮನೆಯ ಮೇಲೆ ಹತ್ತಿ ಹೆಂಚುಗಳನ್ನು ತೆಗೆದು ಅವನನ್ನು ಹಾಸಿಗೆಯ
ಸಹಿತ ನಡುವೆ ಯೇಸುವಿನ ಮುಂದೆ ಇಳಿಯಬಿಟ್ಟರು. ಯೇಸು ಈ ವಿಧಾನವನ್ನು
ತಿರಸ್ಕರಿಸಲಿಲ್ಲ. ಬದಲಾಗಿ ಒಪ್ಪಿಕೊಂಡನೆಂದು ಲೂಕನು ತಿಳಿಸುತ್ತಾನೆ (5:20).

ನಮ್ಮ ನಿಸ್ಸಹಾಯಕರಾದ ಸ್ನೇಹಿತರನ್ನು ತನ್ನ ಬಳಿಗೆ ತರಬೇಕೆಂದು ಯೇಸುವು
ಬಯಸುತ್ತಾನೆ. ಆತನು ಮಹಾವೈದ್ಯನಾಗಿದ್ದು, ಕಷ್ಟಸಂಕಟಗಳಲ್ಲಿರುವವರು ಎಲ್ಲೇ
ಇರಲಿ, ಅವರನ್ನು ಕ್ಷಮಿಸಿ, ಗುಣಪಡಿಸಲು ಹಂಬಲಿಸುತ್ತಾನೆಂದು ಸತ್ಯವೇದವು
ತಿಳಿಸುತ್ತದೆ.

ಶ್ರೀಮತಿ ವೈಟಮ್ಮನವರು ತಮ್ಮ 'ಟೆಸ್ಟಿಮೊನೀಸ್ ಫಾರ್ ದಿ ಚರ್ಚ್' ಸಂಪುಟ
2, ಪುಟ 29ರಲ್ಲಿ ಅಸಹಾಯಕರಿಗೆ ಸಹಾಯ ಮಾಡಬೇಕಾದ ವಿಷಯದಲ್ಲಿ ಹೀಗೆ
ತಿಳಿಸುತ್ತಾರೆ :

"ಬಡವರಿಗೆ ಸಹಾಯಮಾಡಿರಿ ಎಂದು ಬೇರೆಯವರು ಹೇಳುವ ತನಕ
ಕಾದುಕೊಂಡಿರಬಾರದು. ನಿಮ್ಮ ಸುತ್ತಮುತ್ತಲೂ ಇರುವವರನ್ನು ಗಮನಿಸಿ
ಅಸಹಾಯಕರು, ಬಾಧೆ ದುಃಖದಲ್ಲಿರುವವರು, ಸಹಾಯದ ಅಗತ್ಯವಿರುವವರೊಂದಿಗೆ
ಸೇರಿ ಪರಿಚಯ ಮಾಡಿಕೊಳ್ಳಿರಿ. ಅವರಿಗೆ ಮುಖ ತಿರುಗಿಸಬೇಡಿರಿ ಹಾಗೂ
ಅವರ ಅವಶ್ಯಕತೆಗಳನ್ನು ಅಲಕ್ಷಿಸಬೇಡಿರಿ ರಕ್ಷಣೆಯ ಮಹಾಯೋಜನೆಯಲ್ಲಿ ತಮ್ಮ
ಶಕ್ತಿಮೀರಿ ಸಹಾಯ ಮಾಡಲು ಯಾರು ಕಾತರದಿಂದಿದ್ದಾರೆ? ಯಾರು ಸಂಕಟದಲ್ಲಿ
ಬಿದ್ದ ದಿಕ್ಕಿಲ್ಲದವರನ್ನೂ, ವಿಧವೆಯರನ್ನೂ ಪರಾಮರಿಸಿ, ತನಗೆ ಪ್ರಪಂಚದ ದೋಷವು
ಹತ್ತದಂತೆ ನೋಡಿಕೊಳ್ಳುವವರು ದೇವರ ದೃಷ್ಟಿಯಲ್ಲಿ ಶುದ್ಧವೂ, ನಿರ್ಮಲವೂ
ಆಗಿರುವ ಭಕ್ತಿಗೆ ಸಾಕ್ಷಿಯಾಗಿ ನಿಲ್ಲಲಿದ್ದಾರೆ (ಯಾಕೋಬನು 1:27).

ಅಸಹಾಯಕರಾಗಿರುವವರಿಗೆ ಯಾವರೀತಿ ಸಹಾಯ ಮಾಡಬೇಕೆಂದು
ಯೇಸುಕ್ರಿಸ್ತನು ಸ್ವತಃ ತೋರಿಸಿಕೊಟ್ಟಿದ್ದಾನೆ ಹಾಗೂ ನಾವೂಸಹ ಅದರಂತೆ
ಮಾಡಬೇಕೆಂದು ನಮ್ಮನ್ನು ಕರೆಯುತ್ತಾನೆ. ಮೊದಲನೆಯದಾಗಿ ನಾವು
ಕಷ್ಟದಲ್ಲಿರುವವರ ಸ್ನೇಹಿತರಾಗಬೇಕು. ಅನಂತರ ಅವರ ತೊಂದರೆಗಳೇನೆಂದು
ತಿಳಿದುಕೊಂಡು, ಕೊನೆಯಲ್ಲಿ ಅವರನ್ನು ಕ್ರಿಸ್ತನ ಬಳಿಗೆ ತರಬೇಕು. ಆತನು ಮಾತ್ರ
ಅವರಿಗೆ ಸಹಾಯಮಾಡಬಲ್ಲನು. ಪಾರ್ಶವಾಯು ರೋಗಿಯ ಘಟನೆಯಲ್ಲಿ ಈ
ಸ್ನೇಹಿತರು ಅದನ್ನೇ ಮಾಡಿದರು. ಪರಿಸ್ಥಿತಿಯು ಹೇಗೇ ಇರಲಿ, ನಾವು ಅದರಂತೆಯೇ
ಮಾಡಬೇಕು. ನಾವು ಮಾಡುವ ಸಹಾಯವು ಅವರನ್ನು ರಕ್ಷಿಸಲು ಸಮರ್ಥನಾದ
ಏಕಮಾತ್ರ ಕ್ರಿಸ್ತನ ಕಡೆಗೆ ನಡೆಸುತ್ತದೆ.

`ನಿಮ್ಮ ಸುತ್ತಲಿರುವ ಯಾರಿಗೆ ಈಗ ತಕ್ಷಣದಲ್ಲಿ ಸಹಾಯದ ಅಗತ್ಯವಿದೆ? ಅವರಿಗೆ
ನೀವೇನು ಮಾಡುವಿರಿ?`