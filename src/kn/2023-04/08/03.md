---
title:  ಕ್ರಿಸ್ತನ ವಿಧಾನ ಮಾತ್ರ
date:   20/11/2023
---

**ಕಷ್ಟ ದುಃಖದಲ್ಲಿರುವವರಿಗೆ ಸಹಾಯ ಮಾಡುವ ಬಗ್ಗೆ ಈ ಕೆಳಗಿನ ವಾಕ್ಯಗಳಲ್ಲಿ
ತಿಳಿಸಿರುವ ಕಥೆಗಳು ನಮಗೇನು ತಿಳಿಸುತ್ತವೆ?**

`ಯೋಹಾನ 5:1-9`

`ಮಾರ್ಕ 1:23-28`

ಶ್ರೀಮತಿ ವೈಟಮ್ಮನವರು ತಮ್ಮ 'ದಿ ಮಿನಿಸ್ಟ್ರಿ ಆಫ್ ಹೀಲಿಂಗ್' ಪುಸ್ತಕದ ಪುಟ
143ರಲ್ಲಿ ಕಷ್ಟದುಃಖಬಾಧೆಗಳಿಂದ ಕಷ್ಟಪಡುತ್ತಿರುವವರಿಗೆ ಕ್ರಿಸ್ತನು ಅನುಸರಿಸಿದ ಐದು
ಕಾರ್ಯ ವಿಧಾನಗಳನ್ನು ತಿಳಿಸುತ್ತಾರೆ :

"ಕ್ರಿಸ್ತನು ಅನುಸರಿಸಿದ ಮಾರ್ಗವು ಮಾತ್ರ ಸುವಾರ್ತೆಯನ್ನು ಜನರಿಗೆ ತಿಳಿಸಲು
ಯಶಸ್ವಿಯಾದ ವಿಧಾನವಾಗಿದೆ. ಮೊದಲನೆಯದಾಗಿ ಆತನು ಜನರಿಗೆ ಯಾವಾಗಲೂ
ಹಿತವನ್ನೇ ಬಯಸುವವನಾಗಿದ್ದು, ಅವರೊಂದಿಗೆ ಬೆರೆತನು. ಎರಡನೆಯದಾಗಿ
ಅವರಿಗೆ ಕನಿಕರ ತೋರಿಸಿದನು. ಅನಂತರ ಅವರ ಸೇವೆ ಮಾಡಿ ಅವರ ವಿಶ್ವಾಸವನ್ನು
ಗಳಿಸಿಕೊಂಡನು. ಕೊನೆಯಲ್ಲಿ ನನ್ನನ್ನು ಹಿಂಬಾಲಿಸು' ಎಂದು ಕರೆದನು.

ಮೊದಲನೆಯದಾಗಿ ನಾವು ಅಸಹಾಯಕರಾದವರೊಂದಿಗೆ ಬೆರೆಯಬೇಕು.
ಅವರ ಬಗ್ಗೆ ತಿಳಿದುಕೊಂಡು ಅವರಿಗೆ ಒಳ್ಳೆಯದನ್ನು ಮಾಡಬೇಕೆಂಬ ಉದ್ದೇಶ
ಹೊಂದಿ ಅವರ ಅಗತ್ಯಗಳನ್ನು ತಿಳಿದುಕೊಳ್ಳಬೇಕು. ಬೇತೃಥಾ ಎಂಬ ಕೊಳದ
ಬಳಿಯಲ್ಲಿದ್ದ ಪಾರ್ಶವಾಯು ರೋಗಿಗೆ ಯೇಸು ಏನು ಮಾಡಿದನೆಂದು ಗಮನಿಸಿ.
ಬಹುಮಂದಿ ರೋಗಿಗಳು, ಕುರುಡರೂ, ಕುಂಟರೂ ಮೈ ಒಣಗಿದವರೂ
ಬಿದ್ದುಕೊಂಡಿದ್ದ ಮಹಾಸಮೂಹದೊಂದಿಗೆ ಆತನು ಇದ್ದನೆಂದು ಯೋಹಾನನು
ಹೇಳುತ್ತಾನೆ (5:3).

ಎರಡನೆಯದಾಗಿ ನಾವು ಜನರಿಗೆ ಅನುಕಂಪ ತೋರಿಸಬೇಕು. ಇದು ಅಷ್ಟೊಂದು
ಸುಲಭವಲ್ಲ; ಯಾಕೆಂದರೆ ಕೆಲವುವೇಳೆ ಜನರು ನಮ್ಮಬಗ್ಗೆ ಅಪನಂಬಿಕೆ ತೋರಿಸುತ್ತಾರೆ.
ಬೇರೆ ಕೆಲವು ಸಂದರ್ಭಗಳಲ್ಲಿ ಅನುಕಂಪ ತೋರಿಸುವವರು ಅಗತ್ಯವಿರುವ ಜನರ
ಅಸಹಾಯಕತೆಯನ್ನು ಲೈಂಗಿಕವಾಗಿ ದುರುಪಯೋಗಪಡಿಸಿಕೊಳ್ಳುವ ಸಾಧ್ಯತೆಯಿದೆ.
ಆದಾಗ್ಯೂ, ನಾವು ಯಾವುದೇ ಪ್ರತಿಫಲವನ್ನು ನಿರೀಕ್ಷಿಸದೆ, ಜನರಿಗೆ ಅನುಕಂಪ
ತೋರಿಸಬೇಕೆಂದು ಕ್ರಿಸ್ತನು ನಮಗೆ ಹೇಳುತ್ತಾನೆ.

ಸುವಾರ್ತೆಸೇವೆಯಲ್ಲಿ ಜನರನ್ನು ಮುಟ್ಟಲು ಇರುವ ಮೂರನೆಯ ವಿಧಾನವೆಂದರೆ
ಅವರ ಅಗತ್ಯಗಳನ್ನು ತಿಳಿದುಕೊಳ್ಳುವುದು. ಇದು ಕೇವಲ ಬಾಯಿಮಾತಿನಿಂದ
ಸಾಧ್ಯವಾಗುವುದಿಲ್ಲ. ಸ್ನೇಹಿತನಾಗಲಿ ಇಲ್ಲವೆ ಅಪರಿಚಿತನಾಗಲಿ ನಾವು
ಕಾರ್ಯರೂಪದಲ್ಲಿ ಅವರ ಅಗತ್ಯಗಳನ್ನು ಪೂರೈಸಬೇಕು. ಯೇಸುಸ್ವಾಮಿಯು ಆ
ಪಾರ್ಶವಾಯು ರೋಗಿಯೊಂದಿಗೆ ಮಾತನಾಡಿ, ನಿನಗೇನು ಬೇಕೆಂದು ಕೇಳಿದನು.
ಅನಂತರ ಅವನಿಗೆ ಒಂದು ಅದ್ಭುತವನ್ನು ಮಾಡಿದನು. ಮಾರ್ಕ 1:23-28ನೇ
ವಚನಗಳಲ್ಲಿ ದೆವ್ವಹಿಡಿದಿದ್ದ ಮನುಷ್ಯನನ್ನು ಯೇಸು ಗುಣಪಡಿಸುತ್ತಾನೆ. ದೆವ್ವ
ಹಿಡಿದಿದ್ದ ವ್ಯಕ್ತಿಯು ಮಾಡಲಾಗದಿದ್ದ ಕಾರ್ಯವನ್ನು ಆತನು ಮಾಡುವ ಮೂಲಕ
ಅಲ್ಲಿನ ಸಂದರ್ಭವನ್ನು ತನ್ನ ಹತೋಟಿಗೆ ತಂದುಕೊಂಡನು.

ನಾಲ್ಕನೆಯದಾಗಿ ನಾವು ಜನರ ಭರವಸೆ, ವಿಶ್ವಾಸ ಗಳಿಸಿಕೊಳ್ಳಬೇಕು. ನಾವು
ಜನರಿಗೆ ಸೇವೆ ಮಾಡಿದಾಗ, ಅವರ ಕಷ್ಟದಲ್ಲಿ ಸಹಾಯಮಾಡಿದಾಗ, ಅವರು
ನಮ್ಮನ್ನು ಹಾಗೂ ನಾವು ಹೇಳುವ ಮಾತುಗಳನ್ನೂ ನಂಬುತ್ತಾರೆ. ಆಗ ನಾವು
ಕ್ರಿಸ್ತನ ಬಗ್ಗೆ ತಿಳಿಸುವಾಗ, ಅವರು ಆಸಕ್ತಿಯಿಂದ ಕೇಳುತ್ತಾರೆ. ಯೇಸುವು ರೋಗಿಗಳನ್ನು
ಶಾರೀರಿಕವಾಗಿ ಮಾತ್ರ ಗುಣಪಡಿಸಲು ಬಯಸಲಿಲ್ಲ; ಅವರು ತನ್ನಲ್ಲಿ ನಿತ್ಯಜೀವವನ್ನೂ
ಸಹ ಸಮೃದ್ಧಿಯಾಗಿ ಕಂಡುಕೊಳ್ಳಬೇಕೆಂದು ಅಪೇಕ್ಷಿಸಿದನು (ಯೋಹಾನ 10:10).

ಐದನೆಯ ವಿಧಾನವೆಂದರೆ, ಅವರನ್ನು ಕ್ರಿಸ್ತನ ಮಾರ್ಗಕ್ಕೆ ನಡೆಸಲು ಸಹಾಯ
ಮಾಡುವುದು. ಈ ಕಾರ್ಯದಲ್ಲಿ ನಿಮ್ಮಲ್ಲಿ ಮಾತ್ರವಲ್ಲ, ನೀವು ಸಹಾಯ
ಮಾಡಿದವರಲ್ಲಿಯೂ ಸಹ ನಂಬಿಕೆಯಿರಬೇಕು.

`ಕ್ರಿಸ್ತನ ಮಾಡಿದಂತ ಅದ್ಭುತ ಕಾರ್ಯಗಳನ್ನು ನಾವು ಸಾಮಾನ್ಯವಾಗಿ ಮಾಡಲಾಗದು.
ಆದಾಗ್ಯೂ ಅಗತ್ಯವಿರುವವರಿಗೆ ನಾವು ಸಹಾಯ ಮಾಡಬಹುದಾದ ಬೇರೆ ಮಾರ್ಗಗಳು
ಯಾವುವು?`