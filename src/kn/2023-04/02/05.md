---
title:  'ದೇವಜನರು : ದೈವನಿಯಮಿತ ಕರ್ತವ್ಯದ ಸಾಧನಗಳು'
date:   11/10/2023
---

ಇತಿಹಾಸದಾದ್ಯಂತ ದೇವರಿಗೆ ನಂಬಿಗಸ್ತರಾಗಿ ವಿಧೇಯತೆಯಿಂದ ಆತನ
ಉದ್ದೇಶಗಳನ್ನು ಅನುಸರಿಸಿ ನಡೆದ ಜನರು ಯಾವಾಗಲೂ ಇದ್ದರು. ದೇವರಿಂದ
ಕರೆಯಲ್ಪಟ್ಟು, ಆತನ ಕೃಪೆಯಲ್ಲಿ ಪಾಲುಗಾರರಾಗಬೇಕೆಂಬ ಆತನ ಆಹ್ವಾನವನ್ನು
ಅಂಗೀಕರಿಸಿದವರು ದೇವಜನರೆನಿಸಿಕೊಳ್ಳುತ್ತಾರೆ. ಇವೆಲ್ಲರೂ ಸಹ ದೇವರು ನೇಮಿಸಿದ
ಸುವಾರ್ತಾ ಸೇವೆಯ ಕರ್ತವ್ಯವನ್ನು ನೆರವೇರಿಸುವ ಸಾಧನಗಳಾಗಿದ್ದಾರೆ.

`ಆದಿಕಾಂಡ 12:1-3 ಹಾಗೂ ಧರ್ಮೋಪದೇಶಕಾಂಡ 7:6,11,12ನೇ
ವಚನಗಳನ್ನು ಓದಿರಿ, ಹಳೆಯ ಒಡಂಬಡಿಕೆಯ ಕಾಲದಲ್ಲಿ ತನ್ನ ಜನರಿಗೆ ದೇವರ
ಮೂಲ ಉದ್ದೇಶವೇನಾಗಿತ್ತು?`

ದೇವರು ಅಬ್ರಹಾಮನಿಗೂ ಹಾಗೂ ಅವನ ಸಂತತಿಯವರಿಗೂ ಮಾಡಿಕೊಂಡ
ಒಡಂಬಡಿಕೆಯು ಒಂದು ನಿರ್ದಿಷ್ಟವಾದ ಉದ್ದೇಶಹೊಂದಿತ್ತು. ಅವರನ್ನು ದೇವರು
ಆರಿಸಿಕೊಂಡು, ಎಲ್ಲಾ ಜನಾಂಗಗಳಿಗೆ ಆಶೀರ್ವಾದ ನಿಧಿಯಾಗಬೇಕೆಂಬ
ಆದೇಶವನ್ನು ಸಾರುವ ಸಾಧನಗಳಾಗಿದ್ದರು (ಧರ್ಮೋಪದೇಶಕಾಂಡ 28:10;
ಯೆಶಾಯ 4:9-6ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ). ಆದಾಗ್ಯೂ
ಅವರು ದೇವರಿಗೆ ವಿಧೇಯರಾಗಿ ನಂಬಿಕೆಯಿಂದ ಜೀವಿಸುವ ಶರತ್ತಿನೊಂದಿಗೆ
ಆತನೊಂದಿಗೆ ಒಡಂಬಡಿಕೆಯ ಸಂಬಂಧ ಹೊಂದುವುದಕ್ಕಾಗಿ ಆರಿಸಲ್ಪಟ್ಟರು
(ಆದಿಕಾಂಡ 22:16-18; ವಿಮೋಚನಕಾಂಡ 19:5,6; ಧರ್ಮೋಪದೇಶಕಾಂಡ
28:1,2; 2 ಪೂ.ಕಾ. ವೃತ್ತಾಂತ 7:14). ಕಾನಾನ್ ದೇಶದ ಸುತ್ತಲೂ ಇದ್ದ ಇತರ
ಜನಾಂಗಗಳನ್ನು ದೇವರ ಕಡೆಗೆ ಆಕರ್ಷಿಸುವ ಕಾರ್ಯವು ಹಳೆಯ ಒಡಂಬಡಿಕೆಯಲ್ಲಿ
ದೇವರ ದೈವನಿಯಮಿತ ಕರ್ತವ್ಯದ ಕಾರ್ಯವಿಧಾನವಾಗಿದೆ.

ಹೊಸ ಒಡಂಬಡಿಕೆಯಲ್ಲಿಯೂ ದೇವರ ಈ ಸುವಾರ್ತಾ ಸೇವೆಯ ಕರ್ತವ್ಯ
ಮುಂದುವರಿದಿದೆ. ಪುನರುತ್ಥಾನಗೊಂಡ ನಮ್ಮ ರಕ್ಷಕನು ಈಗ ದೈವನಿಯಮಿತ
ಕರ್ತವ್ಯದ ಕಾರ್ಯವಿಧಾನವನ್ನು ಜಾರಿಗೊಳಿಸುತ್ತಿದ್ದಾನೆ (ಮತ್ತಾಯ 28:18-
20) ಕ್ರಿಸ್ತನ ಶಿಷ್ಯರು ಅಂದರೆ ಸಭೆಯು ಈಗ ಆ ಕಾರ್ಯವನ್ನು ಜಗತ್ತಿಗೆ
ಸುವಾರ್ತೆ ಸಾರುವುದರ ಮೂಲಕ ಮಾಡಬೇಕಾಗಿದೆ. ಕ್ರೈಸ್ತ ಸಭೆಯಿಂದ
ದೈವನಿಯಮಿತ ಕಾರ್ಯವಿಧಾನ ಆರಂಭವಾಗಲಿಲ್ಲ. ಇದಕ್ಕೆ ವ್ಯತಿರಿಕ್ತವಾಗಿ ದೇವರು
ತನ್ನ ಕರ್ತವ್ಯವನ್ನು ನೆರವೇರಿಸುವುದಕ್ಕಾಗಿ ಸಭೆ ಅಸ್ತಿತ್ವದಲ್ಲಿದೆ. ಆತನು ಸುವಾರ್ತೆ
ಸಾರುವ ಕರ್ತವ್ಯದ ನೆರವೇರುವಿಕೆಗಾಗಿ ಸಭೆಯನ್ನು ಉಪಯೋಗಿಸಿಕೊಳ್ಳುತ್ತಾನೆ.

ಆದಾಗ್ಯೂ, ಒಂದು ಪ್ರಶ್ನೆ ಉಳಿದಿದೆ. ಕ್ರೈಸ್ತಸಭೆಯ ದೈವನಿಯಮಿತ ಕರ್ತವ್ಯ
ಯಾವುದು? ಸಭೆಯನ್ನು ಸ್ಥಾಪಿಸಿದ ಕರ್ತನು ಕೆಟ್ಟುಹೋಗಿರುವ ಪಾಪಿಗಳನ್ನು
ಹುಡುಕಿ ರಕ್ಷಿಸುವುದಕ್ಕೆ ಬಂದನು (ಲೂಕ 19:10). ಅದೇ ಕ್ರೈಸ್ತ ಸಭೆಯ ಉದ್ದೇಶವೂ
ಹಾಗೂ ಕರ್ತವ್ಯವೂ ಆಗಿದೆ. ಸಭಾ ವಿಶ್ವಾಸಿಗಳಾದ ನಾವು ಯಾರನ್ನೂ ಸಹ
ರಕ್ಷಿಸಲು ಸಾಧ್ಯವಿಲ್ಲ. ಆದರೆ ರಕ್ಷಣೆ ನೀಡಬಲ್ಲ ಏಕೈಕ ವ್ಯಕ್ತಿಯಾದ ಯೇಸುಕ್ರಿಸ್ತನ
ಬಳಿಗೆ ಬರುವಂತೆ ಜನರನ್ನು ಆಹ್ವಾನಿಸಬೇಕು.

ಶ್ರೀಮತಿ ವೈಟಮ್ಮನವರು ಈ ವಿಷಯದಲ್ಲಿ ತಮ್ಮ "ಟೆಸ್ಟಿಮೊನೀಸ್ ಫಾರ್ ದಿ
ಚರ್ಚ್" ಪುಸ್ತಕದ ಸಂಪುಟ 3, ಪುಟ 381ರಲ್ಲಿ ಹೀಗೆ ತಿಳಿಸುತ್ತಾರೆ :

"ನಾಶವಾಗುತ್ತಿರುವ ಪಾಪಿಗಳನ್ನು ರಕ್ಷಿಸುವುದೇ ಕ್ರಿಸ್ತನ ಸಭೆಗೆ ದೇವರಿಂದ
ನೇಮಿತವಾದ ಕರ್ತವ್ಯವಾಗಿದೆ. ಜನರಿಗೆ ದೇವರ ಪ್ರೀತಿಯ ಬಗ್ಗೆ ತಿಳಿಸಿ, ಆ
ಪ್ರೀತಿಯ ಪರಿಣಾಮಕಾರಿತ್ವದಿಂದ ಅವರನ್ನು ಕ್ರಿಸ್ತನ ಬಳಿಗೆ ತರಬೇಕು". ಕ್ರೈಸ್ತರಾದ
ನಮಗೆ ಎಂತಹ ಸದವಕಾಶ ಹಾಗೂ ಮಹತ್ವದ ಜವಾಬ್ದಾರಿಯಾಗಿದೆಯಲ್ಲವೇ!

`ನಾವು ಉಸಿರಾಡಲು ಗಾಳಿ ಎಷ್ಟು ಅವಶ್ಯಕವೋ, ಅದೇ ರೀತಿ ಸಭೆಗೆ ದೇವರು
ನೇಮಿಸಿದ ಸುವಾರ್ತಾ ಸೇವೆಯ ಕರ್ತವ್ಯವೂ ಅದಕ್ಕಿಂತಲೂ ಹೆಚ್ಚು ಅಗತ್ಯವಾಗಿದೆ.
ಗಾಳಿಯಿಲ್ಲದಿದ್ದಲ್ಲಿ ನಾವು ಸಾಯುತ್ತೇವೆ. ಸುವಾರ್ತಾ ಸೇವೆಯಿಲ್ಲದಿದ್ದಲ್ಲಿ ಸಭೆ ಸಾಯುತ್ತದೆ.
ನಮ್ಮ ಸಭೆಯು ಜೀವವು ಉಳಿಯಬೇಕಾದಲ್ಲಿ ನಾವೇನು ಮಾಡಬೇಕು?`