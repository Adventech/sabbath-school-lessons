---
title:  ಸಮಸ್ತ ಲೋಕವೇ ಸುವಾರ್ತಾ ಸೇವೆಯ ಕಾರ್ಯಕ್ಷೇತ್ರ
date:   12/10/2023
---

`ಪ್ರಕಟನೆ 7:9,10ನೇ ವಚನಗಳು ದೇವರ ಸುವಾರ್ತಾ ಸೇವೆಯ ಭೌಗೋಳಿಕ
ವ್ಯಾಪ್ತಿಯ ಬಗ್ಗೆ ನಮಗೇನು ತಿಳಿಸುತ್ತದೆ?`

ಈ ವಾರದ ಪಾಠವು ಕ್ರಿಸ್ತನು ಪರಲೋಕಕ್ಕೆ ಏರಿಹೋಗುವ ಮೊದಲು ಕೊಟ್ಟ
ಮಹಾ ಆದೇಶ ಹಾಗೂ ನಿತ್ಯವಾದ ಶುಭವರ್ತಮಾನದ ಸಂದೇಶ ಎಂಬ
ನಿರ್ಣಾಯಕವಾದ ಈ ಎರಡು ಕರ್ತವ್ಯಗಳ ಬಗ್ಗೆ ತಿಳಿಸಿದೆ. ಮತ್ತಾಯ 28:16-
20 ಹಾಗೂ ಪ್ರಕಟನೆ 14:6ನೇ ವಚನಗಳು ಒಂದು ಸಾಮಾನ್ಯ ಅಂಶವನ್ನು ಎತ್ತಿ
ಹೇಳುತ್ತದೆ. "ಹೊರಟು ಹೋಗಿ ಎಲ್ಲಾ ದೇಶಗಳ ಜನರನ್ನು ಶಿಷ್ಯರನ್ನಾಗಿ ಮಾಡಿರಿ"
ಎಂದು ಮತ್ತಾಯನ ಸುವಾರ್ತೆ ತಿಳಿಸುತ್ತದೆ. ಪ್ರಕಟನೆ 14:6ನೇ ವಚನವು
"ಭೂನಿವಾಸಿಗಳಾಗಿರುವ ಸಕಲ ಜನಾಂಗ ಕುಲಪ್ರಜೆಗಳವರಿಗೂ, ಸಕಲ
ಭಾಷೆಗಳನ್ನಾಡುವವರಿಗೂ ಶುಭವರ್ತಮಾನವು ಸಾರಿ ಹೇಳಬೇಕಾಗಿದೆ' ಎಂದು
ತಿಳಿಸುತ್ತದೆ.

ಅಂದರೆ ಕ್ರಿಸ್ತನ ಸುವಾರ್ತೆಯು ಎಲ್ಲಾ ದೇಶಗಳು, ಎಲ್ಲಾ ಜನಾಂಗಗಳು,
ವಿವಿಧ ಭಾಷೆಗಳನ್ನಾಡುವವರು ಹಾಗೂ ಎಲ್ಲಾ ವರ್ಗಗಳ ಜನರಿಗೂ
ಸಾರಲ್ಪಡಬೇಕಾಗಿದೆ.

ಈ ಕಾರ್ಯದಲ್ಲಿ ಕ್ರಿಸ್ತನೊಬ್ಬನನ್ನು ಮಾತ್ರ ನಾವು ಅನುಕರಣೆ ಮಾಡಬೇಕು.
ಕ್ರಿಸ್ತನ ಸತ್ಯವನ್ನು ನಾವು ಮನಃಪೂರ್ವಕವಾಗಿ ಅಂಗೀಕರಿಸಿಕೊಂಡಾಗ, ದೇಶಗಳ
ನಡುವೆ ಇರುವ ದ್ವೇಷ, ಪೂರ್ವಗ್ರಹಪೀಡಿತ ವೈಷಮ್ಯ, ಹೊಟ್ಟೆಕಿಚ್ಚು - ಇವೆಲ್ಲವೂ
ಅಳಿಸಿಹೋಗುತ್ತವೆ ಹಾಗೂ ಸತ್ಯದ ಆತ್ಮನು ಎಲ್ಲರ ಹೃದಯಗಳನ್ನು ಒಂದಾಗಿ
ಮಾಡುತ್ತಾನೆ.

“ನೀವು ನನಗೆ ಸಾಕ್ಷಿಗಳಾಗಿರಬೇಕು' ಎಂದು ಯೇಸು ಹೇಳಿದಾಗ (ಅ.ಕೃತ್ಯಗಳು
1:8), ಆತನ ಮನಸ್ಸಿನಲ್ಲಿ ಮೂರು ವಿಧವಾದ ಭೌಗೋಳಿಕ ಪ್ರದೇಶಗಳಿದ್ದವು.

**ಮೊದಲನೆ ಪ್ರದೇಶ** : "ನೀವು ಯೆರೂಸಲೇಮಿನಲ್ಲಿ ನನಗೆ ಸಾಕ್ಷಿಗಳಾಗಿರಬೇಕು"
ಎಂದು ಯೇಸು ಹೇಳಿದ್ದಾನೆ. ಆ ಸಮಯದಲ್ಲಿ ಶಿಷ್ಯರು ಯೆರೂಸಲೇಮಿಗೆ
ಬಹಳ ಸಮೀಪದಲ್ಲಿದ್ದರು. ಆದುದರಿಂದ ದೇವರೊಂದಿಗಿನ ನಿಮ್ಮ ರಕ್ಷಣಾ
ಅನುಭವವನ್ನು ಮೊದಲು ನಿಮ್ಮ ಸಮೀಪದಲ್ಲಿರುವವರೊಂದಿಗೆ ಹಂಚಿಕೊಳ್ಳಲು
ಆರಂಭಿಸಿ ಎಂಬುದು ಯೇಸುಸ್ವಾಮಿ ಹೇಳಿದ ಮಾತಿನ ಅರ್ಥ. ಆದುದರಿಂದ
ಸುವಾರ್ತಾಸೇವೆಯು ಮನೆಯಲ್ಲಿ ಕುಟುಂಬ, ನೆರೆಯವರು ಹಾಗೂ
ಸ್ನೇಹಿತರೊಂದಿಗೆ ಮೊದಲು ಆರಂಭವಾಗಬೇಕು. ಇದು ತಾನೇ ಸುವಾರ್ತಾ
ಸೇವೆಗೆ ಸರ್ವಶ್ರೇಷ್ಠ ಸ್ಥಳವಾಗಿದೆ.

**ಎರಡನೇ ಪ್ರದೇಶ** : ಅನಂತರ ಕ್ರಿಸ್ತನು ಮುಂದುವರಿದು "ಎಲ್ಲಾ ಯೂದಾಯ,
ಸಮಾರ್ಯ ಸೀಮೆ....” ಎಂದು ಹೇಳುತ್ತಾನೆ. ನಮ್ಮ ಸುವಾರ್ತಾ ಸೇವೆಯು
ಹತ್ತಿರದ ಊರುಗಳು, ಪಟ್ಟಣ ಜಿಲ್ಲೆಗಳನ್ನು ಒಳಗೊಂಡಿದೆ. ಈ ಜನರು
ನಾವು ಆಡುವ ಭಾಷೆಯನ್ನೇ ಮಾತಾಡಬಹುದು, ಒಂದೇ ಸಂಸ್ಕೃತಿಗೆ
ಸೇರಿದದವರಾಗಿರಬಹುದು. ಆದರೆ ನಮಗೆ ಹತ್ತಿರದಲ್ಲಿರುವುದಿಲ್ಲ. ಇದೂ
ಸಹ ನಮ್ಮ ಸುವಾರ್ತಾ ಸೇವೆಗೆ ಸೇರಿದ ಪ್ರದೇಶವಾಗಿದೆ.

**ಮೂರನೇ ಪ್ರದೇಶ** : ಕ್ರಿಸ್ತನು ಅನಂತರ "ಭೂಲೋಕದ ಕಟ್ಟ ಕಡೆಯವರೆಗೂ
ನನಗೆ ಸಾಕ್ಷಿಗಳಾಗಿರಬೇಕು" ಎಂದು ಹೇಳಿದ್ದಾನೆ. ದೇವರ ಸುವಾರ್ತೆಯು
ಭೂಲೋಕದ ಸಕಲ ಕುಲಪ್ರಜೆ, ಜನಾಂಗ, ಭಾಷೆಗಳವರಿಗೆ ಬಣ್ಣದವರಿಗೆ
ಸಾರಬೇಕಾಗಿದೆ. ಸುವಾರ್ತಾಸೇವೆಗೆ ಇದು ಕೊನೆಯ ಪ್ರದೇಶವಾಗಿದೆ.