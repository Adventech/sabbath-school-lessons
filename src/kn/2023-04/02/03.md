---
title:  'ಸುವಾರ್ತಾ ಸೇವೆಯ ಮುಖ್ಯ ಉದ್ದೇಶ : ಜನರನ್ನು ಶಿಷ್ಯರನ್ನಾಗಿ ಮಾಡುವುದು'
date:   09/10/2023
---

`ಮತ್ತಾಯ 28:16-20ನೇ ವಚನಗಳಲ್ಲಿ ಶಿಷ್ಯತ್ವದ ಯಾವ ಅಂಶಗಳು
ಕಂಡುಬರುತ್ತವೆ?`

ಮತ್ತಾಯ 28:16-20ನೇ ವಚನಗಳು ಯೇಸುಸ್ವಾಮಿ ಪರಲೋಕಕ್ಕೆ ಏರಿ
ಹೋಗುವಾಗ ತನ್ನ ಶಿಷ್ಯರಿಗೆ ಮಹಾ ಆದೇಶನೀಡಿದ್ದನ್ನು ತಿಳಿಸುತ್ತವೆ. ಆತನು
ಅವರಿಗೆ ನೀವು ಜಗತ್ತಿನ ಎಲ್ಲಾಕಡೆಗೆ ಹೋಗಿ ಸುವಾರ್ತೆಸಾರಿ ಜನರನ್ನು ಶಿಷ್ಯರನ್ನಾಗಿ
ಮಾಡಿರಿ ಎಂದು ಆಜ್ಞೆ ಮಾಡಿದ್ದಾನೆ.

ಮತ್ತಾಯ 28:16-20ನೇ ವಚನಗಳಲ್ಲಿರುವ ಮೂಲಭೂತ ಅಂಶಗಳನ್ನು
ಸರಳವಾಗಿ ನಾಲ್ಕುಭಾಗವಾಗಿ ವಿಂಗಡಿಸಬಹುದು.

ಮೊದಲನೆಯದಾಗಿ ಯೇಸುವು ಗಲಿಲಾಯಕ್ಕೆ ಹೋಗುವಂತೆ ತನ್ನ ಶಿಷ್ಯರಿಗೆ
ಆಜ್ಞಾಪಿಸಿದನು. ಅಲ್ಲಿ ಆತನು ಅವರಿಗೆ ಕಾಣಿಸಿಕೊಂಡನು (ಮತ್ತಾಯ
28:16,17).

ಎರಡನೆಯದಾಗಿ ಆತನು ಅವರ ಹತ್ತಿರಕ್ಕೆ ಬಂದು ಭೂಪರಲೋಕಗಳಲ್ಲಿ
ತನಗೆ ಕೊಟ್ಟಿರುವ ಅಧಿಕಾರವನ್ನು ತಿಳಿಸಿದನು (28:18).

ಮೂರನೆಯದಾಗಿ ಯೇಸುವು ತನ್ನ ಶಿಷ್ಯರಿಗೆ ನೀವು ಹೊರಟುಹೋಗಿ
ಎಲ್ಲಾ ದೇಶಗಳ ಜನರನ್ನು ಶಿಷ್ಯರನ್ನಾಗಿ ಮಾಡಿರಿ ಎಂದು ಆದೇಶಿಸಿದನು
(28:19,20).

ನಾಲ್ಕನೆಯದಾಗಿ ಆತನು ಯುಗದ ಸಮಾಪ್ತಿಯವರೆಗೂ ಎಲ್ಲಾ ದಿವಸ
ನಿಮ್ಮ ಸಂಗಡ ಇರುತ್ತೇನೆಂದು ಅವರಿಗೆ ವಾಗ್ದಾನ ಮಾಡಿದನು (28:20).

ಎಲ್ಲಾ ದೇಶಗಳ ಜನರನ್ನು ಶಿಷ್ಯರನ್ನಾಗಿ ಮಾಡುವುದು ಯೇಸುವು ಕೊಟ್ಟ
ಮಹಾ ಆದೇಶದ ಪ್ರಮುಖ ಅಂಶವೂ ಹಾಗೂ ದೈವನಿಯಮಿತವಾದ ಸುವಾರ್ತಾ
ಸೇವೆಯ ಮುಖ್ಯ ಉದ್ದೇಶವೂ ಆಗಿದೆ. ಕ್ರಿಸ್ತನ ಪರಮಾಧಿಕಾರ, ಬಲ ಹಾಗೂ
ಸಾರ್ವಭೌಮತ್ವವು ಆತನು ಮರಣವನ್ನು ಜಯಿಸಿ ಪುನರುತ್ಥಾನ ಹೊಂದಿದ
ಕಾರಣದಿಂದ ಬಂದಿರುತ್ತದೆ.

'ಶಿಷ್ಯರನ್ನಾಗಿ ಮಾಡಿರಿ' ಎಂಬ ಮಹಾ ಆದೇಶವು ಮಾಡಿಯೇ ತೀರಬೇಕಾದ
ಕರ್ತವ್ಯವಾಗಿದೆ ಎಂಬುದನ್ನು ಒತ್ತಿ ಹೇಳುವುದು ಪ್ರಾಮುಖ್ಯವಾಗಿದೆ. ಜನರಿಗೆ
ಬೋಧನೆ ಮಾಡಿ, ದೀಕ್ಷಾಸ್ನಾನ ಮಾಡಿಸುವುದು ಹಾಗೂ ಜಗತ್ತಿಗೆಲ್ಲಾ ಯೇಸುವಿನ
ಬೋಧನೆಯನ್ನು ಸಾರುವುದು ಶಿಷ್ಯತ್ವದ ಸ್ವರೂಪವಾಗಿದೆ. ಇಲ್ಲಿ ಆತನು ತನ್ನ
ಶಿಷ್ಯರಿಗೆ ಸ್ಪಷ್ಟವಾಗಿ ಜನರನ್ನು ಶಿಷ್ಯರನ್ನಾಗಿ ಮಾಡಿರಿ ಎಂಬ ಮುಖ್ಯ ಉದ್ದೇಶವನ್ನು
ತಿಳಿಸುತ್ತಿದ್ದಾನೆ. ಇದು ತಾನೇ ಸತ್ಯವೇದದಲ್ಲಿ ತಿಳಿಸಿರುವ ದೈವನಿಯಮಿತ ಮಹಾ
ಕರ್ತವ್ಯಗಳಲ್ಲಿ ಒಂದಾಗಿದೆ. ಈ ಪುಸ್ತಕದ ಕೊನೆಯಲ್ಲಿ ಯೇಸುವು
ಯುಗಯುಗಾಂತರಗಳವರೆಗೂ, ಎಲ್ಲಾ ಸಮಯದಲ್ಲಿಯೂ ಅವರೊಂದಿಗೆ
ಇರುತ್ತೇನೆಂದು ಶಿಷ್ಯರಿಗೆ ವಾಗ್ದಾನ ಮಾಡುತ್ತಾನೆ.

ಯೇಸುಸ್ವಾಮಿಯ ಈ ಹನ್ನೆರಡುಮಂದಿ ಶಿಷ್ಯರು ತಮಗೆ ಆತನು ನೀಡಿದ
ಮಹಾ ಆದೇಶವನ್ನು ನೆರವೇರಿಸಲು ಎಲ್ಲಾ ದೇಶಗಳಿಗೆ ಹೋಗಲು ಸಾಧ್ಯವಾಗಲಿಲ್ಲ.
ಆದುದರಿಂದ ಈ ಅಪ್ಪಣೆಯು ಎಲ್ಲಾ ಕಾಲದಲ್ಲಿಯೂ, ಜಗತ್ತಿನಾದ್ಯಂತ ಜೀವಿಸುವ
ಕ್ರಿಸ್ತನ ನಿಜವಾದ ಹಿಂಬಾಲಕರಿಗೂ ಅನ್ವಯವಾಗುತ್ತದೆ. ಆದುದರಿಂದ ಕ್ರೈಸ್ತರೆಲ್ಲರೂ
ಇತರರನ್ನು ಶಿಷ್ಯರನ್ನಾಗಿ ಮಾಡುವ ಜವಾಬ್ದಾರಿ ಹೊಂದಿದ್ದಾರೆ. ಅಲ್ಲದೆ ಕ್ರಿಸ್ತನ
ನಿತ್ಯವಾದ ಶುಭವರ್ತಮಾನವು ಯಾವುದೇ ಭೌಗೋಳಿಕ, ಸಾಮಾಜಿಕ, ಭಾಷೆ,
ಬಣ್ಣ ಜನಾಂಗಗಳ ಇತಿಮಿತಿ ವ್ಯತ್ಯಾಸವಿಲ್ಲದೆ ಎಲ್ಲಾ ಕಡೆಗೂ ಸಾರಲ್ಪಡಬೇಕಾಗಿದೆ.

`'ಶಿಷ್ಯರನ್ನಾಗಿ ಮಾಡುವುದು' ಸುವಾರ್ತಾ ಸೇವೆಯ ಮುಖ್ಯ ಉದ್ದೇಶವಾಗಿದೆ.
ಈ ಆದೇಶವನ್ನು ನೆರವೇರಿಸಲು ನೀವು ಏನು ಮಾಡಬಹುದು?`