---
title:  'ಕ್ರಿಸ್ತನ ಬಗ್ಗೆ ತಿಳಿಯದವರಿಗೆ ಸುವಾರ್ತೆ : ಭಾಗ 2'
date:   09/12/2023
---

### ಈ ಪಾಠದ ಅಧ್ಯಯನಕ್ಕಾಗಿ
1 ಅರಸು 11:1-6; ಮತ್ತಾಯ 4:23-25; 8:10; 15:22-28; ಮಾರ್ಕ 7:24-30 ಹಾಗೂ ಅ.ಕೃತ್ಯಗಳು 10:34,35ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> ಆಗ ಯೇಸು ಆಕೆಗೆ ಅಮ್ಮಾ, ನಿನ್ನ ನಂಬಿಕೆ ಬಹಳ, ನಿನ್ನ ಮನಸ್ಸಿನಂತೆ ಆಗಲಿ ಎಂದು ಉತ್ತರ ಕೊಟ್ಟನು. ಅದೇ ಗಳಿಗೆಯಲ್ಲಿ ಆಕೆಯ ಮಗಳು ಸ್ವಸ್ಥಳಾದಳು. (ಮತ್ತಾಯ 15:28).

ಸೃಷ್ಟಿಯ ಆರಂಭದಿಂದಲೂ, ಪ್ರೀತಿಸ್ವರೂಪನಾದ ದೇವರು ಕಳೆದುಹೋದ
ತನ್ನ ಮಕ್ಕಳನ್ನು ಹುಡುಕಿದ್ದಾನೆ (ಆದಿಕಾಂಡ 3:9), ಪ್ರೀತಿಸ್ವರೂಪನಾದ ಅದೇ
ದೇವರು ಇಂದೂ ಸಹ ನಗರಗಳಲ್ಲಿ ಸತ್ಯವನ್ನು ಅರಿಯದೆ ಕಳೆದುಹೋಗಿರುವವರನ್ನೂ
ಸೇರಿದಂತೆ, ಎಲ್ಲರನ್ನೂ ರಕ್ಷಣಾ ಮಾರ್ಗಕ್ಕೆ ತರಬೇಕೆಂದು ಹುಡುಕುತ್ತಿದ್ದಾನೆ.
2018ನೇ ಇಸವಿಯಲ್ಲಿ ವಿಶ್ವಸಂಸ್ಥೆಯು ಪ್ರಕಟಿಸಿದ ಒಂದು ವರದಿಯ ಪ್ರಕಾರ
ಜಗತ್ತಿನ ಶೇ.55 ರಷ್ಟು ಮಂದಿ ನಗರಗಳಲ್ಲಿ ವಾಸಿಸುತ್ತಿದ್ದಾರೆ. ಕ್ರಿ.ಶ. 2050ರ
ಹೊತ್ತಿಗೆ ಇವರ ಸಂಖ್ಯೆ ಶೇ. 68 ರಷ್ಟಾಗಲಿದೆ ಎಂದು ವಿಶ್ವಸಂಸ್ಥೆಯು ಅಂದಾಜಿಸಿದೆ.
ಈ ನಗರಗಳಲ್ಲಿರುವವರಿಗೂ ಸಹ ಕ್ರಿಸ್ತನ ನಿತ್ಯಜೀವದ ಸುವಾರ್ತೆ ಸಾರುವುದನ್ನು
ಬಿಟ್ಟು ನಮಗೆ ಬೇರಾವ ದಾರಿಯೂ ಇಲ್ಲ.

ಆದಾಗ್ಯೂ, ದೇವರ ಮಕ್ಕಳಲ್ಲಿ ಅನೇಕರು ನಗರಗಳಲ್ಲಿ ಸುವಾರ್ತೆ ಸಾರುವಂತೆ
ಕರೆಯಲ್ಪಟ್ಟಾಗ, ಯೋನನಂತೆ ವರ್ತಿಸುತ್ತಾರೆ. ಕಾರಣಗಳೇನೇ ಇರಲಿ, ಅವರು
ತಮ್ಮ ಗುರಿಯನ್ನು ಬಿಟ್ಟು ಪಲಾಯನ ಮಾಡುತ್ತಾರೆ. "ಪೂರ್ವದಲ್ಲಿ ಬರೆದದ್ದೆಲ್ಲಾ
ನಮ್ಮನ್ನು ಉಪದೇಶಿಸುವುದಕ್ಕಾಗಿ ಬರೆಯಲ್ಪಟ್ಟಿತು. ನಾವು ಓದಿ ಸ್ಥಿರಚಿತ್ತವನ್ನೂ,
ಆದರಣೆಯನ್ನೂ ಹೊಂದಿ ರಕ್ಷಣೆಯ ನಿರೀಕ್ಷೆಯುಳ್ಳವರಾಗಿರುವಂತೆ ಆ ಗ್ರಂಥಗಳು
ಬರೆಯಲ್ಪಟ್ಟವು' ಎಂದು ಪೌಲನು ಹೇಳುತ್ತಾನೆ (ರೋಮಾಯ 15:4), ಯೋನನನ್ನು
ಕುರಿತು ಬರೆದದ್ದೂ ಸಹ ಇದರಲ್ಲಿ ಸೇರಿದೆ.

ಯೇಸುಸ್ವಾಮಿಯು ಈ ಲೋಕದಲ್ಲಿ ಜೀವಿಸಿದ್ದಾಗ ದೇವರಿಂದ ಆರಿಸಲ್ಪಟ್ಟ
ಇಸ್ರಾಯೇಲ್‌ ದೇಶದ ನಗರ ಪಟ್ಟಣಗಳಲ್ಲಿ ಮಾತ್ರವಲ್ಲ, ಆರಿಸಲ್ಪಡದ ಇತರ
ದೇಶಗಳಲ್ಲಿಯೂ ಸಹ ಸುವಾರ್ತೆಸಾರಿದನು.

ಈ ವಾರ ನಾವು ಸತ್ಯವೇದದಲ್ಲಿ ಯೇಸುವು ತೂರ್ ಹಾಗೂ ಸೀದೋನ್
ಪಟ್ಟಣಗಳಲ್ಲಿ ಮಾಡಿದ ಸೇವೆಯ ಬಗ್ಗೆ ಕಲಿಯೋಣ. ಹಾಗೂ ಇಂದು ಅದು ಹೇಗೆ
ನಮ್ಮ ಜೀವನಕ್ಕೆ ಅನ್ವಯವಾಗಲಿದೆ ಎಂಬುದರ ಬಗ್ಗೆಯೂ ತಿಳಿದುಕೊಳ್ಳೋಣ.