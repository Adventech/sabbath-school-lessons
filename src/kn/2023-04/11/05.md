---
title:  "ಅವಳನ್ನು ಕಳುಹಿಸಿಬಿಡು"
date:   13/12/2023
---

ನಗರ ಪ್ರದೇಶಗಳ ಸಮುದಾಯಗಳಲ್ಲಿ ದೇವರ ಸುವಾರ್ತೆ ಇನ್ನೂ ಸಹ
ತಲುಪದಿರುವ ಸಾಕಷ್ಟು ಜನರು ನಿರೀಕ್ಷೆಗಾಗಿ ಹಂಬಲಿಸುತ್ತಿದ್ದಾರೆ. ಕ್ರಿಸ್ತನು ಈ
ಲೋಕದಲ್ಲಿರುವಾಗ, ತೂರ್ ಹಾಗೂ ಸೀದೋನ್ ಎಂಬ ವಿದೇಶಗಳ ನಗರಗಳಿಗೆ
ಮೆಸ್ಸಿಯನ ನಿರೀಕ್ಷೆಯ ವಿಷಯವಾಗಿ ತಿಳಿಸದಂತೆ ದೇವಜನರಿಗೆ ಯಾರು
ತಡೆದಿದ್ದರು? ಕ್ರಿಸ್ತನ ಮೊದಲನೆ ಬರೋಣದ ಬಗ್ಗೆ ಪ್ರವಾದನೆಗಳಲ್ಲಿ ಮುಂದಾಗಿ
ತಿಳಿಸಿದ್ದಂತೆ ಆತನಿಗಾಗಿ ಹಂಬಲಿಕೆಯಿಂದ ಜನರು ಕಾದುಕೊಂಡಿದ್ದರು. ಆದರೆ
ದೇವರಿಂದ ಆರಿಸಲ್ಪಟ್ಟವರಾದ ಯೆಹೂದ್ಯರು ತಮ್ಮ ದುರಭಿಮಾನ, ಯೆಹೂದ್ಯರೆಂಬ
ಅಹಂಕಾರ, ಪೂರ್ವಗ್ರಹಪೀಡಿತ ದ್ವೇಷದ ಕಾರಣದಿಂದ ತಮ್ಮ ಸುತ್ತಲಿರುವ
ಜನಾಂಗಗಳಿಗೆ ಮೆಸ್ತೀಯನ ಬಗ್ಗೆ ತಿಳಿಸಲು ದೊರೆತಿದ್ದ ಅವಕಾಶವನ್ನು ಹಾಳು
ಮಾಡಿಕೊಂಡರು. ಇಂದೂ ಸಹ ನಗರ ಪ್ರದೇಶಗಳಲ್ಲಿರುವ ಅನೇಕ ವರ್ಗಗಳ
ಜನರಿಗೆ ತನ್ನ ಎರಡನೇಬರೋಣದ ಭಾಗ್ಯಕರವಾದ ನಿರೀಕ್ಷೆಯ (ತೀತನು 2:13)
ಶುಭಸಂದೇಶವನ್ನು ತನ್ನ ಜನರು ಹಂಚಿಕೊಳ್ಳಬೇಕೆಂದು ಕ್ರಿಸ್ತನು ಬಯಸುತ್ತಾನೆ.
ಆತನು ಯಾವ ರೀತಿ ತನ್ನ ರಕ್ಷಣೆಯ ಸುವಾರ್ತೆ ಸಾರುವುದರಲ್ಲಿ ಯಾವುದೇ
ಜನಾಂಗ, ಕುಲ ಭಾಷೆಗಳವರ ವ್ಯತ್ಯಾಸ ಮಾಡಲಿಲ್ಲವೋ, ಅದೇ ರೀತಿ ನಾವೂ
ಸಹ ಮಾಡಬಾರದು.

`ಅ.ಕೃತ್ಯಗಳು 10:9-16, 28, 34 ಹಾಗೂ 35ನೇ ವಚನಗಳನ್ನು ಓದಿರಿ.
ಪವಿತ್ರಾತ್ಮನು ತಿಳಿಸಿದ ಪಾಠದ ಸಂಕ್ಷಿಪ್ತ ಸಾರಾಂಶವೇನು?`

ಪೇತ್ರನು ಬಹಳವಾಗಿ ಹಸಿದು ಊಟಕ್ಕೆ ಸಿದ್ಧವಾಗುತ್ತಿರುವಾಗ ಒಂದು
ಜೋಳಿಗೆಯಲ್ಲಿ ಸಕಲ ವಿಧವಾದ ಪಶುಗಳೂ, ನೆಲದ ಮೇಲೆ ಹರಿದಾಡುವ
ಕ್ರಿಮಿಕೀಟಗಳೂ, ಆಕಾಶದಲ್ಲಿ ಹಾರಾಡುವ ಪಕ್ಷಿಗಳೂ ಇರುವುದನ್ನು ಕಂಡನು.
ಅವುಗಳನ್ನು ಕೊಯ್ದು ತಿನ್ನು ಎಂದು ಮೂರುಸಾರಿ ಆಕಾಶವಣಿ ಆಯಿತು.
ದೇವರು ಈ ದರ್ಶನದ ಮೂಲಕ ಪೇತ್ರನಿಗೆ ಅನ್ಯಜನರ ವಿರುದ್ಧವಾಗಿ ಇದ್ದ
ಧಾರ್ಮಿಕ ಅಹಂಕಾರ ಮತ್ತು ದ್ವೇಷಭಾವನೆಯನ್ನು ಬಿಡಬೇಕೆಂದು ತಿಳಿಸಿದನು.
ಪೇತ್ರನು ಈ ಸತ್ಯವನ್ನು ಮನವರಿಕೆ ಮಾಡಿಕೊಂಡ ಬಳಿಕ
"ದೇವರು
ಪಕ್ಷಪಾತಿಯಲ್ಲ, ಯಾವ ಜನರಲ್ಲಿಯಾದರೂ ದೇವರಿಗೆ ಭಯಪಟ್ಟು ನೀತಿಯನ್ನು
ನಡಿಸುವವರು ಆತನಿಗೆ ಮೆಚ್ಚಿಕೆಯಾಗಿದ್ದಾರೆಂದು ಈಗ ಸಂದೇಹವಿಲ್ಲದೆ ನನಗೆ
ತಿಳಿದು ಬಂದಿದೆ” ಎಂದು ಹೇಳಿದನು (ಅ.ಕೃತ್ಯಗಳು 10:34,35).

ಈ ಹಿನ್ನೆಲೆಯನ್ನು ಗಮನದಲ್ಲಿಟ್ಟುಕೊಂಡು ತೂರ್, ಸೀದೋನ್ ಪಟ್ಟಣಗಳ
ಬಗ್ಗೆ ತಿಳಿದುಕೊಳ್ಳೋಣ. ಯೇಸುಸ್ವಾಮಿಯು ಕಾನಾನ್ಯಳಾದ ಆ ಸ್ತ್ರೀಯೊಂದಿಗೆ
ನಡೆಸಿದ ಸಂಭಾಷಣೆಯನ್ನು ಗಮನಿಸಿ, ಪೇತ್ರನು ನೋಡಿದ ದರ್ಶನಕ್ಕೆ
ಸಂಬಂಧಪಟ್ಟಂತೆ ಶಿಷ್ಯರು ಯಾವ ಪಾಠಗಳನ್ನು ಕಲಿತುಕೊಂಡರು? ನಗರಗಳಿಗೂ
ಸುವಾರ್ತೆ ಸಾರಬೇಕೆಂದು ದೇವರು ನಮ್ಮನ್ನು ಕರೆದಿರುವಾಗ, ಈ ಮೇಲಿನ
ಎರಡು ಘಟನೆಗಳನ್ನು ಇಂದು ನಾವು ಹೇಗೆ ನಮ್ಮ ಜೀವನದಲ್ಲಿ ಅಳವಡಿಸಿ-
ಕೊಳ್ಳಬಹುದು? ನಗರಗಳಲ್ಲಿರುವವರಿಗೆ ಸುವಾರ್ತೆ ಸಾರದಂತೆ ಯಾವ ಪೂರ್ವಗ್ರಹ
ಪೀಡಿತ ದ್ವೇಷಭಾವನೆಯು ನಮ್ಮನ್ನು ತಡೆದಿದೆ? ನಮ್ಮೆಲ್ಲಾ ದುರಭಿಮಾನ,
ರಾಷ್ಟ್ರೀಯತೆಯ ಹೆಮ್ಮೆ, ಆತ್ಮೀಕ ಅಹಂಕಾರ ಇವುಗಳನ್ನೆಲ್ಲಾ ಬಿಟ್ಟು ನಾವು
ಅವರಿಗೆ ಸುವಾರ್ತೆ ಸಾರಲು ದೇವರು ಯಾವ ಅವಕಾಶಗಳನ್ನು ನಮಗೆ ಕೊಟ್ಟಿದ್ದಾನೆ?

ದೇವರ ಮಹಾರಕ್ಷಣಾ ಯೋಜನೆ ಒಂದು ದೇಶಕ್ಕೆ ಅಥವಾ ಗ್ರಾಮೀಣ
ಪ್ರದೇಶದ ಎಲ್ಲಾ ಜನಾಂಗ, ಕುಲ, ಭಾಷೆಗಳವರಿಗೆ ಮಾತ್ರ ಸೀಮಿತವಲ್ಲ. ಅದು
ಸಮಸ್ತ ಮಾನವ ಕುಲಕ್ಕೆ ಕೊಡಲ್ಪಟ್ಟದ್ದು ಎಂಬುದನ್ನು ಸಂಪೂರ್ಣವಾಗಿ ಅರ್ಥ
ಮಾಡಿಕೊಳ್ಳದ ಶಿಷ್ಯರಿಗೆ ಯೇಸುವು ಸಹನೆಯಿಂದ ಬೋಧಿಸಿ ಮನವರಿಕೆ
ಮಾಡಿಕೊಟ್ಟನು. ನಾವೂ ಸಹ ನಗರ ಪ್ರದೇಶಗಳ ಜನರಿಗೆ ಸುವಾರ್ತೆ ಸಾರುವಂತೆ
ಪರಿಶುದ್ಧಾತ್ಮನು ನಮ್ಮೆಲ್ಲಾ ಪಕ್ಷಪಾತ, ಪೂರ್ವಗ್ರಹ ಪೀಡಿತ ದ್ವೇಷವನ್ನು ಬಿಡಲು
ಸಹಾಯ ಮಾಡುತ್ತಾನೆ.

`ಗಲಾತ್ಯ 2:11-13ನೇ ವಚನಗಳನ್ನು ಓದಿರಿ, ಬಾಲ್ಯದಿಂದಲೂ ನಾವು ಕಲಿತ
ಕೆಲವು ಧರ್ಮದ ದುರಭಿಮಾನ, ದ್ವೇಷ, ಪಕ್ಷಪಾತವನ್ನು ಬಿಡುವುದು ಅಷ್ಟೊಂದು
ಸುಲಭವಲ್ಲ ಎಂಬುದರ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸಬೇಕು?`