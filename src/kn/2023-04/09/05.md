---
title:  ಶ್ರೀಮಂತರಿಗೆ ಸುವಾರ್ತಾ ಸೇವೆ
date:   29/11/2023
---

`ಮತ್ತಾಯ 19:16-22ನೇ ವಚನಗಳನ್ನು ಓದಿರಿ. ನಿಕೊದೇಮನು ಕ್ರಿಸ್ತನನ್ನು
ಅಂಗೀಕರಿಸಿಕೊಂಡನು. ಆದರೆ ಶ್ರೀಮಂತನಾದ ಈ ಯುವ ಅಧಿಕಾರಿ ಆತನನ್ನು
ನಿರಾಕರಿಸಿದನು. ಈ ಕಥೆಯಿಂದ ನಾವು ಯಾವ ಪಾಠಗಳನ್ನು ಕಲಿಯಬಹುದು?`

ಯೌವನಸ್ಥನಾದ ಈ ಶ್ರೀಮಂತ ಅಧಿಕಾರಿಯೊಂದಿಗೆ ಯೇಸು ನಡೆಸಿದ
ಸಂಭಾಷಣೆಯು ಐಶ್ವರ್ಯವು ರಕ್ಷಣೆಗೆ ಹೇಗೆ ಅಡ್ಡಿಯಾಗುತ್ತದೆಂದು ತಿಳಿಸುತ್ತದೆ.
ಯೇಸುಸ್ವಾಮಿಯು ಈ ವಿಷಯವಾಗಿ ತನ್ನ ಶಿಷ್ಯರಿಗೆ
"ನಿಮಗೆ ಸತ್ಯವಾಗಿ
ಹೇಳುತ್ತೇನೆ. ಐಶ್ವರ್ಯವಂತರು ಪರಲೋಕರಾಜ್ಯದಲ್ಲಿ ಸೇರುವುದು ಕಷ್ಟ.
ಐಶ್ವರ್ಯವಂತನು ದೇವರ ರಾಜ್ಯದಲ್ಲಿ ಸೇರುವುದಕ್ಕಿಂತ, ಒಂಟೆಯು ಸೂಜಿಯ
ಕಣ್ಣಿನಲ್ಲಿ ನುಗ್ಗುವುದು ಸುಲಭ” ಎಂದು ಹೇಳುವುದನ್ನು ಗಮನಿಸಿ, ಐಶ್ವರ್ಯವಂತರು
ಪರಲೋಕ ರಾಜ್ಯಕ್ಕೆ ಸೇರುವುದಿಲ್ಲವೆಂದು ಇದರ ಅರ್ಥವಲ್ಲ, ಅವರು
ಎಚ್ಚರವಾಗಿರದಿದ್ದಲ್ಲಿ, ಅದು ಅವರ ರಕ್ಷಣೆಗೆ ತೊಡಕಾಗುತ್ತದೆಂದು ಯೇಸು
ತಿಳಿಸುತ್ತಾನೆ.

ಶ್ರೀಮಂತರಾಗಲಿ ಅಥವಾ ಬಡವರಾಗಲಿ ಎಲ್ಲರೂ ಸಹ ಒಂದಲ್ಲಾ ಒಂದು
ದಿನ ಸಮಾಧಿಗೆ ಸೇರಲೇಬೇಕು. ಅಂದರೆ ಇತರರಂತೆಯೇ ಶ್ರೀಮಂತರಿಗೂ ಸಹ
ರಕ್ಷಣೆಯ ಅಗತ್ಯವಿದೆ. ಹಣದಿಂದ ಏನಾದರೂ ಕೊಂಡುಕೊಳ್ಳಬಹುದಾದರೂ,
ಅದರಿಂದ ಸಾವನ್ನು ಜಯಿಸಲಾಗದು. ಯೇಸುಸ್ವಾಮಿ ಉಚಿತವಾಗಿ ಕೊಡುವ
ನಿತ್ಯಜೀವವೆಂಬ ವರವನ್ನು ಯಾರು ನಂಬಿಕೆಯಿಂದ ಅಂಗೀಕರಿಸುತ್ತಾರೋ, ಅವರು
ಮರಣವನ್ನು ಜಯಿಸುವರು ''ನಾನೇ ಪುನರುತ್ಥಾನವೂ, ಜೀವವೂ ಆಗಿದ್ದೇನೆ,
ನನ್ನನ್ನು ನಂಬುವವನು ಸತ್ತರೂ ಬದುಕುವನು..." ಎಂದು ಯೇಸು ಹೇಳಿದ್ದಾನೆ
(ಯೋಹಾನ 11:25).

`ಲೂಕ 19:1-10ನೇ ವಚನಗಳಲ್ಲಿ ಶ್ರೀಮಂತ ಗುತ್ತಿಗೆದಾರನಾದ ಜಕ್ಕಾಯನ
ವಿಷಯವಾಗಿ ತಿಳಿಸಿದೆ. ಇವನಿಗೂ ಮತ್ತು ಶ್ರೀಮಂತನಾದ ಯೌವನಸ್ಥ ಅಧಿಕಾರಿಯ
ಕಥೆಗೂ ಇರುವ ವ್ಯತ್ಯಾಸವೇನು?`

ಜಕ್ಕಯನು ಯೇಸುಸ್ವಾಮಿಯ ಮಾತಿಗೆ ವಿಧೇಯನಾದಂತೆ, ದುರದೃಷ್ಟವಶಾತ್
ಶ್ರೀಮಂತನಾದ ಯುವ ಅಧಿಕಾರಿ ವಿಧೇಯನಾಗಲಿಲ್ಲ. ಯುವ ಅಧಿಕಾರಿಗೆ ಯೇಸು
ನಿನ್ನ ಆಸ್ತಿಯನ್ನೆಲ್ಲಾ ಮಾರಿ ಬಡವರಿಗೆ ಹಂಚು ಎಂದು ಹೇಳಿದಂತೆ ಜಕ್ಕಾಯನಿಗೆ
ಹೇಳಲಿಲ್ಲವೆಂದು ಗಮನಿಸಿ, ಯೌವನಸ್ಥ ಅಧಿಕಾರಿಗೆ ಹಣದ ಮೇಲೆ ಎಂತಹ
ವ್ಯಾಮೋಹವಿತ್ತು ಎಂದು ಕ್ರಿಸ್ತನಿಗೆ ತಿಳಿದಿತ್ತು. ಜಕ್ಕಾಯನಿಗೂ ಯೇಸುವಿಗೂ
ಮನೆಯಲ್ಲಿ ನಡೆದ ಸಂಭಾಷಣೆ ಏನೆಂದು ನಮಗೆ ತಿಳಿಯದು. ಆದರೆ ತನ್ನ
ಜೀವನದಲ್ಲಿ ಅದರಲ್ಲಿಯೂ ವಿಶೇಷವಾಗಿ ಐಶ್ವರ್ಯಕ್ಕೆ ಸಂಬಂಧಪಟ್ಟಂತೆ
ಬದಲಾವಣೆ ಮಾಡಬೇಕೆಂದು ಜಕ್ಕಾಯನಿಗೆ ತಿಳಿದಿತ್ತು.

`"ಒಬ್ಬ ಮನುಷ್ಯನು ಲೋಕವನ್ನೆಲ್ಲಾ ಸಂಪಾದಿಸಿಕೊಂಡರೂ, ಪ್ರಾಣನಷ್ಟಪಟ್ಟರೆ
ಅವನಿಗೆ ಪ್ರಯೋಜನವೇನು? ಅಥವಾ ಒಬ್ಬನು ತನ್ನ ಪ್ರಾಣಕ್ಕೆ ಏನು ಈಡಕೊಟ್ಟಾನು?"
ಎಂದು ಯೇಸು ಹೇಳಿದ್ದಾನೆ (ಮತ್ತಾಯ 16:26). ಈ ವಾಕ್ಯಗಳು ನಮಗೆ
ತಿಳಿಸುವುದೇನು?`