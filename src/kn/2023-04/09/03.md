---
title:  ನಾಮಾನನು
date:   27/11/2023
---

ಕ್ರಿಸ್ತನು ಸಕಲ ಕುಲ, ಜನಾಂಗ, ಪ್ರಜೆ, ಭಾಷೆ, ಬಣ್ಣದವರಿಗೂ ತನ್ನ
ಪ್ರಾಣಕೊಟ್ಟನು. ಅವರ ಹಿನ್ನೆಲೆ, ಶ್ರೀಮಂತಿಕೆ, ಅಂತಸ್ತುಗಳನ್ನು ಆತನು ಗಣನೆಗೆ
ತರಲಿಲ್ಲ. ಜಗತ್ತಿನಲ್ಲಿ ಪ್ರಭಾವಶಾಲಿಗಳಾದ ಕ್ರೈಸ್ತರಲ್ಲದವರನ್ನೂ ಒಳಗೊಂಡಂತೆ
ದೇವರು ನಿರಂತರವಾಗಿ ಮಾನವರೆಲ್ಲರನ್ನೂ ತನ್ನ ಬಳಿಗೆ ಬರುವಂತೆ
ಆಹ್ವಾನಿಸುತ್ತಾನೆ.

`2 ಅರಸು 5:1-19ನೇ ವಚನಗಳನ್ನು ಓದಿರಿ, ಕರ್ತನಿಗಾಗಿ ಜನರಿಗೆ ಸುವಾರ್ತೆ
ಸಾರಿ ರಕ್ಷಣಾಮಾರ್ಗಕ್ಕೆ ತರುವುದರ ಬಗ್ಗೆ ಈ ಕಥೆಯಿಂದ ನಾವೇನು
ತಿಳಿದುಕೊಳ್ಳಬಹುದು?`

ಕುಷ್ಠರೋಗಿಯಾಗಿದ್ದ ನಾಮಾನನು ದೇವರು ತನ್ನನ್ನು ಗುಣಪಡಿಸಿದ ನಂತರ,
ಅಸಹಜವಾದ ಎರಡು ಬೇಡಿಕೆಗಳನ್ನು ಪ್ರವಾದಿಯಾದ ಎಲೀಷನ ಮುಂದೆ ಇಟ್ಟನು.
ಮೊದಲನೆಯದಾಗಿ ಅವನು ಇಸ್ರಾಯೇಲ್‌ ದೇಶದಿಂದ ಅರಾಮ್ಯದೇಶಕ್ಕೆ
ತೆಗೆದುಕೊಂಡುಹೋಗಲು ಎರಡು ಹೇಸರಕತ್ತೆಗಳು ಹೊರುವಷ್ಟು ಮಣ್ಣನ್ನು
ಕೊಡಿಸಬೇಕೆಂದು ಕೇಳಿಕೊಂಡನು. ಈ ಮಣ್ಣಿನಿಂದ ಅವನು ಯೆಹೋವನಿಗೆ
ಯಜ್ಞವೇದಿ ಕಟ್ಟಿ ಆತನೊಬ್ಬನಿಗೆ ಸರ್ವಾಂಗಹೋಮಗಳನ್ನು ಅರ್ಪಿಸಲು
ಉದ್ದೇಶಿಸಿದ್ದನು. ನಾಮಾನನು ಪ್ರವಾದಿಯಾದ ಎಲೀಷನಿಗೆ - "ನಿನ್ನ ಸೇವಕನಾದ
ನಾನು ಇನ್ನು ಮುಂದೆ ಎಲ್ಲಾ ದೇವತೆಗಳನ್ನು ಬಿಟ್ಟು ಯೆಹೋವನೊಬ್ಬನಿಗೆ
ಸರ್ವಾಂಗ ಹೋಮಗಳನ್ನು ಸಮರ್ಪಿಸುತ್ತೇನೆ” ಎಂದು ಹೇಳಿದನು (2 ಅರಸು
5:17). ನಾಮಾನನು ಈಗ ಒಬ್ಬನೇ ಸತ್ಯದೇವರಾದ ಯೆಹೋವನಲ್ಲಿ ವಿಶ್ವಾಸವಿಟ್ಟಿದ್ದೆ
ಸ್ಪಷ್ಟವಾಗಿದ್ದರೂ, ಮೊದಲನೆ ಬೇಡಿಕೆಯಲ್ಲಿ ವಿಗ್ರಹಾರಾಧನೆಯ ಪ್ರಭಾವ ಅವನ
ಆಲೋಚನೆಯಲ್ಲಿತ್ತೆಂದು ತೋರುತ್ತದೆ. ಅರಾಮ್ಯರ ಸೇನಾಧಿಪತಿಯು ಇಸ್ರಾಯೇಲ್ಯರ
ದೇವರನ್ನು ಒಬ್ಬ ಪೂಜ್ಯನಾದ ದೇವಮಾನವನೆಂದೂ, ತನ್ನ ದೇಶದಲ್ಲಿ ಆತನನ್ನು
ಗೌರವಿಸಿ ಪೂಜಿಸಬೇಕೆಂದು ಎಣಿಸಿದ್ದನು. ನಾಮಾನನು ವಾಸ್ತವವಾಗಿ
ಯೆಹೋವದೇವರನ್ನು ಬಿಟ್ಟು ಬೇರಾವ ದೇವರೂ ಇಲ್ಲವೆಂದು ತಿಳಿದುಕೊಂಡಿದ್ದನು.
ಈ ಕಾರಣದಿಂದ ಅವನು ಇಸ್ರಾಯೇಲ್ ದೇಶದಿಂದ ತೆಗೆದುಕೊಂಡು ಹೋದ
ಮಣ್ಣಿನಿಂದ ಯಜ್ಞವೇದಿ ಕಟ್ಟಿ ಆರಾಧಿಸಲು ಬಯಸಿದ್ದನು.

ನಾಮಾನನು ಪ್ರವಾದಿಯಾದ ಎಲೀಷನಿಗೆ ಮಾಡಿದ ಎರಡನೇ ಬೇಡಿಕೆಯು
ಅವನ ನಂಬಿಕೆಯ ಪ್ರಾಮಾಣಿಕತೆಯನ್ನು ತೋರಿಸುತ್ತದೆ. ಪರಲೋಕದ
ಸತ್ಯದೇವರಾದ ಯೆಹೋವನೊಬ್ಬನನ್ನೇ ಆರಾಧಿಸಲು ಅವನು ನಿರ್ಧರಿಸಿದರೂ,
ವಿಗ್ರಹಾರಾಧಕನಾದ ತನ್ನ ಸ್ವದೇಶದಲ್ಲಿ ಅದನ್ನು ಕೈಕೊಳ್ಳುವುದು ಕಷ್ಟವೆಂದು
ನಾಮಾನನಿಗೆ ತಿಳಿದಿತ್ತು. ಅರಾಮ್ಯರ ಅರಸನು ರಿಮೋನ್ ಎಂಬ ದೇವತೆಯನ್ನು
ಪೂಜಿಸುತ್ತಿದ್ದನು. ಆಗ ನಾಮಾನನು ರಾಜನ ಅಂಗರಕ್ಷಕನಾಗಿ ಅಲ್ಲಿಗೆ
ಹೋಗಬೇಕಾಗಿತ್ತು. ಅವನಿಗೆ ತನ್ನ ಸ್ವದೇಶದ ಅರಸನಿಗೆ ಮಾಡಬೇಕಾದ
ಕರ್ತವ್ಯಗಳನ್ನು ಬಿಡುವ ಉದ್ದೇಶವಿರಲಿಲ್ಲವಾದರೂ, ರಿಮೋನ್ ದೇವತೆಗೆ
ಕೈಮುಗಿಯುವುದು ಅವನಿಗೆ ಇಷ್ಟವಿರಲಿಲ್ಲ. ತನ್ನ ಹೃದಯವನ್ನು ಯೆಹೋವದೇವರಿಗೆ
ಒಪ್ಪಿಸಿಕೊಟ್ಟಿದ್ದ ನಾಮಾನನಿಗೆ ರಿಮೋನ್ ದೇವತೆಯನ್ನು ಪೂಜಿಸಿ ವಿಗ್ರಹಾರಾಧನೆ
ಮಾಡುವುದು ಇಷ್ಟವಿರಲಿಲ್ಲ.

ಪ್ರವಾದಿಯಾದ ಎಲೀಷನು ನಾಮಾನನ ಈ ಎರಡನೇ ಬೇಡಿಕೆಗೆ
"ಸಮಾಧಾನದಿಂದ ಹೋಗು" ಎಂದುತ್ತರಿಸಿದನು (2 ಅರಸು 5:14). ಈ
ವಿಷಯವಾಗಿ ಸೆವೆಂತ್ ಡೇ ಅಡ್ಡೆಂಟಿಸ್ಟ್ ಸತ್ಯವೇದ ವ್ಯಾಖ್ಯಾನ ಸಂಪುಟ 2,
ಪುಟ 878ರಲ್ಲಿ ಹೀಗೆ ತಿಳಿಸಲಾಗಿದೆ :

"ಸಮಾಧಾನದಿಂದ ಹೋಗು ಎಂದು. ಎಲೀಷನು ಹೇಳಿದ ಮಾತು ನಾಮಾನನ
ಬೇಡಿಕೆಗೆ ಅವನು ಸಮ್ಮತಿ ಸೂಚಿಸಿದನು ಅಥವಾ ಸಮ್ಮತಿ ಸೂಚಿಸಲಿಲ್ಲವೆಂದು
ತಿಳಿದುಕೊಳ್ಳಬಾರದು. ಅವನು ಸಂಶಯದಿಂದಾಗಲಿ ಅಥವಾ ಅನಿಶ್ಚಿತವಾದ
ಚಡಪಡಿಸುವಿಕೆಯಿಂದ ತನ್ನ ಸ್ವದೇಶಕ್ಕೆ ಹಿಂದಿರುಗದೆ ಸಮಾಧಾನದಿಂದ
ಹೋಗಬೇಕಾಗಿತ್ತು. ದೇವರು ನಾಮಾನನಿಗೆ ಕರುಣೆ ತೋರಿಸಿದನು ಹಾಗೂ
ಅವನು ಸತ್ಯದೇವರನ್ನು ಆರಾಧಿಸುವ ಮೂಲಕ ಸಂತೋಷ ಹಾಗೂ ಸಮಾಧಾನ
ಪಡೆದುಕೊಳ್ಳಬೇಕಾಗಿತ್ತು. ಅವನು ಹೊಸದಾಗಿ ಸತ್ಯದೇವರನ್ನು
ಅಂಗೀಕರಿಸಿಕೊಂಡಿದ್ದನು. ನಾಮಾನನು ಆತ್ಮಸಾಕ್ಷಿಯಂತೆ ಶುದ್ಧವಾದ ಅಂತಃಕರಣ
ಹೊಂದಿದ್ದವನೂ, ಕೆಟ್ಟದ್ದು ಮಾಡಲು ಅಳಕುತ್ತಿದ್ದವನೂ ಆಗಿದ್ದು, ಅವನು ಈ
ಹೊಸದಾದ ನಂಬಿಕೆಯಲ್ಲಿ ದೃಢವಾಗಿ ನಿಂತಲ್ಲಿ, ಬಲ ಹಾಗೂ ವಿವೇಕದಲ್ಲಿ
ಬೆಳವಣಿಗೆ ಹೊಂದುತ್ತಿದ್ದನು. ಹೊಸದಾಗಿ ಕ್ರಿಸ್ತನಂಬಿಕೆಗೆ ಬಂದವರನ್ನು ದೇವರು
ಹಂತಹಂತವಾಗಿ ನಡೆಸುತ್ತಾನೆ. ಹಾಗೂ ಕೆಲವು ವಿಷಯಗಳಲ್ಲಿ ಅವರಲ್ಲಿ ಬದಲಾವಣೆ
ಕಂಡುಬರುವಂತೆ ಸರಿಯಾದ ಸಮಯ ಯಾವುದೆಂದು ತಿಳಿದು ದೇವರು ಅವರನ್ನು
ಕರೆಯುತ್ತಾನೆ. ಜನರ ರಕ್ಷಣೆಗಾಗಿ ಸೇವೆ ಮಾಡುತ್ತಿರುವವರು ಈ ಸತ್ಯವಾದ
ವಿಷಯವನ್ನು ಯಾವಾಗಲೂ ಮನಸ್ಸಿನಲ್ಲಿಡಬೇಕು".

`ಕ್ರೈಸ್ತರಲ್ಲದವರು ಹೊಸದಾಗಿ ಕ್ರಿಸ್ತನನ್ನು ಅಂಗೀಕರಿಸಿಕೊಳ್ಳುವಂತೆ ಅವರನ್ನು
ನಾವು ಯಾಕೆ ಒತ್ತಾಯಿಸಬಾರದೆಂಬುದನ್ನು ನಾಮಾನನ ಈ ಕಥೆಯಿಂದ ಯಾವ
ಪಾಠ ಕಲಿಯಬಹುದು?`