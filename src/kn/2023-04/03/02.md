---
title:  ನೆಮ್ಮದಿಯ ಸ್ಥಳದಿಂದ ದೂರಹೋಗುವುದು
date:   15/10/2023
---

ಇತರರಿಗೆ ಸುವಾರ್ತೆ ಸಾರುವುದಕ್ಕಾಗಿ, ನಾವು ವಾಸವಾಗಿರುವ ನೆಮ್ಮದಿಯ
ಸ್ಥಳದಿಂದ ದೂರಹೋಗಬೇಕೆಂದು ದೇವರು ಬಯಸುತ್ತಾನೆ. ನಮ್ಮದೇ ಆದ
ಬಂಧು ಬಳಗ, ಭಾಷೆ, ಜನಾಂಗಕ್ಕೆ ಸೇರಿದವರೊಂದಿಗೆ ಮಾತ್ರ ಇರಬೇಕೆನ್ನುವ
ಬಯಕೆ ಸ್ವಾರ್ಥಕ್ಕೆ ಮತ್ತು ಕೆಟ್ಟತನಕ್ಕೆ ಎಡೆಮಾಡಿ ಕೊಡಬಹುದು. ಬಾಬೆಲಿನ
ಕಥೆಯಿಂದ ಕಲಿಯುವ ಪಾಠಗಳಲ್ಲಿ ಈ ಅಪಾಯವೂ ಒಂದಾಗಿದೆ.

`ಆದಿಕಾಂಡ 11:1-9ನೇ ವಚನಗಳನ್ನು ಓದಿರಿ, ಬಾಬೆಲಿನ ಜನರ ಉದ್ದೇಶ
ಏನಾಗಿತ್ತು? ಅವರು ಏನು ಮಾಡಬೇಕೆಂದು ಬಯಸಿದ್ದರು? ದೇವರು ಯಾಕೆ ಆ
ಕಾರ್ಯವನ್ನು ವಿಫಲಗೊಳಿಸಿದನು?`

ಬಾಬೆಲ್ ಗೋಪುರವನ್ನು ನಿರ್ಮಿಸಲು ಹೊರಟ ಜನರ ಕಥೆಯು ಅವರ
ಮಹತ್ವಾಕಾಂಕ್ಷೆಯನ್ನು ತಿಳಿಯಪಡಿಸುತ್ತದೆ. ಅವರು ಜಗತ್ತಿನಲ್ಲಿ ಎಲ್ಲಿಯೂ ಇರದಂತ
ಒಂದು ಪಟ್ಟಣವನ್ನು ಹಾಗೂ ಒಂದು ಅದ್ಭುತವಾದ ಗೋಪುರವನ್ನು ಸ್ಮಾರಕವಾಗಿ
ಕಟ್ಟಬೇಕೆಂದು ಯೋಜನೆ ಹಾಕಿಕೊಂಡಿದ್ದರು. ಒಂದು ಪಟ್ಟಣವನ್ನೂ ಮತ್ತು
ಆಕಾಶವನ್ನೂ ಮುಟ್ಟುವ ಗೋಪುರವನ್ನು ಕಟ್ಟಿ ದೊಡ್ಡ ಹೆಸರು ಪಡೆಯಬೇಕೆಂಬುದು
ಬಾಬೆಲಿನವರ ಉದ್ದೇಶವಾಗಿತ್ತು (ಆದಿಕಾಂಡ 11:4).

ಇಂದೂ ಸಹ ಅನೇಕರು ಈ ರೀತಿ ಮಾಡಬೇಕೆಂದು ಬಯಸುತ್ತಾರಲ್ಲವೇ?
ಅದು ರಾಜಕೀಯವಾಗಲಿ, ಕ್ರೀಡೆ, ವ್ಯಾಪಾರೋದ್ಯಮ, ಕಲೆ ಅಷ್ಟೇಕೆ
ಧಾರ್ಮಿಕವಾಗಿಯೂ ಸಹ ಹೆಸರು ಮಾಡಲು ಇಂದು ಜನರು ಹಂಬಲಿಸುತ್ತಾರೆ.
ತಮಗೆ ದೊಡ್ಡ ಹೆಸರು ಹಾಗೂ ಕೀರ್ತಿ ಬರಬೇಕೆಂದು ಅಪೇಕ್ಷಿಸುವವರಿದ್ದಾರೆ.
ಆದರೆ ಅಂತ್ಯದಲ್ಲಿ ಅವರ ಪ್ರಯತ್ನಗಳೆಲ್ಲವೂ ವ್ಯರ್ಥವಾಗುತ್ತದೆ (ಪ್ರಸಂಗಿ 2:1-
11).

ಬಾಬೆಲಿನ ಜನರು ಭೂಮಿಯ ಮೇಲೆಲ್ಲಾ ತಾವು ಚದರಿಹೋಗಬಾರದೆಂಬ
ಉದ್ದೇಶದಿಂದ ಒಂದು ಮಹಾಗೋಪುರ ಕಟ್ಟಬೇಕೆಂದು ಬಯಸಿದರೆಂದು
ಸತ್ಯವೇದವು ತಿಳಿಸುತ್ತದೆ (ಆದಿಕಾಂಡ 11:4). ತಮ್ಮ ಸ್ವಾರ್ಥ ಸಾಧನೆಗಾಗಿ ಅವರು
ಒಂದೇ ಪ್ರದೇಶದಲ್ಲಿರಲು ನಿರ್ಧರಿಸಿದರು. ಆದರೆ ದೇವರ ಆಲೋಚನೆಯೇ
ಬೇರೆಯಾಗಿತ್ತು. ಈ ಕಾರ್ಯಕ್ಕಾಗಿಯೇ ಜನರೆಲ್ಲರೂ ಒಂದಾಗಿ ಕೂಡಿದ್ದರು.

ಆದರೆ ದೇವರು "ಇವರು ಒಂದೇ ಜನಾಂಗ, ಇವರೆಲ್ಲರಿಗೂ ಒಂದೇ ಭಾಷೆ.
ಪ್ರಾರಂಭದಲ್ಲೇ ಇಷ್ಟು ದೊಡ್ಡ ಕೆಲಸ ಮಾಡುವವರಾಗಿರಲು ಮುಂದೆ ಏನು
ಆಲೋಚಿಸಿದರೂ, ಇವರಿಗೆ ಅಸಾಧ್ಯವಿಲ್ಲ" ಎಂದು ಹೇಳಿದನು (ಆದಿಕಾಂಡ
11:6) ಜನರ ಮಹತ್ವಾಕಾಂಕ್ಷೆಯ ಈ ಯೋಜನೆಯು ಕೆಟ್ಟದ್ದಾಗಿತ್ತು.

ಲೋಕವನ್ನು ನಾನು ಇನ್ನೆಂದಿಗೂ ಜಲಪ್ರಳಯದಿಂದ ನಾಶಮಾಡುವುದಿಲ್ಲವೆಂದು
ಹೇಳಿದ ದೇವರವಾಗ್ದಾನದ ಮೇಲೆ ಆ ಜನರು ವಿಶ್ವಾಸ ಇಟ್ಟಿರಲಿಲ್ಲವೆಂದು ಶ್ರೀಮತಿ
ವೈಟಮ್ಮನವರು ಹೇಳುತ್ತಾರೆ (ಆದಿಕಾಂಡ 9:14,15) (ಈ ವಿಷಯ ಸತ್ಯವೇದದಲ್ಲಿ
ತಿಳಿಸಿಲ್ಲ). ದೇವರ ವಾಗ್ದಾನದ ಮೇಲೆ ಭರವಸವಿಡುವುದಕ್ಕೆ ಬದಲಾಗಿ ಅವರು
ತಮ್ಮ ರಕ್ಷಣೆಗಾಗಿ ಬಾಬೆಲಿನಲ್ಲಿ ಮಹಾಗೋಪುರವನ್ನು ಕಟ್ಟಲು ಉದ್ದೇಶಿಸಿದ್ದರು.
ಅವರ ಉದ್ದೇಶಗಳೇನೇ ಇರಲಿ, ಅವು ಸ್ವಾರ್ಥದ ಮಹತ್ವಾಕಾಂಕ್ಷೆಯಿಂದ ಕೂಡಿದ್ದ
ಕೆಟ್ಟ ಆಲೋಚನೆಯಾಗಿತ್ತೆಂದು ದೇವರಿಗೆ ತಿಳಿದಿತ್ತು. ಈ ಕಾರಣದಿಂದ ದೇವರು
ಅವರ ಯೋಜನೆಯನ್ನು ವಿಫಲಗೊಳಿಸಿದನು.

`ನಾವಿರುವ ಸ್ಥಳದಲ್ಲಿ ನೆಮ್ಮದಿಯಾಗಿದ್ದೇವೆ. ಇತರರ ಚಿಂತೆ ನಮಗೇಕೆ? ಎಂಬ
ಭಾವನೆ ನಿಮ್ಮಲ್ಲಿದೆಯೇ? ನೀವು ಯಾವರೀತಿಯಲ್ಲಿ ನಿಮ್ಮ ಭಾಷೆ, ಜನಾಂಗ, ಕುಲಕ್ಕೆ
ಸೇರದವರಿಗೆ ಸುವಾರ್ತೆ ಸಾರಬಹುದು?`