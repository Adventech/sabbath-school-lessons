---
title:  ಜಗತ್ತಿಗೆಲ್ಲಾ ಆಶೀರ್ವಾದದ ನಿಧಿಯಾಗುವುದು
date:   16/10/2023
---

`ಆದಿಕಾಂಡ 12:1-3ನೇ ವಚನಗಳಲ್ಲಿ ದೇವರು ಅಬ್ರಹಾಮನಿಗೆ ನೀಡಿರುವ
ಸಲಹೆಗಳು ಹೇಗೆ ಅವನಿಗೆ ದೈವನಿಯಮಿತ ಕರ್ತವ್ಯ ನಿರ್ವಹಿಸಬೇಕೆಂಬ ಕರೆಯಾಗಿದೆ?`

ದೇವರು ಅಬ್ರಹಾಮನನ್ನು ನಿನ್ನ ಸ್ವದೇಶವನ್ನೂ, ಬಂಧುಬಳಗವನ್ನು ಬಿಟ್ಟು
ನಾನು ತೋರಿಸುವ ಬೇರೊಂದು ದೇಶಕ್ಕೆ ಹೋಗಬೇಕೆಂದು ಹೇಳಿದನು. ಇದು
ಅಬ್ರಹಾಮನ ಮೂಲಕ ತನ್ನ ದೈವೀಕ ಉದ್ದೇಶಗಳನ್ನು ಲೋಕದಲ್ಲಿ
ನೆರವೇರಿಸಬೇಕೆಂಬ ದೇವರ ಯೋಜನೆಯ ಭಾಗವಾಗಿತ್ತು. ಅಬ್ರಹಾಮನು ದೇವರ
ಮಾತಿಗೆ ವಿಧೇಯನಾಗಿ ಬೇರೆದೇಶಕ್ಕೆ ಹೋದನು. ಒಂದುವೇಳೆ ದೇವರು ನಿಮಗಾಗಿ
ಒಂದು ಯೋಜನೆ ಹಾಕಿಕೊಂಡಿದ್ದಲ್ಲಿ, ನೀವು ನಿಮ್ಮ ಊರು, ಬಂಧು ಬಳಗದವರನ್ನು
ಬಿಟ್ಟು ಹೋಗಬೇಕು. ಆತನ ಸೇವೆ ಮಾಡುವ ಮೂಲಕ ನೀವು ಇತರರಿಗೆ
ಆಶೀರ್ವಾದ ಉಂಟುಮಾಡುವಿರಿ.

**ಕೆಳಗಿನ ವಾಕ್ಯಗಳನ್ನು ಓದಿರಿ. ಈ ಪ್ರತಿಯೊಂದು ವಾಕ್ಯವು ದೇವರ ಒಡಂಬಡಿಕೆ
ಹಾಗೂ ಆತನ ವಾಗ್ದಾನದ ಬಗ್ಗೆ ನಮಗೇನು ತಿಳಿಸುತ್ತದೆ?**

`ಆದಿಕಾಂಡ 3:15`

`ಆದಿಕಾಂಡ 17:19`

`ಅರಣ್ಯಕಾಂಡ 24:17`

`ಯೆಶಾಯ 9:6`

`ದಾನಿಯೇಲನು 9:24-27`

`ಮತ್ತಾಯ 1:21`

ಪಾಪದ ಸಮಸ್ಯೆಗೆ ಪರಿಹಾರವಾಗಿ ದೇವರು ಏದೆನ್ ತೋಟದಲ್ಲಿ ಮಾಡಿದ್ದ
ವಾಗ್ದಾನವನ್ನು ಒಬ್ಬನು ಸಾಧಿಸುತ್ತಾನೆಂದು ಈ ಮೇಲಿನ ವಾಕ್ಯಗಳು ಸ್ಪಷ್ಟವಾಗಿ
ತಿಳಿಸುತ್ತವೆ. ಈ ವಾಗ್ದಾನವನ್ನು ನೆರವೇರಿಸುವ ಮೆಸ್ಸಿಯನಾದ ಯೇಸುಕ್ರಿಸ್ತನು
ಅಬ್ರಹಾಮ ಹಾಗೂ ಇಸಾಕನ ವಂಶದಲ್ಲಿ ಹುಟ್ಟಬೇಕಾಗಿತ್ತು. ಇಸಾಕನು ಹಾಗೂ
ಯಾಕೋಬನು ಇದೇ ವಾಗ್ದಾನಕ್ಕೆ ಸಹ ಬಾಧ್ಯರಾಗಿದ್ದರೆಂದು ಇಬ್ರಿಯ 11:9ನೇ
ವಚನವು ತಿಳಿಸುತ್ತದೆ. ಅಂದರೆ ದೇವರು ಅಬ್ರಹಾಮನಿಗೆ ಮಾಡಿದ ವಾಗ್ದಾನದ
ಆಶೀರ್ವಾದಗಳಿಗೆ ಇವರೂ ಸಹ ಹಕ್ಕು ಬಾಧ್ಯಸ್ಥರಾಗಿದ್ದರು. ಅಬ್ರಹಾಮನು
ದೇವರು ತನಗೆ ಮಾಡಿದ ವಾಗ್ದಾನವು ಹೇಗೆ ನೆರವೇರುತ್ತದೆಂದು ಎಷ್ಟರಮಟ್ಟಿಗೆ
ತಿಳಿದುಕೊಂಡಿದ್ದನೋ, ನಮಗೆ ಖಚಿತವಾಗಿ ತಿಳಿದಿಲ್ಲ. ಆದರೂ ಅವನು ದೇವರ
ಮಾತಿಗೆ ವಿಧೇಯನಾಗಿ ನಂಬಿಕೆಯಿಂದ ಆತನು ಕರೆದ ಸ್ಥಳಕ್ಕೆ ಹೋದನು. ಈ
ವಿಷಯವಾಗಿ ಇಬ್ರಿಯ 11:8ನೇ ವಚನವು "ನಂಬಿಕೆಯಿಂದಲೇ ಅಬ್ರಹಾಮನು
ಕರೆಯಲ್ಪಟ್ಟ ಕೂಡಲೇ, ಕರೆದಾತನ ಮಾತನ್ನು ಕೇಳಿ ತಾನು ಬಾಧ್ಯವಾಗಿ
ಹೊಂದಬೇಕಾಗಿದ್ದ ಸ್ಥಳಕ್ಕೆ ಹೊರಟುಹೋದನು; ತಾನು ಹೋಗಬೇಕಾದ ಸ್ಥಳವು
ಯಾವುದೆಂದು ತಿಳಿಯದೆ ಹೊರಟನು" ಎಂದು ತಿಳಿಸುತ್ತದೆ. ಇದು ನಮಗೆ
ಎಂತಹ ಮಾದರಿಯಾಗಿದೆಯಲ್ಲವೇ!

`ದೇವರು ನಿಮ್ಮನ್ನು ನಿಮಗೆ ತಿಳಿಯದ ಸ್ಥಳಕ್ಕೆ ಹೋಗಬೇಕೆಂದು ಒಂದು ವೇಳೆ
ಕರೆದಲ್ಲಿ ನಿಮ್ಮ ಉತ್ತರವೇನಾಗಿದೆ?`