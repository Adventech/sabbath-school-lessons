---
title:  ಹೆಚ್ಚಿನ ಚಿಂತನೆ
date:   20/10/2023
---

ಶ್ರೀಮತಿ ವೈಟಮ್ಮನವರು ಬರೆದ 'ದಿ ಆಕ್ಸ್ ಆಫ್ ದಿ
ಅಪೋಸ್ತಲ್ಸ್' ಪುಸ್ತಕದ 'ದಿ ಗ್ರೇಟ್ ಕಮಿಷನ್' ಹಾಗೂ 'ಎ ಸೀಕರ್ ಫಾರ್
ಟೂತ್‌' ಎಂಬ ಅಧ್ಯಾಯಗಳನ್ನು ಓದಿರಿ.

ಶ್ರೀಮತಿ ವೈಟಮ್ಮನವರು 'ದಿ ಆಕ್ಸ್ ಆಫ್ ದಿ ಅಪೋಸ್ತಲ್ಸ್' ಪುಸ್ತಕದ 'ದಿ
ಗ್ರೇಟ್ ಕಮಿಶನ್' ಎಂಬ ಅಧ್ಯಾಯದಲ್ಲಿ ಹೀಗೆ ತಿಳಿಸಿದ್ದಾರೆ :

"ಕ್ರಿಸ್ತನು ಪರಲೋಕಕ್ಕೆ ಏರಿಹೋಗುವ ಮೊದಲು ಅವರಿಗೆ ಒಂದು ಆದೇಶ
ನೀಡಿದನು. ಜಗತ್ತಿಗೆ ನಿತ್ಯಜೀವದ ಸುವಾರ್ತೆಯನ್ನು ಸಾರುವ ಕರ್ತವ್ಯವನ್ನು
ಅವರಿಗೆ ನೇಮಿಸಿದನು. ಆತನು ಅವರಿಗೆ ಜಗತ್ತಿಗೆಲ್ಲಾ ತನ್ನ ತ್ಯಾಗಮಯ ಜೀವನದ
ಸಾಕ್ಷಿಗಳಾಗಿರಬೇಕೆಂದು ತಿಳಿಸಿದನು. "ನಾನು ಇಸ್ರಾಯೇಲ್‌ ಜನಾಂಗಕ್ಕೆ ಮಾಡಿದ
ಸೇವೆಯನ್ನು ನೀವು ನೋಡಿರುವಿರಿ. ನನ್ನ ಜನರು ನನ್ನಿಂದ ನಿತ್ಯಜೀವ
ಪಡೆದುಕೊಳ್ಳಲು ನನ್ನ ಬಳಿಗೆ ಬರಲಿಲ್ಲ, ಅಧಿಕಾರಿಗಳು ಮತ್ತು ಯಾಜಕರು
ನನಗೆ ಏನು ಮಾಡಿದರೆಂದು ನೀವು ತಿಳಿದಿರುವಿರಿ. ಅವರೆಲ್ಲರೂ ನನ್ನನ್ನು
ತಿರಸ್ಕರಿಸಿದರೂ, ಈಗಲೂ ಸಹ ನನ್ನನ್ನು ದೇವಕುಮಾರನೆಂದು ಅಂಗೀಕರಿಸಿಕೊಳ್ಳುವ
ಅವಕಾಶವು ಅವರಿಗಿದೆ. ತಮ್ಮ ಪಾಪಗಳನ್ನು ಒಪ್ಪಿ ಅರಿಕೆ ಮಾಡಿಕೊಂಡವರನ್ನು
ನಾನು ಮುಕ್ತವಾಗಿ ಸ್ವೀಕರಿಸಿದ್ದನ್ನು ಶಿಷ್ಯರಾದ ನೀವು ನೋಡಿರುವಿರಿ. ನನ್ನ
ಬಳಿಗೆ ಬರುವವನನ್ನು ನಾನು ಎಂದಿಗೂ ತ್ಯಜಿಸುವುದಿಲ್ಲ. ನನ್ನ ಶಿಷ್ಯರಾದ
ನಿಮಗೆ ಕರುಣೆಯ ಈ ಸಂದೇಶವನ್ನು ಒಪ್ಪಿಸಿದ್ದೇನೆ. ಇದನ್ನು ನೀವು ಮೊದಲು
ಯೆಹೂದ್ಯರಿಗೂ, ಅನಂತರ ಸಕಲ ಜನಾಂಗ, ಕುಲ, ಪ್ರಜೆ, ಭಾಷೆಗಳನ್ನಾಡುವವರಿಗೆ
ತಿಳಿಸಬೇಕು, ನಂಬಿದವರೆಲ್ಲರೂ ಒಂದೇ ಸಭೆಯಲ್ಲಿ ಕೂಡಿಸಲ್ಪಡಬೇಕು".

"ಆದುದರಿಂದ ನೀವು ಹೊರಟುಹೋಗಿ ಎಲ್ಲಾ ದೇಶಗಳ ಜನರನ್ನು ಶಿಷ್ಯರನ್ನಾಗಿ
ಮಾಡಿರಿ" ಎಂಬ ಕ್ರಿಸ್ತನ ಆದೇಶವು ಸ್ಪಷ್ಟವಾಗಿದೆ (ಮತ್ತಾಯ 28:19). ಆದುದರಿಂದ
ನಾವು ಖಂಡಿತವಾಗಿಯೂ ಇತರ ದೇಶಗಳಿಗೂ, ಇತರ ಜನಾಂಗದವರಿಗೂ
ಸುವಾರ್ತೆ ಸಾರಬೇಕಾಗಿದೆ.

ಶ್ರೀಮತಿ ವೈಟಮ್ಮನವರು ಮುಂದುವರಿದು ಹೀಗೆ ತಿಳಿಸುತ್ತಾರೆ:

"ಸುವಾರ್ತೆಸಾರಬೇಕೆಂಬ ಆದೇಶವು ಕ್ರಿಸ್ತನ ರಾಜ್ಯದ ಶಾಸನಪತ್ರವಾಗಿದೆ. ಶಿಷ್ಯರು
ಎಲ್ಲಾಜನರಿಗೂ ಆತನ ಕರುಣೆಯ ಆಹ್ವಾನವನ್ನು ನೀಡಿ ಎಲ್ಲರ ರಕ್ಷಣೆಗಾಗಿ
ಮನಃಪೂರ್ವಕವಾಗಿ ಸೇವೆ ಮಾಡಬೇಕಾಗಿದೆ. ಜನರು ತಮ್ಮ ಬಳಿಗೆ ಬರುವುದಕ್ಕಾಗಿ
ಶಿಷ್ಯರು ಕಾದುಕೊಂಡಿರಬಾರದು, ಬದಲಾಗಿ ಕ್ರಿಸ್ತನ ಸಂದೇಶದೊಡನೆ ಅವರಿದ್ದಲ್ಲಿಗೆ
ಹೋಗಬೇಕು".

ಶ್ರೀಮತಿ ವೈಟಮ್ಮನವರು 'ದಿ ಆಕ್ಟ್ ಆಫ್ ದಿ ಅಪೋಸ್ತಲ್ಸ್' ಪುಸ್ತಕದ ಎ
ಸೀಕರ್ ಆಫ್ ಟೂತ್' ಎಂಬ ಅಧ್ಯಾಯದಲ್ಲಿ ಹೀಗೆ ತಿಳಿಸುತ್ತಾರೆ:

"ಈ ಲೋಕದಲ್ಲಿ ನಾವು ತಿಳಿದುಕೊಂಡಿರುವುದಕ್ಕಿಂತಲೂ ದೇವರ ರಾಜ್ಯಕ್ಕೆ
ಹತ್ತಿರವಾಗಿರುವವರು ಅನೇಕರಿದ್ದಾರೆ. ಪಾಪದಿಂದ ತುಂಬಿದ ಈ ಲೋಕದಲ್ಲಿ
ಕರ್ತನಿಗೆ ಅಮೂಲ್ಯವಾದ ಆಭರಣಗಳಂತಿರುವ ಅನೇಕರಿದ್ದಾರೆ. ಅವರ ಬಳಿಗೆ
ಆತನು ತನ್ನ ಸಂದೇಶಕರನ್ನು ಕಳುಹಿಸುವನು. ಕ್ರಿಸ್ತನಿಗಾಗಿ ದೃಢವಾಗಿ ನಿಲ್ಲಲಿರುವ
ಅನೇಕರು ಎಲ್ಲೆಲ್ಲಿಯೂ ಇದ್ದಾರೆ. ಲೌಕಿಕವಾದ ಸಂಪತ್ತಿಗಿಂತ ದೇವರ ವಿವೇಕವನ್ನು
ಅಮೂಲ್ಯವೆಂದೆಣಿಸಿರುವ ಅನೇಕರಿದ್ದಾರೆ. ಅವರ ಪ್ರಾಮಾಣಿಕವಾಗಿ ಕ್ರಿಸ್ತನ
ಸುವಾರ್ತೆಯ ಬೆಳಕನ್ನು ಇತರರಿಗೆ ಪ್ರಕಾಶಿಸುತ್ತಾರೆ. "ದೇವರು ಅನ್ಯಜನರಿಗೂ
ಸಹ ಜೀವಕೊಡಬೇಕೆಂದು ಅವರು ಮನಸ್ಸುಗಳನ್ನು ತನ್ನ ಕಡೆಗೆ ತಿರುಗಿಸಿದ್ದಾನೆ"
(ಅ.ಕೃತ್ಯಗಳು 11:18) ಎಂಬ ಮಾತು ಇವರ ಮೂಲಕವಾಗಿ ನೆರವೇರುವುದು.
ಈ ರೀತಿಯಲ್ಲಿ ಅನ್ಯಜನರ ಬಗ್ಗೆ ಯೆಹೂದ್ಯರಿಗಿದ್ದ ಪೂರ್ವಗ್ರಹಪೀಡಿತ ದ್ವೇಷ
ಹಾಗೂ ತಲತಲಾಂತರಗಳಿಂದ ಬಂದ ಸಂಪ್ರದಾಯಗಳು ಮುರಿದುಹೋಗಿ
ಅನ್ಯರಿಗೂ ಸಹ ಸುವಾರ್ತೆಸಾರಲು ಮಾರ್ಗವಾಯಿತು".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ನಿಮ್ಮ ವೈಯಕ್ತಿಕ ಜೀವನದಲ್ಲಿ ದೈವನಿಯಮಿತ ಸುವಾರ್ತಾಸೇವೆಯ
ಕರ್ತವ್ಯವನ್ನು ಹೇಗೆ ಅಳವಡಿಸಿಕೊಂಡಿರುವಿರಿ?`

`ದಿನನಿತ್ಯದ ಜೀವನದಲ್ಲಿ ನಿಮ್ಮ ನಡೆನುಡಿ, ಮನೋಭಾವನೆಯಲ್ಲಿ ಹೇಗೆ
ನಿಮ್ಮ ಸುವಾರ್ತಾಸೇವೆಯು ವ್ಯಕ್ತವಾಗುತ್ತದೆ?`

`ನಿಮಗೆ ಇಷ್ಟವಾಗದಿರುವವರ ವಿರುದ್ಧವಾಗಿರುವ ಎಲ್ಲಾ ದ್ವೇಷವನ್ನು ಬಿಟ್ಟು
ಅವರಿಗೂ ಸಹ ಸುವಾರ್ತೆಸಾರಲು ಪವಿತ್ರಾತ್ಮನ ಬಲವು ಹೇಗೆ
ಪ್ರಾಮುಖ್ಯವಾಗಿದೆ?`