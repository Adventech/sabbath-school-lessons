---
title:  ಅಬ್ರಹಾಮನನ್ನು ದೇವರು ಕರೆದದ್ದು
date:   17/10/2023
---

ದೇವರಆಜ್ಞೆಯ ಮೇರೆಗೆ, ಅಬ್ರಹಾಮನು ಆತನು ತೋರಿಸಿದ ದೇಶಕ್ಕೆ ಹೋದನು.
ಆದರೆ ಆರಂಭದಿಂದಲೂ ಅವನಿಗೆ ಎಲ್ಲವೂ ಸರಿಯಾಗಿದೆ ಎಂದು ಕಂಡುಬರಲಿಲ್ಲ.
ದೇವರು ಹೇಳಿದ ಹಾಗೆ ಅಬ್ರಹಾಮನು ಕಾನಾನ್‌ದೇಶಕ್ಕೆ ಬಂದನು. ಆದರೆ
ಅಲ್ಲಿ ವಾಸವಾಗಿದ್ದ ಕಾನಾನ್ಯರು ವಿಗ್ರಹಾರಾಧಕರೂ, ಕ್ರೂರಿಗಳೂ ಆಗಿದ್ದರು
(ಆದಿಕಾಂಡ 12:6). ಅಲ್ಲಿ "ಯೆಹೋವನು ಅಬ್ರಹಾಮನಿಗೆ ದರ್ಶನ ಕೊಟ್ಟು -
ನಾನು ಈ ದೇಶವನ್ನು ನಿನ್ನ ಸಂತಾನಕ್ಕೆ ಕೊಡುವೆನು" ಎಂದು ಹೇಳಿದನು.
ಅಬ್ರಹಾಮನಿಗೆ ದೇವರಿಂದ ಉತ್ತೇಜನ ಬೇಕಾಗಿತ್ತು. ಆದಾಗ್ಯೂ ಅಲ್ಲಿ ಎಲ್ಲವೂ
ಆರಂಭದಲ್ಲಿ ಅವನಿಗೆ ಅನುಕೂಲಕರವಾಗಿರಲಿಲ್ಲ.

`ಆದಿಕಾಂಡ 12:10-13:1ನೇ ವಚನಗಳನ್ನು ಓದಿರಿ. ಅಲ್ಲಿ ನಡೆದ ಘಟನೆ ಏನು
ಹಾಗೂ ದೇವರ ಮನುಷ್ಯನಾದ ಅಬ್ರಹಾಮನು ಅಲ್ಲಿ ಮಾಡಿದ ತಪ್ಪು ಯಾವುದು?`

ತನ್ನ ಸ್ವದೇಶದಲ್ಲಿ ಉತ್ತಮವಾದ ಜೀವನವನ್ನು ಬಿಟ್ಟು ಎಲ್ಲಿಗೆ ಹೋಗಬೇಕೆಂದು
ತಿಳಿಯದೆ ಕಾನಾನ್ ದೇಶಕ್ಕೆ ಬಂದ ಅಬ್ರಹಾಮನಿಗೆ ಎಷ್ಟೊಂದು ನಿರಾಶೆಯಾಗಿರ-
ಬಹುದಲ್ಲವೇ! (ಇಬ್ರಿಯ 11:8). ಮೊದಲನೆಯದಾಗಿ ಅವನು ಆ ದೇಶದಲ್ಲಿ
ಬರಗಾಲ ಎದುರಿಸಬೇಕಾಗಿ ಬಂತು. ಆ ಬರಗಾಲವು ಎಷ್ಟೊಂದು
ಭಯಂಕರವಾಗಿತ್ತೆಂದರೆ, ದೇವರ ಅಪ್ಪಣೆಯಂತೆ ಅವನು ಐಗುಪ್ತದೇಶಕ್ಕೆ
ಹೋಗಬೇಕಾಯಿತು. ಅಲ್ಲಿ ಅವನು ಘೋರ ಬರಗಾಲಕ್ಕಿಂತಲೂ ಹೆಚ್ಚಿನ ತೊಂದರೆ
ಅನುಭವಿಸಬೇಕಾಯಿತು.

ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು ತಮ್ಮ 'ಪೇಟ್ರಿಯಾರ್ಕ್ಸ್ ಅಂಡ್
ಪ್ರಾಫೆಟ್ಸ್' ಪುಸ್ತಕದ 130ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಅಬ್ರಹಾಮನು ಐಗುಪ್ತದೇಶದಲ್ಲಿ ಪ್ರವಾಸಿಯಾಗಿದ್ದಾಗ, ಮಾನವ ಸಹಜವಾದ
ದೌರ್ಬಲ್ಯ, ಬಲಹೀನತೆ ಅವನಿಗೂ ಇತ್ತೆಂದು ತಿಳಿದುಬರುತ್ತದೆ. ಸಾರಳು ತನ್ನ
ಹೆಂಡತಿಯೆಂಬ ವಿಷಯವನ್ನು ಅವನು ಮರೆಮಾಚಿದನು. ಇದರಿಂದ ಅವನು
ದೇವರ ಕೃಪಾಶ್ರಯದ ಮೇಲೆ ಅಪನಂಬಿಕೆ ವ್ಯಕ್ತಪಡಿಸಿದಂತಾಯಿತು. ಅಬ್ರಹಾಮನ
ಈ ಅಪನಂಬಿಕೆಯ ಕಾರಣದಿಂದ ಸಾರಳು ಬಹಳ ಕಷ್ಟ ಅನುಭವಿಸಬೇಕಾದ
ಪರಿಸ್ಥಿತಿ ಎದುರಾಯಿತು. ಅವಳ ಸೌಂದರ್ಯದ ಬಗ್ಗೆ ಜನರಿಂದ ಕೇಳಿದ್ದ ಐಗುಪ್ತದ
ಅರಸನಾದ ಫರೋಹನು ಅವಳನ್ನು ತನ್ನ ಹೆಂಡತಿಯನ್ನಾಗಿ ತೆಗೆದುಕೊಳ್ಳಬೇಕೆಂದು
ಉದ್ದೇಶಿಸಿದನು. ಆದರೆ ದೇವರು ತನ್ನ ಮಹಾಕೃಪೆಯಿಂದ ಅರಮನೆಯಲ್ಲಿದ್ದವರಿಗೆ
ಮಹಾಉಪದ್ರವಗಳನ್ನು ಉಂಟುಮಾಡಿ ಸಾರಳನ್ನು ರಕ್ಷಿಸಿದನು".

ದೈವನಿಯಮಿತ ಕರ್ತವ್ಯವು ಎಂದೂ ಸಹ ಸುಲಭವಾಗಿರುವುದೆಂದು ಯಾರೂ
ಸಹ ಹೇಳುವುದಿಲ್ಲ. ಆದರೆ ಸುಳ್ಳು, ವಂಚನೆಯ ಮೂಲಕ ಅಬ್ರಹಾಮನು ಪರಿಸ್ಥಿತಿಯ
ಇನ್ನೂ ಕೆಟ್ಟದಾಗುವಂತೆ ಮಾಡಿದನು. ಆದರೆ ದೀರ್ಘಶಾಂತನಾದ ದೇವರು
ತನ್ನ ಸೇವಕನು ತಪ್ಪು ಮಾಡಿದ್ದಾಗ್ಯೂ, ಅವನನ್ನು ಕೈಬಿಡಲಿಲ್ಲ. ನಾವು ಎಷ್ಟೇ
ತಪ್ಪು ಮಾಡಿದರೂ, ನಮ್ಮನ್ನು ದೇವರಿಗೆ ಒಪ್ಪಿಸಿಕೊಟ್ಟು ನಂಬಿಕೆಯಿಂದ ಆತನಲ್ಲಿ
ಭರವಸವಿಟ್ಟಲ್ಲಿ ಆತನು ನಮ್ಮ ಅಪರಾಧ ಪಾಪದೋಷಗಳನ್ನು ಕ್ಷಮಿಸುವುದು
ಮಾತ್ರವಲ್ಲ, ಇನ್ನೂ ಸಹ ತನ್ನ ಸೇವೆಯಲ್ಲಿ ನಮ್ಮನ್ನು ಉಪಯೋಗಿಸುತ್ತಾನೆಂಬುದು
ನಮಗೆ ಎಂತಹ ಆದರಣೆ ನೀಡುತ್ತದಲ್ಲವೇ! ಅಬ್ರಹಾಮನಿಗೆ ಐಗುಪ್ತದೇಶದಲ್ಲಿ
ನಡೆದ ಘಟನೆಯಿಂದ ನಾವು ಯಾವ ಪಾಠ ಕಲಿಯಬಹುದು?