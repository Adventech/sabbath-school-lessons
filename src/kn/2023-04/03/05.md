---
title:  ಆದಿಕ್ರೈಸ್ತಸಭೆ ಹಾಗೂ ನೆಮ್ಮದಿಯ ಸ್ಥಳಗಳು
date:   18/10/2023
---

`ಅ.ಕೃತ್ಯಗಳು 8:1-14ನೇ ವಚನಗಳನ್ನು ಓದಿರಿ. ಆದಿಕ್ರೈಸ್ತಸಭೆಯ ವಿಶ್ವಾಸಿಗಳು
ತಾವು ವಾಸವಾಗಿದ್ದ ನೆಮ್ಮದಿಯ ಸ್ಥಳದಿಂದ ಬೇರೆ ಬೇರೆ ಸ್ಥಳಕ್ಕೆ ಚದರಿಹೋಗಲು
ಕಾರಣಗಳೇನು?`

ಆರಂಭದಲ್ಲಿ ಆದಿಕ್ರೈಸ್ತಸಭೆಯು ಯೆರೂಸಲೇಮ್ ಹಾಗೂ ಯೆಹೂದ್ಯಪ್ರಾಂತ್ಯದ
ಯೆಹೂದ್ಯ ಜನರಿಗೆ ಮಾತ್ರ ಸೀಮಿತವಾಗಿತ್ತು. ಆದರೆ ಕ್ರೈಸ್ತರಿಗೆ ಹಿಂಸೆ
ಆರಂಭವಾದಾಗ, ಯೆರೂಸಲೇಮಿನಲ್ಲಿದ್ದ ಸಭೆಯು ಕ್ರಿಸ್ತನು ಮುಂದಾಗಿ ತಿಳಿಸಿದ್ದಂತೆ
ಯೂದಾಯ ಸಮಾರ್ಯ ಸೀಮೆಗಳಿಗೆ ಚದರಿಹೋಯಿತು (ಅ.ಕೃತ್ಯಗಳು 1:8).
ಶಿಷ್ಯರು ಹಾಗೂ ಆದಿಕ್ರೈಸ್ತಸಭೆಯ ವಿಶ್ವಾಸಿಗಳು ಕ್ರಿಸ್ತನ ಸಾಕ್ಷಿಗಳಾಗಬೇಕಾಗಿತ್ತು.
ಹಿಂಸೆಯ ದೆಸೆಯಿಂದ ಚದರಿಹೋಗಿದ್ದವರು ಆಯಾ ಸ್ಥಳಗಳಲ್ಲಿ ಸುವಾರ್ತಾ
ವಾಕ್ಯವನ್ನು ಸಾರಿದಾಗ ಯೇಸು ಮುಂದಾಗಿ ತಿಳಿಸಿದ್ದ ಮಾತುಗಳು ನೆರವೇರಿದವು
(ಅ.ಕೃತ್ಯಗಳು 8:4).

ಕ್ರೈಸ್ತಸಭೆಯು ಯೆರೂಸಲೇಮನನ್ನು ಬಿಟ್ಟು ಬೇರೆ ಸ್ಥಳಗಳಿಗೆ ಹೋಗಿದ್ದರೂ,
ಕ್ರೈಸ್ತ ವಿಶ್ವಾಸಿಗಳು ಯೆಹೂದ್ಯರು ವಾಸವಾಗಿದ್ದ ಇತರ ಊರುಗಳಲ್ಲಿ ಸುವಾರ್ತೆ
ಸಾರುತ್ತಿದ್ದರು. ಅವರು ಲೆಬನೋನ್ ದೇಶದ ಪೊಯಿನಿಕೆ ಮತ್ತು ಕುಪದ್ವೀಪದವರೆಗೂ
ಚದರಿಹೋದರು. ಆದರೆ ಈ ಸಂದರ್ಭದಲ್ಲಿ ಅವರು ಯೆಹೂದ್ಯರನ್ನು ಬಿಟ್ಟು
ಅನ್ಯಜನರಿಗೆ ಸುವಾರ್ತೆಸಾರಲಿಲ್ಲ. ಯೆಹೂದ್ಯರ ಹೊರತು, ಅನ್ಯರು ಕರ್ತನ
ಬಳಿಗೆ ಬಂದು ರಕ್ಷಣೆ ಹೊಂದಬಾರದೆಂಬ ಸಂಕುಚಿತಭಾವನೆಯು ಕ್ರಿಸ್ತನ ಶಿಷ್ಯರಿಗೂ
ಹಾಗೂ ಆದಿಸಭೆಯ ಕ್ರೈಸ್ತ ವಿಶ್ವಾಸಿಗಳಲ್ಲಿತ್ತು. ಕ್ರೈಸ್ತಸಭೆಯ ಸುವಾರ್ತಾ ಸೇವೆಯ
ಕರ್ತವ್ಯದ ಬಗ್ಗೆ ಅವರಲ್ಲಿ ಇಂತಹ ಮನೋಭಾವನೆ ಇತ್ತು.

ಯೇಸುವಿನ ಶಿಷ್ಯನಾಗಿದ್ದ ಪೇತ್ರನು ಆದಿಕ್ರೈಸ್ತಸಭೆಯ ಪ್ರಮುಖ ವ್ಯಕ್ತಿಗಳಲ್ಲಿ
ಒಬ್ಬನಾಗಿದ್ದನು. ಪೌಲನು ಅನ್ಯರಿಗೆ ಸುವಾರ್ತೆಸಾರಿದ ನಂತರವೂ ಪೇತ್ರನು ಅವರಿಗೆ
ಸುವಾರ್ತೆಯ ಸಂದೇಶ ತೆಗೆದುಕೊಂಡು ಹೋಗಲು ಇಷ್ಟಪಡಲಿಲ್ಲ. ಪೇತ್ರನು
ಸುನ್ನತಿ ಮಾಡಿಸಿಕೊಂಡ ಯೆಹೂದ್ಯರಿಗೆ ಹಾಗೂ ಪೌಲನು ಅನ್ಯರಿಗೆ ಸುವಾರ್ತೆ
ಸಾರಲು ನೇಮಿಸಲ್ಪಟ್ಟ ಅಪೋಸ್ತಲರಾಗಿದ್ದರು (ಗಲಾತ್ಯ 218). ಆರಂಭದಲ್ಲಿ ಪೇತ್ರನು
ಅನ್ಯಜನರೊಂದಿಗೆ ಹೊಕ್ಕು ಬಳಕೆ ಮಾಡಲಿಲ್ಲ ಮಾತ್ರವಲ್ಲ, ಅವರೊಂದಿಗೆ
ಊಟಮಾಡಲಿಕ್ಕೂ ಇಷ್ಟಪಡುತ್ತಿರಲಿಲ್ಲ (ಗಲಾತ್ಯ 2:11,12). ಆದರೆ ದೇವರು
ಪೇತ್ರನನ್ನು ಅವನ ನೆಮ್ಮದಿಯ ಸ್ಥಳದಿಂದ ಹೊರಹೋಗುವಂತೆ ಮಾಡಿ, ಅವನ
ಹೃದಯದಲ್ಲಿ ಮಾರ್ಪಾಡುತಂದನು. ದೇವರ ಸುವಾರ್ತಾಸೇವೆಯು ವಾಸ್ತವವಾಗಿ
ಏನನ್ನು ಒಳಗೊಂಡಿದೆ ಮತ್ತು ಜಗತ್ತಿಗೆ ಏನು ಸಾಧಿಸಬೇಕೆಂಬ ಉದ್ದೇಶದಿಂದ
ಕ್ರಿಸ್ತನು ಶಿಲುಬೆಯಲ್ಲಿ ಮರಣಹೊಂದಿದನೆಂಬ ಬಗ್ಗೆ ಪೇತ್ರನು ಮನವರಿಕೆ
ಮಾಡಿಕೊಳ್ಳಲು ಆರಂಭಿಸಿದನು.

`ಅ.ಕೃತ್ಯಗಳು 10:9-15; 28,29ನೇ ವಚನಗಳನ್ನು ಓದಿರಿ. ದೇವರು ಆ ದರ್ಶನದ
ಮೂಲಕ ಪೇತ್ರನಿಗೆ ಕೊಟ್ಟ ಸಂದೇಶವೇನು? ಇಂದು ದೇವರ ಸೇವೆಮಾಡಲು
ಕರೆಯಲ್ಪಟ್ಟ ನಾವು ಈ ತತ್ವವನ್ನು ಹೇಗೆ ಸುವಾರ್ತೆಯಲ್ಲಿ ಅನ್ವಯ ಮಾಡಿಕೊಳ್ಳಬೇಕು?`