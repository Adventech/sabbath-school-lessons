---
title:  ಯೇಸುವಿನ ವಿಧಾನ ಹಾಗೂ ಆತನ ಉತ್ತರ
date:   13/11/2023
---

ಧರ್ಮೋಪದೇಶಕನು ಯೇಸುವನ್ನು ಪರೀಕ್ಷೆ ಮಾಡಲು ಬಂದನು ಹಾಗೂ
ಕ್ರಿಸ್ತನಿಗೆ ಅವನ ಉದ್ದೇಶ ಚೆನ್ನಾಗಿ ತಿಳಿದಿತ್ತೆಂದು ಸತ್ಯವೇದವು ತಿಳಿಸುತ್ತದೆ.
ನಮಗಿಂತಲೂ ಹೆಚ್ಚಾಗಿ ನಮ್ಮ ಹೃದಯದ ಬಯಕೆಗಳು ಹಾಗೂ ಹಂಬಲವು
ದೇವರಿಗೆ ತಿಳಿದಿದೆ. ಆದರೆ ನಮ್ಮನ್ನು ಪ್ರಶ್ನಿಸುವವರ ಪ್ರೇರಣೆಗಳು ಮತ್ತು ಹೃದಯ
ನಮಗೆ ತಿಳಿದಿರುವುದಿಲ್ಲ.

ಕೆಲವು ವೇಳೆ ಇತರ ಧರ್ಮಗಳ ಸೋದರರು ನಮ್ಮ ನಂಬಿಕೆಯ ಬಗ್ಗೆ
ನಮ್ಮನ್ನು ಪ್ರಶ್ನಿಸಬಹುದು. ಉದಾಹರಣೆಗೆ ಮುಸ್ಲಿಮ್ ಸೋದರನು ನಮ್ಮನ್ನು
"ತಾನು ದೇವರೆಂದು ಸತ್ಯವೇದದಲ್ಲಿ ಯೇಸು ಎಲ್ಲಿ ತಿಳಿಸಿದ್ದಾನೆಂದು ಆತನ
ದೈವೀಕತ್ವದ ಬಗ್ಗೆ ಪ್ರಶ್ನಿಸಬಹುದು. ಇಲ್ಲವೆ ಕ್ರೈಸ್ತರಾದ ನೀವು ತೈಯೇಕತ್ವದಲ್ಲಿ
ಮೂರು ವ್ಯಕ್ತಿಗಳಿದ್ದಾರೆಂದು ಹೇಳುವಾಗ ಒಬ್ಬನೇ ದೇವರೆಂದು ಯಾಕೆ ಹೇಳುತ್ತೀರಿ?"
ಎಂದು ಕೇಳಬಹುದು. ಅವರು ಕೇಳುವ ಈ ಪ್ರಶ್ನೆಗಳು ನಮಗೆ
ಪ್ರಚೋದನಕಾರಿಯಾಗಿರಬಹುದು ಅಥವಾ ಕೋಪ ತರಿಸಬಹುದು. ಆದರೆ ಆ
ಪ್ರಶ್ನೆ ಕೇಳುವವರು ಯಥಾರ್ಥ ಹೃದಯದಿಂದ ಕ್ರಿಸ್ತನ ಬಗ್ಗೆ ತಿಳಿದುಕೊಳ್ಳಬೇಕೆಂದು
ಹಂಬಲಿಸುತ್ತಿದ್ದಾರೆಂದು ನೆನಪಿನಲ್ಲಿಟ್ಟುಕೊಳ್ಳಬೇಕು. ಅವರ ಹೃದಯದಲ್ಲೇನಿದೆ
ಎಂದು ನಮಗೆ ತಿಳಿಯದು, ಅದರ ಅಗತ್ಯವೂ ಇಲ್ಲ. ಅವರು ಕೇಳುವ ಪ್ರಶ್ನೆಯ
ಹಿಂದಿನ ಪ್ರೇರಣೆ ಏನೇ ಇರಲಿ, ಸಾಧ್ಯವಾದಷ್ಟು ಮಟ್ಟಿಗೆ ಅವರಿಗೆ ಉತ್ತಮವಾಗಿ
ಕ್ರಿಸ್ತನ ಬಗ್ಗೆ ತಿಳಿಸಬೇಕು.

`ಮತ್ತಾಯ 26:56; ಅ.ಕೃತ್ಯಗಳು 17:11; 1 ಕೊರಿಂಥ 15:3 ಹಾಗೂ 2
ತಿಮೊಥೆ 3:16ನೇ ವಚನಗಳನ್ನು ಓದಿರಿ. ಲೂಕ 10:26ನೇ ವಚನದಲ್ಲಿ ಯೇಸುವು
ಆ ಧರ್ಮೋಪದೇಶನಿಗೆ ಕೊಟ್ಟ ಉತ್ತರವನ್ನು ಅರ್ಥಮಾಡಿಕೊಳ್ಳಲು ಈ ವಾಕ್ಯಗಳು
ಹೇಗೆ ನಮಗೆ ಸಹಾಯಕವಾಗಿವೆ?`

ಕೆಲವು ವೇಳೆ ನಮಗೆ ಉತ್ತರ ಬೇಕಾಗಿರುತ್ತದೆ. ಆದರೆ ಆ ಉತ್ತರಗಳನ್ನು
ಸತ್ಯವೇದದಲ್ಲಿ ಕಂಡುಕೊಳ್ಳಲಿಕ್ಕೆ ಪ್ರಯತ್ನಿಸುವುದಿಲ್ಲ. ಯೇಸುವು ಆ
ಧರ್ಮೋಪದೇಶಕನಿಗೆ - "ಶಾಸ್ತ್ರದಲ್ಲಿ ಏನು ಬರೆದಿದೆ? ಹೇಗೆ ಓದಿದ್ದೀ?” ಎಂದು
ಕೇಳಿದನು (ಲೂಕ 10:26), ಇತರರು ಹೇಳುವುದನ್ನು ಮಾತ್ರ ಕೇಳುವುದಕ್ಕೆ
ಬದಲಾಗಿ, ನಾವು ಸತ್ಯವೇದವನ್ನು ಸ್ವತಃ ಓದಿ ತಿಳಿದುಕೊಳ್ಳುವ ಅಗತ್ಯವಿದೆ.
ಸತ್ಯವೇದದಲ್ಲಿ ಉತ್ತರಗಳು ಆಗಲೇ ಕೊಡಲ್ಪಟ್ಟಿವೆ ಹಾಗೂ ಪವಿತ್ರಾತ್ಮನು ನಮ್ಮ
ಹೃದಯದಲ್ಲಿ ಕಾರ್ಯಮಾಡಿ, ನಾವು ಮಾಡಬೇಕಾದದ್ದನ್ನು ನಮಗೆ ತಿಳಿಸುತ್ತಾನೆ.

ದೇವರು ತನ್ನ ವಾಕ್ಯವನ್ನು ನಮಗೆ ಕೊಟ್ಟಿದ್ದಾನೆ. ಅದರಲ್ಲಿ ನಾವು ಹೇಗೆ
ಜೀವಿಸಬೇಕು, ಇತರರೊಂದಿಗೆ ಹೇಗೆ ವರ್ತಿಸಬೇಕು, ನಿತ್ಯಜೀವವನ್ನು
ಪಡೆದುಕೊಳ್ಳುವುದು ಹೇಗೆ? ಎಂದು ನಾವು ತಿಳಿದುಕೊಳ್ಳಲು ಬಯಸುವ ಪ್ರಶ್ನೆಗಳಿಗೆ
ಸತ್ಯವಾದ ಉತ್ತರ ಸತ್ಯವೇದದಲ್ಲಿ ಕಂಡುಬರುತ್ತದೆ. ಸಭಾಪಾಲಕರು ಹಾಗೂ
ಉಪದೇಶಿಗಳು ದೇವರವಾಕ್ಯದ ಬಗ್ಗೆ ನಮ್ಮ ಸಂದೇಹ ಪರಿಹರಿಸುತ್ತಾರೆಂಬುದು
ನಿಜ. ಆದಾಗ್ಯೂ ಕೊನೆಯಲ್ಲಿ ನಮಗೆ ಬೇಕಾದ ಸತ್ಯಗಳನ್ನು ತಿಳಿದುಕೊಳ್ಳಲು
ನಾವು ಸತ್ಯವೇದದಲ್ಲಿ ಹುಡುಕಬೇಕು. "ನಿನ್ನ ವಾಕ್ಯವು ನನ್ನ ಕಾಲಿಗೆ ದೀಪವೂ,
ದಾರಿಗೆ ಬೆಳಕೂ ಆಗಿದೆ' ಎಂದು ಕೀರ್ತನೆಗಾರನು ಹೇಳುತ್ತಾನೆ (119:105). ಈ
ವಾಕ್ಯವು ಒಂದು ಕವಿತೆಯಲ್ಲ, ಇದೊಂದು ಪರಿಶುದ್ಧ ಸತ್ಯವಾಗಿದ್ದು, ದೇವರವಾಕ್ಯ
ಹಾಗೂ ವಿಶ್ವಾಸಿಗಳಾದ ನಮಗೆ ಅದರ ಪ್ರಾಮುಖ್ಯತೆಯನ್ನು ತಿಳಿಸುತ್ತದೆ.

ದೇವರವಾಕ್ಯವಾದ ಯೇಸುವು ಮನುಷ್ಯಾವತಾರವಾಗಿ ಈ ಲೋಕಕ್ಕೆ ಬಂದನು.
ಆತನು ಯಾವಾಗಲೂ ಜನರ ಮನಸ್ಸನ್ನು ಧರ್ಮಶಾಸ್ತ್ರದಲ್ಲಿ ಏನು ಬರೆದಿದೆ
ಎಂದು ಕೇಳಿ ಅವರ ಮನಸ್ಸನ್ನು ದೇವರ ವಾಕ್ಯದ ಕಡೆಗೆ ತಿರುಗಿಸಿದನು.

`ಇದು ಸತ್ಯವೇದದ ಪ್ರಾಮುಖ್ಯತೆಯ ಬಗ್ಗೆ ನಮಗೇನು ತಿಳಿಸುತ್ತದೆ? ಸತ್ಯವೇದದಲ್ಲಿ
ನಮ್ಮ ಭರವಸೆ, ವಿಶ್ವಾಸವನ್ನು ಕುಗ್ಗಿಸುವಂತ ಯಾವುದೇ ತತ್ವಜ್ಞಾನ ಅಥವಾ ಧಾರ್ಮಿಕ
ತರ್ಕವನ್ನು ನಾವು ಯಾಕೆ ತಿರಸ್ಕರಿಸಬೇಕು?`