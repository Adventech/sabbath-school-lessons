---
title:  ನಿತ್ಯ ಜೀವಕ್ಕೆ ಬಾಧ್ಯನಾಗುವುದು
date:   14/11/2023
---

`ಲೂಕ 10:27, 28ನೇ ವಚನಗಳನ್ನು ಓದಿರಿ, ಧರ್ಮೋಪದೇಶನು ತಾನು
ಕೇಳಿದ ಪ್ರಶ್ನೆಗೆ ತಾನೇ ನೀಡಿದ ಉತ್ತರವೇನು?`

ಆ ಧರ್ಮೋಪದೇಶಕನು ಯೇಸುವಿಗೆ ಪ್ರಶ್ನೆ ಕೇಳಿದ ನಂತರ ಆ ಪ್ರಶ್ನೆಗೆ
ತಾನೇ "ನಿನ್ನ ದೇವರಾಗಿರುವ ಕರ್ತನನ್ನು ನಿನ್ನ ಪೂರ್ಣ ಹೃದಯದಿಂದಲೂ
ಪ್ರೀತಿಸಬೇಕು. ಮತ್ತೂ ನಿನ್ನ ನೆರೆಯವನನ್ನು ನಿನ್ನಂತೆಯೇ ಪ್ರೀತಿಸಬೇಕು” ಎಂದು
ಉತ್ತರಿಸಿದನು (ಲೂಕ 10:27). ಅದಕ್ಕೆ ಕ್ರಿಸ್ತನ ಪ್ರತಿಕ್ರಿಯೆ ಏನಾಗಿತ್ತು? ಆತನು
ಅವನಿಗೆ "ನೀನು ಸರಿಯಾಗಿ ಉತ್ತರಕೊಟ್ಟೆ' ಎಂದು ಹೇಳಿದನು. ಅಲ್ಲದೆ
ಯೇಸುಸ್ವಾಮಿ ಮುಂದುವರಿದು "ಇದರಂತೆ ಮಾಡು, ಮಾಡಿದರೆ ಜೀವಿಸುವಿ"
ಎಂದುತ್ತರಿಸಿದನು (ಲೂಕ 10:28).

ಹೆಚ್ಚಿನ ವಿಶ್ವಾಸಿಗಳಿಗೆ ಕ್ರೈಸ್ತತ್ವದ ಸಿದ್ಧಾಂತಗಳು ಹಾಗೂ ನಂಬಿಕೆಯ ಬಗ್ಗೆ
ಸರಿಯಾದ ಉತ್ತರ ಕೊಡುವುದು ಕಷ್ಟವಲ್ಲ. ಆದರೆ ಯಾವುದು ಸರಿಯೆಂದು
ತಿಳಿದು, ತಾವು ನಂಬಿರುವುದನ್ನು ಅನುಸರಿಸಿ ನಡೆಯುವುದು ಕಷ್ಟವೆನಿಸುವುದು.
ಅನೇಕರು ರಕ್ಷಣೆ ಹೊಂದಲಿಕ್ಕೆ ತಾವು ತಿಳಿದುಕೊಂಡಿರುವುದು ಸಾಕೆಂದು ನೆನಸುತ್ತಾರೆ.
ಆದರೆ ತಾವು ನಂಬಿರುವುದಕ್ಕೆ ವಿಧೇಯರಾಗಿ ನಡೆದುಕೊಳ್ಳದ ಕಾರಣದಿಂದ
ಅವರು ನಾಶವಾಗುತ್ತಾರೆ. ಈ ಕಾರಣದಿಂದಲೇ ಈ ವಿಷಯವು ಅಷ್ಟೊಂದು
ಗಂಭೀರವಾಗಿದೆ. ದೇವರನ್ನು ಮತ್ತು ನೆರೆಯವರನ್ನು ಪ್ರೀತಿಸಬೇಕೆಂದು
ತಿಳಿದುಕೊಂಡಿರುವುದು ಮಾತ್ರ ಸಾಲದು, ಅದರಂತೆ ನಡೆಯಬೇಕು.

`ಯಾಕೋಬನು 2:17-22ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು
ಯೇಸುಸ್ವಾಮಿಯು ಆ ಧರ್ಮೋಪದೇಶಕನಿಗೆ ಹೇಳಿದ್ದಕ್ಕೆ ಹೇಗೆ ಸಮಾನವಾಗಿದೆ?`

ನಾವು ದೇವರನ್ನು ಪ್ರೀತಿಸಿ, ಆತನ ವಾಕ್ಯಗಳನ್ನು ಓದುತ್ತೇವೆ, ಪ್ರಾರ್ಥಿಸುತ್ತೇವೆ
ಹಾಗೂ ಆತನ ಆಜ್ಞೆಗಳನ್ನು ಕೈಕೊಂಡು ನಡೆದು ನಮ್ಮ ಪೂರ್ಣ ಹೃದಯದಿಂದ
ಆತನ ಸ್ವರಕ್ಕೆ ವಿಧೇಯರಾಗುತ್ತೇವೆ. ನಾನು ಇತರರನ್ನು ಪ್ರೀತಿಸುತ್ತೇನೆಂದು
ಹೇಳಿಕೊಂಡು, ಸಭೆಯಲ್ಲಿರುವ ಇತರರ ಕಷ್ಟದುಃಖಗಳಿಗೆ ಗಮನ ಕೊಡದೆ ಅಥವಾ
ಇತರರ ಅಗತ್ಯಗಳಿಗೆ ಸಹಾಯ ಮಾಡದಿದ್ದಲ್ಲಿ, ನನ್ನ ನಂಬಿಕೆಯಿಂದಾಗುವ
ಪ್ರಯೋಜನವೇನು? ಕ್ರೈಸ್ತಧರ್ಮವು ಒಂದು ವಿಶಿಷ್ಟವಾದ ನಂಬಿಕೆಗಳ ಸಿದ್ದಾಂತವಲ್ಲ.
ಅದು ಜೀವನದಲ್ಲಿ ಅನುಸರಿಸಿ ನಡೆಯಬೇಕಾದ ಮಾರ್ಗವಾಗಿದೆ.

"ಒಬ್ಬ ಸಹೋದರನಿಗೆ ಇಲ್ಲವೆ ಒಬ್ಬ ಸಹೋದರಿಗೆ ಬಟ್ಟೆಯೂ, ಆ ದಿನದ
ಆಹಾರವೂ ಇಲ್ಲದಿರುವಾಗ, ನಿಮ್ಮಲ್ಲಿ ಒಬ್ಬನು ಅವರಿಗೆ ದೇಹಕ್ಕೆ ಬೇಕಾದದ್ದನ್ನು
ಕೊಡದೆ - ಸಮಾಧಾನದಿಂದ ಹೋಗಿರಿ, ಬೆಂಕಿ ಕಾಯಿಸಿಕೊಳ್ಳಿರಿ, ಹೊಟ್ಟೆ
ತುಂಬಿಸಿಕೊಳ್ಳಿರಿ" ಎಂದು ಬರೀ ಮಾತಿನಿಂದ ಹೇಳಿದರೆ ಪ್ರಯೋಜನವೇನು?
(ಯಾಕೋಬನು 2:15,16).

`ಇತರರ ಯೋಗಕ್ಷೇಮದ ಬಗ್ಗೆ ನೀವೆಷ್ಟು ಚಿಂತಿಸುವಿರಿ? "ನಿಮ್ಮಲ್ಲಿ ಪ್ರತಿಯೊಬ್ಬನು
ಸ್ವಹಿತವನ್ನು ಮಾತ್ರ ನೋಡದೆ, ಪರಹಿತವನ್ನು ಸಹ ನೋಡಲಿ" ಎಂದು ಪೌಲನು
ಹೇಳಿದ ಮಾತನ್ನು ಎಷ್ಟಾಗಿ ಅನುಸರಿಸುತ್ತಿರುವಿರಿ? (ಫಿಲಿಪ್ಪಿ 2:4). ದೇವರ ಕೃಪೆಯಿಂದ
ನೀವು ಇತರರ ಬಗ್ಗೆ ಹೇಗೆ ಹೆಚ್ಚಾಗಿ ಕಾಳಜಿ ವಹಿಸಬಹುದು?`