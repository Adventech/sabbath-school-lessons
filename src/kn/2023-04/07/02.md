---
title:  ಪ್ರಶ್ನೆಗಳ ಪ್ರಶ್ನೆ
date:   12/11/2023
---

ನಾವು ಯಾರು, ನಾವು ಯಾಕೆ ಇಲ್ಲಿದ್ದೇವೆ? ನಾವು ಮರಣ ಹೊಂದಿದಾಗ
ಏನಾಗುತ್ತದೆ? ನಮ್ಮ ಅಂತಿಮ ಸ್ಥಿತಿಗತಿ ಏನು? ಈ ಮುಂತಾದ ಪ್ರಮುಖ
ಪ್ರಶ್ನೆಗಳು ಮಾನವರಾದ ನಮ್ಮಲ್ಲಿ ಬರುತ್ತವೆ. ಲೂಕನ ಸುವಾರ್ತೆಯಲ್ಲಿ ಒಬ್ಬನು
ಯೇಸುವಿನ ಬಳಿಗೆ ಬಂದು, ಈ ಎಲ್ಲಾ ಪ್ರಶ್ನೆಗಳಿಗಿಂತ ಮಹತ್ವವಾದ ಪ್ರಶ್ನೆಯನ್ನು
ಕೇಳುತ್ತಾನೆ.

`ಲೂಕ 10:25ನೇ ವಾಕ್ಯದಲ್ಲಿ ಒಬ್ಬ ಧರ್ಮೋಪದೇಶಕನು ಯೇಸುವನ್ನು ಯಾವ
ಪ್ರಶ್ನೆ ಕೇಳುತ್ತಾನೆ ಹಾಗೂ ಯಾಕೆ ಕೇಳುತ್ತಾನೆ?`

ಈ ಪ್ರಶ್ನೆಯು ಬಹಳ ಗಂಭೀರವಾಗಿದೆ ಎಂಬುದರಲ್ಲಿ ಸಂದೇಹವಿಲ್ಲ. ಆದರೆ
ಈ ಧರ್ಮೋಪದೇಶಕನು ಯೇಸುವನ್ನು ಪರೀಕ್ಷೆ ಮಾಡಲು ಈ ಪ್ರಶ್ನೆ
ಕೇಳುತ್ತಿದ್ದಾನೆಂದು ಸತ್ಯವೇದವು ಸ್ಪಷ್ಟವಾಗಿ ತಿಳಿಸುತ್ತದೆ. ಕೆಲವು ಸಮಯಗಳಲ್ಲಿ
ಕೆಲವರು ನಮ್ಮ ಬಳಿಗೆ ಬಂದು ಅಪನಂಬಿಕೆಯಿಂದ ಅಥವಾ ಕ್ರೈಸ್ತಧರ್ಮದ
ಸಿದ್ಧಾಂತಗಳ ಬಗ್ಗೆ ಸಂಶಯಹೊಂದಿ ನಮ್ಮನ್ನು ಪ್ರಶ್ನಿಸಬಹುದು. ಆದಾಗ್ಯೂ,
ಅವರಿಗೂ ಸಹ ನಾವು ಕ್ರಿಸ್ತನ ಸುವಾರ್ತೆ ತಿಳಿಸಬಹುದು. ಯೇಸುಸ್ವಾಮಿಗೆ ಈ
ಧರ್ಮೋಪದೇಶಕನು ಯಥಾರ್ಥತೆಯಿಂದ ಈ ಪ್ರಶ್ನೆ ಕೇಳಿಲ್ಲವೆಂದು ತಿಳಿದಿದ್ದರೂ,
ಅವನಿಗೂ ಸಹ ದೇವರ ಪ್ರೀತಿಯ ಬಗ್ಗೆ ತಿಳಿಸಲು ಆತನು ಪ್ರಯತ್ನಿಸುತ್ತಾನೆ.
ಆದರೆ ಈ ಪ್ರಶ್ನೆಯ ಮೂಲಕ ಯೇಸುವು ತಮ್ಮ ಹೃದಯಗಳನ್ನು
ಪರೀಕ್ಷಿಸಿಕೊಳ್ಳುವಂತೆ ಮಾಡಬಲ್ಲನೆಂದು ಪ್ರಶ್ನೆ ಕೇಳಿದವನಿಗೂ ಮತ್ತು ಅಲ್ಲಿ
ನೆರೆದಿದ್ದವರಿಗೂ ತಿಳಿದಿತ್ತು. ಧರ್ಮೋಪದೇಶಕನು ತನ್ನನ್ನು ಪರೀಕ್ಷಿಸಬೇಕೆಂದು
ಈ ಪ್ರಶ್ನೆ ಕೇಳಿದ್ದರೂ, ಯೇಸುಸ್ವಾಮಿಯು ಅವನನ್ನು ಅಲಕ್ಷಿಸಲಿಲ್ಲ ಅಥವಾ
ಅಗೌರವಿಸಲಿಲ್ಲ.

"ಬೋಧಕನೇ, ನಾನು ನಿತ್ಯಜೀವಕ್ಕೆ ಬಾಧ್ಯವಾಗುವಂತೆ ಏನು ಮಾಡಬೇಕು?"
(ಲೂಕ 10:25) ಎಂಬುದಕ್ಕಿಂತ ಪ್ರಾಮುಖ್ಯವಾದ ಬೇರೆ ಪ್ರಶ್ನೆ ಏನಿದೆ? ನಮ್ಮ
ಧಾರ್ಮಿಕ ನಂಬಿಕೆ, ಸಂಪ್ರದಾಯಗಳು ಏನೇ ಇರಲಿ, ಇವೆಲ್ಲವುಗಳ ಹಿಂದೆ
ನಿರ್ಣಾಯಕವಾದ ಈ ಪ್ರಶ್ನೆಯಿದೆ. ಈ ಪ್ರಶ್ನೆಗೆ ಕೆಲವರ ಜೀವನವು "ಸ್ವಲ್ಪ
ಹೊತ್ತು ಕಾಣಿಸಿಕೊಂಡು, ಆಮೇಲೆ ಕಾಣದೆ ಹೋಗುವ ಹಬೆಯಂತಿದೆ"
(ಯಾಕೋಬನು 4:14) ಅಂತವರ ಜೀವನದಲ್ಲಿ ಈ ಧರ್ಮೋಪದೇಶಕನು ಕೇಳಿದ
ಪ್ರಶ್ನೆಗಿಂತ ಮುಖ್ಯವಾದದ್ದು ನಿಜವಾಗಿಯೂ ಯಾವುದು? ನಿತ್ಯಜೀವಕ್ಕಿಂತ ಬೇರೆ
ಆಯ್ಕೆಯು ನಿತ್ಯಮರಣವಲ್ಲದೆ ಇನ್ನೇನು ಅಲ್ಲ.

`1 ಕೊರಿಂಥ 15:30-32ನೇ ವಚನಗಳನ್ನು ಓದಿರಿ, ನಿತ್ಯಜೀವದ ಪ್ರಾಮುಖ್ಯತೆಯ
ಬಗ್ಗೆ ಪೌಲನು ಇಲ್ಲಿ ಯಾವ ಅಂಶವನ್ನು ಮುಖ್ಯವಾಗಿ ತಿಳಿಸುತ್ತಾನೆ?`

ಧರ್ಮೋಪದೇಶಕನು ಯೇಸುವನ್ನು ಕೇಳಿದ ಪ್ರಶ್ನೆಗೆ ಪ್ರೇರಣೆಯು ಎಷ್ಟೇ
ಕೆಟ್ಟದ್ದಾಗಿರಲಿ, ಅವನು ಕೇಳಿದ ಪ್ರಶ್ನೆಯು ಅತ್ಯಂತ ಮಹತ್ವವಾದದ್ದು. ಪ್ರತಿಯೊಂದು
ಅವಕಾಶವನ್ನು ಸುವಾರ್ತೆಸಾರಲು ಬಹಳ ಎಚ್ಚರಿಕೆಯಿಂದ ಉಪಯೋಗಿಸಿಕೊಳ್ಳುತ್ತಿದ್ದ
ಯೇಸುಸ್ವಾಮಿಯು ಅವನ ಪ್ರಶ್ನೆಯನ್ನು ಅದಕ್ಕಾಗಿ ಉಪಯೋಗಿಸಿಕೊಂಡನು.

`ಸನ್ನಿವೇಶವು ಕಠಿಣವಾಗಿರಬಹುದು, ಆದರೂ ನಮಗೆ ದೊರೆಯುವ
ಅವಕಾಶಗಳನ್ನು ಹೇಗೆ ಸುವಾರ್ತೆಯ ಬಗ್ಗೆ ಸಾಕ್ಷಿಯಾಗಿ ತಿಳಿಸಲು
ಉಪಯೋಗಿಸಬಹುದು?`