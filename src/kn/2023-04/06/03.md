---
title:  ಪ್ರವಾದನಾತ್ಮಕ ಅಸ್ತಿವಾರ
date:   06/11/2023
---

`ಲೂಕ 24:34-39ನೇ ವಚನಗಳನ್ನು ಓದಿರಿ, ಇಲ್ಲಿ ನಡೆದದ್ದಾರೂ ಏನು?
ಇದು ಯಾಕೆ ಅಪೋಸ್ತಲರಿಗೆ ಒಂದು ಪ್ರಮುಖ ವಿಷಯವಾಗಿತ್ತು?`

ಯೇಸುಸ್ವಾಮಿ ಶಿಷ್ಯರ ಮುಂದೆ ಬಂದು ನಿಂತಾಗ, ಅವರು ಭಯದಿಂದ
ಅದನ್ನು ಮೊದಲು ನಂಬಲಿಲ್ಲ. ಆದರೆ ಯೇಸುವನ್ನು ಕಣ್ಣಾರೆ ನೋಡಿ ಆತನು
ಜೀವಂತನಾಗಿದ್ದಾನೆಂದು ಖಚಿತವಾದಾಗ, ಸಂತೋಷದ ದೆಸೆಯಿಂದ ಇನ್ನೂ
ನಂಬದೆ ಆಶ್ಚರ್ಯಪಟ್ಟರು (ಲೂಕ 24:41) ನಿಮಗೆ ಎಂದಾದರೂ ಸತ್ಯವಾದದ್ದನ್ನೂ
ಸಹ ನಂಬಲಾರದಷ್ಟು ಭಾವನೆ ಬಂದಿದೆಯೇ? ಇದೇ ಅನುಭವ ಶಿಷ್ಯರಿಗೂ
ಹಾಗೂ ಅವರೊಂದಿಗೆ ಮೇಲುಪ್ಪರಿಗೆಯಲ್ಲಿ ಸೇರಿದ್ದವರಿಗೂ ಆಯಿತು.

ಯೇಸುವು ಇಷ್ಟು ಮಾತ್ರ ಅವರಿಗೆ ಕಾಣಿಸಿಕೊಂಡು ಹೊರಟು ಹೋಗಿದ್ದಲ್ಲಿ,
ಅವರ ನಂಬಿಕೆಯು ಹೆಚ್ಚುಕಾಲ ಇರುತ್ತಿರಲಿಲ್ಲ. ಸಮಯ ಕಳೆದಂತೆ ಅವರ ಈ
ಅನುಭವದ ಪ್ರಭಾವವೂ ಸಹ ಮರೆಯಾಗಿರುತ್ತಿತ್ತು. ಅವರು ಅದನ್ನು ಮರೆಯುತ್ತಿದ್ದರು
ಅಥವಾ ಬಹುಶಃ ಅದು ನಿಜವೋ ಅಥವಾ ಇಲ್ಲವೋ ಎಂಬುದರ ಬಗ್ಗೆ
ಪ್ರಶ್ನಿಸುತ್ತಿದ್ದರು. ಯೇಸುಸ್ವಾಮಿಯು ತನ್ನ ಕೈಕಾಲುಗಳಲ್ಲಿ ಗಾಯದ ಗುರುತನ್ನು
ತೋರಿಸಿದಾಗ ಅವರ ಮುಂದೆ ಮೀನು ತಿಂದನು. ಆದರೆ ಅಷ್ಟಕ್ಕೇ
ಮುಕ್ತಾಯವಾಗಲಿಲ್ಲ. ಪುನರುತ್ಥಾನವಾದ ನಂತರ ಕ್ರಿಸ್ತನು ಶಿಷ್ಯರ ಮುಂದೆ
ಕಾಣಿಸಿಕೊಂಡದ್ದು ಒಂದು ಮಹತ್ತರವಾದ ಅನುಭವವಾಗಿದ್ದರೂ, ಆತನು ತನ್ನ
ಕಾರ್ಯ ಹಾಗೂ ಸೇವೆಯ ಬಗ್ಗೆ ಪ್ರವಾದನಾತ್ಮಕವಾದ ಅಸ್ತಿವಾರವು ದೇವರ
ವಾಕ್ಯವಾಗಿದೆ ಎಂದು ತೋರಿಸಿದನು.

ತರುವಾಯ ಆತನು - "ನಾನು ಇನ್ನೂ ನಿಮ್ಮ ಸಂಗಡ ಇದ್ದಾಗ, ಇದೆಲ್ಲಾ
ನಿಮಗೆ ತಿಳಿಸಲಿಲ್ಲವೇ? ನನ್ನ ವಿಷಯವಾಗಿ ಮೋಶೆಯ ಧರ್ಮಶಾಸ್ತ್ರದಲ್ಲಿಯೂ,
ಪ್ರವಾದಿಗಳ ಗ್ರಂಥಗಳಲ್ಲಿಯೂ, ಕೀರ್ತನೆಗಳಲ್ಲಿಯೂ ಬರೆದಿರುವದೆಲ್ಲಾ
ನೆರವೇರುವುದು ಅಗತ್ಯವೆಂದು ನಿಮಗೆ ಹೇಳಲಿಲವೇ?' ಎಂದು ಪ್ರಶ್ನಿಸಿದನು.
ಇದರ ಮೂಲಕ ಅವರ ನಂಬಿಕೆಯು ದೇವರವಾಕ್ಯದಲ್ಲಿ ಬಲವಾಗಿ ಬೇರೂರಿರ
ಬೇಕೆಂದು ಯೇಸು ಬಯಸಿದ್ದನು (ಲೂಕ 24:44).

ಇಲ್ಲಿಯೂ ಸಹ ದೇವರವಾಕ್ಯವಾದ ಸತ್ಯವೇದವು ನಮಗೆ ದೈವನಿಯಮಿತ
ಸುವಾರ್ತಾ ಸೇವೆಯ ಕರ್ತವ್ಯ ಮಾಡಲಿಕ್ಕೂ ಹಾಗೂ ಕ್ರಿಸ್ತನ ವಿಷಯವಾಗಿ ಸಾಕ್ಷಿ
ಕೊಡುವುದಕ್ಕೂ ಒಂದು ಬಲವಾದ ಪ್ರೇರಣೆಯಾಗಿದೆ ಎಂಬುದನ್ನು ಕಾಣಬಹುದು.
ಶಿಷ್ಯರ ಅನುಭವವನ್ನು ಹಾಗೂ ನಂಬಿಕೆಯನ್ನು ದೃಢಪಡಿಸುವುದಕ್ಕೆ ತಾನು ಯಾಕೆ
ಮರಣ ಹೊಂದಬೇಕಾಗಿತ್ತು ಹಾಗೂ ತನ್ನ ಪುನರುತ್ಥಾನವು ಯಾವುದನ್ನು
ಸೂಚಿಸುತ್ತೆಂಬುದನ್ನು ಅವರು ಮನವರಿಕೆ ಮಾಡಿಕೊಳ್ಳಬೇಕೆಂದು ಕ್ರಿಸ್ತನಿಗೆ ತಿಳಿದಿತ್ತು.
ಕ್ರಿಸ್ತನು ಈ ಲೋಕದಲ್ಲಿ ತನ್ನ ಸಾಮ್ರಾಜ್ಯವನ್ನು ಸ್ಥಾಪಿಸುತ್ತಾನೆಂಬ ಭಾವನೆ ಅವರಿಗಿತ್ತು.
ಅದಕ್ಕೆ ಬದಲಾಗಿ ಶಿಷ್ಯರು ಪಾಪಕ್ಕೆ ಮಹಾಪರಿಹಾರವಾಗಿ ಕ್ರಿಸ್ತನು ಮರಣಹೊಂದಿದ್ದು
ಹಾಗೂ ಪುನರುತ್ಥಾನ ಹೊಂದಿ ಮರಣ ಜಯಿಸಿದ ಕಡೆಗೆ ಅವರ ಗಮನ
ಹರಿಯಬೇಕಾಗಿತ್ತು. ಇಸ್ರಾಯೇಲ್ಯರು ರೋಮನ್ನರಿಂದ ತಮ್ಮ ದೇಶವನ್ನು
ಸ್ವತಂತ್ರಗೊಳಿಸಿ ಪರಮಾಧಿಕಾರ ಹೊಂದುವುದಕ್ಕಿಂತಲೂ, ಶುಭವಾರ್ತೆಯು ಹೆಚ್ಚಿನ
ಮಹತ್ವವುಳ್ಳದ್ದಾಗಿತ್ತು. ಸುವಾರ್ತೆಯು ಸೈತಾನನ ಮೇಲೆ ಕ್ರಿಸ್ತನ ವಿಜಯವನ್ನು
ಪ್ರಕಟಿಸಿತು. ಅಲ್ಲದೆ ಮುಂದೆ ಒಂದುದಿನ ಲೋಕದ ಎಲ್ಲಾ ದುಷ್ಟರೂ
ನಾಶವಾಗುತ್ತಾರೆ ಹಾಗೂ ನೂತನಾಕಾಶ ನೂತನ ಭೂಮಂಡಲವನ್ನು ದೇವರು
ಸೃಷ್ಟಿಸುತ್ತಾನೆಂದೂ ಮತ್ತು ಆತನು ಅವರೊಂದಿಗೆ ಸದಾಕಾಲವೂ
ವಾಸಿಸುತ್ತಾನೆಂಬುದನ್ನು ಖಚಿತಪಡಿಸಿತು. ಶಾಸ್ತ್ರವಚನಗಳನ್ನು ತಿಳುಕೊಳ್ಳುವಂತೆ
ಯೇಸು ಶಿಷ್ಯರ ಬುದ್ಧಿಯನ್ನು ತೆರೆದನು (ಲೂಕ 24:45). ಇದರಿಂದಾಗಿ ಅವರು
ಈ ಸತ್ಯಗಳನ್ನು ಗ್ರಹಿಸಿಕೊಂಡು ಜಗತ್ತಿಗೆ ಹಂಚಿಕೊಳ್ಳಬೇಕಾಗಿತ್ತು.

ದೇವರೊಂದಿಗಿನ ನಮ್ಮ ಅನುಭವವೂ ಸಹ ಪ್ರವಾದನೆಗಳನ್ನೂ ಒಳಗೊಂಡಂತೆ
ಆತನ ವಾಕ್ಯದ ಮೇಲೆ ಆಧಾರಗೊಳ್ಳದಿದ್ದಲ್ಲಿ, ಉಳಿಯಲಾರದು. ಕ್ರಿಸ್ತನ ಮೊದಲನೆ
ಹಾಗೂ ಎರಡನೇ ಬರೋಣದ ಸತ್ಯಗಳನ್ನು ನಾವು ಖಚಿತವಾಗಿ
ಅರ್ಥಮಾಡಿಕೊಂಡಾಗ, ನಾವೂ ಸಹ ದೇವರ ಸುವಾರ್ತೆ ಸಾರಲು ಪ್ರೇರಣೆ
ಹೊಂದಿ ಸಿದ್ಧರಾಗುತ್ತೇವೆ.

`ಯೇಸುಕ್ರಿಸ್ತನ ಮೊದಲನೆ ಹಾಗೂ ಎರಡನೇ ಬರೋಣದ ಬಗ್ಗೆ ಸೂಚಿಸಿರುವ
ಸತ್ಯವೇದದ ಪ್ರವಾದನೆಗಳನ್ನು ನೀವು ಎಷ್ಟೊಂದು ದೃಢವಾಗಿ ನಂಬಿರುವಿರಿ?
ಅದರಲ್ಲಿಯೂ ವಿಶೇಷವಾಗಿ ಈ ಕೊನೆಯ ಕಾಲದಲ್ಲಿ ದೇವರ ವಾಕ್ಯ ಹಾಗೂ
ಪ್ರವಾದನೆಗಳಲ್ಲಿ ಬಲವಾಗಿ ನೆಲೆಗೊಂಡಿರುವುದು ಯಾಕೆ ಬಹಳ ಪ್ರಾಮುಖ್ಯವಾಗಿದೆ?
ಹಾಗೂ ವಿಶೇಷವಾಗಿ ದೇವರ ಸೇವೆಯಲ್ಲಿ ಯಾಕೆ ಇದನ್ನು ಮನವರಿಕೆ
ಮಾಡಿಕೊಳ್ಳುವುದು ನಿರ್ಧಾರಕವಾಗಿದೆ?`