---
title:  ನೀವು ಶಿಲುಬೆಗೆ ಹಾಕಿಸಿದ ಕ್ರಿಸ್ತನು
date:   08/11/2023
---

ಅ.ಕೃತ್ಯಗಳು ಎರಡನೇ ಅಧ್ಯಾಯದಲ್ಲಿ ಪವಿತ್ರಾತ್ಮನು ಶಿಷ್ಯರ ಮೇಲೆ ಪಂಚಾಶತ್ತಮ
ದಿನದಲ್ಲಿ ಸುರಿಸಲ್ಪಟ್ಟದ್ದನ್ನು ನೋಡುತ್ತೇವೆ. ಶಿಷ್ಯರು ಏಕಮನಸ್ಸಿನಿಂದ
ಪ್ರಾರ್ಥಿಸುತ್ತಿರುವಾಗ, ಉರಿಯಂತಿರುವ ನಾಲಗೆಗಳು ಒಬ್ಬೊಬ್ಬರ ತಲೆಯ ಮೇಲೆ
ಕೂತುಕೊಂಡವು. ಕ್ರಿಸ್ತನು ವಾಗ್ದಾನ ಮಾಡಿದ್ದ ಪರಿಶುದ್ಧಾತ್ಮನು ತಮಗೆ
ಕೊಡಲ್ಪಟ್ಟನೆಂದು ಅವರೆಲ್ಲರೂ ತಿಳಿದುಕೊಂಡರು.

`ಅ.ಕೃತ್ಯಗಳು 2:1-41ನೇ ವಚನಗಳನ್ನು ಓದಿರಿ, ಶಿಷ್ಯರು ಪಂಚಾಶತ್ತಮ ದಿನದಲ್ಲಿ
ಪವಿತ್ರಾತ್ಮನ ವರವನ್ನು ಹೊಂದಿದಾಗ ಏನಾಯಿತು?`

ಶಿಷ್ಯರು ಪವಿತ್ರಾತ್ಮನು ತಮಗೆ ನುಡಿಯುವ ಶಕ್ತಿಯನ್ನು ಕೊಡುವ ಪ್ರಕಾರ
ಬೇರೆಬೇರೆ ಭಾಷೆಗಳಲ್ಲಿ ಮಾತಾಡುವುದಕ್ಕೆ ಪ್ರಾರಂಭಿಸಿದರು (2:4). ಇಲ್ಲಿ ದೇವರು
ಪ್ರತಿಯೊಬ್ಬರನ್ನೂ ಕ್ರಿಸ್ತನನ್ನು ನಂಬದಿರುವವರ ಪ್ರಯೋಜನಕ್ಕಾಗಿ ಬಲಪಡಿಸಿದನು.
ಅವರಿಗೆ ಬಂದ ಆಶೀರ್ವಾದವು ಅವರಿಗಾಗಿ ಮಾತ್ರ ಕೊಡಲ್ಪಡಲಿಲ್ಲ. ಶಿಷ್ಯರನ್ನು
ಪರಲೋಕ ರಾಜ್ಯಕ್ಕಾಗಿ ಅರ್ಹರನ್ನಾಗಿ ಮಾಡುವುದಕ್ಕಾಗಿಯೋ ಅಥವಾ ವಿದೇಶಿ
ಭಾಷೆಗಳನ್ನು ಮಾತನಾಡಿ ವ್ಯಾಪಾರ ವ್ಯವಹಾರ ಮಾಡುವುದಕ್ಕಾಗಿಯೋ ಈ
ಪವಿತ್ರಾತ್ಮನ ವರವು ಅವರಿಗೆ ಕೊಡಲ್ಪಡಲಿಲ್ಲ. ಕೆಟ್ಟು ಹೋಗಿರುವ ಪಾಪಿಗಳನ್ನು
ರಕ್ಷಣೆಗೆ ತರುವ ದೇವರು ನೇಮಿಸಿದ ಕಾರ್ಯವನ್ನು ನೆರವೇರಿಸುವುದಕ್ಕಾಗಿ ಈ
ಆಶೀರ್ವಾದವು ಕೊಡಲ್ಪಟ್ಟಿತು. ಇಂದೂ ಸಹ ದೇವರು ತನ್ನ ಅನುಯಾಯಿಗಳು
ತಮಗೆ ಕೊಟ್ಟಿರುವ ವೈಯಕ್ತಿಕ ವರಗಳನ್ನು ನಂಬದಿರುವವರನ್ನು ರಕ್ಷಣಾ ಮಾರ್ಗಕ್ಕೆ
ತರಬೇಕೆಂಬ ತನ್ನ ಸೇವೆಯಲ್ಲಿ ಉಪಯೋಗಿಸಬೇಕೆಂದು ಆತನು ನಮ್ಮನ್ನು
ಕರೆಯುತ್ತಾನೆ. ನಮ್ಮೆಲ್ಲರಿಗೂ ನಮ್ಮ ನಮ್ಮ ಸಾಮರ್ಥ್ಯದ ಪ್ರಕಾರ ಪವಿತ್ರಾತ್ಮನ
ವರಗಳು ಕೊಡಲ್ಪಟ್ಟಿವೆ. ನಮಗೆ ಕೊಡಲ್ಪಟ್ಟಿರುವ ಈ ವರಗಳನ್ನು ಅನ್ಯರನ್ನು
ರಕ್ಷಣಾ ಮಾರ್ಗಕ್ಕೆ ತರುವುದಕ್ಕೆ ಉಪಯೋಗಿಸುವುದಕ್ಕಿಂತ ಹೆಚ್ಚಿನ ಯಾವ
ಕಾರ್ಯವಿದೆ?

ಪಂಚಾಶತ್ತಮ ಹಬ್ಬದ ದಿನದಲ್ಲಿ ಸುರಿಸಲ್ಪಟ್ಟ ಪವಿತ್ರಾತ್ಮನ ವರದಿಂದ ಅನೇಕರು
ಮೆಸ್ಸಿಯನಾದ ಕ್ರಿಸ್ತನನ್ನು ತಿರಸ್ಕರಿಸಿದ್ದಕ್ಕೆ ಪಶ್ಚಾತ್ತಾಪ ಪಡಲು ಕಾರಣವಾಯಿತು.
ಅಲ್ಲಿ ಸೇರಿದ್ದ ಜನರಲ್ಲಿ ಅನೇಕರು ಕ್ರಿಸ್ತನು ಶಿಲುಬೆಗೇರಿಸಲ್ಪಟ್ಟಾಗ
ಯೆರೂಸಲೇಮಿನಲ್ಲಿದ್ದರೆಂಬುದರಲ್ಲಿ ಸಂದೇಹವಿಲ್ಲ. ಪೇತ್ರನು ಅಲ್ಲಿ ನೆರೆದಿದ್ದವರನ್ನು
"ನೀವು ಅನ್ಯಜನರ ಕೈಯಿಂದ ಕ್ರಿಸ್ತನನ್ನು ಶಿಲುಬೆಗೆ ಹಾಕಿಸಿಕೊಂದಿರಿ" ಎಂದು
ಕಠಿಣವಾದ ಮಾತುಗಳನ್ನು ಹೇಳುತ್ತಾನೆ (ಅ.ಕೃತ್ಯಗಳು 2:23). ಅವರು
ನಿಸ್ಸಂಶಯವಾಗಿ ತಾವು ಮಾಡಿದ್ದನ್ನು ಮನವರಿಕೆ ಮಾಡಿಕೊಂಡು, ಪಶ್ಚಾತ್ತಾಪಪಟ್ಟು
ಪೇತ್ರನನ್ನು ಉಳಿದ ಅಪೋಸ್ತಲರನ್ನೂ - "ಸಹೋದರರೇ ನಾವೇನು ಮಾಡಬೇಕು?"
ಎಂದು ಕೇಳಿದರು (2:37).

ಅವರೂ ಸಹ ಪಾಪಕ್ಷಮೆ ಹೊಂದಬಹುದಾಗಿತ್ತು. ಆದುದರಿಂದ ಪೇತ್ರನು
ಅವರಿಗೆ "ನಿಮ್ಮ ಪಾಪಗಳು ಪರಿಹಾರವಾಗುವುದಕ್ಕಾಗಿ ನಿಮ್ಮಲ್ಲಿ ಪ್ರತಿಯೊಬ್ಬನು
ದೇವರ ಕಡೆಗೆ ತಿರುಗಿಕೊಂಡು ಯೇಸುಕ್ರಿಸ್ತನ ಹೆಸರಿನ ಮೇಲೆ ದೀಕ್ಷಾಸ್ನಾನ
ಮಾಡಿಸಿಕೊಳ್ಳಿರಿ, ಆಗ ನೀವು ಪವಿತ್ರಾತ್ಮ ದಾನವನ್ನು ಹೊಂದುವಿರಿ" ಎಂದು
ಹೇಳಿದನು (ಅ.ಕೃತ್ಯಗಳು 2:38).

ಪರಿಶುದ್ಧಾತ್ಮನೊಂದಿಗೂ ಮತ್ತು ಪರಸ್ಪರ ಒಂದಾಗಿ ಸೌಹಾರ್ದತೆಯಿಂದ
ಕಾರ್ಯಮಾಡುತ್ತಾ ಯೇಸುವಿನ ಶಿಷ್ಯರಾದ ಇವರು ಪಶ್ಚಾತ್ತಾಪ ಹಾಗೂ ಪಾಪಗಳ
ಪರಿಹಾರದ ಬಗ್ಗೆ ಸಾರಿದರು. ಕ್ರಿಸ್ತನನ್ನು ಶಿಲುಬೆಗೇರಿಸುವುದರಲ್ಲಿ ನೇರವಾಗಿ
ಭಾಗಿಗಳಾಗಿದ್ದವರೂ ಸಹ ಕ್ಷಮೆ ಹೊಂದಿದರು! ಅದು ತಾನೇ ಸುವಾರ್ತೆಯ
ಬಲವಾಗಿದೆ. ಈ ಸಂದೇಶವು ಕ್ರಿಸ್ತನ ಸುವಾರ್ತೆ ಸಾರಲು ನಮ್ಮನ್ನು ಉತ್ತೇಜಿಸದಿದ್ದಲ್ಲಿ,
ಬೇರಾವುದು ನಮ್ಮನ್ನು ಪ್ರೇರಿಸುತ್ತದೆ? ಪಾಪದಿಂದ ಕೂಡಿದ, ಭ್ರಷ್ಟಲೋಕದಲ್ಲಿ,
ಭ್ರಷ್ಟರೂ ಪಾಪಿಗಳೂ ಆದವರಿಗೆ ಸುವಾರ್ತೆ ಸಾರಲಿಕ್ಕಾಗಿ ದೇವರು ನಮ್ಮನ್ನು
ಆರಿಸಿಕೊಂಡಿದ್ದಾನೆ. ಜನರು ಒಳ್ಳೆಯವರು, ಕೆಟ್ಟವರೆಂದು ತೀರ್ಪು ಮಾಡುವುದು
ನಮ್ಮ ಕರ್ತವ್ಯವಲ್ಲ. ಪಾಪಿಗಳನ್ನು ರಕ್ಷಿಸುವ ಕ್ರಿಸ್ತನ ರಕ್ಷಣಾ ಶಕ್ತಿಯ ಬಗ್ಗೆ ಸಾಕ್ಷಿ
ನೀಡುವುದು ಮಾತ್ರ ನಮ್ಮ ಕರ್ತವ್ಯವಾಗಿದೆ.

`ಕ್ರಿಸ್ತನನ್ನು ಶಿಲುಬೆಗೇರಿಸುವುದಕ್ಕೆ ನೇರವಾಗಿ ಕಾರಣರಾದಂತವರಿಗೂ ಸಹ ರಕ್ಷಣೆಯ
ಆಹ್ವಾನ ಕೊಡಲ್ಪಟ್ಟಿತು. ಇದು ಹೇಗೆ ನಮ್ಮನ್ನು ಉತ್ತೇಜಿಸಬೇಕು? ಹಾಗೂ ಇತರರು
ನಮ್ಮ ದೃಷ್ಟಿಯಲ್ಲಿ ಎಷ್ಟೇ ಕೆಟ್ಟವರೆಂದು ಕಂಡುಬಂದರೂ, ಅವರಿಗಾಗಿಯೂ ಸುವಾರ್ತೆ
ಸಾರುವುದಕ್ಕೆ ನಮಗೆ ಹೇಗೆ ಪ್ರೇರೇಪಣೆ ನೀಡುತ್ತದೆ?`