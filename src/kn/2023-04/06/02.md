---
title:  ಶುಭವಾರ್ತೆ ಹಂಚಿಕೊಳ್ಳುವುದು
date:   05/11/2023
---

`ಲೂಕ 24:1-12ನೇ ವಚನಗಳನ್ನು ಓದಿರಿ, ಪುನರುತ್ಥಾನಗೊಂಡ ಕ್ರಿಸ್ತನ ಬಗ್ಗೆ
ಕೇಳಿದವರ ಪ್ರತಿಕ್ರಿಯೆ ಏನಾಗಿತ್ತು?`

ಯೇಸುಸ್ವಾಮಿಯ ಮರಣದ ನಂತರ ವಾರದ ಮೊದಲನೆ ದಿನವಾದ ಭಾನುವಾರ
ಇನ್ನೂ ಮೊಬ್ಬಿರುವಾಗಲೇ ಸ್ತ್ರೀಯರು ಆತನ ಸಮಾಧಿಯ ಬಳಿಗೆ ಹೋದರೆಂದು
ಲೂಕನು ತಿಳಿಸುತ್ತಾನೆ (24:1). ಅವರು ಸುಗಂಧ ದ್ರವ್ಯಗಳನ್ನು ಸಿದ್ಧಪಡಿಸಿಕೊಂಡು
ಯೇಸುವಿನ ದೇಹಕ್ಕೆ ಹಚ್ಚಲು ಬಂದಿದ್ದರು. ಸಮಾಧಿಯ ಬಾಗಿಲಿಗೆ ಹಾಕಲ್ಪಟ್ಟಿದ್ದ
ದೊಡ್ಡಕಲ್ಲನ್ನು ಉರುಳಿಸುವವರಾರು ಎಂದು ಯೋಚಿಸುತ್ತಿದ್ದ ಅವರಿಗೆ ಸಮಾಧಿಯು
ಖಾಲಿಯಾಗಿರುವುದನ್ನು ಕಂಡು ಆಶರ್ಯವಾಯಿತು. ಅವರಿಗೆ ಏನು
ಮಾಡಬೇಕೆಂದು ತಿಳಿಯದೆ ಗಲಿಬಿಲಿಕೊಂಡಿರುವಾಗ ಹೊಳೆಯುವ ಉಡುಪನ್ನು
ಧರಿಸಿದ್ದ ಇಬ್ಬರು ಪುರುಷರನ್ನು ಕಂಡು ಭಯವಾಯಿತು. ಆದರೆ ಆ ಪುರುಷರು
ಈ ಸ್ತ್ರೀಯರಿಗೆ ಕ್ರಿಸ್ತನು ತಾನು ಮುಂದಾಗಿ ಹೇಳಿದ್ದಂತೆಯೇ ಎದ್ದಿದ್ದಾನೆಂದು
ತಿಳಿಸಿದರು. ಅತೀವ ಸಂತೋಷಗೊಂಡ ಆ ಸ್ತ್ರೀಯರು ಸಮಾಧಿಯ ಬಳಿಯಿಂದ
ಹಿಂತಿರುಗಿ ಈ ಸಂಗತಿಗಳನ್ನೆಲ್ಲಾ ಹನ್ನೊಂದು ಮಂದಿ ಶಿಷ್ಯರಿಗೂ,
ಉಳಿದವರೆಲ್ಲರಿಗೂ ತಿಳಿಸಿದರು. ಅವರು ತಮ್ಮ ಸಂತೋಷ ತಾಳಿಕೊಳ್ಳಲಾಗದೆ
ಈ ವಿಷಯವನ್ನು ತಿಳಿಸಿದರು. ಅಂದರೆ ಅವರು ತಾವು ಕ್ರಿಸ್ತನ ಬಗ್ಗೆ ಕೇಳಿದ,
ನೋಡಿದ ಸಂಗತಿಗಳನ್ನು ಇತರರೊಂದಿಗೆ ಹಂಚಿಕೊಂಡರು.

ಆ ಸ್ತ್ರೀಯರ ಭಾವನೆ ಹೇಗಿತ್ತೆಂಬುದನ್ನು ಊಹಿಸಿಕೊಳ್ಳಬಲ್ಲಿರಾ? ಅವರು
ಕೆಲವು ಸಮಯದ ಹಿಂದೆ ವಿಸ್ಮಯಕರವಾದ ಅನುಭವ ಹೊಂದಿದ್ದರು. ಆದರೆ
ಶಿಷ್ಯರು ಅವುಗಳನ್ನು ನಂಬಲಿಲ್ಲ, ಬದಲಾಗಿ ಆ ಸ್ತ್ರೀಯರ ಮಾತುಗಳು ಅವರಿಗೆ
ಹರಟೆಯ ಮಾತುಗಳಾಗಿ ಕಂಡುಬಂದವು (1:11,12). ಆದಾಗ್ಯೂ ಅವರ
ಮಾತುಗಳನ್ನು ನಂಬುವುದೋ ಇಲ್ಲವೋ ಎಂದು ಸಂಶಯಪಟ್ಟ ಪೇತ್ರನು ತಾನೇ
ಸ್ವತಃ ನೋಡಲು ಸಮಾಧಿಗೆ ಓಡಿಹೋದನು.

ಪೇತ್ರನು ಮಾತ್ರವಲ್ಲ, ನಮಗೂ ಸಹ ಕೆಲವು ಸಾರಿ ಇತರರು ಹೇಳುವ
ಮಾತುಗಳನ್ನು ಹೌದೆಂದು ಒಪ್ಪಿಕೊಳ್ಳಲು ಹಿಂಜರಿಕೆಯಾಗುತ್ತದೆ. ಪೇತ್ರನೂ ಸಹ
ಆ ಸ್ತ್ರೀಯರ ಮಾತುಗಳನ್ನು ಕೇಳಿದರೂ, ಆಗ ಅವುಗಳನ್ನು ಅವನು ನಂಬಲಿಲ್ಲ.
ಮೊದಲಿಗೆ ಅವನು ಸಮಾಧಿಯು ಬರಿದಾಗಿರುವುದನ್ನು ಕಂಡು ತನ್ನಲ್ಲಿ
ಆಶ್ಚರ್ಯಪಟ್ಟನು (ಲೂಕ 24:12). ಆ ಸ್ತ್ರೀಯರಿಗಾದ ಅನುಭವವೇ ಪೇತ್ರನಿಗೂ
ಸಹ ಸಮಾಧಿಯ ಬಳಿಯಲ್ಲಾಯಿತು.

ಆದರೆ ಈ ಮಹಿಳೆಯರು ಪೇತ್ರನ ಪ್ರತಿಕ್ರಿಯೆಯನ್ನು ಗಣನೆಗೆ ತಂದುಕೊಳ್ಳಲಿಲ್ಲ.
ಕ್ರಿಸ್ತನ ಪುನರುತ್ಥಾನದ ಬಗ್ಗೆ ಕೇಳಿದ, ತಕ್ಷಣವೇ ಅವರು ಅದನ್ನು ಇತರರೊಂದಿಗೆ
ಹಂಚಿಕೊಳ್ಳಲು ಅಪೇಕ್ಷಿಸಿದರು. ಇದಕ್ಕಿಂತ ಬೇರೆ ಯಾವ ಪ್ರೇರಣೆ ಕ್ರಿಸ್ತನ
ಸುವಾರ್ತೆಯನ್ನು ಇತರರೊಂದಿಗೆ ಹಂಚಿಕೊಳ್ಳಲು ಬೇಕಾಗಿದೆ? ಕ್ರಿಸ್ತನಲ್ಲಿ ಮಾತ್ರ
ರಕ್ಷಣೆ ಎಂಬ ಏಕೈಕ ನಿರೀಕ್ಷೆಯನ್ನು ಸಾರಲು ಇದಕ್ಕಿಂತ ದೊಡ್ಡ ಪ್ರೇರಣೆ ಬೇರೇ?

ಆದರೆ, ದೇವರ ಶುಭವಾರ್ತೆಯನ್ನು ಇತರರಿಗೆ ತಿಳಿಸುವ ಮೊದಲು, ನಾವು
ಆತನೊಂದಿಗೆ ವೈಯಕ್ತಿಕ ಅನುಭವ ಹೊಂದಿರಬೇಕಾದದ್ದು ಅಗತ್ಯ. ನಾವು ಈ
ಸುವಾರ್ತೆಯನ್ನು ಹೆಚ್ಚಾಗಿ ಪ್ರೀತಿಸುವುದೇ ಇದನ್ನು ಇತರರಿಗೆ ತಿಳಿಸಲು ನಮಗೆ
ನಿರ್ಣಾಯಕವಾದ ಪ್ರೇರಣೆಯಾಗಿದೆ. ನಮ್ಮಲ್ಲಿಲ್ಲದಿರುವುದನ್ನು ಇತರರೊಂದಿಗೆ
ಹಂಚಿಕೊಳ್ಳಲು ಸಾಧ್ಯವಿಲ್ಲ. ಅದು ಸತ್ಯವಲ್ಲವೇ?

`ದೇವರು ಹಾಗೂ ಆತನ ಪ್ರೀತಿಯನ್ನು ನೀವು ಅನುಭವಿಸಿದ್ದೀರಾ? ಅಂತಹ
ಕೆಲವು ಉದಾಹರಣೆಗಳಿವೆಯೇ? ಈ ಅನುಭವಗಳು ನಿಮಗೆ ಯಾವ ಬಹಳ
ಅಮೂಲ್ಯವಾಗಿವೆ? ದೇವರ ಶುಭವಾರ್ತೆಯನ್ನು ಇತರರೊಂದಿಗೆ ಹಂಚಿಕೊಳ್ಳಲು
ಇವು ನಿಮಗೆ ಹೇಗೆ ಪ್ರೇರಣೆ ನೀಡುತ್ತವೆ?`