---
title:  ಕಾದುಕೊಂಡಿರುವುದು ಹಾಗೂ ಸುವಾರ್ತಾ ಸೇವೆಯ ಕರ್ತವ್ಯ
date:   07/11/2023
---

ಲೂಕನ ಸುವಾರ್ತೆಯು ಯೇಸುವು ಪರಲೋಕಕ್ಕೆ ಏರಿಹೋಗುವುದರೊಂದಿಗೆ
ಮುಕ್ತಾಯಗೊಳ್ಳುತ್ತದೆ (24:50-53). ಆದರೆ ಕಥೆಯು ಅಷ್ಟಕ್ಕೇ ಮುಗಿಯಲಿಲ್ಲ.
ಲೇಖಕನಾದ ಲೂಕನು ಅ.ಕೃತ್ಯಗಳ ಪುಸ್ತಕದಲ್ಲಿ ಇದನ್ನು ಮುಂದುವರಿಸುತ್ತಾನೆ.
ಯೇಸುವು ಪರಲೋಕಕ್ಕೆ ಏರಿಹೋಗುವುದಕ್ಕೆ ಸ್ವಲ್ಪ ಮೊದಲು ಶಿಷ್ಯರು ಜನರಿಗೆ
ಪಾಪ ಪರಿಹಾರಕ್ಕಾಗಿ ಜನರಿಗೆ ದೇವರ ಕಡೆಗೆ ತಿರುಗಿಕೊಳ್ಳಬೇಕೆಂತಲೂ ಸಾಕ್ಷಿ
ಹೇಳಬೇಕಾಗಿತ್ತು. ಅಲ್ಲದೆ ದೇವರು ವಾಗ್ದಾನ ಮಾಡಿದ್ದನ್ನು ಕಳುಹಿಸಿಕೊಟ್ಟು,
ಪರಲೋಕದಿಂದ ಶಕ್ತಿಯನ್ನು ನೀಡುವ ತನಕ ಅವರು ಯೆರೂಸಲೇಮಿನಲ್ಲಿ
ಕಾದುಕೊಂಡಿರಬೇಕಾಗಿತ್ತು (ಲೂಕ 24:47-49; ಹಾಗೂ ಅ.ಕೃತ್ಯಗಳು 1:4-8).
ಅಲ್ಲದೆ ಯೆರೂಸಲೇಮ್, ಯೂದಾಯ, ಸಮಾರ್ಯ ಸೀಮೆಗಳಲ್ಲಿ ಹಾಗೂ
ಭೂಲೋಕದ ಕಟ್ಟಕಡೆಯವರೆಗೆ ದೇವರಿಗೆ ಸಾಕ್ಷಿಗಳಾಗಿರಬೇಕೆಂದು ಯೇಸು ಶಿಷ್ಯರಿಗೆ
ಸೂಚನೆ ನೀಡಿದನು.

`ಅ.ಕೃತ್ಯಗಳು 1:12-26ನೇ ವಚನಗಳನ್ನು ಓದಿರಿ. ಸ್ತ್ರೀಯರು
ಪುರುಷರನ್ನೊಳಗೊಂಡಂತೆ ಅಲ್ಲಿ ಸೇರಿದ್ದ 120 ಮಂದಿ ಶಿಷ್ಯರು ಕ್ರಿಸ್ತನ ವಾಗ್ದಾನ
ನೆರವೇರುವುದಕ್ಕಾಗಿ ಕಾದುಕೊಂಡಿರುವಾಗ, ಏನು ಮಾಡುತ್ತಿದ್ದರು?`

ಯೇಸುಸ್ವಾಮಿಯು ತನ್ನ ಶಿಷ್ಯರಿಗೆ ಲೋಕದ ಕಟ್ಟಕಡೆಯವರೆಗೆ ತನ್ನ
ಸಾಕ್ಷಿಗಳಾಗಿರಬೇಕೆಂಬ ಸುವಾರ್ತೆ ಸಾರುವ ಕರ್ತವ್ಯದ ಬಗ್ಗೆ ಸ್ಪಷ್ಟವಾಗಿ ತಿಳಿಸಿದನು.
ಅವರು ಅದಕ್ಕಾಗಿ ಕಾದುಕೊಂಡಿರುವಾಗ ಸುವಾರ್ತಾಸೇವೆಯನ್ನು ಸಾರುವ
ಕರ್ತವ್ಯಕ್ಕಾಗಿ ಎರಡು ರೀತಿಯಲ್ಲಿ ಸಿದ್ಧತೆ ಮಾಡಿಕೊಂಡರು. ಮೊದಲನೆಯದಾಗಿ
ಅವರು ಏಕಮನಸ್ಸಿನಿಂದ ಪ್ರಾರ್ಥನೆಯಲ್ಲಿ ನಿರತರಾಗಿ ದೇವರಿಗೆ ತಮ್ಮ ಬೇಡಿಕೆಗಳನ್ನು
ಅರಿಕೆಮಾಡಿದರು. ಕ್ರಿಸ್ತನು ತಮಗೆ ವಹಿಸಿಕೊಟ್ಟ ಕರ್ತವ್ಯದ ಬಗ್ಗೆ ಅವರಲ್ಲಿ ಯಾರಿಗೂ
ಸಹ ಸಂಶಯವಿರಲಿಲ್ಲ ಹಾಗೂ ಅವರೆಲ್ಲರೂ ಆ ಕಾರ್ಯವನ್ನು
ಅಂಗೀಕರಿಸಿಕೊಂಡರು. ಇದು ಅವರೆಲ್ಲರೂ ಒಂದೇ ಮನಸ್ಸಿನಿಂದ ಪ್ರಾರ್ಥಿಸಲು
ಉತ್ತೇಜನ ನೀಡಿತು. ಅವರು ಯಾವುದರ ಬಗ್ಗೆ ಪ್ರಾರ್ಥಿಸುತ್ತಿದ್ದಾರೆಂದು ಅ.ಕೃತ್ಯಗಳು
ಪುಸ್ತಕವನ್ನು ಬರೆದ ಲೂಕನು ಹೇಳಿಲ್ಲ. ಖಂಡಿತವಾಗಿಯೂ ಶಿಷ್ಯರು ಕ್ರಿಸ್ತನು
ಕೊಟ್ಟ ಸುವಾರ್ತಾಸೇವೆಯನ್ನು ಸಾರುವುದಕ್ಕಾಗಿ ಬೇಕಾದ ತಿಳುವಳಿಕೆ, ಜ್ಞಾನ
ಬಲ ಹಾಗೂ ಧೈರ್ಯಕ್ಕಾಗಿ ಪ್ರಾರ್ಥಿಸಿದ್ದಾರೆ. ಇದು ನಮಗೂ ಸಹ ಒಂದು
ಮಾದರಿಯಾಗಿದೆಯಲ್ಲವೇ!

ಯೆರೂಸಲೇಮಿನಲ್ಲಿ ಕಾದುಕೊಂಡಿರುವಾಗ ಶಿಷ್ಯರು ಮಾಡಿದ ಎರಡನೇ
ಕಾರ್ಯವೆಂದರೆ, ಯೂದನಿಗೆ ಬದಲಾಗಿ ಬೇರೊಬ್ಬನನ್ನು ಶಿಷ್ಯನನ್ನಾಗಿ
ಆರಿಸಿಕೊಂಡದ್ದು. ಯೂದನು ಯೇಸುವನ್ನು ದ್ರೋಹದಿಂದ ಹಿಡಿದುಕೊಟ್ಟು,
ನಂತರ ಉರುಲು ಹಾಕಿಕೊಂಡು ಸತ್ತನು. ಇದರಿಂದ ಹನ್ನೆರಡು ಶಿಷ್ಯರಲ್ಲಿ ಒಬ್ಬನ
ಕೊರತೆ ಕಂಡುಬಂದಿತು. ಆದುದರಿಂದ ಅವರು ಕಾದುಕೊಂಡಿರುವಾಗ, ದೇವರ
ಮಾರ್ಗದರ್ಶನದಲ್ಲಿ ಅವನಿಗೆ ಬದಲಾಗಿ ಮತೀಯನನ್ನು ಆರಿಸಿಕೊಂಡರು. ಶಿಷ್ಯರು
ವ್ಯವಸ್ಥಿತವಾದ ರೀತಿಯಲ್ಲಿ ಯೋಜಿಸಿಕೊಂಡು ತಮ್ಮ ದೈವನಿಯಮಿತ ಸುವಾರ್ತಾ
ಸೇವೆಗಾಗಿ ಸಿದ್ಧತೆ ಮಾಡಿಕೊಂಡರು. ಈ ನಿರ್ಧಾರಗಳನ್ನು ಮಾಡುವಾಗ ಪೇತ್ರನು
ಪ್ರಮುಖ ಪಾತ್ರವಹಿಸಿದ್ದನು. ಇದನ್ನು ಯಾರೂ ಪ್ರಶ್ನಿಸಲಿಲ್ಲ, ಯಾಕೆಂದರೆ ದೇವರ
ನಡೆಸುವಿಕೆ ಹಾಗೂ ವಿವೇಕದ ಮಾರ್ಗದರ್ಶನ ಅದರಲ್ಲಿತ್ತು. ಶಿಷ್ಯರು
ಯೆರೂಸಲೇಮಿನಲ್ಲಿ ವ್ಯರ್ಥವಾಗಿ ಕಾದುಕೊಂಡಿರಲಿಲ್ಲ, ಬದಲಾಗಿ ಒಂದು
ನಿರ್ದಿಷ್ಟವಾದ ಉದ್ದೇಶದಿಂದ ತಮ್ಮ ಗುರಿಯನ್ನು ಕಾರ್ಯಗತ ಮಾಡಲು ಮೊದಲೇ
ಯೋಜನೆ ಹಾಕಿಕೊಂಡಿದ್ದರು.

ನಾವೂ ಸಹ ದೇವರ ಸುವಾರ್ತೆಯ ಮಹಾಕರ್ತವ್ಯವನ್ನು ಮುಕ್ತಾಯಗೊಳಿಸಲು
ಪವಿತ್ರಾತ್ಮನ ವರಗಳ ಸುರಿಸುವಿಕೆಗಾಗಿ ಕಾದುಕೊಂಡಿರುವಾಗ, ಪರಸ್ಪರ ಒಂದಾಗಿ
ಉತ್ತೇಜನ ನೀಡಬೇಕು (ಇಬ್ರಿಯ 10:24,25) ಹಾಗೂ ಪವಿತ್ರಾತ್ಮನ ವರಕ್ಕಾಗಿ
ಪ್ರಾರ್ಥಿಸಬೇಕು. ಅಲ್ಲದೆ ಸಭೆಯೊಂದಿಗೆ ಒಟ್ಟಾಗಿ ಸೇರಿಕೊಂಡು ನಾಶವಾಗುತ್ತಿರುವ
ಜನರನ್ನು ರಕ್ಷಣಾ ಮಾರ್ಗಕ್ಕೆ ತರಲು ಪ್ರಯತ್ನಿಸಬೇಕು.

`ನಾವು ದೇವರ ವಾಗ್ದಾನ ನೆರವೇರುವುದಕ್ಕಾಗಿ ಕಾದುಕೊಂಡಿರುವಾಗ, ಹೇಗೆ
ಆತನ ಮೇಲೆ ನಮ್ಮ ನಂಬಿಕೆಯನ್ನು ಕಳೆದುಕೊಳ್ಳಬಾರದು? ಅದೇ ಸಮಯದಲ್ಲಿ
ಕಾದುಕೊಂಡಿರುವಾಗ ಶಿಷ್ಯರಂತೆ ನಾವು ಈ ಸಮಯವನ್ನು ಹೇಗೆ ಉತ್ತಮವಾಗಿ
ಉಪಯೋಗಿಸಬಹುದು?`