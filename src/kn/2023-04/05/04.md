---
title:  'ಮೂರನೆಯ ನೆವಗಳು : ಅನನುಕೂಲಗಳು'
date:   31/10/2023
---

ಮೀನಿನ ಹೊಟ್ಟೆಯಲ್ಲಿ ಯೋನನ ಅನುಭವವು ದೇವರ ಪ್ರೀತಿ ಹಾಗೂ
ಕರುಣೆಯನ್ನು ಮನಮುಟ್ಟುವಂತೆ ತಿಳಿಸುತ್ತದೆ (ಯೋನ 2ನೇ ಅಧ್ಯಾಯ). ಅಲ್ಲಿ
ಅವನು ಮಾಡಿದ ಪ್ರಾರ್ಥನೆಯು ದೇವರ ಪ್ರೀತಿಯ ಸಂದೇಶವನ್ನು ಪ್ರಕಟಿಸುತ್ತದೆ.
ಆದರೆ ಅವನು ದೇವರ ಪ್ರೀತಿ ಹಾಗೂ ಕರುಣೆಯನ್ನು ನಂಬಲಸಾಧ್ಯವಾದ
ರೀತಿಯಲ್ಲಿ ಕಂಡುಕೊಂಡು, ನಿನೆವೆ ಪಟ್ಟಣಕ್ಕೆ ಹೋದರೂ, ಅವನ ಹಳೆಯ
ಸ್ವಭಾವದಲ್ಲಿ ಯಾವುದೇ ಬದಲಾವಣೆ ಕಂಡುಬಂದಿರಲಿಲ್ಲ.

`ಯೋನ 3ನೇ ಅಧ್ಯಾಯ ಓದಿರಿ, ಯೋನನ ಸಂದೇಶಕ್ಕೆ ಜನರು ಯಾವ ರೀತಿಯಲ್ಲಿ
ಪ್ರತಿಕ್ರಿಯಿಸಿದರು? ದೇವರ ವಿಷಯದಲ್ಲಿ ಸಾಕ್ಷಿ ಕೊಡುವ ಬಗ್ಗೆ ನಾವು ಇಲ್ಲಿ ಕಲಿಯುವ
ಪಾಠವೇನು?`

ನಿನೆವೆ ಪಟ್ಟಣದವರ ಬಗ್ಗೆ ಯೋನನು ವೈಯಕ್ತಿಕವಾಗಿ ಯಾವುದೇ ಮನೋಭಾವ
ಹೊಂದಿರಲಿ, ದೇವರು ತಿಳಿಸಿದ್ದನ್ನು ಅವನು ಸಾರಿದನು. ಅದರಿಂದಾದ ಪರಿಣಾಮವು
ವಿಸ್ಮಯಕರವಾಗಿದೆ. ಆ ಪಟ್ಟಣದವರೆಲ್ಲರೂ ಪಶ್ಚಾತ್ತಾಪಪಟ್ಟರು! ಇದರಿಂದ ದೇವರಿಗೆ
ಮಹಿಮೆಯಾಯಿತು.

ಆದುದರಿಂದ ಆರಂಭದಲ್ಲಿ ಹಿಂಜರಿದರೂ, ಅನಂತರ ಸೇವೆಮಾಡಲಿಕ್ಕೆ ಯಾರು
ತ್ಯಾಗಮಾಡುತ್ತಾರೋ, ಅವರ ಮೂಲಕ ದೈವನಿಯಮಿತ ಕರ್ತವ್ಯವು
ಮುಂದುವರಿಯುತ್ತದೆ. ಕೆಟ್ಟುಹೋಗಿರುವ ಪಾಪಿಗಳನ್ನು ರಕ್ಷಿಸುವ ದೇವರ
ಕಾರ್ಯದಲ್ಲಿ ನಮ್ಮೆಲ್ಲಾ ಸ್ವಾರ್ಥವನ್ನು ಬಿಡಬೇಕು. ಕೆಲವು ವೇಳೆ ಯೋನನಂತೆ
ನಮ್ಮಲ್ಲಿಯೂ ಸಹ ಕೆಲವರ ಬಗ್ಗೆ ಅಥವಾ ಒಂದು ಜನಾಂಗದ ಬಗ್ಗೆ ಪೂರ್ವಗ್ರಹ
ಪೀಡಿತ ದ್ವೇಷವಿದ್ದಲ್ಲಿ, ಅದು ಅವರಿಗೆ ಸುವಾರ್ತೆ ಸಾರದಂತೆ ನಮ್ಮನ್ನು ತಡೆಯುತ್ತದೆ.

ಇಂತಹ ಪೂರ್ವಗ್ರಹಪೀಡಿತ ದ್ವೇಷವನ್ನು ಬಿಡಲು ನಮಗೆ ಮೊದಲು
ದೀನಸ್ವಭಾವವಿರಬೇಕು. ದೈವನಿಯಮಿತ ಸೇವೆಮಾಡಲಿಕ್ಕೆ ನಮಗೆ ಸಮಯ ಹಾಗೂ
ಭಾವನಾತ್ಮಕ ಸಾಮರ್ಥ್ಯಬೇಕು. ಇತರರ ಬಗ್ಗೆ ಹೆಚ್ಚಾದ ಕಾಳಜಿ ವಹಿಸುವುದು
ಅನೇಕ ಸಾರಿ ಶ್ರಮದಾಯಕ ಕೆಲಸವಾಗಿರುತ್ತದೆ. ಇಂದಿನ ಕಾಲದಲ್ಲಿ ನಮ್ಮದೇ
ಆದ ಸಮಸ್ಯೆಗಳು ಅನೇಕವಿವೆ. ಇದರಿಂದ ನಾವು ಮಾನಸಿಕ ಒತ್ತಡಕ್ಕೆ ಒಳಗಾಗುವ
ಸಂಭವವಿದೆ. ಇಂತ ಸಮಯದಲ್ಲಿ ಇತರರಿಗೆ ಭಾವನಾತ್ಮಕವಾಗಿ ಬೆಂಬಲ
ನೀಡುವುದು ನಮಗೆ ಪ್ರಯಾಸವಾದ ಕಾರ್ಯವಾಗಬಹುದು.

ಕೊನೆಯದಾಗಿ, ಕರ್ತನ ಸೇವೆಯಲ್ಲಿ ನಿರತರಾಗಿರುವಾಗ ಇತರರ ಬಗ್ಗೆ ನಮ್ಮ
ನಕಾರಾತ್ಮಕ ಭಾವನೆ ಬದಲಾಗಬೇಕು ಹಾಗೂ ನಮ್ಮ ಹಣವನ್ನು ನ್ಯಾಯಸಮ್ಮತವಾಗಿ
ಉಪಯೋಗಿಸಬೇಕು. ಸುವಾರ್ತಾ ಸೇವೆಯಲ್ಲಿ ಕರಪತ್ರ ಹಾಗೂ ಇತರ ಪುಸ್ತಕಗಳನ್ನು
ಕೊಂಡುಕೊಳ್ಳಲು, ಸಂಬಳಕೊಡಲು, ಪ್ರಯಾಣದ ಖರ್ಚುವೆಚ್ಚಕ್ಕಾಗಿ ಹಣದ
ಅಗತ್ಯವಿದೆ. ಅದು ಯಾವುದೇ ರೀತಿಯಲ್ಲಿರಲಿ, ದೇವರ ಸೇವೆಮಾಡುವವರು
ತ್ಯಾಗಮಾಡಲಿಕ್ಕೆ ಸಿದ್ಧರಾಗಿರಬೇಕು.

ಯೋನನ ಲೋಪದೋಷಗಳೇನೇ ಇರಲಿ, ದೇವರು ತನ್ನ ಅಗಾಧ ಶಕ್ತಿಯ
ಮೂಲಕ ನಿನೆವೆಯವರಲ್ಲಿ ಪಶ್ಚಾತ್ತಾಪ ಬರುವಂತೆ ಮಾಡಿದನೆಂಬುದು ಒಂದು
ಶುಭವಾರ್ತೆಯಾಗಿದೆ. ಆದರೆ ಪರಲೋಕದ ಸಂತೋಷದ ಆಶೀರ್ವಾದದಲ್ಲಿ
ಯೋನನು ಭಾಗಿಯಾಗಲಿಲ್ಲವೆಂಬುದು ದುಃಖದ ಸಂಗತಿಯಾಗಿದೆ.

`ಇತರರಿಗೆ ದೇವರ ಪ್ರೀತಿಯನ್ನು ನೀವು ತಿಳಿಸಲು ದೇವರು ನಿಮ್ಮಿಂದ ಯಾವ
ತ್ಯಾಗವನ್ನು ಬಯಸುತ್ತಾನೆ? ಈ ತ್ಯಾಗದ ಮೂಲಕ ದೇವರು ನಿಮ್ಮ ಜೀವನವನ್ನು
ಆತ್ಮೀಕವಾಗಿ ಬಲಗೊಳಿಸುತ್ತಾನೆಂಬ ವಾಗ್ದಾನವನ್ನು ನೆರವೇರಿಸುತ್ತಾನೆಂದು ನೀವು
ಹೇಗೆ ಆತನಲ್ಲಿ ಸಂಪೂರ್ಣ ಭರವಸೆಯಿಡಬಹುದು?`