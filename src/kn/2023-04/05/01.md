---
title:  ಸುವಾರ್ತಾ ಸೇವೆಯ ಕರ್ತವ್ಯ ತಪ್ಪಿಸಿಕೊಳ್ಳುವ ನೆವಗಳು
date:   28/10/2023
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋನನು 1-4 ಅಧ್ಯಾಯಗಳು, ನಹೂಮ 1:1; 2 ಅರಸುಗಳು 17:5,6; ಕೀರ್ತನೆ 24:1; ಯಾಕೋಬನು 1:27 ಹಾಗೂ ಯೆಶಾಯ 6:1-8ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಆಗ ಯಾವನನ್ನು ಕಳುಹಿಸಲಿ, ಯಾವನು ನಮಗೋಸ್ಕರ ಹೋಗುವನು ಎಂಬ ಕರ್ತನ ನುಡಿಯನ್ನು ಕೇಳಿ, ಇಗೋ ನಾನಿದ್ದೇನೆ, ನನ್ನನ್ನು ಕಳುಹಿಸು ಅಂದೆನು" (ಯೆಶಾಯ 6:8).

ದೈವನಿಯಮಿತ ಸುವಾರ್ತಾ ಸೇವೆ ಮಾಡಲು ಕರೆಯಲ್ಪಟ್ಟ ಪ್ರತಿಯೊಬ್ಬರೂ
ಅಬ್ರಹಾಮನಂತೆ ವಿಧೇಯತೆಯಿಂದ ಒಪ್ಪಿಕೊಳ್ಳುವುದಿಲ್ಲ. ಅದಕ್ಕೆ ಪ್ರವಾದಿಯಾದ
ಯೋನನು ಒಂದು ಉದಾಹರಣೆ. ದೇವರು ಯೋನನನ್ನು ಆಶೂರ್ಯ ದೇಶದ
ರಾಜಧಾನಿಯಾದ ನಿನೆವೆ ಪಟ್ಟಣವು ನಾಶವಾಗುತ್ತದೆಂದು ಹೋಗಿ ಸಾರು ಎಂದು
ಆಜ್ಞಾಪಿಸಿದನು. ಇಂದಿನ ಇರಾಕ್‌ ದೇಶದಲ್ಲಿರುವ ನಿನೆವೆ ಪಟ್ಟಣವು
ಯೆರೂಸಲೇಮಿನಿಂದ ಹೆಚ್ಚು ಕಡಿಮೆ 900 ಕಿ.ಮೀ. ದೂರದಲ್ಲಿದೆ. ಯೋನನು
ದೇವರ ಕರೆಯನ್ನು ನಿರಾಕರಿಸಿದ್ದು ಮಾತ್ರವಲ್ಲದೆ, ಅದಕ್ಕೆ ವಿರುದ್ಧ ದಿಕ್ಕಿನಲ್ಲಿ
ಪಲಾಯನ ಮಾಡಲು ನಿರ್ಧರಿಸಿದನು. ಅವನು ಯೊಪ್ಪಕ್ಕೆ ಬಂದು ಅಲ್ಲಿಂದ
ಈಗಿನ ಸ್ಪೇನ್ ದೇಶದ ದಕ್ಷಿಣಭಾಗವಾದ ತಾರ್ಷಿಷಿಗೆ ಹಡಗಿನಲ್ಲಿ ಹೋಗಲು
ಬಾಡಿಗೆ ಕೊಟ್ಟು ಅದನ್ನು ಹತ್ತಿದನು. ಈ ಪಟ್ಟಣವು ಯೆರೂಸಲೇಮಿನಿಂದ
ಮೂರು ಸಾವಿರದ ಇನ್ನೂರು ಕಿ.ಮೀ. ದೂರದಲ್ಲಿದ್ದು ಹೆಚ್ಚು ಕಡಿಮೆ ಒಂದು
ತಿಂಗಳ ಪ್ರಯಾಣದ ದಾರಿಯಾಗಿತ್ತು. ದೇವರ ಪ್ರವಾದಿಯಾದ ಯೋನನು ಯಾಕೆ
ಹೀಗೆ ಮಾಡಿದನು?

ನಿನೆವೆ ಪಟ್ಟಣದವರು ಬಹಳ ದುಷ್ಟರೂ, ಕ್ರೂರಿಗಳೂ ಆಗಿದ್ದು ಯೆಹೂದ್ಯ
ಹಾಗೂ ಇಸ್ರಾಯೇಲ್ ರಾಜ್ಯಗಳ ಮೇಲೆ ದಾಳಿ ಮಾಡಿದ್ದರು. ಆದಾಗ್ಯೂ ದೇವರು
ಆ ಪಟ್ಟಣಕ್ಕೆ ಹೋಗಿ ಅದು ಕೆಡವಲ್ಪಟ್ಟು ನಾಶವಾಗುವುದೆಂದು ಸಾರಬೇಕೆಂದು
ಯೋನನನ್ನು ಕರೆದನು (ಯೋನನು 1:2). ಆದಿಕಾಂಡ 18:20ನೇ ವಚನದಲ್ಲಿ
ದೇವರು ಸೊದೋಮ್ ಗೊಮೋರ ಪಟ್ಟಣಗಳ ಬಗ್ಗೆ ಅಬ್ರಹಾಮನಿಗೆ ಹೇಳಿದ
ಮಾತುಗಳನ್ನು ಇಲ್ಲಿಯೂ ಉಪಯೋಗಿಸಲಾಗಿದೆ. ಆದರೆ ಯೋನನು
ಅಬ್ರಹಾಮನಂತೆ ದೇವರಿಗೆ ವಿಧೇಯನಾಗಲಿಲ್ಲ.

`ದೈವನಿಯಮಿತ ಸುವಾರ್ತಾ ಸೇವೆಯನ್ನು ತಪ್ಪಿಸಿಕೊಳ್ಳಲು ಪ್ರಯತ್ನಿಸುವ ನಾವು
ಯೋನನ ಮನೋಭಾವದಿಂದ ಏನು ಕಲಿಯಬಹುದು?`