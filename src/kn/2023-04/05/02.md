---
title:  'ಮೊದಲನೆ ನೆವ : ಭಯ'
date:   29/10/2023
---

`ನಹೂಮ 1:1; 3:1-4; 2 ಅರಸುಗಳು 17:5,6 ಹಾಗೂ 19:32-37ನೇ
ವಚನಗಳನ್ನು ಓದಿರಿ, ಈ ವಾಕ್ಯಗಳು ನಿನವೆಯ ಬಗ್ಗೆ ಏನು ತಿಳಿಸುತ್ತವೆ ಹಾಗೂ
ಅಶೂರ್ಯದೇಶ ಮತ್ತು ಇಸ್ರಾಯೇಲ್ ದೇಶಗಳ ನಡುವಣ ಸಂಬಂಧದ ಬಗ್ಗೆ
ಏನು ತಿಳಿಸುತ್ತವೆ? ಈ ಸಂಬಂಧವು ಯೋನನು ನಿನೆವೆಗೆ ಬದಲಾಗಿ ತಾರ್ಷಿಷಿಗೆ
ಓಡಿಹೋಗಲು ಎಷ್ಟರಮಟ್ಟಿಗೆ ಪರಿಣಾಮ ಬೀರಿದೆ?`

ಭಯವು ಯೋನನು ನಿನೆವೆಪಟ್ಟಣಕ್ಕೆ ಹೋಗಲು ನಿರಾಕರಿಸಿದ ಕಾರಣಗಳಲ್ಲಿ
ಒಂದಾಗಿದೆ. ಅಶೂರ್ಯರು ಮಹಾಬಲಿಷ್ಠರೂ, ಇಸ್ರಾಯೇಲ್ಯರ ವೈರಿಗಳೂ ಆಗಿದ್ದರು.
ನಿನೆವೆ ಪಟ್ಟಣವು ಆ ಸಾಮ್ರಾಜ್ಯದ ರಾಜಧಾನಿಯಾಗಿತ್ತು.

ಶ್ರೀಮತಿ ವೈಟಮ್ಮನವರು ನಿನೆವೆ ಪಟ್ಟಣದ ಬಗ್ಗೆ ತಮ್ಮ "ಪ್ರಾಫೆಟ್ಸ್ ಅಂಡ್
ಕಿಂಗ್ಸ್" ಪುಸ್ತಕದ 265ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಇಸ್ರಾಯೇಲ್ ದೇಶವು ಇಬ್ಬಾಗವಾದಾಗ, ಪುರಾತನ ಜಗತ್ತಿನಲ್ಲಿದ್ದ ಮಹಾ
ನಗರಗಳಲ್ಲಿ ಅಶೂರ್ಯದೇಶದ ರಾಜಧಾನಿಯಾದ ನಿನೆವೆಯೂ ಸಹ ಒಂದಾಗಿತ್ತು.
ಅದು ದುಷ್ಟತನ ಹಾಗೂ ಅಪರಾಧಗಳ ಕೇಂದ್ರವಾಗಿತ್ತು. ಅದು ರಕ್ತಮಯ
ಪಟ್ಟಣವೂ, ಸುಳ್ಳು ಹಾಗೂ ಸುಲಿಗೆಯಿಂದಲೂ ತುಂಬಿತ್ತೆಂದು ಸತ್ಯವೇದವು ತಿಳಿಸುತ್ತದೆ
(ನಹೂಮ 3:1). ಪ್ರವಾದಿಯಾದ ನಹೂಮನು ನಿನೆವೆಯನ್ನು ಸಾಂಕೇತಿಕವಾಗಿ
ಕ್ರೂರವಾದ ಹಾಗೂ ಗಬಗಬನೆ ತಿನ್ನುವ ಹಸಿದ ಸಿಂಹಕ್ಕೆ ಹೋಲಿಸಿದ್ದಾನೆ (2:11,12).
ಅಲ್ಲದೆ ನಿನ್ನ ಕೆಡುಕಿಗೆ ನಿತ್ಯವೂ ಗುರಿಯಾಗದವರು ಎಲ್ಲಿದ್ದಾರೆ?' ಎಂದು ಪ್ರವಾದಿಯ
ಪ್ರಶ್ನಿಸುತ್ತಾನೆ (3:19).

ನಿನೆವೆಯು ಒಂದು ಅದ್ಭುತವಾದ ನಗರ. ಸಣ್ಣೀರಿಬನು ಆ ಪಟ್ಟಣವನ್ನು
ಬಹಳವಾಗಿ ವಿಸ್ತರಿಸಿದನು. ಅಲ್ಲದೆ ಅವನು ಕಟ್ಟಿಸಿದ ಅರಮನೆಯ ಉದ್ದ 1650
ಅಡಿಗಳು ಹಾಗೂ ಅಗಲವು 794 ಅಡಿಗಳಷ್ಟು ವಿಶಾಲವಾಗಿತ್ತು. ಆ ಅರಮನೆಯಲ್ಲಿ
ಕಡಿಮೆಯೆಂದರೂ 80 ಕೊಠಡಿಗಳಿದ್ದವು. 65 ಕಿ.ಮೀ. ದೂರದಿಂದ ನಿನೆವೆಗೆ
ನೀರು ಸರಬರಾಜು ಮಾಡಲು ಸಣ್ಣೀರಿಬನು 18 ಕಾಲುವೆಗಳನ್ನು ತೋಡಿಸಿದ್ದನು
ಎಂದು ಇತಿಹಾಸಕಾರರು ಹೇಳುತ್ತಾರೆ.

ಆದರೆ ಅಶೂರ್ಯರು ಕ್ರೂರಿಗಳೂ, ನಿರ್ದಯಿಗಳೂ ಆಗಿದ್ದರು. ಅವರು
ಸಣ್ಣೀರಿಬನ ನೇತೃತ್ವದಲ್ಲಿ ಬಾಬೆಲಿನ ಮೇಲೆ ದಾಳಿ ಮಾಡಿದಾಗ, ದೊಡ್ಡವರು
ಚಿಕ್ಕವರೆನ್ನದೆ ಎಲ್ಲರ ಹೆಣಗಳೂ ಬೀದಿಯಲ್ಲಿ ಬಿಸಾಡಲ್ಪಟ್ಟಿದ್ದವು. ಅಶೂರ್ಯರು
ವೈರಿಗಳಿಗೆ ಚಿತ್ರಹಿಂಸೆ ನೀಡಿ ಶೂಲಕ್ಕೇರಿಸುವ ಚಿತ್ರಗಳು ಅವರು ಕೆತ್ತಿಸಿದ ಶಿಲ್ಪಕಲೆಯಲ್ಲಿ
ಕಂಡುಬರುತ್ತವೆ. ಅಶೂರ್ಯರು ಬಹಳ ಕ್ರೂರಿಗಳಾಗಿದ್ದದು ಮಾತ್ರವಲ್ಲದೆ, ತಮ್ಮ
ವೈರಿಗಳಿಗೆ ಚಿತ್ರಹಿಂಸೆ ನೀಡುತ್ತಿದ್ದರು. ಈ ಕಾರಣದಿಂದ ನಿನೆವೆ ಪಟ್ಟಣದಲ್ಲಿ
ಜನರ ನಡುವೆ ಹೋಗಿ ಅದು ನಾಲ್ವತ್ತು ದಿನಗಳಲ್ಲಿ ನಾಶವಾಗುತ್ತದೆಂದು ಸಾರಿ
ಹೇಳುವುದು ಹೇಗೆ ಎಂಬ ಭಯವು ಪ್ರವಾದಿಯಾದ ಯೋನನಿಗಿತ್ತು.

ಇವೆಲ್ಲವುಗಳ ನಡುವೆ ನಾವು ಯೋನನ ಕಥೆಯನ್ನು ಓದುವಾಗ, ದೇವರ
ಆಜ್ಞೆಗೆ ವಿಧೇಯನಾಗದೆ, ಭಯಪಟ್ಟು ಓಡಿಹೋದದ್ದು ಸರಿಯಿಲ್ಲವೆಂದು ನಾವು
ನೆನಸುತ್ತೇವೆ. ಆದರೆ ಅವನ ಸ್ಥಳದಲ್ಲಿ ನಾವಿದ್ದಲ್ಲಿ ನಾವೂ ಸಹ ಇದೇ ರೀತಿ
ಮಾಡುತ್ತಿದ್ದೇವೆಂಬುದನ್ನು ಮರೆಯುತ್ತೇವೆ.

`ದೇವರು ಮಾಡಬೇಕೆಂದು ಹೇಳಿದ್ದನ್ನು ನೀವು ಭಯದಿಂದ ಮಾಡದಿದ್ದ
ಯಾವುದಾದರೂ ಸಂದರ್ಭವು ನಿಮಗೆ ಬಂದಿದೆಯೇ? ಆ ಅನುಭವದಿಂದ ನೀವು
ಕಲಿತ ಪಾಠವೇನು?`