---
title:  'ಎರಡನೇ ನೆವಗಳು : ತಪ್ಪು ಅಭಿಪ್ರಾಯಗಳು'
date:   30/10/2023
---

ಸಮುದ್ರದಲ್ಲಿ ಬಿರುಗಾಳಿ ಎದ್ದಾಗ, ಯೋನನು ತಾನೇ ಇದಕ್ಕೆ ಕಾರಣನೆಂದು
ಒಪ್ಪಿಕೊಂಡನು (ಯೋನ 1:1-12). ಆ ಕಾಲದಲ್ಲಿದ್ದ ಜನರಂತೆ ಹಡಗಿನ ನಾವಿಕರೂ
ಸಹ ವಿವಿಧ ದೇಶಗಳನ್ನು ಬೇರೆ ಬೇರೆ ದೇವತೆಗಳು ಕಾಪಾಡುತ್ತಾರೆಂದು ನಂಬಿದ್ದರು.
ಅದರಂತೆ ಸಮುದ್ರವು ದೆವ್ವಗಳ ಅಧೀನದಲ್ಲಿವೆ ಎಂದು ಅವರು ತಿಳಿದುಕೊಂಡಿದ್ದರು.
ಈ ಬಿರುಗಾಳಿ ನಿಲ್ಲಬೇಕಾದಲ್ಲಿ ಯಜ್ಞ ಬಲಿನೀಡಿ ದೆವ್ವಗಳನ್ನು ತೃಪ್ತಿಪಡಿಸಬೇಕೆಂದು
ಹಡಗಿನ ನಾವಿಕರು ಅಭಿಪ್ರಾಯ ಹೊಂದಿದ್ದರು. ಯೋನನು ಇಬ್ರಿಯನಾಗಿದ್ದರೂ,
ಆ ಕಾಲದಲ್ಲಿದ್ದ ಸಾಂಪ್ರದಾಯಿಕ ನಂಬಿಕೆಗಳಿಂದ ಅವನೂ ಸಹ ಪ್ರಭಾವ
ಹೊಂದಿರುವ ಸಾಧ್ಯತೆಯಿದೆ.

`ಯೋನ 2:1-3; 7-10ನೇ ವಚನಗಳನ್ನು ಓದಿರಿ. ದೇವರ ಕೃಪೆಯನ್ನು ಪ್ರವಾದಿಯು
ಹೇಗೆ ಅರ್ಥಮಾಡಿಕೊಳ್ಳಲು ಆರಂಭಿಸಿದನೆಂದು ಈ ವಾಕ್ಯಗಳು ತಿಳಿಸುತ್ತವೆ?`

ಯೆಹೋವನು ಏಕಮಾತ್ರ ದೇವರೆಂದು ಆರಾಧಿಸುತ್ತಿದ್ದ ಜನರ ದೇಶದಿಂದ
ಯೋನನು ಪಲಾಯನ ಮಾಡಿದನು. ಆದರೆ ವಿದೇಶಗಳಲ್ಲಿಯೂ ಸಹ ಯೆಹೋವನೇ
ಸರ್ವ ಅಧಿಕಾರವುಳ್ಳ ದೇವರೆಂದು ಅವನಿಗೆ ಅರಿವಾಯಿತು. ಬಿರುಗಾಳಿ, ಅಲೆಗಳು
ಮಾತ್ರವಲ್ಲ, ಮೀನುಗಳೂ ಸಹ ದೇವರ ಅಧೀನದಲ್ಲಿದೆ. "ಭೂಮಿಯೂ, ಅದರಲ್ಲಿರುವ
ಸಮಸ್ತವೂ ಯೆಹೋವನದು..." (ಕೀರ್ತನೆ 24:1). ಭೂಮ್ಯಾಕಾಶಗಳು, ಸಮುದ್ರವೂ,
ಅವುಗಳಲ್ಲಿರುವುದೆಲ್ಲವೂ ಪರಮಾಧಿಕಾರವುಳ್ಳ ದೇವರಿಗೆ ಸೇರಿದ್ದೆಂದು ಯೋನನಿಗೆ
ಮನವರಿಕೆಯಾದಾಗ, ಅವನು ತನ್ನ ಪಾಪದೋಷಗಳನ್ನು ಒಪ್ಪಿ ಅರಿಕೆ
ಮಾಡಿಕೊಂಡನು ಹಾಗೂ ರಕ್ಷಿಸಲ್ಪಟ್ಟನು.

ನಾವೂ ಸಹ ಅನೇಕ ಸಂದರ್ಭಗಳಲ್ಲಿ ದೇವರನ್ನು ಹಾಗೂ ಆತನು ನಮ್ಮಿಂದ
ಏನು ನಿರೀಕ್ಷಿಸುತ್ತಾನೆಂಬ ವಿಷಯದಲ್ಲಿ ಆತನ ಬಗ್ಗೆ ತಪ್ಪಾಗಿ ಅರ್ಥಮಾಡಿಕೊಳ್ಳುತ್ತೆವೆ.
ನಾವು ನಮ್ಮ ಸ್ವರಕ್ಷಣೆಯ ಬಗ್ಗೆ ಹೆಚ್ಚಾಗಿ ಗಮನಹರಿಸಬೇಕು ಹಾಗೂ ನಮ್ಮ
ಸುತ್ತಲಿನ ಜಗತ್ತಿನಲ್ಲಿರುವ ಕೆಟ್ಟತನದಿಂದ ದೂರವಾಗಿರಬೇಕೆಂದು ದೇವರು
ಬಯಸುತ್ತಾನೆಂಬುದು, ಅಂತಹ ಸಾಮಾನ್ಯವಾದ ಒಂದು ತಪ್ಪು ಅಭಿಪ್ರಾಯ;
"ಪ್ರಪಂಚದ ದೋಷವು ಹತ್ತದಂತೆ ನೋಡಿಕೊಳ್ಳಬೇಕೆಂದು ಸತ್ಯವೇದವು ತಿಳಿಸಿದರೂ
(ಯಾಕೋಬನು 1:27). ಅಗತ್ಯವಿರುವವರಿಗೆ ದೇವರ ಆಶೀರ್ವಾದ ಹಾಗೂ
ನಿರೀಕ್ಷೆಯನ್ನು ಹೇಗೆ ತರಬಹುದೆಂಬುದರ ಬಗ್ಗೆಯೂ ಸಹ ನಾವೂ ಹೆಚ್ಚಾಗಿ
ಗಮನ ಹರಿಸಬೇಕು.

ಸುವಾರ್ತಾ ಸೇವೆಯಲ್ಲಿ ಯಶಸ್ಸು ನಮ್ಮಿಂದಲೇ ಬರುತ್ತದೆಂಬ ತಪ್ಪು ಕಲ್ಪನೆಯೂ
ಸಹ ಅನೇಕರು ಕ್ರಿಸ್ತನ ಕರೆಯುವಿಕೆಯನ್ನು ನಿರಾಕರಿಸಲು ಮತ್ತೊಂದು ಕಾರಣವಾಗಿದೆ.
ನಮ್ಮ ಸ್ವಂತ ಪ್ರಯತ್ನದಿಂದ ನಾವು ಎಂದಿಗೂ ಸಹ ಯಾರನ್ನೂ ರಕ್ಷಣೆ ಮಾರ್ಗಕ್ಕೆ
ತರಲು ಸಾಧ್ಯವಿಲ್ಲ. ಇತರರನ್ನು ರಕ್ಷಿಸುವುದಕ್ಕಾಗಿ ದೇವರು ನಮ್ಮನ್ನು ತನ್ನ ಸೇವೆಗೆ
ಕರೆಯಲಿಲ್ಲ. ಆದರೆ ದೇವರ ರಕ್ಷಣಾ ಕಾರ್ಯದಲ್ಲಿ ಆತನೊಂದಿಗೆ ಸಹಕರಿಸುವುದು
ಮಾತ್ರ ನಮ್ಮ ಕೆಲಸವಾಗಿದೆ. ನಮ್ಮಲ್ಲಿ ಉಂಟಾದ ಆತ್ಮೀಕ ಬದಲಾವಣೆಗಾಗಿ
ದೇವರನ್ನು ಸ್ತುತಿಸಿ ನಾವು ಸಾಕ್ಷಿಕೊಡಬಹುದು, ಆದರೆ ದೇವರು ಮಾತ್ರ ಜನರನ್ನು
ತನ್ನ ಬಳಿಗೆ ಸೆಳೆಯುವಾತನಾಗಿದ್ದಾನೆ. ನಾವು ಸತ್ಯವೆಂಬ ಬೀಜವನ್ನು ನೆಡಬಹುದು,
ಆದರೆ ದೇವರು ಮಾತ್ರ ಹೃದಯಗಳನ್ನು ಬದಲಾಯಿಸುವವನು. ಅನೇಕ ಸಮಯದಲ್ಲಿ
ನಾವು ದೇವರ ಕಾರ್ಯವನ್ನು ನಮ್ಮ ಕಾರ್ಯವೆಂದು ತಿಳಿದು ಗಲಿಬಿಲಿಗೊಳ್ಳುತ್ತೇವೆ.
ಈ ಕಾರಣದಿಂದಲೇ ಅನೇಕರು ದೇವರ ಬಗ್ಗೆ ಸುವಾರ್ತೆಯ ಮೂಲಕ ಸಾಕ್ಷಿ
ಹೇಳಲು ನೆವಹೇಳಿ ಹಿಂಜರಿಯುತ್ತಾರೆ. ದೇವರು ಯೋನನನ್ನು ತನ್ನ ಸೇವೆಯಲ್ಲಿ
ಉಪಯೋಗಿಸಿದ್ದು ನಿಜ, ಆದರೆ ಅವನಲ್ಲ, ಬದಲಾಗಿ ದೇವರು ತಾನೇ ನಿನೆವೆ
ಪಟ್ಟಣದವರ ಹೃದಯಗಳಲ್ಲಿ ಬದಲಾವಣೆ ತಂದವನೆಂದು ಮರೆಯಬಾರದು.

`ನಮ್ಮ ಸ್ವಂತ ಪ್ರಯತ್ನ, ಬುದ್ಧಿಬಲದಿಂದ ಯಾರನ್ನೂ ಸಹ ರಕ್ಷಣೆಗೆ ತರಲು
ಸಾಧ್ಯವಿಲ್ಲ. ಆದರೆ ದೇವರು ನಮ್ಮ ಜೀವಿತ ಹಾಗೂ ಸಾಕ್ಷಿಯ ಮೂಲಕ ಜನರಿಗೆ
ರಕ್ಷಣೆ ಕೊಡುತ್ತಾನೆಂಬುದನ್ನು ನಾವು ಹೇಗೆ ತಿಳಿದುಕೊಳ್ಳಬಹುದು?`