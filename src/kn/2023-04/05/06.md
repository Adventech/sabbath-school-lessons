---
title:  "ಇಗೋ, ನಾನಿದ್ದೇನೆ, ನನ್ನನ್ನು ಕಳುಹಿಸು"
date:   02/11/2023
---

ಯೋನನ ಕಥೆಯು ವಿಸ್ಮಯಕರವಾಗಿದೆ. ಯೋನನ ಅರೆಮನಸ್ಸಿನ ಸಾಕ್ಷಿಯ
ಹೊರತಾಗಿಯೂ, ದೇವರು ನಿನೆವೆ ಪಟ್ಟಣದವರನ್ನು ನಾಶಮಾಡದೆ ರಕ್ಷಿಸಿದನು.
ದೇವರ ಸುವಾರ್ತಸೇವೆಯಲ್ಲಿ ನಾವು ಕೇವಲ ಒಂದು ಸಾಧನವಾಗಿದ್ದೇವೆ ಹಾಗೂ
ಆತನು ಮಾತ್ರ ಜನರ ಹೃದಯಗಳಲ್ಲಿ ತಾವು ತಪ್ಪಿತಸ್ಥರೆಂಬ ಭಾವನೆ ಹುಟ್ಟಿಸಿ
ಪಶ್ಚಾತ್ತಾಪ ಪಡುವಂತೆ ಮಾರ್ಪಡಿಸುವವನೆಂಬ ಸತ್ಯವು ಬಲವಾಗಿ ನಮಗೆ
ನೆನಪು ಮಾಡಿಕೊಡುತ್ತದೆ. ಅಲ್ಲದೆ ತನ್ನ ಆದೇಶಗಳನ್ನು ಪ್ರಶ್ನಿಸದೆ
ವಿಧೇಯತೆಯಿಂದಲೂ, ನಮ್ರತೆಯಿಂದಲೂ ಪಾಲಿಸುವ ಸೇವಕರನ್ನು ದೇವರು
ಹುಡುಕುತ್ತಾನೆಂದು ಯೋನನ ಅನುಭವದಿಂದ ತಿಳಿದುಬರುತ್ತದೆ. ಯೆಶಾಯ
6:1-8ನೇ ವಚನಗಳಲ್ಲಿ ಕಂಡುಬರುವ ಪ್ರಮುಖ ವಿಷಯವೇನು?

ದೇವರು ತನ್ನ ಸೇವೆ ಮಾಡಲು ಕರೆನೀಡುತ್ತಾನೆ. ಸಂತೋಷದಿಂದ
ಮನಃಪೂರ್ವಕವಾಗಿ ಸೇವೆ ಮಾಡಲು ಬಯಸುವವರನ್ನು ಆತನು ನಿರೀಕ್ಷಿಸುತ್ತಾನೆ.
ನಾವು ದೇವರ ನಾಯಕತ್ವವನ್ನು ಒಪ್ಪಿಕೊಂಡು, ಆತನ ಸ್ವರಕ್ಕೆ ಕಿವಿಗೊಟ್ಟು, ಆತನ
ಕರೆಗೆ ಉತ್ತರಿಸಬೇಕು. ಅನಂತರ ಆತನು ಏನು ಹೇಳುತ್ತಾನೋ, ಅದನ್ನು ಮಾಡಲು
ವಿಧೇಯತೆಯಿಂದ ಒಪ್ಪಿಕೊಳ್ಳಬೇಕು.

ಎಲ್ಲಿ ದೇವರ ಪ್ರೀತಿಯು ಜನರಿಗೆ ತಿಳಿದಿಲ್ಲವೋ, ಎಲ್ಲಿ ಆತನ ಸುವಾರ್ತೆ
ಸಾರಲ್ಪಟ್ಟಿಲ್ಲವೋ, ಅಂತವರಿಗೂ ಸಹ ದೇವರು ತನ್ನ ಪ್ರೀತಿಯನ್ನು
ತೋರಿಸುತ್ತಾನೆಂದು ಯೋನನ ಕಥೆಯು ತಿಳಿಸುತ್ತದೆ. ನಿನೆವೆ ಪಟ್ಟಣದ ಮೇಲೆ
ದೇವರು ಹೇಗೆ ಕನಿಕರ ತೋರಿಸಿದನೋ, ಅದರಂತೆಯೇ, ಇಂದಿನ ಮಹಾನಗರಗಳ
ಜನರಿಗೂ ತನ್ನ ಕನಿಕರ ತೋರಿಸಲು ದೇವರು ಸಿದ್ಧನಾಗಿದ್ದಾನೆ. ದೇವರು ನಿನೆವೆ
ಪಟ್ಟಣದವರ ಬಗ್ಗೆ "ಎಡಗೈ ಬಲಗೈ ತಿಳಿಯದ ಜನರು" ಎಂದು ಹೇಳುತ್ತಾನೆ
(ಯೋನ 4:11), ಲೌಕಿಕವಾದ ವ್ಯವಹಾರಗಳಲ್ಲಿ ಮಗ್ನರಾಗಿ ವಿಶ್ರಾಂತಿಯಿಲ್ಲದೆ
ಕಾರ್ಯದಲ್ಲಿ ತೊಡಗಿರುವವರು ಮತ್ತು ಕೆಟ್ಟಚಟಗಳಿಗೆ ಬಲಿಯಾಗಿ ಜೀವನ
ನಡೆಸುತ್ತಿರುವವರಿಗೂ ಸಹ ತನ್ನ ನಿರೀಕ್ಷೆಯ ಸಂದೇಶ ಸಾರಲು ಇಷ್ಟಪಡುವಂತ
ಸಂದೇಶಕರು ದೇವರಿಗೆ ಬೇಕಾಗಿದ್ದಾರೆ.

`"ಯಾವನು ನಮಗೋಸ್ಕರ ಹೋಗುವನು” ಎಂಬ ಸ್ವರವನ್ನು ಯೆಶಾಯನು
ಕೇಳಿದನು. ಇಂತಹ ಪ್ರಶ್ನೆ ನಮಗೆ ಕೇಳದಲ್ಲಿ ನಮ್ಮ ಉತ್ತರವೇನಾಗಿದೆ?`

ಕ್ರೈಸ್ತ ವಿಶ್ವಾಸಿಗಳಲ್ಲದ, ಆದರೆ ನಿಮಗೆ ಪರಿಚಯವಿರುವ ಹತ್ತು ಜನರ ಒಂದು
ಪಟ್ಟಿಮಾಡಿ. ಅವರನ್ನು ಶಿಷ್ಯರೆಂದು ಕರೆಯಿರಿ. ಈ ತ್ರೈಮಾಸಿಕದ ಉಳಿದ ವಾರಗಳಲ್ಲಿ
ಅವರಿಗಾಗಿ ಪ್ರಾರ್ಥಿಸಿ, ನಿಧಾನವಾಗಿ ಅವರೊಂದಿಗೆ ಹೆಚ್ಚಿನ ಗೆಳೆತನ ಬೆಳೆಸಿಕೊಂಡು
ಅವರ ಅಗತ್ಯಗಳೇನು. ಅವರ ವೇದನೆಗಳೇನೆಂಬುದನ್ನು ಎಚ್ಚರಿಕೆಯಿಂದ ತಿಳಿಯಲು
ಪ್ರಯತ್ನಿಸಿ. ಅನಂತರ ಅವರ ತೊಂದರೆಗಳನ್ನು ನಿವಾರಿಸುವಂತೆಯೂ, ಅವರ
ಅಗತ್ಯಗಳನ್ನು ಪೂರೈಸುವಂತೆಯೂ ದೇವರಲ್ಲಿ ಪ್ರಾರ್ಥಿಸಿರಿ.