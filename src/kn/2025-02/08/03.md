---
title:  ಚೀಯೋನ್ ಪರ್ವತದ ಮೇಲೆ
date:   19/05/2025
---

ದೇವಜನರು ಚೀಯೋನ್ ಪರ್ವತದಲ್ಲಿ ನಿಂತಿದ್ದರೆಂದು ಪ್ರಕಟನೆ 14ನೇ
ಅಧ್ಯಾಯವು ತಿಳಿಸುತ್ತದೆ. ಇಂದಿನ ಹಳೆಯ ಯೆರೂಸಲೇಮ್ ಪಟ್ಟಣದ ಪಶ್ಚಿಮ
ದಿಕ್ಕಿನಲ್ಲಿ ಮೂಲ ಚೀಯೋನ್ ಪರ್ವತವು ನೆಲೆಗೊಂಡಿತ್ತು. ಇದು ದೇವರ
ಸಿಂಹಾಸನ ಅಥವಾ ಆತನ ಪ್ರಸನ್ನತೆಯ ಸ್ಥಳವಾಗಿತ್ತೆಂದು ಜನರು ನಂಬುತ್ತಿದ್ದರು.
ಕಾಲಾಂತರದಲ್ಲಿ ಮೋರಿಯಾ ಬೆಟ್ಟದ ಮೇಲೆ ಕಟ್ಟಿದ ದೇವಾಲಯದ ಗುಡ್ಡವು
ಚೀಯೋನ್ ಪರ್ವತವೆಂದು ಗುರುತಿಸಲ್ಪಟ್ಟಿತು (2 ಪೂ.ಕಾಲ ವೃತ್ತಾಂತ 3:1).
ಇದೇ ಗುಡ್ಡದಲ್ಲಿ ಅಬ್ರಹಾಮನು ತನ್ನ ಮಗನಾದ ಇಸಾಕನನ್ನು ಬಲಿ ಕೊಡಲು
ಹೋಗಿದ್ದ ಸ್ಥಳ (ಆದಿಕಾಂಡ 22:2) ಹಾಗೂ ದಾವೀದನಿಗೆ ಕಾಣಿಸಿಕೊಂಡಿದ್ದು
ಇದೇ ಸ್ಥಳದಲ್ಲಿಯೇ (1 ಪೂ.ಕಾ. ವೃತ್ತಾಂತ 21:15,18).

ಕೊನೆಯ ಕಾಲದಲ್ಲಿ ಜೀವಿಸುತ್ತಿರುವ ದೇವರ ಉಳಿದ ಜನರು ಆತನ ಪರಿಶುದ್ಧ
ಪರ್ವತದಲ್ಲಿ ಆತನೊಂದಿಗಿರುತ್ತಾರೆ. ಅದಕ್ಕಾಗಿ ಯಜ್ಞದ ಕುರಿಯಾದಾತನಿಗೆ ನಾವು
ಕೃತಜ್ಞತೆ ಸಲ್ಲಿಸಬೇಕು.

ಕೀರ್ತನೆ 15 ಹಾಗೂ 24ನೇ ಅಧ್ಯಾಯಗಳಲ್ಲಿ ದಾವೀದನು "ನಿನ್ನ ಪರಿಶುದ್ಧ
ಪರ್ವತದಲ್ಲಿ ವಾಸಿಸತಕ್ಕವನು ಎಂತವನಾಗಿರಬೇಕು? ಎಂಬ ಪ್ರಮುಖ ಪ್ರಶ್ನೆ
ಕೇಳುತ್ತಾನೆ. ಇದಕ್ಕೆ ಅವನು ಕೊಡುವ ಉತ್ತರವು ಕೀರ್ತನೆ 15:2-5 ಹಾಗೂ
24:3-5ನೇ ವಚನಗಳಲ್ಲಿ ಕೊಡಲಾಗಿದೆ. ಈ ಗುಣಗಳನ್ನು ಚೀಯೋನ್ ಪರ್ವತದ
ಮೇಲೆ ನಿಂತಿರುವ ಜನರೊಂದಿಗೆ ಹೋಲಿಕೆ ಮಾಡಿರಿ (ಪ್ರಕಟನೆ 14:1-5).
ಇವುಗಳಲ್ಲಿ ಯಾವ ಯಾವ ಹೋಲಿಕೆಗಳು ಕಂಡುಬರುತ್ತವೆ? ಈ ಗುಂಪಿನಲ್ಲಿ
ನಾವು ಹೇಗೆ ಸೇರಬಹುದು? ಒಂದು ಲಕ್ಷ ನಾಲ್ವತ್ತು ನಾಲ್ಕು ಸಾವಿರ ಜನರ
ಹಣೆಯ ಮೇಲೆ ಅವರವರ ಹೆಸರುಗಳು ಹಾಗೂ ಅವರ ತಂದೆಗಳ ಹೆಸರುಗಳು
ಬರೆದಿರುವ ಪ್ರಾಮುಖ್ಯತೆ ಏನು? (ಪ್ರಕಟನೆ 14:1).

ದಾವಿದನು ಬರೆದ 15 ಹಾಗೂ 24ನೇ ಕೀರ್ತನೆಗಳಲ್ಲಿ ಯೆಹೋವನ ಪರಿಶುದ್ಧ
ಪರ್ವತದಲ್ಲಿ ವಾಸಿಸುವುದಕ್ಕೆ ಯೋಗ್ಯರಾದ ಜನರ ಗುಣಸ್ವಭಾವಗಳು ತಿಳಿಸಲ್ಪಟ್ಟಿವೆ.
ಖಂಡಿತವಾಗಿಯೂ ಪಾಪಿಗಳಾದ ನಾವು ನಮ್ಮ ಸ್ವಂತ ಜ್ಞಾನ, ಬುದ್ಧಿಯಿಂದ ಈ
ರೀತಿ ನಡೆಯಲು ಸಾಧ್ಯವಿಲ್ಲ. "ನಾನು ನೀತಿವಂತನೂ ಯಾಗಲೂ
ಮನಃಪೂರ್ವಕವಾಗಿ ನಡೆದುಕೊಳ್ಳುವವನೂ, ಸತ್ಯವನ್ನೇ ನುಡಿಯುವವನು" ಎಂದು
ಹೇಳಲಿಕ್ಕೆ ನಮ್ಮಲ್ಲಿ ಯಾರಿಂದ ಸಾಧ್ಯ? (ಕೀರ್ತನೆ 15:2) ನಾನು ಎಂದಿಗೂ
ಕದಲುವುದಿಲ್ಲ ಅಂದರೆ ದೇವರಮಾರ್ಗವನ್ನು ಬಿಟ್ಟಿಲ್ಲವೆಂದು ಧೈರ್ಯದಿಂದ
ಯಾರು ಹೇಳಲು ಸಾಧ್ಯ? (15:5), ನಾವು ಪಾಪ ಮಾಡಲಿಲ್ಲವೆಂದು ಹೇಳಿದರೆ,
ನಮ್ಮಲ್ಲಿ ಸತ್ಯವೆಂಬುದು ಇಲ್ಲವೆಂದು ಸತ್ಯವೇದವು ತಿಳಿಸುತ್ತದೆ (1 ಯೋಹಾನನು
1:8).

ಯಜ್ಞದ ಕುರಿಯಾದ ಕ್ರಿಸ್ತನ ಕೃಪೆಯಿಂದ ಮಾತ್ರ ನಾವು ಚೀಯೋನ್ ಪರ್ವತದಲ್ಲಿ
ವಾಸಿಸುವುದಕ್ಕೆ ಯೋಗ್ಯರಾಗುತ್ತೇವೆ. ದಾವೀದನು ಬರೆದ 15 ಹಾಗೂ 24ನೇ
ಕೀರ್ತನೆಗಳಲ್ಲಿ ಕುರಿಮರಿಯ ವಿಷಯ ತಿಳಿಸಿಲ್ಲ. ಆದರೆ ಪ್ರಕಟನೆ 14ನೇ ಅಧ್ಯಾಯದಲ್ಲಿ
ಕುರಿಯಾದ ಕ್ರಿಸ್ತನ ಹೆಸರು ತಿಳಿಸಲ್ಪಟ್ಟಿದೆ. ನಿನ್ನ ಪರಿಶುದ್ಧ ಪರ್ವತದಲ್ಲಿ ವಾಸಿಸತಕ್ಕವನು
ಯಾರು? ಎಂದು ದಾವೀದನು 15:2ನೇ ವಚನದಲ್ಲಿ ಕೇಳಿದ ಪ್ರಶ್ನೆಗೆ ಪ್ರಕಟನೆ
14ನೇ ಅಧ್ಯಾಯದಲ್ಲಿ ಉತ್ತರ ಕೊಡಲ್ಪಟ್ಟಿದೆ ಎನಿಸುತ್ತದೆ. ಚೀಯೋನ್ ಪರ್ವತದಲ್ಲಿ
ದೇವಕುರಿಮರಿಯು ತನ್ನ ಸಿಂಹಾಸನ ಸ್ಥಾಪಿಸಿದ್ದಾನೆ. ಆದುದರಿಂದ ನಂಬಿಕೆಯ
ಮೂಲಕ ಆತನ ಪರಿಪೂರ್ಣ ನೀತಿಯು ನಮ್ಮಲ್ಲಿ ಕಂಡುಬರುವುದರಿಂದ ನಾವೂ
ಸಹ ಆ ಪರಿಶುದ್ಧ ಆಲಯದಲ್ಲಿ ವಾಸಿಸಬಹುದಾಗಿದೆ.

“ಹೀಗಿರುವುದರಿಂದ ಯೇಸು ನಮಗೋಸ್ಕರ ಪ್ರತಿಷ್ಠಿಸಿದ ಜೀವವುಳ್ಳ
ಹೊಸದಾರಿಯಲ್ಲಿ ಆತನ ರಕ್ತದ ಮೂಲಕ ಆತನ ಶರೀರವೆಂಬ ತೆರೆಯ ಮುಖಾಂತರ
ದೇವರ ಸಮಕ್ಷಮದಲ್ಲಿ ಪ್ರವೇಶಿಸುವುದಕ್ಕೆ ನಮಗೆ ಧೈರ್ಯ ಉಂಟಾಯಿತು"
ಎಂದು ಪೌಲನು ಹೇಳುತ್ತಾನೆ (ಇಬ್ರಿಯ 10:19,20). ಕ್ರಿಸ್ತನ ರಕ್ತದಿಂದಲೇ ಹೊರತು,
ನಮ್ಮಲ್ಲಿ ಬೇರೆ ಯಾವ ನಿರೀಕ್ಷೆಯೂ ಇಲ್ಲ.

`ಪಾಪದ ಮೇಲೆ ನಾವು ಜಯಹೊಂದಬಹುದೆಂದು ಸತ್ಯವೇದದಲ್ಲಿ ಅನೇಕ
ವಾಗ್ದಾನಗಳು ಕೊಡಲ್ಪಟ್ಟಿವೆ. ಇಷ್ಟೆಲ್ಲಾ ವಾಗ್ದಾನಗಳು ಕೊಡಲ್ಪಟ್ಟಿದ್ದರೂ, ನಾವು ಯಾಕೆ
ಕ್ರಿಸ್ತನ ಪರಿಪೂರ್ಣ ಮಾದರಿ ಅನುಸರಿಸುವುದರಲ್ಲಿ ವಿಫಲರಾಗಿ ಪಾಪ ಮಾಡುತ್ತೇವೆ?
ಆತನ ಪರಿಪೂರ್ಣ ಜೀವನವು ಪಾಪದ ಮೇಲೆ ಜಯಹೊಂದಲು ನಮಗೆ ಯಾಕೆ
ಅಗತ್ಯವಾಗಿದೆ?`