---
title:  ನಮ್ಮ ಹೃದಯಗಳಲ್ಲಿ ದೇವರಾಜ್ಞೆಗಳು
date:   20/05/2025
---

ಚೀಯೊನ್ ಪರ್ವತದಲ್ಲಿ ರಕ್ಷಿಸಲ್ಪಟ್ಟವರು ದೇವರ ಸಿಂಹಾಸನದ
ಬಳಿಯಲ್ಲಿರುವಾಗ, ಅವರ ಹಣೆಯ ಮೇಲೆ ಅವರ ತಂದೆಯ ಹಾಗೂ ಯಜ್ಞದ
ಕುರಿಯಾದಾತನ ಹೆಸರುಗಳು ಬರೆಯಲ್ಪಟ್ಟಿರುತ್ತವೆ. ಸತ್ಯವೇದದಲ್ಲಿ ಹೆಸರುಗಳು
ಜನರು ಒಬ್ಬರನ್ನೊಬ್ಬರು ಕರೆಯಲು ಹಾಗೂ ಗುರುತಿಸಲು ಇಡಲ್ಪಟ್ಟಿರುವುದಕ್ಕಿಂತಲೂ
ಹೆಚ್ಚಾಗಿ, ಅವರ ಗುಣನಡತೆಗಳನ್ನು ಸೂಚಿಸುತ್ತವೆ. ಇಂದಿಗೂ ನಮ್ಮ ಸಮುದಾಯ
ಸಮಾಜಗಳಲ್ಲಿ ಒಬ್ಬ ವ್ಯಕ್ತಿಯು ಉತ್ತಮ ನಡತೆ ಹೊಂದಿದ್ದಲ್ಲಿ, ಅವನಿಗೆ ಒಳ್ಳೆಯ
ಹೆಸರಿದೆ ಎಂದು ಗುರುತಿಸುತ್ತಾರೆ.

`ವಿಮೋಚನಕಾಂಡ 33:18-23; 34:1-7 ಹಾಗೂ ಕೀರ್ತನೆ 119:55ನೇ
ವಚನಗಳನ್ನು ಓದಿರಿ, ಮೋಶೆಯು ದೇವರಿಗೆ ನಿನ್ನ ಮಹಿಮೆಯನ್ನು ತೋರಿಸು
ಎಂದು ಬೇಡಿಕೊಂಡಾಗ, ದೇವರು ಅವನಿಗೆ ಏನು ತೋರಿಸುತ್ತೇನೆಂದು ವಾಗ್ದಾನ
ಮಾಡಿದನು? ಆಗ ಆತನು ಮೋಶಗೆ ತನ್ನ ಹೆಸರನ್ನು ಪ್ರಕಟಿಸಿದಾಗ, ಮುಂದೇನು
ನಡೆಯಿತು? (ವಿಮೋಚನಕಾಂಡ 34:5).`

ದೇವರ ಮಹಿಮೆ ಎಂದಾಗ, ಅದು ಉಜ್ವಲವಾದ ಪ್ರಕಾಶವಾಗಿದ್ದು, ಯಾರೂ
ಸಹ ಅದನ್ನು ಮುಟ್ಟಲಾಗದೆಂದು, ನೋಡಲಾಗದೆಂದು ಕೆಲವರು ಅಭಿಪ್ರಾಯ
ಪಡುತ್ತಾರೆ. ಹೌದು, ಇದು ಒಂದು ಯೋಗ್ಯವಾದ ವಿವರಣೆಯಾಗಿದೆ. ಆದರೆ
ದೇವರ ಮಹಿಮೆಯು ಕಣ್ಣಿಗೆ ಕಾಣುವಂತದ್ದಲ್ಲ. ಬದಲಾಗಿ ಆತನ ಗುಣಾತಿಶಯಗಳೇ
ಆಗಿವೆ.

ಚೀಯೋನ್ ಪರ್ವತದಲ್ಲಿರುವ ರಕ್ಷಿಸಲ್ಪಟ್ಟಿರುವವರ ಹಣೆಯ ಮೇಲೆ ದೇವರ
ಹೆಸರು ಬರೆಯಲ್ಪಟ್ಟಿವೆ ಎಂದು ಸತ್ಯವೇದವು ತಿಳಿಸುತ್ತದೆ. ಇದು ನಿಜವಾಗಿಯೂ
ಅವರ ಹಣೆಯ ಮೇಲೆ ಹೆಸರುಗಳು ಬರೆಯಲ್ಪಟ್ಟಿವೆ ಎಂದು ಅರ್ಥವಲ್ಲ, ಬದಲಾಗಿ
ದೇವರ ಗುಣನಡತೆಗಳು ಅವರ ಹೃದಯ ಹಾಗೂ ಮನಸ್ಸಿನಲ್ಲಿ ಬರೆಯಲ್ಪಟ್ಟಿವೆ
ಎಂದು ಅರ್ಥ. ಆದುದರಿಂದ ಈಗ ನಾವು ನಮ್ಮ ಜೀವನದಲ್ಲಿ ಆತನ ಪ್ರೀತಿ,
ಕೃಪೆ, ಕನಿಕರ, ಕರುಣೆ ಮುಂತಾದ ಗುಣಗಳನ್ನು ಪ್ರತಿಫಲಿಸಬೇಕು. ಈಗ ನಾವು
ದೇವರ ಸಮೀಪಕ್ಕೆ ಬಂದಿದ್ದೇವೆ, ಮತ್ತು ಆತನು ನಮಗಾಗಿ ಮಾಡಿದ ಸಹಾಯ
ಹಾಗೂ ತೋರಿದ ಕೃಪೆಗಾಗಿ ಆತನನ್ನು ಪ್ರೀತಿಸುತ್ತೇವೆ.

ದೇವರು ತನ್ನ ಮಹಿಮೆಯನ್ನು ಮೋಶೆಗೆ ಸ್ವತಃ ತಾನೇ ವಿವರಿಸುವಾಗ,
ಎರಡನೇ ಸಾರಿ ಬರೆದ ಹತ್ತುಆಜ್ಞೆಗಳನ್ನು ಮೋಶೆ ಸ್ವೀಕರಿಸುತ್ತಿದ್ದನು. ಇದು ಹೇಗೆ
ಆಶ್ಚರ್ಯಕರವಾಗಿದೆಯಲ್ಲವೇ! ಹತ್ತುಆಜ್ಞೆಗಳು ದೇವರ ಗುಣಸ್ವಭಾವದ ನಕಲು
ಪ್ರತಿಯಾಗಿತ್ತು. ಅದರಂತೆಯೇ ತಮ್ಮ ಹಣೆಯ ಮೇಲೆ ದೇವರ ಹೆಸರು ಹೊಂದಿರುವ
ಜನರೂ ಸಹ (ಪ್ರಕಟನೆ 14ನೇ ಅಧ್ಯಾಯ). ದೇವರಾಜ್ಞೆಗಳನ್ನು ಕೈಕೊಂಡು
ನಡೆಯುವವರು ಎಂದು ತಿಳಿಸಲಾಗಿದೆ (ಪ್ರಕಟನೆ 14:12), ಇಬ್ರಿಯ 10:16,17ನೇ
ವಚನಗಳನ್ನು ಗಮನಿಸಿ:

"ಆ ದಿನಗಳು ಬಂದಮೇಲೆ ನಾನು ಅವರ ಸಂಗಡ ಮಾಡಿಕೊಳ್ಳುವ ಒಡಂಬಡಿಕೆಯು ಹೀಗಿರುವುದು. ನನ್ನ ಆಜ್ಞೆಗಳನ್ನು ಅವರ ಹೃದಯದಲ್ಲಿರುವೆನು, ಅವರ ಮನಸ್ಸಿನ ಮೇಲೆ ಅವುಗಳನ್ನು ಬರೆಯುವೆನು"

ಎಂದು ಕರ್ತನು ನುಡಿಯುತ್ತಾನೆ ಎಂಬುದಾಗಿ ಹೇಳಿದ ಮೇಲೆ "ಅವರ
ಪಾಪಗಳನ್ನೂ, ಅವರ ದುಷ್ಕೃತ್ಯಗಳನ್ನೂ ನನ್ನ ನೆನಪಿಗೆ ಎಂದಿಗೂ ತರುವುದಿಲ್ಲ".

ಸುವಾರ್ತೆಯ ಪ್ರಮುಖ ಸಂದೇಹವು ಎಂತಹ ಅದ್ಭುತವಾದ ರೀತಿಯಲ್ಲಿ ಈ
ಮೇಲಿನ ವಾಕ್ಯಗಳಲ್ಲಿ ವ್ಯಕ್ತಪಡಿಸಲ್ಪಟ್ಟಿದೆಯಲ್ಲವೇ ದೇವರಾಜ್ಞೆಗಳು ನಮ್ಮ ಜೀವನದಲ್ಲಿ
ಪ್ರತಿಫಲಿಸಲ್ಪಟ್ಟಿದ್ದರೂ, ನಮ್ಮ ಪಾಪಗಳು ಇನ್ನೆಂದಿಗೂ ದೇವರ ನೆನಪಿಗೆ ಬರಬಾರದು.

ದೇವರ ಗುಣಸ್ವಭಾವಗಳೇ ಆತನ ಹೆಸರಾಗಿದೆ. ಆತನ ನೈತಿಕವಾದ ಕಟ್ಟಳೆ
ಅಂದರೆ ಹತ್ತು ಆಜ್ಞೆಗಳು ಆತನ ಗುಣಸ್ವಭಾವದ ಪ್ರತಿರೂಪವಾಗಿವೆ. ಕೊನೆಯ
ಕಾಲದಲ್ಲಿ ದೇವರ ಪರಿಶುದ್ಧ ಪರ್ವತದಲ್ಲಿ ಸೇರಿದವರು ದೇವರ ಮೇಲಣ ಪ್ರೀತಿಯ
ಉತ್ಸಾಹದಿಂದ ತುಂಬಿರುತ್ತಾರೆ. ಆತನ ಆಜ್ಞೆಗಳಿಗೆ ಸಂಪೂರ್ಣ ವಿಧೇಯರಾಗುವ
ಮೂಲಕ ಅವರು ತಮ್ಮ ಪ್ರೀತಿಯನ್ನು ಪ್ರಕಟಪಡಿಸುತ್ತಾರೆ.

`ನಾವು ನಂಬಿಕೆಯ ಮೂಲಕ ಕೃಪೆಯಿಂದಲೇ ರಕ್ಷಣೆ ಹೊಂದುತ್ತೇವೆಯೇ ಹೊರತು,
ಆಜ್ಞೆಗಳನ್ನು ಕೈಕೊಂಡು ನಡೆಯುವುದರಿಂದಲ್ಲ. ಹಾಗಿದ್ದಲ್ಲಿ, ದೇವರಾಜ್ಞೆಗಳ
ಅಗತ್ಯವಾದರೂ ಏನು? (1 ಯೋಹಾನ 5:3).`