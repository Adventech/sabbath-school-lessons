---
title:  ಕ್ರಿಸ್ತನ ಬರೋಣಕ್ಕೆ ಮೊದಲೇ ನಡೆಯುವ ನ್ಯಾಯವಿಚಾರಣೆ
date:   05/06/2025
---

ದಾನಿಯೇಲನು ಏಳನೇ ಅಧ್ಯಾಯದಲ್ಲಿ ವಿವರಿಸಿರುವ ನ್ಯಾಯವಿಚಾರಣೆಯ
ದೃಶ್ಯವು ದೇವರು ಪಾಪದ ಸಮಸ್ಯೆಯನ್ನು ಹೇಗೆ ಪರಿಹರಿಸುತ್ತಾನೆಂದು ತಿಳಿಸುತ್ತದೆ.
ಅದೇ ಸಮಯದಲ್ಲಿ ದೇವರು ತನ್ನೊಂದಿಗೆ ಒಡಂಬಡಿಕೆಯ ಒಪ್ಪಂದವನ್ನು
ಮಾಡಿಕೊಂಡು ತನಗೆ ವಿಧೇಯರಾಗಿ ಜೀವಿಸಲು ಬಯಸುವವರಿಗೆ ರಕ್ಷಣೆಯನ್ನೂ
ಸಹ ನೀಡಿ ಅವರನ್ನು ರಕ್ಷಿಸುತ್ತಾನೆ.

`ದಾನಿಯೇಲನು 7:9,10,13,14,22,26,27ನೇ ವಚನಗಳಲ್ಲಿ ಪರಲೋಕದಲ್ಲಿ
ಮುಂದೆ ನಡೆಯಲಿರುವ ನ್ಯಾಯವಿಚಾರಣೆಯ ದೃಶ್ಯವನ್ನು ತಿಳಿಸಲಾಗಿದೆ. ಈ
ನ್ಯಾಯವಿಚಾರಣೆಯಲ್ಲಿ ಪ್ರಮುಖವಾದ ವಿಷಯ ಯಾವುದು? ಕೊನೆಯಲ್ಲಿ ಯಾವ
ತೀರ್ಪು ನೀಡಲಾಯಿತು? ರಕ್ಷಣಾ ಯೋಜನೆಯ ವಿಷಯವಾಗಿ ಇದು ನಮಗೇನು
ತಿಳಿಸುತ್ತದೆ?`

ದೇವರು ಮಾನವರಾದ ನಮಗೆ ನ್ಯಾಯತೀರ್ಪು ನೀಡುತ್ತಾನೆಂಬುದರಲ್ಲಿ
ಯಾವುದೇ ಸಂದೇಹವಿಲ್ಲ. "ಒಳ್ಳೆಯದಾಗಲಿ ಕೆಟ್ಟದಾಗಲಿ, ಸಕಲ ರಹಸ್ಯ ಸಂಗತಿಗಳನ್ನು
ವಿಮರ್ಶಿಸುವ ನ್ಯಾಯವಿಚಾರಣೆಗೆ ದೇವರು ಪ್ರತಿಯೊಂದು ಕಾರ್ಯವನ್ನು ಗುರಿ
ಮಾಡುವನು" ಎಂದು ಪ್ರಸಂಗಿ 12:14ನೇ ವಚನವು ತಿಳಿಸುತ್ತದೆ. ನಾವೆಲ್ಲರೂ
ದೇವರ ನ್ಯಾಯಾಸನದ ಮುಂದೆ ನಿಲ್ಲಬೇಕಲ್ಲಾ” ಎಂದು ಪೌಲನು ತಿಳಿಸುತ್ತಾನೆ
(ರೋಮಾಯ 14:10). ಈ ಕಾರಣದಿಂದ ನಾವು ಯಾರಿಗೂ ತೀರ್ಪು
ಮಾಡಬಾರದೆಂದು ಅಪೋಸ್ತಲನು ತಿಳಿಸುತ್ತಾನೆ. ಯಾರು ರಕ್ಷಿಸಲ್ಪಡುತ್ತಾರೆ ಅಥವಾ
ಯಾರು ನಾಶವಾಗುತ್ತಾರೆ ಎಂಬುದರ ಬಗ್ಗೆ ದೇವರಿಗೆ ಯಾವುದೇ ದಾಖಲೆಗಳು
ಬೇಕಾಗಿಲ್ಲ. ಆದರೆ ಆದಿಯಿಂದಲೂ ದೇವರು ಮಾನವನಿಗಾಗಿ ಜಗದುತ್ಪತ್ತಿಗೆ
ಮೊದಲೇ ಯೋಜಿಸಿದ್ದ ರಕ್ಷಣಾ ಯೋಜನೆಯನ್ನು ಕುತೂಹಲದಿಂದ ವೀಕ್ಷಿಸುತ್ತಿರುವ
ದೇವದೂತರಿಗೆ ದಾಖಲೆಗಳು ಬೇಕು (1 ಪೇತ್ರನು 1:12 ಕೊನೆಯ ಭಾಗ).
ಹಾಗೂ ಸಹಜವಾಗಿಯೇ ಅನೇಕ ಪ್ರಶ್ನೆಗಳು ಅವರಿಗಿವೆ. ಪರಲೋಕದಲ್ಲಿ ಲೂಸಿಫರನು
ದೇವರಿಗೆ ವಿರುದ್ಧವಾಗಿ ದಂಗೆಯೆದ್ದದ್ದು, ಅವನೊಂದಿಗೆ ಮೂರನೇ ಒಂದು
ಭಾಗದಷ್ಟು ದೂತರು ದೊಬ್ಬಲ್ಪಟ್ಟದ್ದು, ಇವೆಲ್ಲವನ್ನೂ ದೇವದೂತರು ಕಣ್ಣಾರೆ
ನೋಡಿದ್ದಾರೆ (ಪ್ರಕಟನೆ 12:4).

ಅಬ್ರಹಾಮನು ದೇವರ ಬಳಿಯಲ್ಲಿ ಸೊದೋಮ್ ಗೊಮೋರ ಪಟ್ಟಣಗಳ
ಬಗ್ಗೆ ಅರಿಕೆ ಮಾಡಿಕೊಳ್ಳುತ್ತಿರುವುದು ಒಂದು ರೀತಿಯಲ್ಲಿ ಪರಲೋಕದಲ್ಲಿ
ನಡೆಯುತ್ತಿರುವ ನ್ಯಾಯವಿಚಾರಣೆಯ ಬಗ್ಗೆ ಪ್ರಮುಖವಾಗಿ ಕೆಲವು ಸಂಗತಿಗಳನ್ನು
ತಿಳಿಸುತ್ತದೆ. ಸೊದೋಮ್ ಪಟ್ಟಣದ ಪಾಪಗಳನ್ನು ಪರಿಶೀಲಿಸಲಾಗುತ್ತಿದ್ದು, ದೇವರು
ಅದರ ಬಗ್ಗೆ ಎಷ್ಟೋ ದೊಡ್ಡ ಮೊರೆ ನನಗೆ ಮುಟ್ಟಿದೆ, ಅವರ ಪಾಪವು ಎಷ್ಟೇ
ಘೋರವಾಗಿದೆ ಎಂದು ಅಬ್ರಹಾಮನಿಗೆ ತಿಳಿಸುತ್ತಾನೆ (ಆದಿಕಾಂಡ 18:20,21).
ಆದರೆ ಸೊದೋಮ್ ಗೊಮೋರ ಪಟ್ಟಣಗಳು ನಾಶವಾಗುವುದಕ್ಕೆ ಮೊದಲು
ಅದರ ಪಾಪಗಳ ಬಗ್ಗೆ ಪರಿಶೀಲನೆ ನಡೆಯಿತು. ಆದರೆ ದುಷ್ಟರನ್ನು ನಾಶಮಾಡುವ
ತನ್ನ ನಿರ್ಧಾರವು ನ್ಯಾಯಸಮ್ಮತವಾಗಿದೆಯೇ ಎಂಬುದನ್ನು ಪರೀಕ್ಷಿಸುವ
ಅವಕಾಶವನ್ನೂ ಸಹ ದೇವರು ಅಬ್ರಹಾಮನಿಗೆ ಕೊಟ್ಟನು.

ದಾನಿಯೇಲನು 7ನೇ ಅಧ್ಯಾಯದಲ್ಲಿ ಮನುಷ್ಯಕುಮಾರನಾದ ಯೇಸುವು
ನಮ್ಮ ಮಧ್ಯಸ್ಥನಾಗಿ ಬರುವುದನ್ನು ಕಾಣುತ್ತೇವೆ (ದಾನಿಯೇಲನು 7:13, ಮತ್ತಾಯ
20:28), ಆದುದರಿಂದ ನಾವು ಭಯಪಡುವ ಅಗತ್ಯವಿಲ್ಲ. ಆತನು ಪರಾತ್ಪರನ
ಭಕ್ತರಿಗೆ ನ್ಯಾಯತೀರಿಸುವನು (ದಾನಿಯೇಲನು 7:22). ಕ್ರಿಸ್ತನ ಪರಿಪೂರ್ಣವಾದ
ನೀತಿಯು ಮಾತ್ರ ಆತನ ಜನರಿಗೆ ಸರಿಯಾದ ನ್ಯಾಯತೀರ್ಪು ಮಾಡುತ್ತಾನೆ.

`ಪರಿಶುದ್ಧನೂ (ಅಗಮ್ಯನೂ) ಆದ ದೇವರ ನ್ಯಾಯಾಲಯದಲ್ಲಿ ನಮ್ಮೆಲ್ಲರ
ರಹಸ್ಯಪಾಪಗಳು ಬಯಲಿಗೆ ಬರುವುದನ್ನು ಊಹಿಸಿಕೊಳ್ಳಿರಿ. ನ್ಯಾಯವಿಚಾರಣೆಯಲ್ಲಿ
ನಿಮ್ಮ ಏಕೈಕ ನಿರೀಕ್ಷೆ ಯಾರು? (ಶುಕ್ರವಾರದ ಪಾಠ ಓದಿರಿ).`