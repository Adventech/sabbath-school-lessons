---
title:  ಯಜ್ಞದ ಕುರಿಯಾದಾತನ ಕೋಪ
date:   01/06/2025
---

`ಪ್ರಕಟನೆ 6:12-17ನೇ ವಚನಗಳನ್ನು ಓದಿರಿ, ಯಜ್ಞದ ಕುರಿಯಾದ ಕ್ರಿಸ್ತನ
ಆರನೆಯ ಮುದ್ರೆ ಒಡೆದಾಗ ನಡೆಯುವ ಘಟನೆಗಳನ್ನು ನೋಡಿದ. ಈ ಜನರ
ಪ್ರತಿಕ್ರಿಯೆಯ ಬಗ್ಗೆ ವಿವರವಾಗಿ ತಿಳಿಸಲಾಗಿದೆ. ಅವರ ಪ್ರತಿಕ್ರಿಯೆಯ ಬಗ್ಗೆ ನೀವು
ಏನು ಗಮನಿಸಬಹುದು?`

ರಕ್ಷಣೆಯನ್ನು ಕಳೆದುಕೊಂಡು ನಾಶವಾದವರು ಇದೇನು? ಅಥವಾ ಈ
ಘಟನೆಗಳು ನಡೆಯುವಂತೆ ಮಾಡಿದವರು ಯಾರು? ಎಂಬ ಪ್ರಶ್ನೆಗಳನ್ನು
ಕೇಳುತ್ತಿಲ್ಲವೆಂಬುದು ಆಸಕ್ತಿದಾಯಕವಾಗಿದೆ. ನಡೆಯುತ್ತಿರುವುದೆಲ್ಲವೂ ಅವರಿಗೆ
ತಿಳಿದಿದೆ. ಯೇಸುಸ್ವಾಮಿಯನ್ನು ಅವರು ಯಜ್ಞದ ಕುರಿ ಎಂದು ಅವರು ಕರೆಯುವುದು
(ಪ್ರಕಟನೆ 6:16). ಅವರಿಗೆ ಕ್ರಿಸ್ತನ ಬಗ್ಗೆ ತಿಳಿದಿತ್ತೆಂದು ಸ್ಪಷ್ಟವಾಗುತ್ತದೆ. ಅಲ್ಲದೆ ಈ
ದುಷ್ಟರು ಆತನ ಎರಡನೇ ಬರೋಣದ ವಿಷಯವಾಗಿಯೂ ತಿಳಿದಿದ್ದರು. ಈ
ಕಾರಣದಿಂದಲೇ ಅವರು- "ಆತನ ಕೋಪವು ಕಾಣಿಸುವ ಮಹಾದಿನ ಬಂದಿದೆ;
ಅದರ ಮುಂದೆ ನಿಲ್ಲುವುದಕ್ಕೆ ಯಾರು ಶಕ್ತರು" ಎಂದೂ ಸಹ ಹೇಳುತ್ತಾರೆ
(ಪ್ರಕಟನೆ 6:12).

ಲೋಕವು ಅಂತ್ಯವಾಗುವುದಕ್ಕೆ ಮೊದಲು ಮೂರುದೂತರ ವರ್ತಮಾನ ಹಾಗೂ
ದೇವರ ರಾಜ್ಯದ ಸುವಾರ್ತೆ ಲೋಕದ ಕಟ್ಟಕಡೆಯವರೆಗೂ ಸಾರಲ್ಪಡುವುದು
(ಮತ್ತಾಯ 24:14). ಆದುದರಿಂದ ಲೋಕದಲ್ಲಿರುವವರೆಲ್ಲರಿಗೂ ಕ್ರಿಸ್ತನ ಸುವಾರ್ತೆಯ
ಬಗ್ಗೆ ತಿಳಿದಿರುತ್ತದೆ. ಆದರೂ ಅನೇಕರು ಈ ಸುವಾರ್ತೆಯನ್ನು ನಂಬಿ
ವಿಧೇಯರಾಗಲು ನಿರಾಕರಿಸುವುದರಿಂದ ಅವರು ಇಂತಹ ಸ್ಥಿತಿಯನ್ನು ತಲುಪಿದ್ದಾರೆ.
ಈ ಕಾರಣದಿಂದ ಇಂತವರು ಕೊನೆಯ ಕಾಲದಲ್ಲಿ ನಾಶವಾಗಲಿದ್ದಾರೆ.

`ಮತ್ತಾಯ 24:36-44ನೇ ವಚನಗಳನ್ನು ಓದಿರಿ. ನೋಹನ ಕಥೆಯಿಂದ ನಾವು
ಯಾವ ಪಾಠ ಕಲಿಯಬೇಕೆಂದು ಕ್ರಿಸ್ತನು ಹೇಳುತ್ತಾನೆ?`

ಯೇಸುಕ್ರಿಸ್ತನು ನೋಹನ ಕಾಲದಲ್ಲಿ ನಡೆದ ಜಲಪ್ರಳಯದ ಘಟನೆಯನ್ನು
ಸೂಚಿಸುತ್ತಾ ತನ್ನ ಬರೋಣವು ಹೆಚ್ಚಿನವರಿಗೆ ಇದೇ ರೀತಿ ಅನಿರೀಕ್ಷಿತವಾಗಿ
ಬರುತ್ತದೆಂದು ತಿಳಿಸುತ್ತಾನೆ. ನೋಹನು 120 ವರ್ಷಗಳ ಕಾಲ ಮುಂದೆ ಬರುವ
ಜಲಪ್ರಳಯದ ಬಗ್ಗೆ ಸಾರಿದನು. ಆದುದರಿಂದ ಆ ಕಾಲದ ಜನರು ಮಾಹಿತಿಯ
ಕೊರತೆಯಿಂದ ನಾಶವಾಗಲಿಲ್ಲ. ಬದಲಾಗಿ ನೋಹನ ಮಾತಿಗೆ ಅಲಕ್ಷ್ಯಮಾಡಿ
ಅವಿಧೇಯರಾದ ಕಾರಣದಿಂದ ನಾಶವಾದರು. ಅದೇ ರೀತಿ ದುಷ್ಟರೂ ಸಹ
ಕ್ರಿಸ್ತನ ಬರೋಣದಲ್ಲಿ ನಾಶವಾಗುವುದು ಆತನ ಬಗ್ಗೆ ತಿಳಿಯದ ಕಾರಣದಿಂದಲ್ಲ,
ಅವರಿಗೂ ಸಹ ಸುವಾರ್ತೆ ಸಾರಲ್ಪಟ್ಟಿದೆ. ಆದರೆ ಅದನ್ನು ತಿರಸ್ಕರಿಸಿ ನಂಬದೆ
ಹೋದ ಕಾರಣದಿಂದ ಅವರು ನಾಶವಾಗಲಿದ್ದಾರೆ.

ಇದೇ ಸಂದರ್ಭದಲ್ಲಿ ಕೆಲವರು ಪ್ರವಾದನೆಗಳು ನೆರವೇರುವುದಕ್ಕೆ ದೀರ್ಘಕಾಲ
ಹಿಡಿಯುವುದರಿಂದ ಅವು ಸುಳ್ಳೆಂದು ಅನೇಕರು ಭಾವಿಸುತ್ತಾರೆ. ಜಲಪ್ರಳಯದ
ಕಥೆಯನ್ನು ಉದಾಹರಿಸುತ್ತಾ ಪೇತ್ರನು" ಕಡೇ ದಿವಸಗಳಲ್ಲಿ ತಮ್ಮ ದುರಾಶೆಗಳ
ಪ್ರಕಾರ ನಡೆಯುವ ಕುಚೋದ್ಯಗಾರರು ಬಂದು ಕುಚೋದ್ಯ ಮಾಡುತ್ತಾ
ಆತನ ಪ್ರತ್ಯಕ್ಷತೆಯ ವಿಷಯವಾದ ವಾಗ್ದಾನವು ಏನಾಯಿತು? ನಮ್ಮ ಪಿತೃಗಳು
ನಿದ್ರೆ ಹೊಂದಿದ ದಿನ ಮೊದಲುಗೊಂಡು ಸಮಸ್ತವೂ ಲೋಕಾದಿಯಿಂದಿದ್ದ
ಹಾಗೆಯೇ ಇರುತ್ತದಲ್ಲಾ.." ಎಂದು ಅಪಹಾಸ್ಯ ಮಾಡುತ್ತಾರೆಂದು ಹೇಳುತ್ತಾನೆ.
(2 ಪೇತ್ರನು 3:3.4) ವರ್ಷಗಳು ಕಳೆದಂತೆ ಜನರಲ್ಲಿ ಈ ಭಾವನೆ ಹೆಚ್ಚಾಗುತ್ತದೆ.

`ಕ್ರಿಸ್ತನ ಬರೋಣವು ತಡವಾಗುತ್ತದೆಂದು ಅನೇಕರು ಭಾವಿಸುತ್ತಾರೆ. ಆದರೆ ಕ್ರಿಸ್ತನ
ಮಾತಿನಲ್ಲಿ ದೃಢನಂಬಿಕೆಯಿಟ್ಟವರಾದ ನಾವು ಇದರಿಂದ ಯಾಕೆ ನಿರಾಶೆ-ಗೊಳ್ಳಬಾರದು?
ಆ ಭಾಗ್ಯಕರವಾದ ನಿರೀಕ್ಷೆಯನ್ನು ನಾವು ಭರವಸದಿಂದ ಎದುರುಗೊಳ್ಳಲು ಹೇಗೆ
ಸಿದ್ಧರಾಗಿರಬೇಕು? ಆತನ ಬರೋಣವು ತಡವಾದರೂ ಬಂದೇ ಬರುವುದೆಂದು
ನಾವು ಹೇಗೆ ನಂಬಿಕೆಯಿಂದ ಕಾದುಕೊಂಡಿರಬೇಕು?`