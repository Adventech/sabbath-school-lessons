---
title:  ನೋಹನು ಸಾರಿದ ಶುಭವಾರ್ತೆ
date:   02/06/2025
---

ಜಲಪ್ರಳಯ ಬಂದಾಗ ಏನಾಯಿತೆಂಬುದನ್ನು ತಿಳಿದರೂ ಕೆಲವರು ಬೇಕೆಂದೇ
ಮರೆಯುವುದರಿಂದ (2 ಪೇತ್ರನು 3:5) ಅವರು ಕ್ರಿಸ್ತನ ಬರೋಣಕ್ಕೆ
ಸಿದ್ಧರಾಗಿರುವುದಿಲ್ಲವೆಂದು ಪೇತ್ರನು ನಮಗೆ ಎಚ್ಚರಿಕೆ ನೀಡುತ್ತಾನೆ. ನೋಹನ
ಕಾಲದಲ್ಲಿ ಬಂದ ಜಲಪ್ರಳಯದ ಬಗ್ಗೆ ಪುರಾತನ ಗ್ರೀಕರು, ದಕ್ಷಿಣ ಅಮೇರಿಕಾದ
ಮಾಯಾ ಸಂಸ್ಕೃತಿ ಮತ್ತು ಬಾಬೆಲಿನ ಗಿಲ್ಲಮೇಶ್ ಎಂಬ ಪುರಾಣ ಕಥೆಯಲ್ಲಿಯೂ
ಸಹ ತಿಳಿಸುತ್ತವೆ. ಆದಾಗ್ಯೂ ಇಂದು ಹೆಚ್ಚಿನ ಜನರು ನೋಹನ ಕಾಲದಲ್ಲಿ
ನಡೆದ ಜಲಪ್ರಳಯವು ಶುದ್ಧ ಕಟ್ಟುಕಥೆಯೆಂದು ಅಪಹಾಸ್ಯ ಮಾಡುತ್ತಾರೆ. ಹಳೆಯ
ಒಡಂಬಡಿಕೆಯಲ್ಲಿ ಸ್ಪಷ್ಟವಾಗಿಯೂ, ವಿವರವಾಗಿಯೂ ತಿಳಿಸಲ್ಪಟ್ಟಿರುವ ಹಾಗೂ
ಹೊಸ ಒಡಂಬಡಿಕೆಯಲ್ಲಿ ಅನೇಕ ಸಾರಿ ಪುನರಾವರ್ತನೆ ಮಾಡಿದ್ದರೂ, ಜನರು
ಬೇಕೆಂದೇ ಅದೊಂದು ಕಾಲ್ಪನಿಕ ಘಟನೆಯೆಂದು ಗೇಲಿ ಮಾಡುವುದು
ವಿಪರ್ಯಾಸದಾಗಿದೆ.

`ಅಂತ್ಯಕಾಲದಲ್ಲಿ ಲೋಕದ ಸ್ಥಿತಿಯು ನೋಹನ ಕಾಲದಲ್ಲಿದ್ದಂತೆ ಇರುವುದೆಂದು
ಕ್ರಿಸ್ತನು ಹೇಳಿದ್ದಾನೆ (ಮತ್ತಾಯ 24:37-39). ಇದನ್ನು ಆದಿಕಾಂಡ 6:1-8ನೇ
ವಚನಗಳೊಂದಿಗೆ ಹೋಲಿಕೆ ಮಾಡಿರಿ. ಜಲಪ್ರಳಯಕ್ಕೆ ಕಾರಣವಾದ ನೈತಿಕ ಸ್ಥಿತಿಗತಿಯು
ಹೇಗಿತ್ತು? ಈ ಎರಡೂ ಕಾಲಗಳ ನಡುವೆ ಇರುವ ಹೋಲಿಕೆಗಳು ಯಾವುವು?`

ಅಂತ್ಯಕಾಲದಲ್ಲಿ ಜೀವಿಸುವ ದೇವರ ಉಳಿದ ಜನರಿಗೆ ಮತ್ತೊಂದು
ಪ್ರಮುಖವಾದ ಪಾಠವಿದೆ. ದೇವರವಾಕ್ಯವನ್ನು ಎಚ್ಚರಿಕೆಯಿಂದ ಅಧ್ಯಯನ
ಮಾಡಿದಾಗ ಇದು ಕಂಡುಬರುತ್ತದೆ. ಈ ವಿಷಯವಾಗಿ ಪೌಲನು ಇಬ್ರಿಯ
11:7ನೇ ವಚನದಲ್ಲಿ ನೋಹನು ತನ್ನ ಮನೆಯವರ ಸಂರಕ್ಷಣೆಗಾಗಿ ನಾವೆಯನ್ನು
ಕಟ್ಟಿ ಸಿದ್ಧಮಾಡಿದನು. ಅದರಿಂದ ಅವನು ಲೋಕದವರನ್ನು ದಂಡನೆಗೆ ಪಾತ್ರರೆಂದು
ನಿರ್ಣಯಿಸಿಕೊಂಡು ನಂಬಿಕೆಯ ಫಲವಾದ ನೀತಿಗೆ ಬಾಧ್ಯನಾದನು" ಎಂದು
ತಿಳಿಸುತ್ತಾನೆ.

120 ವರ್ಷಗಳ ಕಾಲ ನೋಹನು ಜಲಪ್ರಳಯದ ಬಗ್ಗೆ ಎಚ್ಚರಿಕೆಯ ಸಂದೇಶ
ನೀಡಿದರೂ, ಆತನ ಕುಟುಂಬವು ಮಾತ್ರ ನಾವೆಯಲ್ಲಿ ಸೇರಿ ರಕ್ಷಣೆ ಹೊಂದಿತೆಂಬ
ವಿಷಯವನ್ನು ಗಮನಿಸಿ, ತನ್ನ ಸುವಾರ್ತೆಯು ಯಾವುದೇ ಫಲಕೊಡಲಿಲ್ಲ,
ಅದು ವಿಫಲವಾಯಿತೆಂದು ಅವನು ಈ ಕಾಲದಲ್ಲಿ ಜೀವಿಸಿದ್ದಲ್ಲಿ, ನಿರಾಶೆ
ಹೊಂದುತ್ತಿದ್ದನೆಂದು ತೋರುತ್ತದೆ.

ಅದೃಷ್ಟವಶಾತ್, ಇಂದು ಜಗತ್ತಿನ ಅನೇಕ ಭಾಗಗಳಲ್ಲಿ ಮೂರುದೂತರ
ವರ್ತಮಾನವನ್ನು ಜನರು ಉತ್ಸಾಹದಿಂದ ಸ್ವೀಕರಿಸುತ್ತಿದ್ದಾರೆ. ಸೆವೆಂತ್ ಡೇ
ಅಡ್ಡೆಂಟಿಸ್ಟ್ ಸಭೆಯ ವಿಶಿಷ್ಟವಾದ ಈ ಕೊನೆಯ ಎಚ್ಚರಿಕೆಯ ಸಂದೇಶವು
ನಂಬಲಸಾಧ್ಯವಾದ ರೀತಿಯಲ್ಲಿ ಅನೇಕ ಸ್ಥಳಗಳಲ್ಲಿ ಬಹಳ ಪರಿಣಾಮಕಾರಿಯಾಗಿದೆ.
ಅಲ್ಲದೆ ಸಾವಿರಾರು ಜನರು ಕ್ರಿಸ್ತನನ್ನು ಅಂಗೀಕರಿಸುತ್ತಿದ್ದಾರೆ. ಕೃಪೆಯ ಕಾಲದ
ಮುಕ್ತಾಯ ಸಮೀಪವಾಗಿದೆ, ಕರುಣೆಯ ಬಾಗಿಲು ಇನ್ನೇನು ಮುಚ್ಚಲಿದೆ. ಆದಾಗ್ಯೂ
ನಮ್ಮ ಸಂದೇಶವು ವಿಫಲವಾಗುವ ಸಮಯ ಬಂದಿಲ್ಲ. ಅದು ತನ್ನ ಫಲಿತಾಂಶ
ನೀಡುತ್ತಿದೆ. ಸಂಕ್ಷಿಪ್ತವಾಗಿ ಹೇಳುವುದಾದಲ್ಲಿ 'ಸಿದ್ಧವಾಗಿದ್ದವರು ಮದಲಿಂಗನ
ಸಂಗಡ, ಮದುವೆಯ ಮನೆಯೊಳಗೆ ಹೋದರು, ಬಾಗಿಲು ಮುಚ್ಚಲಾಯಿತು"
ಎಂಬ ಪರಿಸ್ಥಿತಿ ನಮಗೆ ಬರಬಾರದು (ಮತ್ತಾಯ 25:10). ಈ ಸಾಮ್ಯವು
"ಮಾನವರ ರಕ್ಷಣೆಗಾಗಿ ನಮ್ಮ ರಕ್ಷಕನು ಮಾಡುತ್ತಿರುವ ಮಹಾಯಾಜಕ ಸೇವೆಯ
ಮುಕ್ತಾಯವನ್ನು ಹಾಗೂ ಕೃಪೆಯ ಕಾಲ ತೀರಿತೆಂಬುದನ್ನು ತಿಳಿಸುತ್ತದೆ".

ಅಲ್ಲಿಯವರೆಗೆ ಸಭೆಯಾಗಿ ನಾವು ಮೂರುದೂತರ ವರ್ತಮಾನವನ್ನು ಜಗತ್ತಿಗೆ
ಕೊನೆಯ ಎಚ್ಚರಿಕೆಯ ಸಂದೇಶವಾಗಿ ಸಾರಬೇಕಾಗಿದೆ.

`ನಮ್ಮ ಸುವಾರ್ತಾ ಸೇವೆಯು ನಿರೀಕ್ಷಿತ ರೀತಿಯಲ್ಲಿ ಯಶಸ್ವಿಯಾಗದಿದ್ದರೂ,
ನಾವು ಯಾಕೆ ನಿರಾಶರಾಗಬಾರದು? ನಮ್ಮ ಪ್ರಯತ್ನವನ್ನು ಯಾಕೆ ನಿಲ್ಲಿಸದೆ
ಮುಂದುವರಿಸಬೇಕು? (ಯೋಹಾನ 4:37).`