---
title:  ಆದಿಕ್ರೈಸ್ತ ಸಭೆಗೆ ಉಂಟಾದ ಹಿಂಸೆ
date:   18/06/2025
---

ಕೊನೆಯ ಕಾಲದಲ್ಲಿ ನಡೆಯುವ ಘಟನೆಗಳ ಬಗ್ಗೆ ಹಳೆಯ ಒಡಂಬಡಿಕೆಯಲ್ಲಿ
ಮಾತ್ರವಲ್ಲ, ಹೊಸ ಒಡಂಬಡಿಕೆಯಲ್ಲಿಯೂ ಸಹ ಮುಂದಾಗಿ ತಿಳಿಸಲ್ಪಟ್ಟಿದೆ.
ಆದಿಕ್ರೈಸ್ತಸಭೆಯ ವಿಶ್ವಾಸಿಗಳ ಜೀವನ ಹೂವಿನ ಹಾಸಿಗೆಯಾಗಿರಲಿಲ್ಲ. ಮೋಶೆಯ
ಧರ್ಮಶಾಸ್ತ್ರದ ಮೇಲಣ ತಮ್ಮ ನಂಬಿಕೆಗೆ ಕ್ರೈಸ್ತರು ಬೆದರಿಕೆ ಒಡ್ಡುತ್ತಿದ್ದಾರೆಂದು
ಯೆಹೂದ್ಯರು ಅವರನ್ನು ದ್ವೇಷಿಸುತ್ತಿದ್ದರು. ಅಲ್ಲದೆ ವಿಗ್ರಹಾರಾಧಕ ರೋಮ್
ಸಾಮ್ರಾಜ್ಯವೂ ಸಹ ಕ್ರೈಸ್ತರ ಮೇಲೆ ಕೋಪಗೊಂಡಿತ್ತು (ಇದೇ ಸಾಮ್ರಾಜ್ಯವು
ಕ್ರಿಸ್ತನನ್ನು ಶಿಲುಬೆಗೆ ಹಾಕಿಕೊಂದಿತ್ತೆಂದು ನೆನಪಿರಲಿ), ಕ್ರೈಸ್ತರಿಗೆ ಮೊದಲನೆ
ಶತಮಾನದಲ್ಲಿ ಉಂಟಾದ ಹಿಂಸೆಯ ಬಗ್ಗೆ ಶ್ರೀಮತಿ ವೈಟಮ್ಮನವರು 'ದಿ ಗ್ರೇಟ್
ಕಾಂಟ್ರೊವರ್ಸಿ' ಪುಸ್ತಕದ 13ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ಇಹಲೋಕದ ಮತ್ತು ಅಂಧಕಾರದ ಅಧಿಪತಿಯಾದ ಸೈತಾನನ ಶಕ್ತಿಗಳು
ಕ್ರೈಸ್ತರನ್ನು ಹಿಂಸಿಸುವುದರ ಮೂಲಕ ಪರೋಕ್ಷವಾಗಿ ಕ್ರಿಸ್ತನಿಗೆ ವಿರುದ್ಧವಾಗಿದ್ದವು.
ಕ್ರಿಸ್ತನ ಸುವಾರ್ತೆಯು ಜಯಹೊಂದಿ ಜನರು ಕ್ರೈಸ್ತಧರ್ಮವನ್ನು ಸ್ವೀಕರಿಸಿದಲ್ಲಿ,
ತನ್ನ ದೇವಸ್ಥಾನಗಳು ಮತ್ತು ಬಲಿಪೀಠಗಳು ನಾಶವಾಗುತ್ತದೆಂದು ವಿಗ್ರಹಾರಾಧಕ
ಅನ್ಯಜನರಿಗೆ ತಿಳಿದಿತ್ತು. ಈ ಕಾರಣದಿಂದ ಅದು ತನ್ನ ಅಧಿಕಾರಬಲವನ್ನು
ಉಪಯೋಗಿಸಿ ಕ್ರೈಸ್ತಧರ್ಮವನ್ನು ನಾಶಮಾಡಲು ಪ್ರಯತ್ನಿಸಿತು. ಅಲ್ಲದೆ ಅವರ
ವಿರುದ್ಧವಾಗಿ ಮಹಾಹಿಂಸೆಯು ಆರಂಭವಾಗಿತು".

`ಅ.ಕೃತ್ಯಗಳು 12:1-7ನೇ ವಚನಗಳನ್ನು ಓದಿರಿ. ಈ ಘಟನೆಯಲ್ಲಿ ಕಂಡುಬರುವ
ಯಾವ ಅಂಶಗಳು ಕೊನೆಯ ಕಾಲದಲ್ಲಿ ನಡೆಯಲಿರುವ ಘಟನೆಗಳನ್ನು
ಮುನ್ಸೂಚನೆಯಾಗಿ ತಿಳಿಸುತ್ತವೆ?`

ಇಲ್ಲಿ ತಿಳಿಸಿರುವ ಘಟನೆಗಳು ದೇವರ ಮಕ್ಕಳು ಅಂತ್ಯಕಾಲದಲ್ಲಿ ನಡೆಯಲಿರುವ
ಹಿಂಸೆಗೆ ಹೇಗೆ ತುತ್ತಾಗುತ್ತಾರೆಂದು ಬಲವಾಗಿ ತಿಳಿಸುತ್ತದೆ. ಕ್ರೈಸ್ತರು ಎಂತಹ
ಹಿಂಸೆಗೆ ಒಳಗಾಗುವರೆಂಬುದನ್ನು ಪ್ರಕಟನೆ 13ನೇ ಅಧ್ಯಾಯದ ದೃಶ್ಯಗಳು ತಿಳಿಸುತ್ತವೆ.

ಯೇಸುಸ್ವಾಮಿ 12 ಮಂದಿ ಶಿಷ್ಯರಲ್ಲಿ ಒಬ್ಬನೂ, ಯೋಹಾನನ ಅಣ್ಣನೂ ಆದ
ಯಾಕೋಬನ ಕೊಲೆಯಾಯಿತು. ಮುಂದಿನ ಸರದಿ ಪೇತ್ರನದಾಗಿತ್ತು. ಕ್ರೈಸ್ತರ
ವಿರುದ್ಧವಾಗಿ ಮರಣದಂಡನೆಯ ಆಜ್ಞೆ ವಿಧಿಸಲಾಯಿತು. ಮರುದಿನ ತನಗೆ
ಮರಣದಂಡನೆಯಾಗುತ್ತದೆಂದು ತಿಳಿದಿದ್ದಾಗ್ಯೂ, ಪೇತ್ರನು ಗಾಢನಿದ್ರೆಯಲ್ಲಿದ್ದನು.
ದೇವದೂತನು ಅವನ ಪಕ್ಕೆಯನ್ನು ತಟ್ಟಿ ಎಬ್ಬಿಸಬೇಕಾಯಿತು.

ಪೇತ್ರನನ್ನು ದೇವರು ಅದ್ಭುತವಾದ ರೀತಿಯಲ್ಲಿ ಸೆರೆಮನೆಯಿಂದ ಬಿಡಿಸಿದನು.
ತರುವಾಯ ಅವನು ಯೋಚನೆ ಮಾಡಿಕೊಂಡು, ಅವನ ಬಿಡುಗಡೆಗಾಗಿ
ಪ್ರಾರ್ಥಿಸುತ್ತಿದ್ದ ಮಾರ್ಕನೆನಿಸಿಕೊಳ್ಳುವ ಯೋಹಾನನ ತಾಯಿಯಾದ ಮರಿಯಳ
ಮನೆಗೆ ಬಂದನು. ಪೇತ್ರನನ್ನು ನೋಡಿದ ವಿಶ್ವಾಸಿಗಳು ಬೆರಗಾದರು. ಅನೇಕ
ಸಾರಿ ನಾವು ಈ ವಿಶ್ವಾಸಿಗಳಂತೆ ಪ್ರಾರ್ಥಿಸುತ್ತೇವೆ. ಆದರೆ ದೇವರು ನಮ್ಮ
ಪ್ರಾರ್ಥನೆಗೆ ಖಂಡಿತ ಉತ್ತರಿಸುತ್ತಾನೆಂಬ ಬಗ್ಗೆ ನಮಗೆ ಸಂಶಯವಿರುತ್ತದೆ.

ಕೆಲವು ಕ್ರೈಸ್ತ ವಿಶ್ವಾಸಿಗಳು ಮರಣ ತಪ್ಪಿಸಿಕೊಂಡರು, ಬೇರೆ ಕೆಲವರನ್ನು
ಕೊಲ್ಲಲಾಯಿತು. ಕೊನೆಯ ಕಾಲದಲ್ಲಿಯೂ ಸಹ ಇದೇ ರೀತಿ ನಡೆಯಲಿದೆ.
ಪೇತ್ರನು ರಾಜನಾದ ಹೆರೋದ ಅಗ್ರಿಪ್ಪನಿಂದ ಮರಣದಂಡನೆ ತಪ್ಪಿಸಿಕೊಂಡರೂ,
ಅನಂತರ ಕ್ರಿಸ್ತನಂಬಿಕೆಗಾಗಿ ರಕ್ತಸಾಕ್ಷಿಯಾದನು. ಅವನು ಎಂತಹ ಮರಣ
ಅನುಭವಿಸುತ್ತಾನೆಂಬ ಬಗ್ಗೆ ಸ್ವತಃ ಯೇಸುಸ್ವಾಮಿಯು ಯೋಹಾನ 21:18,19ನೇ
ವಚನಗಳಲ್ಲಿ ಹೀಗೆ ತಿಳಿಸಿದ್ದಾನೆ.

"ನಿನಗೆ ನಿಜನಿಜವಾಗಿ ಹೇಳುತ್ತೇನೆ; ನೀನು ಯೌವನಸ್ಥನಾಗಿದ್ದಾಗ, ನೀನೇ
ನಡುವನ್ನು ಕಟ್ಟುಕೊಂಡು ಇಷ್ಟಬಂದ ಕಡೆಗೆ ತಿರುಗಾಡುತ್ತಿದ್ದೀ; ಆದರೆ ನೀನು
ಮುದುಕನಾದಾಗ, ನಿನ್ನ ಕೈಗಳನ್ನು ಚಾಚುವಿ. ಮತ್ತೊಬ್ಬನು ನಿನ್ನ ನಡುವನ್ನು
ಕಟ್ಟಿಕೊಂಡು ನಿನಗೆ ಇಷ್ಟವಿಲ್ಲದ ಕಡೆಗೆ ನಿನ್ನನ್ನು ತೆಗೆದುಕೊಂಡು ಹೋಗುವನು
ಎಂದು ಹೇಳಿದನು. ಅವನು ಎಂಥಾ ಸಾವಿನಿಂದ ದೇವರನ್ನು ಮಹಿಮೆಪಡಿಸುವನು
ಎಂಬುದನ್ನು ಆತನು ಈ ಮಾತಿನಿಂದ ಸೂಚಿಸಿದನು. ಇದನ್ನು ಹೇಳಿ ಆತನು
ಅವನಿಗೆ ನನ್ನನ್ನು ಹಿಂಬಾಲಿಸು ಎಂದು ಹೇಳಿದನು".

`ಪೇತ್ರನು ಎಂಥಾ ಹಿಂಸೆಯನ್ನು ಅನುಭವಿಸಿ ಸಾಯುವನೆಂದು ಕ್ರಿಸ್ತನು ತಿಳಿಸಿದ
ನಂತರವೂ "ನನ್ನನ್ನು ಹಿಂಬಾಲಿಸು" ಎಂದು ಅವನಿಗೆ ಹೇಳುವುದನ್ನು ಗಮನಿಸಿ,
ಮರಣದ ಬೆದರಿಕೆ ಇದ್ದಾಗಲು ಸಹ ನಾವು ಕರ್ತನನ್ನು ಹಿಂಬಾಲಿಸಬೇಕೆಂಬುದರ
ಬಗ್ಗೆ ಪೇತ್ರನ ಸಂಗತಿಯು ನಮಗೇನು ತಿಳಿಸುತ್ತದೆ?`