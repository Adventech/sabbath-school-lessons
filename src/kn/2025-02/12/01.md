---
title:  ಅಂತ್ಯಕಾಲದ ಘಟನೆಗಳ ಮುನ್ಸೂಚಕಗಳು
date:   14/06/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ದಾನಿಯೇಲನು 2:31-45; 3:1-12, 17,18; 12:9-14; 5 12:1-17; ರೋಮಾಯ 1:18-25 ಹಾಗು ಪ್ರಕಟನೆ 13:11-17ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ದೇವರು ನಮಗೆ ಕೊಟ್ಟಿರುವ ಆತ್ಮವು ಬಲಪ್ರೀತಿ, ಶಿಕ್ಷಣಗಳ ಆತ್ಮವೇ ಹೊರತು, ಹೇಡಿತನದ ಆತ್ಮವಲ್ಲ” (2 ತಿಮೊಥೆ 1:7).

ಈ ವಾರ ನಾವು ಕೊನೆಯ ಕಾಲದ ಘಟನೆಗಳನ್ನು ಮುನ್ಸೂಚಿಸುವ ಸತ್ಯವೇದದ
ಎರಡು ಗಮನಾರ್ಹವಾದ ಕಥೆಗಳನ್ನು ವಿವರವಾಗಿ ಕಲಿಯೋಣ.
ಮೊದಲನೆಯದಾಗಿ ಪ್ರಕಟನೆ 13ನೇ ಅಧ್ಯಾಯದಲ್ಲಿ ತಿಳಿಸಿರುವ ವಿಷಯಗಳನ್ನು
ಪರೋಕ್ಷವಾಗಿ ಪ್ರಸ್ತಾಪಿಸುವ ಶದ್ರಕ್, ಮೇಶಕ್‌ ಹಾಗೂ ಅಬೆದ್ರೆಗೋ ಎಂಬುವವರ
ಬಗ್ಗೆ ತಿಳಿದುಕೊಳ್ಳೋಣ. ಅನಂತರ ಹೊಸ ಒಡಂಬಡಿಕೆಯನ್ನು ಪರಿಶೀಲಿಸಿ
ಆದಿಕ್ರೈಸ್ತಸಭೆಯ ವಿಶ್ವಾಸಿಗಳ ಅನುಭವಗಳನ್ನು ಕಲಿಯೋಣ. ಇದು ನಾವು ಈಗ
ಜೀವಿಸುತ್ತಿರುವ ಸಮಯದಿಂದ ಹಿಡಿದು ಕ್ರಿಸ್ತನ ಎರಡನೇ ಬರೋಣದ ನಡುವಣ
ಅವಧಿಯಲ್ಲಿ ನಿರೀಕ್ಷಿಸಬಹುದಾದ ಘಟನೆಗಳನ್ನು ಚೆನ್ನಾಗಿ ತಿಳಿದುಕೊಳ್ಳಲು
ಸಹಾಯಕವಾಗಲಿದೆ.

ಈ ಎರಡು ಕಥೆಗಳಲ್ಲಿ ಸಂಬಂಧಪಟ್ಟವರು ದೇವರ ಮೇಲೆ ಅಪಾರ
ನಂಬಿಕೆಯಿಂದ ಧೈರ್ಯವ್ಯಕ್ತಪಡಿಸಿದ್ದರು. ಅಲ್ಲದೆ ಅತ್ಯಂತ ಕಠಿಣ
ಸಂದರ್ಭಗಳಲ್ಲಿಯೂ ಸಮಾಧಾನಚಿತ್ತರಾಗಿದ್ದು ಯಾವುದೇ ಗಲಿಬಿಲಿಗೆ ಒಳಗಾಗದೆ
ಇರುವುದು ಹೇಗೆಂಬ ಬಗ್ಗೆ ಪ್ರಮುಖವಾಗಿ ತಿಳಿಸುತ್ತದೆ.

ಯೇಸುಸ್ವಾಮಿಯು ತನ್ನ ಶಿಷ್ಯರಿಗೆ ಪದೇಪದೇ "ಭಯಪಡಬೇಡಿರಿ" ಮತ್ತು
ನೀವು ಯಾಕೆ ಚಿಂತೆಯಿಂದ ಗಲಿಬಿಲಿಗೆ ಒಳಗಾಗಿದ್ದೀರಿ" ಎಂದು ಪ್ರಶ್ನಿಸುತ್ತಾನೆ.
ಪ್ರವಾದನೆಗಳ ಮುಖ್ಯವಾದ ಕೇಂದ್ರ ವ್ಯಕ್ತಿಯು ಕ್ರಿಸ್ತನೇ ಆಗಿದ್ದಾನೆ. ಕೊನೆಯ
ಕಾಲದಲ್ಲಿಯೂ ಸಹ ಇದೇ ರೀತಿಯ ಸಲಹೆಗಳು ಕಂಡುಬರುತ್ತವೆ. "ನಿಮ್ಮ
ಹೃದಯವು ಕಳವಳಗೊಳ್ಳದೆ ಇರಲಿ" ದೇವರನ್ನು ನಂಬಿರಿ, ನನ್ನನ್ನು ನಂಬಿರಿ"
ಎಂದು ಕ್ರಿಸ್ತನು ತನ್ನ ಶಿಷ್ಯರಿಗೆ ತಿಳಿಸಿದ್ದಾನೆ (ಯೋಹಾನ 14:1).

ಕೊನೆಯ ಕಾಲದ ಘಟನೆಗಳು ಬಹಳ ಕಠಿಣವಾಗಿದ್ದು, ದೇವರಿಗೆ
ನಂಬಿಗಸ್ತರಾಗಿರಲು ಪ್ರಯತ್ನಿಸುವವರಿಗೆ ಶೋಧನೆಯ ಸಮಯವಾಗಿದೆ. ಆದರೆ
ಬರಲಿರುವ ಈ ಘಟನೆಗಳ ಬಗ್ಗೆ ನಾವು ಭಯಪಡದೆ ನಿರೀಕ್ಷೆಯಿಂದ ಅವುಗಳನ್ನು
ಎದುರಿಸಬೇಕು.