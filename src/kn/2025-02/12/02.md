---
title:  ದಾನಿಯೇಲನು ಎರಡನೇ ಅಧ್ಯಾಯ
date:   15/06/2025
---

ದಾನಿಯೇಲನ ಪುಸ್ತಕದ ಎರಡನೆಯ ಅಧ್ಯಯನದ ಪ್ರವಾದನೆಯನ್ನು ಐತಿಹಾಸಿಕ
ಸಿದ್ಧಾಂತದ ಸೂಚನೆಯಂತೆ ಅರ್ಥಮಾಡಿಕೊಳ್ಳಬೇಕು. ಈ ಪುಸ್ತಕದ ಎರಡನೇ
ಅಧ್ಯಾಯದಲ್ಲಿ ತಿಳಿಸಿರುವ ಪ್ರವಾದನೆಯು ಇತರೆಲ್ಲಾ ಪ್ರವಾದನೆಗಳಿಗಿಂತ ಅತ್ಯಂತ
ಪ್ರಬಲವಾದದ್ದು. ಕ್ರಿಸ್ತನು ಹುಟ್ಟುವುದಕ್ಕೆ ಐದುನೂರು ವರ್ಷಗಳ ಮೊದಲೇ
ಬರೆಯಲ್ಪಟ್ಟ ಈ ಪ್ರವಾದನೆಯು ಜಗತ್ತಿನ ಇತಿಹಾಸದ ರಾಜವಂಶಗಳ ಆರಂಭವನ್ನು
ತಿಳಿಸುತ್ತದೆ. ದಾನಿಯೇಲನು ತನ್ನ ಕಾಲದಲ್ಲಿ ಆರಂಭವಾದ ಬಾಬೆಲ್ ಸಾಮ್ರಾಜ್ಯ
ಮತ್ತು ಅನಂತರದಲ್ಲಿ ಮೇದ್ಯ-ಪಾರಸೀಯ, ಗ್ರೀಸ್, ರೋಮ್ ಹಾಗೂ ರೋಮ್
ಸಾಮ್ರಾಜ್ಯವು ವಿಭಜನೆಗೊಂಡು ಇಂದು ಅಸ್ತಿತ್ವದಲ್ಲಿರುವ ಆಧುನಿಕ ಯೂರೋಪಿನ
ದೇಶಗಳಾಗಿ ಸ್ವತಂತ್ರಗೊಂಡ ಚರಿತ್ರೆಯನ್ನು ಪ್ರವಾದಿಯು ತಿಳಿಸುತ್ತಾನೆ.

ಈ ಆಧುನಿಕ ಯೂರೋಪಿನ ದೇಶಗಳ ಬಗ್ಗೆ ದಾನಿಯೇಲನು 2:43ನೇ
ವಚನವು "ಈ ರಾಜ್ಯಾಂಶಗಳು ಸಂತತಿ ಸಂಬಂಧದಿಂದ ಬೆರೆತುಕೊಳ್ಳುವವು,
ಆದರೆ ಕಬ್ಬಿಣವು ಮಣ್ಣಿನೊಂದಿಗೆ ಹೇಗೆ ಕಲೆಯುವುದಿಲ್ಲವೋ, ಹಾಗೆ ಅವು
ಒಂದಕ್ಕೊಂದು ಅಂಟಿಕೊಳ್ಳುವುದಿಲ್ಲ' ಎಂದು ತಿಳಿಸುತ್ತದೆ. ಈ ಪ್ರವಾದನೆಯು
ವಿಸ್ಮಯಕರವಾಗಿ ನೆರವೇರಿದೆ. ಆಧುನಿಕ ಯೂರೋಪಿನ ರಾಜಕುಮಾರರು,
ರಾಜಕುಮಾರಿಯರು ಪರಸ್ಪರ ಮದುವೆಯಾದರೂ, ಈ ದೇಶಗಳು
ಸ್ವತಂತ್ರವಾಗಿವೆಯೇ ಹೊರತು, ಒಂದಾಗಿಲ್ಲ.

ಉದಾಹರಣೆಗೆ ಬ್ರಿಟಿಷ್ ರಾಜವಂಶಸ್ಥರು ಜರ್ಮನ್ ದೇಶದ ರಾಜವಂಶಸ್ಥ-
ರೊಂದಿಗೆ ವಿವಾಹವಾಗುತ್ತಿದ್ದರು. ಅದೇ ರೀತಿ ಫ್ರಾನ್ಸ್ ದೇಶದ ಕಥೋಲಿಕ್
ಚಕ್ರವರ್ತಿಯಾಗಿದ್ದ 16ನೇ ಲೂಯಿ ಪ್ರೊಟೆಸ್ಟೆಂಟಳಾದ ಆಸ್ಟ್ರೀಯಾದೇಶದ
ರಾಜಕುಮಾರಿಯನ್ನು ಮದುವೆಯಾಗಿದ್ದ. 17ನೇ ಶತಮಾನದ ಆರಂಭದಲ್ಲಿ ಇಂಗ್ಲೆಂಡ್
ದೇಶದ ರಾಜಕುಮಾರನು ಪೋರ್ಚುಗಲ್ ದೇಶದ ರಾಜವಂಶೀಯಳನ್ನು
ಮದುವೆಯಾಗಿದ್ದನು. ಪೋರ್ಚುಗೀಸ್ ರಾಜನು ಅದಕ್ಕಾಗಿ ನಮ್ಮ ಭಾರತ ದೇಶದ
ಮುಂಬೈಯನ್ನು ಬ್ರಿಟಿಷ್ ಅಳಿಯನಿಗೆ ವರದಕ್ಷಿಣೆಯಾಗಿ ಕೊಟ್ಟನು (ಆ ಸಮಯದಲ್ಲಿ
ಮುಂಬೈ ಕೋಳಿ ಎಂಬ ಬೆಸ್ತ ಜನಾಂಗವು ವಾಸಿಸುತ್ತಿದ್ದ ಒಂದು ಪುಟ್ಟ
ಹಳ್ಳಿಯಾಗಿತ್ತು). ಇಷ್ಟೆಲ್ಲಾ ವೈವಾಹಿಕ ಸಂಬಂಧ ಬೆಳೆಸಿದರೂ ಯೂರೋಪ್
ಖಂಡದ ದೇಶಗಳು ವಿಭಜನೆಗೊಂಡಿವೆ. ಅವು ಪ್ರವಾದನೆಯಲ್ಲಿ ಮುಂತಿಳಿಸಿದಂತೆ
ಎಂದಿಗೂ ಒಂದೇ ದೇಶವಾಗುವುದಿಲ್ಲ.

`ನೆಬೂಕಚರನು ಕಂಡ ಕನಸು ಯಾವುದು? ದಾನಿಯೇಲನು ಆ ಕನಸಿನ
ಅರ್ಥವನ್ನು ಹೇಗೆ ವ್ಯಾಖ್ಯಾನಿಸಿದನು? (ದಾನಿಯೇಲನು 2:31-45).`

ದಾನಿಯೇಲನು ತನ್ನ ಪ್ರವಾದನೆಗಳಲ್ಲಿ ತಿಳಿಸಿರುವ ಮುಂದೆ ನಡೆಯಲಿರುವ
ಘಟನೆಗಳೆಲ್ಲವೂ ಎರಡನೇ ಅಧ್ಯಾಯದ ಮೇಲೆ ಆಧಾರಗೊಂಡಿದೆ. ಇವೆಲ್ಲವೂ
ಸಹ ಒಂದು ಜಾಗತಿಕ ಸಾಮ್ರಾಜ್ಯವು ಪತನಗೊಂಡ ನಂತರ ಮತ್ತೊಂದು
ಸಾಮ್ರಾಜ್ಯವು ಅನುಕ್ರಮವಾಗಿ ಸ್ಥಾಪಿತಗೊಂಡಿವೆ ಎಂದು ತಿಳಿಸುತ್ತವೆ. ಕೊನೆಯಲ್ಲಿ
ದೇವರು ತನ್ನ ಶಾಶ್ವತವಾದ ಸಾಮ್ರಾಜ್ಯವನ್ನು ಸ್ಥಾಪಿಸಲಿದ್ದಾನೆ (ದಾನಿಯೇಲನು
2:44; 7:13,14). ಅಂದರೆ ಇತಿಹಾಸದಲ್ಲಿ ಈ ರಾಜ್ಯಗಳು ಅನುಕ್ರಮವಾಗಿ ಒಂದಾದ
ಮೇಲೊಂದರಂತೆ ಕ್ರಿ.ಪೂ. ಏಳನೇ ಶತಮಾನದ ಆದಿಯಲ್ಲಿ ಆರಂಭವಾಗಿ ನಮ್ಮ
ಕಾಲದವರೆಗೂ ಮುಂದುವರಿಯಲಿದೆ. ಪ್ರವಾದನೆಯ ವ್ಯಾಖ್ಯಾನದ ಅರ್ಥವನ್ನು
ತಿಳಿದುಕೊಳ್ಳುವ ಈ ವಿಧಾನಕ್ಕೆ ಐತಿಹಾಸಿಕ ಸಿದ್ಧಾಂತ ಪ್ರಸ್ತಾಪವೆಂದು ಹೆಸರು
(Historicist Approach) ಈ ವಿಧಾನಗಳ ಮೂಲಕ ಮಾತ್ರ ಅದರಲ್ಲಿಯೂ
ವಿಶೇಷವಾಗಿ ಪ್ರಕಟನೆ ಪುಸ್ತಕದಲ್ಲಿ ವರ್ಣಿಸಿರುವ ಕೊನೆಯ ಕಾಲದ ಘಟನೆಗಳನ್ನು
ಅರ್ಥಮಾಡಿಕೊಳ್ಳಬೇಕು.

`ದೇವರು ಆದಿಯಲ್ಲಿಯೇ ಅಂತ್ಯವನ್ನು ಬಲ್ಲವನಾಗಿದ್ದಾನೆ ಮಾತ್ರವಲ್ಲ, ಎಲ್ಲವೂ
ಆತನ ಅಧೀನದಲ್ಲಿವೆ ಎಂಬುದನ್ನು ದಾನಿಯೇಲನು ಎರಡನೇ ಅಧ್ಯಾಯವು ನಮಗೆ
ಹೇಗೆ ತಿಳಿಸುತ್ತದೆ?`