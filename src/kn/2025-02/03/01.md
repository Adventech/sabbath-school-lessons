---
title:  ಮದುವೆಯ ಸಂಕೇತಗಳ ನಿರೂಪಣೆ
date:   12/04/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಆದಿಕಾಂಡ 2:23-25; 24:1-4; ಯೆಹೆಚ್ಚೇಲನು 16:4-14; ಎಫೆಸ 5:29-32; ಪ್ರಕಟನೆ 18:1-4 ಹಾಗೂ 19:1-9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> 'ಇದಲ್ಲದೆ ಅವನು ನನ್ನ ಸಂಗಡ ಮಾತಾಡುತ್ತಾ- ಯಜ್ಞದ ಕುರಿಯಾದಾತನ ವಿವಾಹದ ಔತಣಕ್ಕೆ ಕರೆಸಿಕೊಂಡವರು ಧನ್ಯರು ಎಂಬುದಾಗಿ ಬರೆ ಎಂದು ನನಗೆ ಹೇಳಿ ಈ ಮಾತುಗಳು ದೇವರ ಸತ್ಯ ವಚನಗಳಾಗಿವೆ ಅಂದನು" (ಪ್ರಕಟನೆ 19:9).

ತನ್ನ ಜನರ ಮೇಲೆ ದೇವರಿಗಿರುವ ಪ್ರೀತಿ ಮತ್ತು ರಕ್ಷಣೆಯ ಅಂಶಗಳನ್ನು
ಬಲವಾಗಿ ತಿಳಿಸುವ ಅನೇಕ ಪ್ರೇಮಕಥೆಗಳು ಸತ್ಯವೇದದಲ್ಲಿವೆ. ಪುರುಷನು ಮತ್ತು
ನಡುವೆ ಒಂದು ಪವಿತ್ರವಾದ ಸಂಬಂಧವಿರಬೇಕೆಂಬ ಉದ್ದೇಶದಿಂದ ದೇವರು
ಮದುವೆಯನ್ನು ನೆರವೇರಿಸಿದನು. ಇದು ಪತಿಪತ್ನಿಯರ ನಡುವೆ ಅತ್ಯಂತ ನಿಕಟ
ಸಂಬಂಧಹೊಂದಿರುವ ಅನುಭವವಾಗಿದೆ. ಇದರ ಮೂಲಕವಾಗಿ ನಾವು ನಮ್ಮ
ಬಗ್ಗೆ ದೇವರಿಗಿರುವ ಅಗಾಧ ಪ್ರೀತಿ, ಆತನೊಂದಿಗೆ ನಮ್ಮ ನಿಕಟ ಸಂಬಂಧ
ಹಾಗೂ ನಮ್ಮನ್ನು ರಕ್ಷಿಸಲು ಆತನು ಮಾಡಿದ ಅಪಾರ ತ್ಯಾಗದ ಬಗ್ಗೆ ಮದುವೆಯ
ರೂಪಕದ ಮೂಲಕ ಹೆಚ್ಚಾಗಿ ತಿಳಿದುಕೊಳ್ಳಬಹುದಾಗಿದೆ.

ಮದುವೆಯು ಗಂಡು-ಹೆಣ್ಣಿನ ನಡುವೆ ಅವರು ಪರಸ್ಪರ ಮಾಡಿಕೊಂಡ ಒಂದು
ಒಡಂಬಡಿಕೆ ಅಥವಾ ಒಪ್ಪಂದವಾಗಿದೆ. ಆದರೆ ಇಂದಿನ ಆಧುನಿಕ ಕಾಲದಲ್ಲಿ
ಪ್ರೀತಿ ಮತ್ತು ಮದುವೆಯ ಬಗ್ಗೆ ಉದಾಸೀನತೆ ಮತ್ತು ವಿಕೃತ ಭಾವನೆಗಳಿವೆ.
ಇದರಿಂದಾಗಿ ಮದುವೆಯ ಒಡಂಬಡಿಕೆಯ ಮೂಲಕ ದೇವರು ನಿಮಗೆ ತಿಳಿಸಲು
ಬಯಸುವ ಪಾಠಗಳನ್ನು ಮನದಟ್ಟು ಮಾಡಿಕೊಳ್ಳುವ ನಮ್ಮ ಸಾಮರ್ಥ್ಯ
ಕುಂಠಿತವಾಗಿದೆ; ಮಾನವರ ಪಾಪದ ನಿಮಿತ್ತ ಪರಿಶುದ್ಧವಾದ ವಿವಾಹವು ಬಹಳಷ್ಟು
ಮಾನ್ಯತೆ ಕಳೆದುಕೊಂಡು ವಿಕೃತಸ್ವರೂಪ ಪಡೆದಿದೆ. ಆದಾಗ್ಯೂ, ವಿವಾಹವು
ಪ್ರವಾದನಾ ಸತ್ಯಗಳನ್ನೂ ಒಳಗೊಂಡಂತೆ ಇತರ ಸತ್ಯಗಳನ್ನು ತಿಳಿಸುವ ಪ್ರಬಲವಾದ
ಮಾರ್ಗವಾಗಿದೆ. ಮದುವೆಯು ದಂಪತಿಗಳಲ್ಲಿ ಸಂತೋಷ ತರುತ್ತದೆ. ಆದರೂ
ಅದಕ್ಕಿಂತ ಹೆಚ್ಚಾಗಿ ಮದುವೆಯು ದೇವರೊಂದಿಗೆ ನಮ್ಮ ಸಂಬಂಧವನ್ನು
ತಿಳಿದುಕೊಂಡು ಪ್ರಮುಖವಾದ ಪಾಠಗಳನ್ನು ಕಲಿಯುವ ಅನುಭವ
ಶಾಲೆಯಾಗಿರಬೇಕು.

ಈ ವಾರದ ಪಾಠದಲ್ಲಿ ನಾವು ದೇವರವಾಕ್ಯವು ಒಳ್ಳೆಯ ಮತ್ತು ಕೆಟ್ಟ ಮದುವೆಗಳ
ಬಗ್ಗೆ ವಿವಿಧ ರೀತಿಯಲ್ಲಿ ಹೇಗೆ ಹೇಳುತ್ತದೆಂಬುದನ್ನು ತಿಳಿಯೋಣ. ಈ
ಉದಾಹರಣೆಗಳ ಮೂಲಕ ನಾವು ದೇವರ ಮಾರ್ಗ ಬಿಟ್ಟು ದೂರಹೋಗಿದ್ದರೂ,
ದೇವರು ತನ್ನ ಮಕ್ಕಳೊಂದಿಗೆ ಉತ್ತಮ ಸಂಬಂಧ ಹೊಂದಿರಲು
ಬಯಸುತ್ತಾನೆಂಬುದರ ಬಗ್ಗೆ ತಿಳಿದುಕೊಳ್ಳೋಣ. ಅಲ್ಲದೆ ಕೊನೆಯಕಾಲದಲ್ಲಿ
ನಡೆಯಲಿರುವ ಘಟನೆಗಳನ್ನು ಮನವರಿಕೆ ಮಾಡಿಕೊಳ್ಳಲು ಸಹಾಯಕವಾಗುವ
ಆತನ ಪ್ರೀತಿಯ ಬಗ್ಗೆ ಕೆಲವು ಸತ್ಯಗಳನ್ನು ಅರಿತುಕೊಳ್ಳೋಣ.