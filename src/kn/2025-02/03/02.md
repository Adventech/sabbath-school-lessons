---
title:  ಒಂದೇ ಶರೀರ
date:   13/04/2025
---

ಸತ್ಯವೇದದಲ್ಲಿ ತಿಳಿಸಿರುವ ಕೆಲವು ರೂಪಾಲಂಕಾರಗಳು ದೇವರು ಮನುಷ್ಯರಾದ
ನಮ್ಮೊಂದಿಗೆ ವಿವಾಹದ ಬಂಧನಕ್ಕಿಂತಲೂ ಹೆಚ್ಚಾದ ನಿಕಟ ಸಂಬಂಧ ಹೊಂದಿರಲು
ಬಯಸುತ್ತಾನೆಂದು ಒತ್ತಿ ಹೇಳುತ್ತವೆ. ಇಂತಹ ರೂಪಾಲಂಕಾರಗಳು ಸತ್ಯವೇದದಲ್ಲಿ
ಅದರಲ್ಲಿಯೂ ಹೆಚ್ಚಾಗಿ ಪ್ರಕಟನೆ ಪುಸ್ತಕದಲ್ಲಿ ಖಚಿತವಾದ ರೀತಿಯಲ್ಲಿ
ಉಪಯೋಗಿಸಲ್ಪಟ್ಟಿವೆ. ದೇವರು ತನ್ನ ವಾಕ್ಯದಲ್ಲಿ ಉಪಯೋಗಿಸಿರುವ ಇವುಗಳನ್ನು
ಸತ್ಯವೇದದ ವಿದ್ಯಾರ್ಥಿಗಳು ಮನವರಿಕೆ ಮಾಡಿಕೊಳ್ಳುವುದು ಅತ್ಯಗತ್ಯವಾಗಿದೆ.

`ಆದಿಕಾಂಡ 2:23-25 ಹಾಗೂ ಎಫೆಸ 5:29-32ನೇ ವಚನಗಳನ್ನು ಓದಿರಿ.
ಮಾನವರ ನಡುವಣ ವಿವಾಹವು ದೇವರು ನಮ್ಮೊಂದಿಗೆ ಯಾವ ರೀತಿಯಲ್ಲಿ
ನಿಕಟಸಂಬಂಧ ಹೊಂದುವುದನ್ನು ವ್ಯಕ್ತಪಡಿಸುತ್ತದೆ?`

ಒಂದು ಸಮಯದಲ್ಲಿ ಕ್ರಿಸ್ತನು ಫರಿಸಾಯರೊಂದಿಗೆ ಮಾತಾಡುತ್ತಿದ್ದನು. ಆಗ
ಆತನು ಅವರಿಗೆ ಆದಿಕಾಂಡ ಪುಸ್ತಕದಲ್ಲಿ ತಿಳಿಸಿರುವ ಆದಾಮ ಹವ್ವಳು ಮದುವೆಯ
ಮೂಲಕ ಒಂದೇ ಶರೀರವಾಗಿದ್ದರೆಂದು ತಿಳಿಸಿದನು. ಅದಕ್ಕೆ ಫರಿಸಾಯರು ತಕ್ಷಣವೇ
ಕ್ರಿಸ್ತನಿಗೆ- "ಹಾಗಾದರೆ ತ್ಯಾಗಪತ್ರವನ್ನು (ವಿಚ್ಛೇದನ) ಕೊಟ್ಟು ಆಕೆಯನ್ನು ಬಿಟ್ಟು
ಬಿಡಬಹುದೆಂದು ಮೋಶೆಯು ಯಾಕೆ ಆಜ್ಞೆಕೊಟ್ಟನು? ಎಂದು ಪ್ರಶ್ನಿಸಿದರು.

ಮೋಶೆಯನ್ನು ಇಸ್ರಾಯೇಲ್ ಜನಾಂಗವನ್ನು ಸ್ಥಾಪಿಸಿದ ಪ್ರವಾದಿಯೆಂದು
ಯೆಹೂದ್ಯರು ಬಹಳವಾಗಿ ಗೌರವಿಸುತ್ತಿದ್ದರು. ಏದೆನ್ ತೋಟದಲ್ಲಿ
ಮೊದಲನೆಯದಾಗಿ ವಿವಾಹವನ್ನು ಸ್ಥಾಪಿಸಿದ ಕ್ರಿಸ್ತನನ್ನು ಪ್ರಶ್ನಿಸುತ್ತಾ ಆತನೇ
ಆರಿಸಿದ ಪ್ರವಾದಿಯಾದ ಮೋಶೆಯ ವಿರುದ್ಧವಾಗಿ ಎತ್ತಿಕಟ್ಟುವುದನ್ನು ಊಹಿಸಿಕೊಳ್ಳಿ,
ಫರಿಸಾಯರು ಯಾವಾಗಲೂ ಯೇಸುವಿನ ಬೋಧನೆಯು ಧರ್ಮಶಾಸ್ತ್ರಕ್ಕೆ
ವಿರುದ್ಧವಾಗಿದೆ ಎಂದು ತೋರಿಸಲು ಪ್ರಯತ್ನಿಸುತ್ತಿದ್ದರು.

ಮಾನವರನ್ನು ಸೃಷ್ಟಿಸಿದಾಗ, ಗಂಡಹೆಂಡತಿಯರಿಬ್ಬರೂ ಜೀವಮಾನ ಪರ್ಯಂತ
ಪರಸ್ಪರ ನಿಷ್ಠರಾಗಿಯೂ, ಪ್ರಾಮಾಣಿಕರಾಗಿಯೂ ದಾಂಘತ್ಯ ಜೀವನ
ನಡೆಸಬೇಕೆಂಬುದು ದೇವರ ನಿಯಮವಾಗಿತ್ತು. ಆದರೆ ಪಾಪಮಾಡಿದ ಮನುಷ್ಯರು
ದುರದೃಷ್ಟವಶಾತ್ ದೇವರು ಆದಿಯಲ್ಲಿಯೇ ಕೊಟ್ಟ ವಿವಾಹವೆಂಬ ಪರಿಶುದ್ಧವಾದ
ಈ ವರವನ್ನು ಸಾಕಷ್ಟು ಹಾನಿಗೊಳಿಸಿದ್ದಾರೆ.

ಸತ್ಯವೇದವು ಮದುವೆಯ ಪಾವಿತ್ರ್ಯತೆಗೆ ಬಹಳಷ್ಟು ಪ್ರಾಮುಖ್ಯತೆ ಕೊಟ್ಟಿದೆ.
ಬಹುಶಃ ಈ ಕಾರಣದಿಂದಲೇ ಇದನ್ನು ಹಾಳು ಮಾಡಬೇಕೆಂದು ಸೈತಾನನು
ದಾಳಿ ಮಾಡುವುದು ಆಕಸ್ಮಿಕವಲ್ಲ. ಸಬ್ಬತ್ತು ಮತ್ತು ವಿವಾಹ- ಈ ಎರಡೂ
ವರಗಳನ್ನು ದೇವರು ಏದೆನ್ ತೋಟದಲ್ಲಿಯೇ ಮಾನವರಿಗೆ ಕೊಟ್ಟನು. ಇವೆರಡೂ
ಸಹ ದೇವರು ತನ್ನ ಸೃಷ್ಟಿಗಳೊಂದಿಗೆ ನಿಕಟ ಬಾಂಧವ್ಯ ಹೊಂದಿರಬೇಕೆಂಬ
ಬಯಕೆಯನ್ನು ತೋರಿಸುತ್ತವೆ.

ಪರಸ್ಪರ ವಿರುದ್ಧ ಸ್ವಭಾವ ಹಿನ್ನೆಲೆ, ಸಂಸ್ಕೃತಿಯಿಂದ ಬಂದಿರುವ ಇಬ್ಬರು
ವ್ಯಕ್ತಿಗಳು ಮದುವೆಯ ಮೂಲಕ ಅತ್ಯಂತ ನಿಕಟವಾಗುತ್ತಾರೆ. ಇದು ಕೆಲವು
ವೇಳೆ ದಂಪತಿಗಳ ನಡುವೆ ಬಹಳಷ್ಟು ಭಿನ್ನಾಭಿಪ್ರಾಯಕ್ಕೆ ಕಾರಣವಾಗಬಹುದು.
ಕ್ರೈಸ್ತಸಭೆ ಮತ್ತು ಕ್ರಿಸ್ತನ ನಡುವಣ ವಿವಾಹವು ಪರಿಪೂರ್ಣನಾದ ರಕ್ಷಕನು ಬಹಳವಾಗಿ
ದೋಷಿಯಾದ ಅಪರಿಪೂರ್ಣ ವಧುವಿನೊಂದಿಗೆ ಒಂದಾಗುವುದೇ ಆಗಿದೆ. ಆದಾಗ್ಯೂ
ದೇವರ ಪ್ರೀತಿಯು ತನ್ನ ಸಭೆಯ ಮೇಲೆ ಶಾಶ್ವತವಾಗಿರುತ್ತದೆ.

ನಿಮ್ಮ ವಿವಾಹವು ಯಶಸ್ವಿಯಾಗಬೇಕಾದಲ್ಲಿ ಕೆಳಗೆ ತಿಳಿಸಿರುವ ಮೂರು ತತ್ವಗಳನ್ನು
ಅನುಸರಿಸಿ.

1. ಕ್ರಿಸ್ತನು ಅಯೋಗ್ಯರಾದ ನಮ್ಮನ್ನು ಕ್ಷಮಿಸಿದಂತೆ, ನಿಮ್ಮ ಸಂಗಾತಿಯು ಎಂತಹ ತಪ್ಪನ್ನೇ ಮಾಡಿರಲಿ, ಅವರನ್ನು ಕ್ಷಮಿಸಿ.
2. ಕ್ರಿಸ್ತನು ನಮ್ಮೆಲ್ಲಾ ತಪ್ಪು ದೋಷಗಳನ್ನು ಒಪ್ಪಿಕೊಂಡಂತೆಯೇ, ನಿಮ್ಮ ಸಂಗಾತಿಯ ತಪ್ಪು ದೋಷಗಳನ್ನು ಒಪ್ಪಿಕೊಳ್ಳಿ.
3. ನಿಮ್ಮ ಸಂಗಾತಿಯನ್ನು ಅವಮಾನಿಸಬೇಡಿ, ಬದಲಾಗಿ ಗೌರವಿಸಿ.

`ಸುವಾರ್ತೆ ಆಧಾರಿತ ಈ ಮೂರು ಸಿದ್ಧಾಂತಗಳು ದೇವರು ನಮ್ಮೊಂದಿಗೆ ಹೇಗೆ
ಆತ್ಮೀಯ ಸಂಬಂಧ ಹೊಂದುವನೆಂಬುದನ್ನು ಮಾತ್ರವಲ್ಲ, ದಂಪತಿಗಳ ವೈವಾಹಿಕ
ಜೀವನವು ಸುಗಮವಾಗಿರುವುದಕ್ಕೆ ಸಹಾಯವಾಗಲಿದೆ?`