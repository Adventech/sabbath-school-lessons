---
title:  ಪ್ರವಾದಿಯಾದ ಹೋಶೇಯನ ವ್ಯಭಿಚಾರಿಣಿ ಹೆಂಡತಿ
date:   15/04/2025
---

ದೇವರು ತನ್ನ ಸೇವಕನಾದ ಹೋಶೇಯ ಪ್ರವಾದಿಗೆ "ನೀನು ಹೋಗಿ
ವ್ಯಭಿಚಾರಿಣಿಯನ್ನು ಮದುವೆ ಮಾಡಿಕೋ" ಎಂದು ಹೇಳುವುದು ಒಂದು
ಆಶ್ಚರ್ಯಕರವಾದ ಕಾರ್ಯವಾಗಿದೆ. ಆದರೆ ದೇವರು ಮಾನವರ ಪಾಪ ಮತ್ತು
ಅವಿಧೇಯತೆಯ ದೆಸೆಯಿಂದ ತನಗಾಗುವ ನೋವನ್ನು ನಾವು ಅರ್ಥ
ಮಾಡಿಕೊಳ್ಳಬೇಕೆಂಬ ಉದ್ದೇಶದಿಂಅ ಹೋಶೇಯನಿಗೆ ಆ ರೀತಿ ಆದೇಶ ನೀಡುತ್ತಾನೆ.
ದೇವರು ಇಸ್ರಾಯೇಲನ್ನು ತನ್ನ ಹೆಂಡತಿಯನ್ನಾಗಿ ಪ್ರೀತಿಯಿಂದ ಆರಿಸಿಕೊಂಡನು.
ಆದರೆ ಅದು ಅನ್ಯದೇವತೆಗಳ ಪೂಜೆ ಮಾಡುವುದರ ಮೂಲಕ ಆತನಿಗೆ ಪದೇಪದೇ
ಪತಿದ್ರೋಹ ಮಾಡಿತು. ಆದಾಗ್ಯೂ, ದೇವರು ಪತಿದ್ರೋಹ ಮಾಡಿದ ಇಸ್ರಾಯೇಲನ್ನು
ತಿರುಗಿ ಸ್ವೀಕರಿಸಿದ್ದು ಆಶ್ಚರ್ಯಕರವಾದ ಸಂಗತಿಯಾಗಿದೆ.

`ಹೋಶೇಯನು 1:2,3:1; ಪ್ರಕಟನೆ 17:1,2 ಹಾಗೂ 18:1-4ನೇ ವಚನಗಳನ್ನು
ಓದಿರಿ, ಇಲ್ಲಿ ತಿಳಿಸಲ್ಪಟ್ಟಿರುವ ಸೂಳೆಗಾರಿಕೆ ಅಂದರೆ ಏನನ್ನು ಸೂಚಿಸುತ್ತದೆ?
ಹೋಶೇಯನ ಕಥೆಯಿಂದ ಕ್ರೈಸ್ತಸಭೆಯು ಕಲಿಯಬೇಕಾದ ಪಾಠಗಳೇನು? ಇಂದಿನ
ಕ್ರೈಸ್ತಸಭೆಯು ಹಳೆಯ ಒಡಂಬಡಿಕೆಯಲ್ಲಿ ದೇವರು ಆರಿಸಿಕೊಂಡಿದ್ದ
ಇಸ್ರಾಯೇಲಿನಂತೆಯೇ ಯಾವ ರೀತಿಯಲ್ಲಿ ಪದೇಪದೇ ಪಾಪಗಳನ್ನು ಮಾಡುತ್ತಿದೆ?`

ಹಳೆಯ ಒಡಂಬಡಿಕೆಯಲ್ಲಿ ಇಸ್ರಾಯೇಲ್ ದೇಶವು ಮಾಡಿದ ತಪ್ಪುಗಳನ್ನು
ಹೊಸ ಒಡಂಬಡಿಕೆಯ ಕ್ರೈಸ್ತ ಸಭೆಯು ಮಾಡುತ್ತಿದೆ ಎಂದು ಸತ್ಯವೇದವು
ತಿಳಿಯಪಡಿಸುತ್ತಿದೆ. ದೇವರಿಂದ ಒಡಂಬಡಿಕೆಯ ಮೂಲಕ ಆರಿಸಲ್ಪಟ್ಟ ಜನಾಂಗವು
ಅಶೂರ್ಯ ಹಾಗೂ ಬಾಬೆಲ್ ದೇಶಕ್ಕೆ ಸೆರೆಯಾಗಿ ಹೋಗುವ ಮುನ್ನ
ಸಂಪೂರ್ಣವಾಗಿ ದೇವರನ್ನು ಬಿಟ್ಟು ಭ್ರಷ್ಟವಾಯಿತು. ನೆರೆಹೊರೆಯ ದೇಶಗಳ
ವಿಗ್ರಹಾರಾಧನೆಯನ್ನು ವಾಗ್ದಾನ ಮಾಡಲ್ಪಟ್ಟ ಒಡಂಬಡಿಕೆಯ ಈ ದೇಶವು
ಅನುಸರಿಸಿತು. ನಾಲ್ಕನೇ ಶತಮಾನದ ಆರಂಭದಲ್ಲಿ ಕ್ರೈಸ್ತಸಭೆಯು ರಾಜ್ಯದೊಂದಿಗೆ
ಒಂದಾದಲ್ಲಿ ಅನೇಕ ಪ್ರಯೋಜನಗಳಿವೆ ಎಂದು ತಿಳಿದುಕೊಂಡು, ಸಭೆಯ
ಸಮಸ್ಯೆಗಳನ್ನು ಪರಿಹರಿಸುವಂತೆ ರೋಮ್ ಚಕ್ರವರ್ತಿಯಾಗಿದ್ದ ಕಾನ್‌ಸ್ಟಾಂಟೈನ್‌ನನ್ನು
ಆಹ್ವಾನಿಸಿತು. ಈ ಎರಡೂ ಸಂದರ್ಭಗಳಲ್ಲಿಯೂ ದೇವರಿಂದ ಆರಿಸಲ್ಪಟ್ಟ ಜನರು
ತಮ್ಮ ಸಮಸ್ಯೆಗಳನ್ನು ಪರಿಹರಿಸಿಕೊಳ್ಳಲು ದೇವರನ್ನು ಬಿಟ್ಟು ಅನ್ಯಜನರ ಸಹಾಯ
ಕೇಳಿಕೊಂಡರು.

ದೇವರು ಹೇಳುವ ಮಾತುಗಳು ನಾವು ಮಾಡಿದ್ದು ತಪ್ಪೆಂದು ನಮಗೆ
ತೋರಿಸುವುದು ಮಾತ್ರವಲ್ಲದೆ, ಇದರಿಂದ ತನಗಾಗುವ ನೋವನ್ನು ಸಹ ನಮಗೆ
ಮನವರಿಕೆ ಮಾಡಿಸಲು ಆತನು ಪ್ರಯತ್ನಿಸುತ್ತಿದ್ದಾನೆ. ದಂಪತಿಗಳು ತಮ್ಮ ಸಂಗಾತಿಗೆ
ದ್ರೋಹಮಾಡಿ ಇತರರೊಂದಿಗೆ ಅನೈತಿಕ ಸಂಬಂಧ ಇಟ್ಟುಕೊಂಡಲ್ಲಿ ಅವರಲ್ಲಿ
ಎಂತಹ ನೋವುಂಟಾಗುತ್ತದೆಂದು ಅದನ್ನು ಅನುಭವಿಸಿದವರಿಗೆ ಮಾತ್ರ ಗೊತ್ತು.
ಅಂತವರು ಮಾತ್ರ ನಾವು ದೇವರನ್ನು ಬಿಟ್ಟು ಅನ್ಯದೇವತೆಗಳನ್ನು ಅವಲಂಬಿಸಿ
ದೇವದ್ರೋಹ ಮಾಡಿ ಭ್ರಷ್ಟರಾದಲ್ಲಿ, ಪರಲೋಕದಲ್ಲಿ ಎಂತಹ ವೇದನೆ
ಉಂಟಾಗುತ್ತದೆಂಬುದನ್ನು ಅರ್ಥಮಾಡಿಕೊಳ್ಳಬಲ್ಲರು. ಪ್ರವಾದಿಯಾದ ಹೊಶೇಯನು
ಭ್ರಷ್ಟಳಾಗಿದ್ದ ತನ್ನ ಹೆಂಡತಿಯನ್ನು ಪುನಃ ಪ್ರೀತಿಯಿಂದ ಸ್ವೀಕರಿಸಿದ್ದು, ಈ ಘಟನೆಯಲ್ಲಿ
ಅತ್ಯಂತ ವಿಸ್ಮಯಕರ ಸಂಗತಿಯಾಗಿದೆ.

ಕ್ರಿಸ್ತನ ಬರೋಣಕ್ಕೆ ಮೊದಲು ಮಾನವರಿಗೆ ಕೊನೆಯ ಸಂದೇಶವಾಗಿ ತನ್ನ
ಜನರು ಬಾಬೆಲನ್ನು ಬಿಟ್ಟು ಬರಬೇಕೆಂದು ದೇವರು ಎಚ್ಚರಿಕೆ ಕೊಡುತ್ತಾನೆ (ಪ್ರಕಟನೆ
18:4). ಇಲ್ಲಿ ಆತನು ತನ್ನ ಜನರನ್ನು ಕರೆಯುತ್ತಾನೆಯೇ ಹೊರತು, ಅಪರಿಚಿತರನ್ನಲ್ಲ
ಎಂಬುದು ಗಮನಾರ್ಹ ವಿಷಯವಾಗಿದೆ. ತನ್ನ ಜನರನ್ನು ದೇವರು ಅಪಾರವಾಗಿ
ಪ್ರೀತಿಸುತ್ತಾನೆ ಹಾಗೂ ಅವರೊಂದಿಗೆ ಅತ್ಯಂತ ನಿಕಟ ಸಂಬಂಧ ಹೊಂದಿದ್ದಾನೆ
ಮತ್ತು ಅವರನ್ನು ಚೆನ್ನಾಗಿ ತಿಳಿದಿದ್ದಾನೆ. ನಮ್ಮ ಲೋಕದಲ್ಲಿ ಈಗ ನೋಹನ
ಕಾಲದಲ್ಲಿ ಜಲಪ್ರಳಯಕ್ಕೆ ಮೊದಲು ಇದ್ದಂತ ಹಾಗೂ ಲೋಟನ ಕಾಲದಲ್ಲಿ
ಸೊದೋಮ್ ಗೊಮೊರ ಪಟ್ಟಣಗಳಲ್ಲಿದ್ದ ಪರಿಸ್ಥಿತಿಯು ಕಂಡುಬರುತ್ತಿದೆ. ದುಷ್ಟತನವು
ಎಲ್ಲೆಲ್ಲಿಯೂ ಹೆಚ್ಚಾಗುತ್ತಿದೆ. ಆದಾಗ್ಯೂ ದೇವರು ತನ್ನ ಅಮೂಲ್ಯ ರಕ್ತ
ಸುರಿಸಿರುವುದರಿಂದ ತಿರುಗಿ ನಮ್ಮನ್ನು ಸ್ವೀಕರಿಸಿ ಬಿಡುಗಡೆ ಕೊಡಲು ಸಿದ್ಧನಾಗಿದ್ದಾನೆ.
ಕ್ರಿಸ್ತನ ಶಿಲುಬೆಯು ದೇವರನ್ನು ಬಿಟ್ಟು ಭ್ರಷ್ಟರಾಗಿರುವ ನಮ್ಮನ್ನು ರಕ್ಷಿಸಲು ಹೇಗೆ
ಕರ್ತನು ಪ್ರೀತಿಯಿಂದ ಕರೆಯುತ್ತಿದ್ದಾನೆಂಬುದನ್ನು ತೋರಿಸುತ್ತದೆ.

`ಕ್ರೈಸ್ತಸಭೆಯು ಆತ್ಮೀಕವಾದ ವ್ಯಭಿಚಾರವನ್ನೂ ಇಂದು ಅನುಸರಿಸುತ್ತಿರುವ ಕೆಲವು
ವಿಧಾನಗಳು ಯಾವುವು?`