---
title:  ಇಸಾಕನು ಮತ್ತು ರೆಬೆಕ್ಕಳು
date:   16/04/2025
---

ಅಬ್ರಹಾಮನು ಬಹುದಿನದ ವೃದ್ಧನಾದನು. 'ಆದರೂ ನಿನಗೆ ಸಂತಾನವನ್ನು
ಕೊಡುವೆನು; ನಿನ್ನ ಹೊಟ್ಟೆಯಲ್ಲಿ ಹುಟ್ಟುವವನು ನಿನಗೆ ಬಾಧ್ಯಸ್ಥನಾಗುವನು"
ಎಂದು ದೇವರು ತನಗೆ ಮಾಡಿದ ವಾಗ್ದಾನದ ಬಗ್ಗೆ ಅಬ್ರಹಾಮನು ಯೋಚಿಸುತ್ತಿದ್ದನು
ಎಂಬುದರಲ್ಲಿ ಸಂದೇಹವಿಲ್ಲ (ಆದಿಕಾಂಡ 15:5). ಅವನು ನಂಬಿಗಸ್ತ ಸೇವಕನಾದ
ಎಲಿಯಾಜರನಿಗೆ ಒಂದು ಮಹತ್ವಪೂರ್ಣ ಕಾರ್ಯವನ್ನು ಮಾಡಲು ಹೇಳಿದನು.

`ಆದಿಕಾಂಡ 24:1-4ನೇ ವಚನಗಳನ್ನು ಓದಿರಿ, ಅಬ್ರಹಾಮನು ತನ್ನ ಮಗನಾದ
ಇಸಾಕನಿಗೆ ತಾನು ವಾಸವಾಗಿದ್ದ ಕಾನಾನ್ಯರಲ್ಲಿ ಹೆಣ್ಣನ್ನು ತೆಗೆದುಕೊಳ್ಳಬಾರದೆಂದು
ಹೇಳಿದ್ದು ಯಾಕೆ ಪ್ರಾಮುಖ್ಯವಾಗಿದೆ? (ಆದಿಕಾಂಡ 24:3).`

ಅಬ್ರಹಾಮನು ಹೇಳಿದ ಈ ಮಾತುಗಳು ಅವನು ಕಾನಾನ್ಯರ ಬಗ್ಗೆ ಪ್ರತ್ಯೇಕತಾ
ಮನೋಭಾವ ಹೊಂದಿದ್ದವನೆಂದು ಕಂಡುಬರಬಹುದು. ಆದರೆ ಅವನು ಅವರ
ಬಗ್ಗೆ ಯಾವುದೇ ಜನಾಂಗೀಯ ವಿರೋಧಿ ಭಾವನೆ ಹೊಂದಿರಲಿಲ್ಲ. ಅಬ್ರಹಾಮನು
ದೇವರಲ್ಲಿ ಭಯಭಕ್ತಿಯುಳ್ಳವನಾಗಿದ್ದರಿಂದ ವಿಗ್ರಹಾರಾಧಕ ಕಾನಾನ್ಯರಿಂದ ಹೆಣ್ಣು
ತೆಗೆದುಕೊಳ್ಳಲು ಇಷ್ಟಪಡಲಿಲ್ಲ. ಬದಲಾಗಿ ತನ್ನ ಮಗನಿಗೆ ಸತ್ಯದೇವರನ್ನು
ಆರಾಧಿಸುತ್ತಿದ್ದ ತನ್ನ ಸ್ವದೇಶದವರಿಂದ ಹೆಣ್ಣು ತೆಗೆದುಕೊಳ್ಳಲು ಬಯಸಿದನು.
ಕಾನಾನ್ಯರ ಧಾರ್ಮಿಕ ಆಚರಣೆಗಳು ನೈತಿಕವಾಗಿ ಭ್ರಷ್ಟಗೊಂಡಿರುವುದು
ಅಬ್ರಹಾಮನಿಗೆ ಚೆನ್ನಾಗಿ ತಿಳಿದಿತ್ತು. ಒಂದು ವೇಳೆ ಅವರಲ್ಲಿ ತನ್ನ ಮಗನಾದ
ಇಸಾಕನಿಗೆ ಹೆಣ್ಣು ತೆಗೆದುಕೊಂಡಲ್ಲಿ, ಇಸಾಕನು ಸುಲಭವಾಗಿ ಅವರ ಆಚರಣೆ
ಅನುಸರಿಸಿ ಅನ್ಯದೇವತೆಗಳನ್ನು ಪೂಜಿಸಿ ಧರ್ಮಭ್ರಷ್ಟನಾಗುತ್ತಿದ್ದನೆಂದು ಅಬ್ರಹಾಮನು
ತಿಳಿದಿದ್ದನು.

ದೇವಜನರು ಜಗತ್ತಿಗೆ ಸತ್ಯದೇವರ ಬಗ್ಗೆ ಸಾಕ್ಷಿ ನೀಡಬೇಕಿತ್ತು. ಆದರೆ ಅವರು
ಲೌಕಿಕ ವಿಷಯಗಳಲ್ಲಿ ಮಗ್ನರಾಗಿ ಸುಳ್ಳುಬೋಧನೆಗಳು ಹಾಗೂ ಸುಳ್ಳು ಧಾರ್ಮಿಕ
ನಂಬಿಕೆಗಳನ್ನು ಅನುಸರಿಸುತ್ತಿದ್ದಾರೆ. ಇದನ್ನು ಪುರಾತನ ಇಸ್ರಾಯೇಲ್ಯರು
ಮಾತ್ರವಲ್ಲದೆ, ಶತಶತಮಾನಗಳಿಂದ ಕ್ರೈಸ್ತಸಭೆಯು ಅನುಸರಿಸುತ್ತಾ ಬಂದಿದೆ.
ಇಂತಹ ದುಃಖಕರವಾದ ವಾಸ್ತವತೆಗೆ ಒಂದು ದೊಡ್ಡ ಉದಾಹರಣೆಯೆಂದರೆ
ಅನ್ಯಜನಾಂಗದವರು ಸೂರ್ಯನನ್ನು ಪೂಜಿಸುತ್ತಿದ್ದ ಭಾನುವಾರವನ್ನು ಹೆಚ್ಚಿನ
ಕ್ರೈಸ್ತರು ಸತ್ಯವೇದದ ಸಬ್ಬತ್ ದಿನಕ್ಕೆ ಬದಲಾಗಿ ಪವಿತ್ರದಿನವೆಂದು ಆಚರಿಸುತ್ತಿರುವುದು.
ದೇವರ ನಿಜವಾದ ಆರಾಧನೆಯ ದಿನವು ಶನಿವಾರವೋ ಅಥವಾ ಭಾನುವಾರವೋ
ಎಂಬ ವಿಷಯವು ಕ್ರಿಸ್ತನ ಬರೋಣಕ್ಕೆ ಮೊದಲು ಕೊನೆಯ ಕಾಲದಲ್ಲಿ ಪ್ರಾಮುಖ್ಯತೆಗೆ
ಬರಲಿದೆ.

`ಆದಿಕಾಂಡ 24:57-67ನೇ ವಚನಗಳನ್ನು ಓದಿರಿ. ಈ ಕತೆಯಲ್ಲಿ ಕಂಡುಬರುವ
ವಿವರಣೆಯಿಂದ ಕ್ರಿಸ್ತನು ಹಾಗೂ ಆತನ ಸಭೆಯ ಬಗ್ಗೆ ಯಾವ ಪಾಠಗಳನ್ನು
ತಿಳಿದುಕೊಳ್ಳಬಹುದು?`

ನಾವು ಮೂಲಭೂತವಾಗಿ ದೇವರ ಸ್ವರೂಪದಲ್ಲಿ ಆತನ ಹೋಲಿಕೆಗೆ ತಕ್ಕಂತೆ
ಸೃಷ್ಟಿಮಾಡಲ್ಪಟ್ಟದ್ದರಿಂದ, ನಿಸ್ಸಂದೇಏಹವಾಗಿ ನಾವು ನಮ್ಮ ಸೃಷ್ಟಿಕರ್ತನೊಂದಿಗೆ
ಸಂಬಂಧ ಹೊಂದಿದ್ದೇವೆ. ಆದರೆ ಪಾಪದ ನಿಮಿತ್ತ ನಾವು ಆತನಿಂದ
ಬೇರ್ಪಟ್ಟಿದ್ದೇವೆ. ಆದಾಗ್ಯೂ ನಾವು ಆತನಿಗೆ ಪತಿದ್ರೋಹ ಮಾಡಿ ದೂರವಾಗಿದ್ದರೂ,
ಆತನು ಇನ್ನೂ ಸಹ ನಮ್ಮನ್ನು ತನಗೆ ಯೋಗ್ಯಳಾದ ವಧುವೆಂದು ಪರಿಗಣಿಸುತ್ತಾನೆ.

`ಮದಲಿಂಗನಾದ ದೇವರನ್ನು ನಾವು ಪ್ರೀತಿಸುವುದಕ್ಕಿಂತಲೂ ಹೆಚ್ಚಾಗಿ ಆತನು
ತನ್ನ ವಧುವಾದ ನಮ್ಮನ್ನು ಪ್ರೀತಿಸುತ್ತಾನೆ. ದೇವರಲ್ಲಿ ನಮ್ಮ ಪ್ರೀತಿಯು ದಿನೇದಿನೇ
ಬಲವಾಗುವಂತೆ ನಾವು ಏನು ಮಾಡಬೇಕು? ಅದೇ ಸಮಯದಲ್ಲಿ ದೇವರ ಮೇಲಿನ
ನಮ್ಮ ಪ್ರೀತಿಯನ್ನು ಯಾವ ಆಯ್ಕೆಯ ಮೂಲಕ ನಾವು ಜಡಗೊಳಿಸುತ್ತಿದ್ದೇವೆ?`