---
title:  ರೂತಳು ಹಾಗೂ ಬೋವಜನು
date:   09/06/2025
---

ನವೋಮಿ ಎಂಬ ಹೆಸರಿಗೆ ರಮಣೀಯಳು ಎಂಬ ಅರ್ಥ. ಆದರೆ ಆಕೆಯು
ತನ್ನ ಜೀವನದಲ್ಲಿ ಅನುಭವಿಸಿದ ದುರಂತದ ಕಾರಣದಿಂದ ತನ್ನನ್ನು ನವೋಮಿ
ಎಂದು ಕರೆಯದೆ ಮಾರಾ ಅಂದರೆ ದುಃಖಿತಳು ಎಂದು ಕರೆಯಿರಿ ಎಂದು
ಬೆಲ್ಲೆಹೇಮಿನ ಜನರಿಗೆ ಹೇಳುತ್ತಾನೆ (ರೂತಳು 1:20). ಸೃಷ್ಟಿಕರ್ತನೊಂದಿಗೆ ನಮ್ಮ
ಸಂಬಂಧವು ಪಾಪದಿಂದ ಸರಿಪಡಿಸಲಾಗದಷ್ಟು ಹಾಳಾಗಿರುವುದರಿಂದ, ನಾವು
ಆತ್ಮೀಕ ಬಡತನ ಅನುಭವಿಸುತ್ತಿದ್ದೇವೆ. ನಮ್ಮ ಭವಿಷ್ಯವು ಆಶಾದಾಯಕವಾಗಿಲ್ಲ.
ಭೂಮಿಯಲ್ಲಿ ಸುಗ್ಗಿಯಿಂದ ಬೆಳೆಯ ಫಲ ಅನುಭವಿಸುವುದಕ್ಕೆ ಬದಲಾಗಿ, ರೂತಳಂತೆ
ಹೊಲದಲ್ಲಿ ಹಕ್ಕಲಾಯ್ದು ಜೀವಿಸುವ ಪರಿಸ್ಥಿತಿ ನಮಗೆ ಒಂದೊದಗಿದೆ. ಈ
ಕಾರಣದಿಂದ ಹೆಚ್ಚಿನ ದುಃಖದ ನಡುವೆ ಆಗಾಗ ಅಲ್ಪಸಂತೋಷ ಅನುಭವಿಸುತ್ತಿದ್ದೇವೆ.
ಆದರೆ ದೇವರು ನಮ್ಮನ್ನು ಮರೆತಿಲ್ಲ ಎಂಬ ಸತ್ಯವನ್ನು ಕಂಡುಕೊಂಡಾಗ, ಈ
ಎಲ್ಲಾ ಪರಿಸ್ಥಿತಿಯು ಒಂದು ದಿನ ಬದಲಾಗಲಿದೆ.

`ರೂತಳು 2:5-20ನೇ ವಚನಗಳನ್ನು ಓದಿರಿ. ಇಲ್ಲಿ ಕಂಡುಬರುವ ಸಂಗತಿಗಳು
ಯಾಕೆ ಈ ಕಥೆಯ ನಿರ್ಣಾಯಕ ಅಂಶವಾಗಿದೆ? ಬೋವಜನು ತಮ್ಮ ಸಮೀಪ
ಬಂಧುವೆಂದು ನವೋಮಿಯು ತಿಳಿದುಕೊಳ್ಳುವುದು ಯಾಕೆ ಒಂದು ಶುಭ
ಸಮಾಚಾರವಾಗಿದೆ?`

ನೊವೋಮಿಯು ತನ್ನ ಗಂಡನಾದ ಎಲಿಮಲೇಕನ ಹೊಲವನ್ನು ತಿರುಗಿ
ತನ್ನ ವಶಕ್ಕೆ ತೆಗೆದುಕೊಳ್ಳಬೇಕಾದಲ್ಲಿ, ತನ್ನ ಗಂಡನ ಸಮೀಪ ಬಂಧುಗಳ ಸಹಾಯ
ಅಗತ್ಯವಾಗಿತ್ತು. ಸತ್ತುಹೋದ ತನ್ನ ಮಗನಾದ ಮಹೋನನ ಹೆಸರಿನಲ್ಲಿಯೇ
ಹೊಲದ ಖಾತೆ ಉಳಿದ ಬೇಕಾದಲ್ಲಿ ತನ್ನ ಸೊಸೆಯಾದ ರೂತಳು ತಮ್ಮ ಸಮೀಪ
ಬಂಧುವನ್ನು ಮದುವೆಯಾಗುವುದು ಒಳ್ಳೆಯದೆಂಬುದು ನವೋಮಿಯ
ನಿರೀಕ್ಷೆಯಾಗಿತ್ತು. ವಾಗ್ದಾನ ಮಾಡಲ್ಪಟ್ಟ ದೇಶದಲ್ಲಿ ವ್ಯಕ್ತಿಗಳು ನಮ್ಮ ಪಿತ್ರಾರ್ಜಿತ
ಸ್ವತ್ತನ್ನು ಪುನಃ ಪಡೆದುಕೊಳ್ಳಲು ದೇವರು ಇಸ್ರಾಯೇಲ್ಯರಿಗೆ ಅವಕಾಶ ನೀಡಿದ್ದನು.
ಅದರಂತೆಯೇ ನೊವೋಮಿಯ ಗಂಡನಾದ ಎಲಿಮಲೇಕನ ಸ್ವಾಸ್ಥ್ಯವನ್ನು ತಿರುಗಿ
ಪಡೆದುಕೊಳ್ಳ-ಬೇಕಾದಲ್ಲಿ ಆಕೆಯ ಸಮೀಪ ಬಂಧುವಿನ ಅಗತ್ಯವಿತ್ತು. ಬೋವಜನು
ಕರುಣಾಳುವಾದ ರೈತಮಾತ್ರವಲ್ಲ. ಎಲಿಮಲೇಕನ ಸಮೀಪ ಬಂಧುವೂ ಆಗಿದ್ದು,
ಸತ್ತುಹೋಗಿದ್ದ ಎಲಿಮಲೇಕನ ಹೊಲವನ್ನು ಕೊಂಡುಕೊಳ್ಳುವ ಬಾಧ್ಯತೆ ಹೊಂದಿದ್ದನು.
ಇದು ನೊವೋಮಿಗೆ ಒಂದು ಶುಭಸಮಾಚಾರವಾಗಿತ್ತು. ಅಲ್ಲದೆ ಬೋವಜನು
ರೂತಳನ್ನು ಹೆಂಡತಿಯನ್ನಾಗಿ ತೆಗೆದುಕೊಂಡಲ್ಲಿ, ಈ ಇಬ್ಬರು ವಿಧವೆಯರ
ಬಡತನವೂ ಇಲ್ಲವಾಗುತ್ತಿತ್ತು.

ಯೇಸುಕ್ರಿಸ್ತನೂ ಸಹ ನಮ್ಮ ಸೃಷ್ಟಿಕರ್ತನು ಮಾತ್ರವಲ್ಲ, ಬೋವಜನಂತೆ ನಮ್ಮ
ಸಮೀಪ ಬಂಧುವೂ ಆಗಿದ್ದಾನೆ. ಆತನು ನಮ್ಮಂತೆಯೇ ರಕ್ತಮಾಂಸಧಾರಿಯಾಗಿ
ನಮ್ಮ ಮಧ್ಯದಲ್ಲಿ ವಾಸಿಸಿದನು. ಈ ಕಾರಣದಿಂದಲೇ ಕ್ರಿಸ್ತನು ತನ್ನನ್ನು ಮನುಷ್ಯ
ಕುಮಾರನೆಂದು ಹೇಳಿಕೊಂಡಿದ್ದಾನೆ (ಮತ್ತಾಯ 12:8; ಮಾರ್ಕ 8:31; ಲೂಕ
22:22; ಯೋಹಾನ 3:14).

ಅನೇಕರು ದೇವರ ಬಗ್ಗೆ ತಪ್ಪಾದ ಅಭಿಪ್ರಾಯ ಹೊಂದಿದ್ದಾರೆ. ಆತನು ಕ್ರೂರಿ,
ಸರ್ವಾಧಿಕಾರಿ ಎಂದು ತಿಳಿದುಕೊಂಡಿದ್ದಾರೆ. ಆದರೆ ದೇವರು ಅಂಥವನಲ್ಲ.
ನಮ್ಮನ್ನು ಆತನು ಗಮನಿಸುತ್ತಾನೆ. ನಾವು ಆತ್ಮೀಕವಾಗಿ ಬಡವರಾಗಿದ್ದರೂ, ನಮ್ಮನ್ನು
ತನ್ನ ಮದಲಗಿತ್ತಿಯಾಗಿ ಮಾಡಿಕೊಳ್ಳಬೇಕೆಂದು ಬಯಸುತ್ತಾನೆ.

`ಸೃಷ್ಟಿಕರ್ತನಾದ ಕ್ರಿಸ್ತನು ರಕ್ತಮಾಂಸಧಾರಿಯಾಗಿ ನಮ್ಮ ಮಧ್ಯದಲ್ಲಿ ವಾಸಮಾಡಿದ್ದು
ಮಾತ್ರವಲ್ಲ, ನಮಗಾಗಿ ತನ್ನ ಪ್ರಾಣಕೊಟ್ಟನೆಂಬುದನ್ನು ಮನಸ್ಸಿಗೆ ತಂದುಕೊಳ್ಳಿ.
ವಿಸ್ಮಯಕಾರಿಯಾದ ಈ ಸತ್ಯವು ನಮ್ಮ ಮೇಲೆ ಯಾವ ರೀತಿ ಪರಿಣಾಮ
ಉಂಟುಮಾಡಬೇಕು?`