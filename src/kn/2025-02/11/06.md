---
title:  ಇಂತಹ ಸಂದರ್ಭಕ್ಕಾಗಿಯೆ?
date:   12/06/2025
---

ಕ್ರೈಸ್ತರಲ್ಲಿ ಹೆಚ್ಚಿನವರು ಪ್ರವಾದನೆಗಳಲ್ಲಿ ತಿಳಿಸಿರುವಂತೆ ಮುಂದೆ ಬರಲಿರುವ
ಕಠಿಣ ಕಾಲದ ಬಗ್ಗೆ ಚಿಂತಿಸುತ್ತಿದ್ದಾರೆ. ಕ್ರೈಸ್ತರು ಕಠಿಣವಾದ ಹಿಂಸೆ
ಅನುಭವಿಸಲಿರುವುದು ನಿಜ. ಆದರೆ ಅದೇ ಸಮಯದಲ್ಲಿ ಸತ್ಯವೇದದಲ್ಲಿ ದೇವರ
ಮಕ್ಕಳಿಗೆ ಕೊಟ್ಟಿರುವ ವಾಗ್ದಾನಗಳನ್ನು ಅವರು ಮರೆಯುತ್ತಾರೆ. ಕ್ರಿಸ್ತನು ತನ್ನ
ಮತ್ತು ಸೈತಾನನ ನಡುವಣ ಮಹಾಹೋರಾಟದ ಮುಕ್ತಾಯಕ್ಕೆ ಮುನ್ನ ಬರಲಿರುವ
ಘಟನೆಗಳ ಬಗ್ಗೆ ಪ್ರಾಮಾಣಿಕವಾಗಿ ಸತ್ಯವೇದದಲ್ಲಿ ತಿಳಿಸುತ್ತಾನೆ. ಆದರೆ ಯಾವುದೇ
ಒಂದು ಕಥೆ ಅಥವಾ ಘಟನೆಯ ಮುಕ್ತಾಯ ಓದಿದಾಗ, ದೇವರ ವಾಗ್ದಾನವು
ಹೇಗೆ ನೆರವೇರಿತೆಂಬುದು ತಿಳಿದುಬರುತ್ತದೆ.

ಮನುಷ್ಯರು ತನ್ನ ವಿರುದ್ಧವಾಗಿ ದಂಗೆಯೆದ್ದಾಗ ಉಂಟಾದ ಅವ್ಯವಸ್ಥೆಯ
ಹಾಗೂ ಅದರಿಂದಾದ ಕೆಟ್ಟಪರಿಣಾಮಗಳನ್ನು ವಾಸ್ತವ ರೀತಿಯಲ್ಲಿ ಪ್ರವಾದನೆಗಳ
ಮೂಲಕ ದೇವರು ಪ್ರಕಟಪಡಿಸುತ್ತಾನೆ. ಅದರೊಂದಿಗೆ ಆತನು ನಮಗೆ ಒಳ್ಳೆಯ
ನಿರೀಕ್ಷೆಯ ಭರವಸೆಯನ್ನು ಸಹ ನೀಡುತ್ತಾನೆ. ಕ್ರೈಸ್ತರಲ್ಲಿ ಕೆಲವರು ಕೊನೆಯ
ಕಾಲದಲ್ಲಿ ತಮಗೆ ಬರಲಿರುವ ಯಾಕೋಬ್ಯರ ಇಕ್ಕಟ್ಟಿನ ಕಾಲದ ಬಗ್ಗೆ ಭಯಪಡುತ್ತಾರೆ.
ದೇವರ ಮಕ್ಕಳು ಕ್ರಿಸ್ತನ ಎರಡನೇ ಬರೋಣಕ್ಕೆ ಮೊದಲು ಕಷ್ಟಸಂಕಟ ಎದುರಿಸುವುದು
ನಿಜ. ಇದು ಮುಂದೆ ನಡೆಯುವುದು ಎಷ್ಟು ವಿಶ್ವಾಸಾರ್ಹವಾಗಿದೆಯೋ, ಅದೇ
ರೀತಿ ಅಂತಹ ಕಠಿಣ ಪರಿಸ್ಥಿತಿಯಿಂದ ದೇವರು ಬಿಡುಗಡೆಗೊಳಿಸುತ್ತೇನೆಂಬ
ವಾಗ್ದಾನವು ನೆರವೇರುವುದೂ ಸಹ ಅಷ್ಟೇ ಖಚಿತವಾಗಿದೆ.

ಪ್ರಕಟನೆ 12ನೇ ಅಧ್ಯಾಯದಲ್ಲಿ ಸೈತಾನನು ಕ್ರಿಸ್ತನ ಮದಲಗಿತ್ತಿಯಾದ ಸಭೆಯನ್ನು
ದ್ವೇಷಿಸುವುದನ್ನು ನಾವು ನೋಡಬಹುದು, ಆದರೆ ದೇವರು ಅದನ್ನು ರಕ್ಷಿಸುತ್ತಾನೆಂಬ
ವಾಗ್ದಾನವೂ ಸಹ ಅಲ್ಲಿದೆ. ಎಸ್ತೇರಳನೆಂಬ ಬಹುಲಾವಣ್ಯವತಿಯಾದ ರಾಣಿಯು
ಯೆಹೂದ್ಯರನ್ನು ಸಂರಕ್ಷಿಸುವಲ್ಲಿ ಪ್ರಮುಖ ಪಾತ್ರವಹಿಸಿದ್ದಾಳೆ ಮತ್ತು ತನ್ನ ಜನರನ್ನು
ಅಪಾಯದಿಂದ ಪಾರುಮಾಡುವಲ್ಲಿ ದೇವರು ಆಕೆಯನ್ನು ಪ್ರಬಲವಾಗಿ
ಉಪಯೋಗಿಸಿದ್ದಾನೆಂಬುದನ್ನು ಆಕೆಯ ಕಥೆಯಲ್ಲಿ ನಾವು ನೋಡಬಹುದು.

`ಎಸ್ತೇರಳು 4:13,14; 5:1-3 ಹಾಗೂ 9:20-28ನೇ ವಚನಗಳನ್ನು ಓದಿರಿ.
ಈ ಲೋಕದ ಇತಿಹಾಸದ ಮುಕ್ತಾಯದ ಕ್ಷಣದಲ್ಲಿ ಉಳಿದ ಸಭೆಗೆ ಸೇರಿದ ಕ್ರೈಸ್ತರಾದ
ನಾವು ಎದುರಿಸಲಿರುವ ಕಠಿಣ ಪರಿಸ್ಥಿತಿಯ ಬಗ್ಗೆ ಎಸ್ತೇರಳ ಕಥೆಯಿಂದ ಕಲಿಯುವ
ಪಾಠವೇನು?`

ದೇವರು ತನ್ನ ಉಳಿದ ಸಭೆಯಾದ ಅಡ್ಡೆಂಟಿಸ್ಟರನ್ನು ಇತಿಹಾಸದ ಒಂದು
ನಿರ್ಣಾಯಕವಾದ ಸಮಯಕ್ಕಾಗಿ ಸ್ಥಾಪಿಸಿದ್ದಾನೆ. 1260 ವರ್ಷಗಳ ಅಂಧಕಾರದ
ಯುಗವು ಮುಕ್ತಾಯವಾಗುವ ಸಮಯದಲ್ಲಿ ದೇವರು ತನ್ನ ಮದಲಗಿತ್ತಿಯಾದ
ಈ ಸಭೆಯನ್ನು ಹೊರತಂದನು (ಪ್ರಕಟನೆ 12:14). ಈ ಲೋಕಕ್ಕೆ ತನ್ನ ಕೊನೆಯ
ಕರುಣೆಯ ಸಂದೇಶ ಅಂದರೆ ಮೂರುದೂತರ ವರ್ತಮಾನವನ್ನು ಈ ಜಗತ್ತಿಗೆ
ಸಾರಬೇಕೆಂಬ ಜವಾಬ್ದಾರಿಯು ಉಳಿದ ಸಭೆಯಾದ ಅಡ್ಡೆಂಟಿಸ್ಟ್ ಕ್ರೈಸ್ತರಿಗೆ
ಕೊಡಲ್ಪಟ್ಟಿದೆ. ನಾವು ಇಂತಹ ಸಂದರ್ಭಕ್ಕಾಗಿಯೇ ಕರೆಯಲ್ಪಟ್ಟಿದ್ದೇವೆ (ಎಸ್ತೇರಳು
4:14).

ದುಷ್ಟನಾದ ಹಾಮಾನನು ಯೆಹೂದ್ಯರನ್ನು ಹಿಂಸೆ ಮಾಡಬೇಕೆಂದು ರಾಜಾಜ್ಞೆ
ತಂದಾಗ, ಎಸ್ತೇರಳಿಗೆ ತಾನು ಒಂಟಿಗಳಲ್ಲವೆಂದು ಮನವರಿಕೆಯಾಯಿತು. ಅವಳಿಗೆ
ತನ್ನ ಗಂಡನೂ, ಪಾರಸೀಯ ಚಕ್ರವರ್ತಿಯೂ ಆಗಿದ್ದ ಅಹಷ್ಟೇ ರೋಷನ ದಯೆ
ದೊರಕಿತು. ಅಂತಿಮವಾಗಿ ಆಕೆಯ ಜನರು ರಕ್ಷಿಸಲ್ಪಟ್ಟರು. ಅದೇ ರೀತಿಯಲ್ಲಿ ಈ
ಲೋಕದ ಇತಿಹಾಸದ ಕೊನೆಯ ಕಾಲಘಟ್ಟದಲ್ಲಿ ನಾವು ಒಂಟಿಗರಲ್ಲ, ರಾಜನಾದ
ಕ್ರಿಸ್ತನು ನಮ್ಮ ಕಡೆಗಿದ್ದಾನೆ, ಹಾಗೂ ದೇವಜನರು ಬಿಡುಗಡೆ ಹೊಂದಲಿದ್ದಾರೆ.

`ಎಸ್ತೇರಳ ಕಥೆಯಲ್ಲಿ ದೇವಜನರಿಗೆ ಒಳ್ಳೆಯದಾಯಿತು. ಆದರೆ ಎಲ್ಲಾ
ಸಂದರ್ಭಗಳಲ್ಲಿಯೂ ಈ ರೀತಿ ಆಗುವುದಿಲ್ಲವೆಂಬುದೂ ಸಹ ನಿಜ, ಆದಾಗ್ಯೂ
ನಾವು ಕೊನೆಯವರೆಗೂ ಯಾಕೆ ಕ್ರಿಸ್ತನಲ್ಲಿ ಭರವಸೆ ಹಾಗೂ ನಿರೀಕ್ಷೆ ಹೊಂದಿರಬೇಕು?`