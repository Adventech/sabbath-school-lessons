---
title:  ಹೆಚ್ಚಿನ ಚಿಂತನೆ
date:   13/06/2025
---

ಶ್ರೀಮತಿ ವೈಟಮ್ಮನವರ "ಪೇಟಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್"
ಪುಸ್ತಕದಲ್ಲಿ 'ದಿ ಫಸ್ಟ್ ಕಿಂಗ್ ಆಫ್ ಇಸ್ರೇಲ್' ಎಂಬ ಅಧ್ಯಾಯವನ್ನು ಓದಿರಿ.

'ಪ್ರಾಫೆಟ್ಸ್ ಅಂಡ್ ಕಿಂಗ್ಸ್' ಎಂಬ ಪುಸ್ತಕದ 605, 606ನೇ ಪುಟಗಳಲ್ಲಿ
ಶ್ರೀಮತಿ ವೈಟಮ್ಮನವರು ಹೀಗೆ ತಿಳಿಸುತ್ತಾರೆ:

"ಜನಪ್ರಿಯವಾದ ಸಂಪ್ರದಾಯಗಳು, ಪದ್ಧತಿ ಹಾಗೂ ಪೂರ್ವಿಕರಿಂದ ಬಂದ
ಆಚಾರವಿಚಾರಗಳನ್ನು ಅನುಸರಿಸಲು ನಿರಾಕರಿಸುವ ಅತ್ಯಲ್ಪ ಸಂಖ್ಯೆಯ ಜನರ
ವಿರುದ್ಧವಾಗಿ ಸೈತಾನನು ಇತರರ ಮೂಲಕ ಉಗ್ರಕೋಪ ಉಂಟುಮಾಡುತ್ತಾನೆ.
ಸಮಾಜದಲ್ಲಿ ಪ್ರತಿಷ್ಠಿತರಾದ ವ್ಯಕ್ತಿಗಳು, ಸರ್ಕಾರದಲ್ಲಿ ಉನ್ನತಸ್ಥಾನದಲ್ಲಿರುವವರು
ದುಷ್ಟರೂ, ಅರಾಜಕತೆ ಹುಟ್ಟಿಸುವವರೂ ಆದವರೊಂದಿಗೆ ಸೇರಿ ದೇವಜನರ
ವಿರುದ್ಧವಾಗಿ ಕುಟಿಲ ತಂತ್ರೋಪಾಯಗಳನ್ನು ರೂಪಿಸುತ್ತಾರೆ. ಐಶ್ವರ್ಯವಂತರು,
ಶಿಕ್ಷಣ ತಜ್ಞರು, ಜ್ಞಾನಿಗಳು ಹಾಗೂ ಮೇಧಾವಿಗಳು ಒಟ್ಟಾಗಿ ಸೇರಿಕೊಂಡು
ಇವರನ್ನು ದ್ವೇಷಿಸುತ್ತಾರೆ. ಹಿಂಸಕರಾದ ಸರ್ಕಾರದ ನಾಯಕರು, ಸಭಾಪಾಲಕರಾದ
ಬೋಧಕರು ಹಾಗೂ ಸಭೆಯ ಸದಸ್ಯರು ಇವರೆಲ್ಲರೂ ದೇವರಮಕ್ಕಳ ವಿರುದ್ಧವಾಗಿ
ಪಿತೂರಿ ಹೂಡುತ್ತಾರೆ.

"ಇವರೆಲ್ಲರೂ ಒಟ್ಟಾಗಿ ಲೇಖನಗಳ ಮೂಲಕ ಹಾಗೂ ಬಾಯಿಮಾತಿನಲ್ಲಿ
ದೇವಜನರನ್ನು ಬೆದರಿಸುತ್ತಾ ಮತ್ತು ಅಪಹಾಸ್ಯ ಮಾಡುತ್ತಾ ಅವರ ನಂಬಿಕೆಯನ್ನು
ಕೆಡಿಸಲು ಯತ್ನಿಸುತ್ತಾರೆ. ತಪ್ಪಾದ, ಸುಳ್ಳಾದ ಪ್ರಚಾರಗಳು ಹಾಗೂ ಆವೇಶಭರಿತವಾದ
ಮನವಿಗಳ ಮೂಲಕ ಇತರರಲ್ಲಿ ದೇವರ ಮಕ್ಕಳ ಬಗ್ಗೆ ಕೋಪವೆಬ್ಬಿಸುತ್ತಾರೆ.
ಸತ್ಯವೇದದಲ್ಲಿ ತಿಳಿಸಿರುವಂತೆ ಏಳನೇ ದಿನದ ಸಬ್ಬತ್ತನ್ನು ಕೈಕೊಂಡು ನಡೆಯುವವರ
ವಿರುದ್ಧವಾಗಿ ಕರ್ತನಾದ ಯೆಹೋವನು ಹೀಗೆನ್ನುತ್ತಾನೆ ಎಂಬ ಸತ್ಯವೇದದ
ಆಧಾರವನ್ನು ಕೊಟ್ಟು ನೀವು ಮಾಡುವುದು ತಪ್ಪು ಎಂದು ಅವರು ನಿರೂಪಿಸಲಾರರು.
ಬದಲಾಗಿ ದೇವಜನರನ್ನು ದಬ್ಬಾಳಿಕೆಯ ಕಾನೂನುಗಳನ್ನು ಜಾರಿಗೆ ತಂದು
ಬಾಯಿ ಮುಚ್ಚಿಸಲು ಇವರು ಪ್ರಯತ್ನಿಸುತ್ತಾರೆ.

"ತಮಗೆ ಅಗ್ಗದ ಜನಪ್ರಿಯತೆ ಹಾಗೂ ಅಧಿಕಾರದಲ್ಲಿ ಮುಂದುವರಿಯಬೇಕೆಂಬ
ಇಚ್ಛೆಯಿಂದ ಜನಪ್ರತಿನಿಧಿಗಳು ಭಾನುವಾರಾಚರಣೆಯ ಕಾನೂನನ್ನು ಜಾರಿಗೆ
ತರುತ್ತಾರೆ. ಆದರೆ ದೇವರಿಗೆ ಭಯಪಟ್ಟು ನಡೆಯುವವರು ಹತ್ತು ಆಜ್ಞೆಗಳಿಗೆ
ವಿರುದ್ಧವಾದ ಈ ಕಾನೂನನ್ನು ಒಪ್ಪಿಕೊಳ್ಳುವುದಿಲ್ಲ.

ಇಂತಹ ಯುದ್ಧಭೂಮಿಯಲ್ಲಿ ಸತ್ಯ ಮತ್ತು ಅಸತ್ಯಗಳ ನಡುವೆ
ಮಹಾಹೋರಾಟದ ಕೊನೆಯ ಸಂಘರ್ಷವು ನಡೆಯಲಿದೆ (ಇದು ಯಾವುದೇ
ಆಯುಧ ಹಿಡಿದು ಹೋರಾಡುವ ಕದನವಲ್ಲ, ಬದಲಾಗಿ ಮನಸ್ಸಿನಲ್ಲಿ ನಡೆಯುವ
ಹೋರಾಟವಾಗಿದೆ). ಇದರಲ್ಲಿ ಯಾರು ಜಯಗಳಿಸುತ್ತಾರೆಂದು ನಮಗೆಲ್ಲಾ
ನಿಸ್ಸಂಶಯವಾಗಿ ತಿಳಿಸಲಾಗಿದೆ. ಎಸ್ತೇರಳು ಹಾಗೂ ಮೊರ್ದೆಕೈ ಕಾಲದಂತೆ,
ಈಗಲೂ ಸಹ ದೇವರು ತನ್ನ ಜನರನ್ನು ಬಿಡುಗಡೆಗೊಳಿಸಿ ತನ್ನ ಸತ್ಯವನ್ನು
ತೋರ್ಪಡಿಸುತ್ತಾನೆ".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ತನ್ನ ಜನರು ಕಷ್ಟಸಂಕಟ, ಹಿಂಸೆ ಅನುಭವಿಸಬೇಕೆಂದು ದೇವರು ಯಾಕೆ
ಸಮ್ಮತಿಸುತ್ತಾನೆ?`

`ಕ್ರಿಸ್ತನಿಗೆ ನಾವು ನಿಷ್ಠರಾಗಿರುವುದರಿಂದ ನಾವು ಅನೇಕ ಕಷ್ಟನಷ್ಟಗಳನ್ನು
ಅನುಭವಿಸಲಿದ್ದೇವೆ. ದೇವರಲ್ಲಿ ನಂಬಿಕೆಯಿಟ್ಟಿರುವ ನಾವು ಇಂತಹ ಕಠಿಣ
ಪರಿಸ್ಥಿತಿ ಎದುರಿಸಲು ಹೇಗೆ ಸಿದ್ಧತೆ ಮಾಡಿಕೊಳ್ಳಬಹುದು?`

`ಪ್ರವಾದನೆಗಳಲ್ಲಿ ದೇವಜನರು ಕೊನೆಯ ಕಾಲದಲ್ಲಿ ಕಠಿಣ ಪರಿಸ್ಥಿತಿ
ಎದುರಿಸುತ್ತಾರೆ, ಆದರೆ ಅದರ ಬಗ್ಗೆ ಹೆಚ್ಚಾಗಿ ಚಿಂತಿಸದೆ, ಅದು ಒಳ್ಳೆಯದಾಗಿ
ಮುಕ್ತಾಯವಾಗುತ್ತದೆಂಬ ವಿಷಯದ ಬಗ್ಗೆ ನಾವು ಯಾಕೆ ಹೆಚ್ಚಾಗಿ ಗಮನ
ನೀಡಬೇಕು?`

`ಪ್ರಕಟನೆ ಪುಸ್ತಕ ಓದಿದಾಗ ನನಗೆ ಭಯವಾಯಿತೆಂದು ನಿಮ್ಮ ಗೆಳೆಯ/
ಗೆಳತಿ ಹೇಳಿದಾಗ ನೀವು ಅವರ ಭಯ ಹೋಗಲಾಡಿಸಲು ಯಾವ ರೀತಿ
ದೇವರವಾಕ್ಯದ ಮೂಲಕ ಧೈರ್ಯ ನೀಡಬಹುದು?`

`ಯಾರಾದರೂ ನಿಮ್ಮ ಬಳಿ ಬಂದು, ನಾನೆಂಥಾ ಕಡುಪಾಪಿಯಾಗಿದ್ದೇನೆಂದರೆ,
ದೇವರು ನನ್ನನ್ನು ಪ್ರೀತಿಸುವುದಿಲ್ಲವೆಂದು ಹೇಳಿದಲ್ಲಿ, ಅವರಿಗೆ ನಿಮ್ಮ
ಉತ್ತರವೇನು? ರೂತಳು ಮತ್ತು ಎಸ್ತೇರಳ ಘಟನೆಗಳ ಮೂಲಕ ಅವರಿಗೆ
ಹೇಗೆ ಸಮಾಧಾನ ನೀಡಬಹುದು?`