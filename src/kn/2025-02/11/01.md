---
title:  ರೂತಳು ಮತ್ತು ಎಸ್ತೇರಳು
date:   07/06/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ರೂತಳು 1:1-5; 2:5-20; ಎಸ್ತೇರಳು 3:1-14; ಯೋಬನು 1:6-11; ಮತ್ತಾಯ 4:8,9; ಹಾಗೂ ಪ್ರಕಟನೆ 12:14-17ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಅರಸನಾದ ಅಹರೋಷನು ಪ್ರಾಕಾರದಲ್ಲಿ ನಿಂತಿರುವ ಎಸ್ತೇ‌ ರಾಣಿಯನ್ನು ಕಂಡಕೂಡಲೇ, ಆಕೆಯ ಮೇಲೆ ದಯೆಯಿಟ್ಟು ತನ್ನ ಕೈಯಲ್ಲಿದ್ದ ಸುವರ್ಣದಂಡವನ್ನು ಆಕೆಯ ಕಡೆಗೆ ಚಾಚಿದನು. ಎಸ್ತೇರಳು ಸಮೀಪಕ್ಕೆ ಹೋಗಿ ದಂಡದ ತುದಿಯನ್ನು ಮುಟ್ಟಿದಳು” (ಎಸ್ತೇರಳು 5:2).

ಈ ವಾರ ನಾವು ಕೊನೆಯ ಕಾಲದಲ್ಲಿ ನಡೆಯಲಿರುವ ಘಟನೆಗಳ
ಮುನ್ಸೂಚನೆಯಾಗಿರುವ ಕಥೆಗಳ ಬಗ್ಗೆ ಅಧ್ಯಯನ ಮುಂದವರಿಸೋಣ. ದೇವರು
ನಿಜಜೀವನದ ಘಟನೆಗಳು ಹಾಗೂ ವ್ಯಕ್ತಿಗಳನ್ನು ಉಪಯೋಗಿಸಿ, ನಮ್ಮ
ನಂಬಿಕೆಯನ್ನು ಬಲಪಡಿಸಲು ಸಹಾಯಕವಾಗುವ ಮತ್ತು ಪ್ರವಾದನೆಗಳನ್ನು ಹೇಗೆ
ವ್ಯಾಖ್ಯಾನಿಸುವುದೆಂದು ತಿಳಿದುಕೊಳ್ಳಲು ಸಹಾಯಕವಾಗುವುದನ್ನು ಅರ್ಥ
ಮಾಡಿಕೊಳ್ಳೋಣ. ಅದೇ ಸಮಯದಲ್ಲಿ ಈ ಎಲ್ಲಾ ವಿಷಯಗಳು ಹಾಗೂ
ಘಟನೆಗಳನ್ನು ನಮ್ಮ ದೃಷ್ಟಿಕೋನದಲ್ಲಿ ನೋಡಬಾರದೆಂಬುದನ್ನು ಮರೆಯಬಾರದು.

ಶತಶತಮಾನಗಳಿಂದ ಜನರ ಹೃದಯಗಳನ್ನು ಸ್ಪರ್ಶಿಸಿದ ರೂತಳು ಮತ್ತು
ಎಸ್ತೇರಳು ಇಬ್ಬರು ಪ್ರಮುಖರಾದ ಮಹಿಳೆಯರ ಕಥೆಗಳ ಕಡೆಗೆ ನಮ್ಮ ಗಮನ
ಹರಿಸೋಣ. ಒಬ್ಬಳು ದೇಶಬಿಟ್ಟು ಬಂದಿದ್ದ ವಿಧವೆಯಾಗಿದ್ದು, ಆಕೆಯ ಸಮೀಪ
ಬಂಧುವೂ ಮತ್ತು ಕರುಣಾಳುವೂ ಆಗಿದ್ದ ಬೋವಜನನ್ನು ಸಂಧಿಸಿದ ನಂತರ
ನಿರೀಕ್ಷೆ ಹೊಂದಿದ ರೂತಳು. ಅವರ ಮದುವೆಯು ಕ್ರಿಸ್ತನು ನಮಗೆ ತೋರಿಸುವ
ಪ್ರೀತಿಯನ್ನು ಪ್ರತಿಫಲಿಸುವುದರಿಂದ ಕ್ರೈಸ್ತರಿಗೆ ಅವರ ಪ್ರೇಮಕಥೆಯು ಬಹಳ
ಪ್ರಿಯವಾಗಿದೆ. ಮತ್ತೊಬ್ಬ ಯುವತಿಯಾದ ಎಸ್ತೇರಳು ದೇಶಭ್ರಷ್ಟಳಾಗಿ ವಿದೇಶದಲ್ಲಿ
ವಾಸಿಸುತ್ತಿದ್ದವಳು. ತನ್ನ ಜನರಾದ ಯೆಹೂದ್ಯರನ್ನು ಸಂಪೂರ್ಣವಾಗಿ
ನಾಶಮಾಡಬೇಕೆಂಬ ಹಾಮಾನನ ಪಿತೂರಿಯ ಬಗ್ಗೆ ತಿಳಿದಿದ್ದು, ತನ್ನ ಪ್ರಾಣವನ್ನೇ
ಪಣವಿಟ್ಟು ಅವರನ್ನು ರಕ್ಷಿಸಲು ಶಕ್ತಿಮೀರಿ ಪ್ರಯತ್ನಿಸಿದಳು.

ಪ್ರವಾದನೆಯಲ್ಲಿ ಸ್ತ್ರೀ ಎಂಬುದು ದೇವರ ಸಭೆಯನ್ನು ಸೂಚಿಸುವ ಒಂದು
ಪ್ರಬಲವಾದ ಸಂಕೇತವಾಗಿದೆ. ಇದು ದೇವರು ತನ್ನ ಜನರನ್ನು ಎಷ್ಟೊಂದು
ಪ್ರಮುಖರನ್ನಾಗಿ ಎಣಿಸುತ್ತಾನೆಂದು ತಿಳಿಸುತ್ತದೆ. ರೂತಳು ಮತ್ತು ಎಸ್ತೇರಳು
ಎಂಬ ಈ ಇಬ್ಬರು ಮಹಿಳೆಯರ ಬಗ್ಗೆ ಸತ್ಯವೇದವು ಏನು ತಿಳಿಸುತ್ತದೆ ಹಾಗೂ
ಅವರು ಜೀವನದಲ್ಲಿ ಎದುರಿಸಿದ ಸಂದರ್ಭಗಳು- ಅವುಗಳನ್ನು ಅವರು ಎದುರಿಸಿದ
ರೀತಿ, ಇವೆಲ್ಲವೂ ಅವರ ಹೆಸರುಗಳನ್ನು ಪವಿತ್ರ ಗ್ರಂಥದಲ್ಲಿ ದಾಖಲಿಸಲು
ಕಾರಣವಾಗಿದೆ.