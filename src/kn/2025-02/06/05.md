---
title:  ದೇವಾಲಯದಲ್ಲಿ ಯೇಸು
date:   07/05/2025
---

ಮಾನವ ರಕ್ಷಣೆಯ ಚರಿತ್ರೆಯಾದ್ಯಂತ ಉದ್ವೇಗ, ಬಿಕ್ಕಟ್ಟು ಕಂಡುಬರುತ್ತದೆ.
ಏದೆನ್ ತೋಟದಲ್ಲಿ ಆದಾಮ ಹವ್ವಳು ತನ್ನೊಂದಿಗೆ ಮುಖಾಮುಖಿಯಾಗಿ
ಮಾಡುತ್ತಿದ್ದ ಸಂಪರ್ಕವನ್ನು ನಾವೂ ಸಹ ಅನುಭವಿಸಬೇಕೆಂದೂ ಹಾಗೂ ತನ್ನ
ಬಳಿಗೆ ನಾವು ಬರಬೇಕೆಂದು ದೇವರು ಹಂಬಲಿಸುತ್ತಾನೆ. ಆದರೆ ಪಾಪಿಗಳು
ಆತನ ಸನ್ನಿಧಿಗೆ ಬಂದಾಗ ನಾಶವಾಗುತ್ತಾರೆ. "ನೀನು ದುಷ್ಟತ್ವದಲ್ಲಿ ಸಂತೋಷಿಸುವ
ದೇವರಲ್ಲ; ಕೆಟ್ಟದ್ದು ನಿನ್ನ ಬಳಿ ತಂಗಲಾರದು" ಎಂದು ದಾವೀದನು ಹೇಳುತ್ತಾನೆ.
ಅಲ್ಲದೆ "ನಾನಂತೂ ನಿನ್ನ ಮಹಾಕೃಪೆಯನ್ನು ಹೊಂದಿದವನಾಗಿ ನಿನ್ನ
ಮಂದಿರದೊಳಕ್ಕೆ ಪ್ರವೇಶಿಸುವೆನು, ನಿನ್ನಲ್ಲಿ ಭಯಭಕ್ತಿಯುಳ್ಳವನಾಗಿ ನಿನ್ನ ಪರಿಶುದ್ಧ
ಆಲಯದ ಕಡೆಗೆ ಅಡ್ಡಬೀಳುವೆನು" ಎಂದೂ ಸಹ ಅವನು ಹೇಳುತ್ತಾನೆ (ಕೀರ್ತನೆ
5:4,7).

`ಹಗ್ಗಾಯ 2:7-9ನೇ ವಚನಗಳನ್ನು ಓದಿರಿ, ಬಾಬೆಲಿನ ಅರಸನಾದ
ನೆಬೂಕಚರನಿಂದ ಸೊಲೊಮೋನನು ಕಟ್ಟಿದ್ದ ಮೊದಲನೆ ದೇವಾಲಯವು
ನಾಶವಾಗಿತ್ತು. ಈಗ ಎರಡನೇ ಆಲಯವನ್ನು ಕಟ್ಟುತ್ತಿರುವಾಗ "ಈ ಆಲಯದ
ಮುಂದಿನ ವೈಭವವು ಹಿಂದಿನ ವೈಭವಕ್ಕಿಂತ ವಿಶೇಷವಾಗಿರುವುದು" ಎಂದು
ಸೇನಾಧೀಶ್ವರನಾದ ಯೆಹೋವನ ವಾಗ್ದಾನ ಮಾಡುತ್ತಾನೆ (ಹಗ್ಗಾಯ 2:7-9). ಈ
ಪ್ರವಾದನೆಯ ಅಭಿಪ್ರಾಯ ಅಥವಾ ಅರ್ಥವೇನು?`

ಇಸ್ರಾಯೇಲ್ಯರು ಐಗುಪ್ತ ದೇಶವನ್ನು ಬಿಟ್ಟು ಕಾನಾನ್ ದೇಶಕ್ಕೆ ಬರುವಾಗ
ದೇವರ ಮಹಿಮೆಯು ಅವರೊಂದಿಗಿತ್ತು. ಸೊಲೊಮೋನನು ದೇವಾಲಯದ
ಪ್ರತಿಷ್ಠೆ ಮಾಡುವಾಗ "ಯಾಜಕರು ಪರಿಶುದ್ಧ ಸ್ಥಳದಿಂದ ಹೊರಗೆ ಬಂದ
ಕೂಡಲೇ ಮೇಘವು ಯೆಹೋವನ ಆಲಯವನ್ನು ತುಂಬಿಕೊಂಡಿತು. ಯೆಹೋವನ
ತೇಜಸ್ಸಿನಿಂದ ವ್ಯಾಪ್ತವಾಗಿದ್ದ ಮೇಘವು ಆಲಯವನ್ನು ತುಂಬಿಕೊಂಡಿದ್ದರಿಂದ
ಯಾಜಕರು ಅಲ್ಲಿ ನಿಂತು ಸೇವೆ ಮಾಡಲಾರದವರಾದರು” (1 ಅರಸು 8:10,11).
ಆದರೆ ಎರಡನೇ ದೇವಾಲಯವನ್ನು ಯಾಜಕನಾದ ಎಜ್ರನು ಮತ್ತು ನೆಹೆಮೀಯನ
ಕಾಲದಲ್ಲಿ ಪ್ರತಿಷ್ಠಿಸುವಾಗ ಒಡಂಬಡಿಕೆಯ ಮಂಜೂಷವು ಅಲ್ಲಿರಲಿಲ್ಲ. ದೇವರ
ಆಜ್ಞಾನುಸಾರ ಯೆರೆಮೀಯನು ಅದನ್ನು ಯಾರಿಗೂ ಕಾಣದಂತೆ ಬಚ್ಚಿಟ್ಟಿದ್ದನು.
ದೇವರ ಮಹಿಮೆಯ ತೇಜಸ್ಸು ಸೊಲೊಮೋನನು ಕಟ್ಟಿದ್ದ ಮೊದಲನೆ
ದೇವಾಲಯವನ್ನು ವ್ಯಾಪಿಸಿದ್ದಂತೆ, ಎರಡನೇ ದೇವಾಲಯವನ್ನು
ವ್ಯಾಪಿಸಿಕೊಂಡಿರಲಿಲ್ಲ. ಅದು ನಿಜವಾಗಿಯೂ ಅತ್ಯಂತ ದುಃಖದ ಸಂಗತಿಯಾಗಿತ್ತು.
ಹಾಗಿದ್ದಲ್ಲಿ ಹಗ್ಗಾಯನು ನುಡಿದ ಪ್ರವಾದನೆಯು ಹೇಗೆ ನೆರವೇರಲಿತ್ತು? (ಹಗ್ಗಾಯ
2:9).

ಈ ಎರಡನೇ ದೇವಾಲಯದಲ್ಲಿ ತಾನೇ ಮನುಷ್ಯವತಾರವೆತ್ತಿದ್ದ ದೇವರಾದ
ಯೇಸುಕ್ರಿಸ್ತನು ಸ್ವತಃ ರಕ್ತಮಾಂಸಧಾರಿಯಾಗಿ ಕಾಣಿಸಿಕೊಂಡನು. ದೇವರು
ಪರಲೋಕವನ್ನು ತ್ಯಜಿಸಿ ಪಾಪ ತುಂಬಿದ ಈ ಲೋಕದಲ್ಲಿ ಮಾನವನಾಗಿ ನಮ್ಮ
ಮಧ್ಯದಲ್ಲಿ ವಾಸಮಾಡಿದನು. ದೇವಕುಮಾರನಾದ ಕ್ರಿಸ್ತನು ಈಗ ಮನುಷ್ಯ
ಕುಮಾರನಾಗಿರುವುದರಿಂದ ಆತನ ಮುಖವನ್ನು ಜನರು ನೋಡಿದರು, ಆತನ
ಮಾತನ್ನು ಕೇಳಿದರು ಹಾಗೂ ಸಾಕ್ಷಿ ನುಡಿದರು. ಉದಾಹರಣೆಗೆ ಆತನು
ಅಶುದ್ಧನಾಗಿದ್ದ ಒಬ್ಬ ಕುಷ್ಠರೋಗಿಯನ್ನು ಮುಟ್ಟಿ ಅವನನ್ನು ಸಂಪೂರ್ಣವಾಗಿ
ಗುಣಪಡಿಸಿದನು (ಮತ್ತಾಯ 8:3). ಕ್ರಿಸ್ತನ ಮೂಲಕ ದೇವರು ನಮ್ಮನ್ನು ತನ್ನ
ಬಳಿಗೆ ಸೆಳೆದುಕೊಂಡನು. ಆತನು ನರಾವತಾರವೆತ್ತಿ ಪರಲೋಕದಿಂದ ನಮ್ಮ
ಲೋಕಕ್ಕೆ ಇಳಿದುಬಂದನು. ಈ ಕಾರಣದಿಂದಲೇ ಸತ್ಯವೇದವು ಆತನ
ವಿಷಯವಾಗಿ- "ಇಗೋ, ಒಬ್ಬ ಕನ್ನಿಕೆಯು ಗರ್ಭಿಣಿಯಾಗಿ ಮಗನನ್ನು ಹಡೆದು
ಅವನಿಗೆ ಇಮ್ಮಾನುವೇಲ್ ಎಂದು ಹೆಸರಿಡುವಳು" ಎಂದು ಹೇಳುತ್ತದೆ (ಯೆಶಾಯ
7:14). ಇಮ್ಮಾನುವೇಲ್ ಎಂಬ ಪದಕ್ಕೆ "ದೇವರು ನಮ್ಮ ಕೂಡ ಇದ್ದಾನೆ ಎಂದರ್ಥ".
ಸಮಸ್ತ ವಿಶ್ವದ ಸೃಷ್ಟಿಕರ್ತನಾದ ನಮ್ಮೊಂದಿಗೆ ಮನುಷ್ಯಾವತಾರವೆತ್ತಿ ವಾಸಿಸುವುದು
ಮಾತ್ರವಲ್ಲದೆ, ನಮಗಾಗಿ ತನ್ನ ಪ್ರಾಣಕೊಡುತ್ತಾನೆಂಬುದು ಇಮ್ಮಾನುವೇಲ್ ಎಂಬ
ಹೆಸರಿನ ಅರ್ಥವಾಗಿದೆ.

`ಶಿಲುಬೆಯು ದೇವರ ಅದ್ಭುತವಾದ ಪ್ರೀತಿಯನ್ನು ಪ್ರಕಟಪಡಿಸುತ್ತದೆ, ದೇವರ
ಪ್ರೀತಿಯನ್ನು ಬೇರೆ ಯಾವ ರೀತಿಯಲ್ಲಿ ನಾವು ನೋಡಬಹುದು ಹಾಗೂ
ಅನುಭವಿಸಬಹುದು?`