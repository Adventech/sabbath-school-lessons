---
title:  ಬಲಿದಾನದ ಉದ್ದೇಶವನ್ನು ತಿಳಿದುಕೊಳ್ಳುವುದು
date:   03/05/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಯೆಶಾಯ 1:2-15; 6:1-5; ವಿಮೋಚನಕಾಂಡ 12:1-11; ಹಗ್ಗಾಯ 2:7-9; 1 ಕೊರಿಂಥ 5:7; ಇಬ್ರಿಯ 10:3-10 ಹಾಗೂ ಪ್ರಕಟನೆ 4:7-11ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಅವರು ಹೊಸಹಾಡನ್ನು ಹಾಡುತ್ತಾ ನೀನು ಸುರುಳಿಯನ್ನು ತೆಗೆದುಕೊಂಡು ಅದರ ಮುದ್ರೆಗಳನ್ನು ಒಡೆಯುವುದಕ್ಕೆ ಯೋಗ್ಯನೇ. ನೀನು ಯಜ್ಞಾರ್ಪಿತನಾಗಿ ನಿನ್ನ ರಕ್ತದಿಂದ ಸಕಲ ಕುಲ, ಭಾಷೆ, ಪ್ರಜೆ, ಜನಾಂಗಗಳವರಿಂದ ಮನುಷ್ಯರನ್ನು ಕೊಂಡುಕೊಂಡಿ..... ಎಂದು ಹೇಳಿದರು” (ಪ್ರಕಟನೆ 5:9).

ಸ್ನಾನಿಕನಾದ ಯೋಹಾನನು ತನ್ನ ಕಡೆಗೆ ಬರುವ ಯೇಸುವನ್ನು ನೋಡಿ-
"ಅಗೋ, ಯಜ್ಞಕ್ಕೆ ದೇವರು ನೇಮಿಸಿದ ಕುರಿ, ಲೋಕದ ಪಾಪವನ್ನು ನಿವಾರಣೆ
ಮಾಡುವವನು" ಎಂದು ಹೇಳಿದನು (ಯೋಹಾನ 1:29). ಅವನ ಈ ಹೇಳಿಕೆಯು
ನಿಸ್ಸಂದೇಹವಾಗಿ ಮಾನವರ ಪಾಪಪರಿಹಾರಕ್ಕಾಗಿ ಅರ್ಪಿಸಬೇಕಾಗಿದ್ದ ಪ್ರಾಣಿ
ಬಲಿಯ ಬಗ್ಗೆ ತಿಳಿಸುತ್ತದೆ. ಈ ಬಲಿಯು ಯೇಸುಕ್ರಿಸ್ತನು ಸಕಲ ಮಾನವರ
ಪಾಪಪರಿಹಾರಕ್ಕಾಗಿ ನಮ್ಮ ಬದಲಿಗೆ ತನ್ನ ಪ್ರಾಣವನ್ನು ಕೊಡುವುದನ್ನು ಸೂಚಿಸುತ್ತದೆ.

ಸತ್ಯವೇದದಲ್ಲಿ ಪ್ರಾಣಿಬಲಿಯ ವಿಷಯವು ಕಂಡುಬರುತ್ತದೆ. ಇದು ಪ್ರಕಟನೆ
4 ಮತ್ತು 5ನೇ ಅಧ್ಯಾಯಗಳಲ್ಲಿ ಯೋಹಾನನು ಪರಲೋಕದಲ್ಲಿ ದೇವರ
ಸಿಂಹಾಸನದ ಬಳಿಗೆ ಏರಿಹೋದ ಭವ್ಯವಾದ ದೃಶ್ಯದಲ್ಲಿ ಪ್ರಮುಖ ಪಾತ್ರ ವಹಿಸುತ್ತದೆ.
ಪ್ರಕಟನೆ 5:6ನೇ ವಚನದಲ್ಲಿ ಯೇಸುಸ್ವಾಮಿಯು ಕೊಯ್ಯಲ್ಪಟ್ಟ ಕುರಿಯಂತೆ
ಕಂಡುಬರುವ ಪ್ರಮುಖ ದೃಶ್ಯವು ಸಂಪೂರ್ಣವಾಗಿ ಪ್ರವಾದನೆಯ ಘಟನೆಯನ್ನು
ಅರ್ಥಮಾಡಿಕೊಳ್ಳಲು ಅತ್ಯಂತ ನಿರ್ಣಾಯಕವಾದ ಅಂಶವಾಗಿದೆ.

ಈ ವಾರದ ಪಾಠದಲ್ಲಿ ನಾವು ಯಜ್ಞದ ಕುರಿಯಾಗಿ ಕೊಯ್ಯಲ್ಪಟ್ಟ ಕ್ರಿಸ್ತನ ಬಗ್ಗೆ
ಹೆಚ್ಚಾಗಿ ತಿಳಿದುಕೊಳ್ಳುವಂತೆ ಆತನ ಬಲಿದಾನದ ಬಗ್ಗೆ ಕೆಲವು ಅಂಶಗಳನ್ನು
ಅಧ್ಯಯನ ಮಾಡೋಣ. ಕ್ರಿಸ್ತನನ್ನು ಬಿಟ್ಟು ಬೇರೆ ಯಾರೂ ಸಹ ಯೋಗ್ಯರಲ್ಲ.
ಕರ್ತನು ಪ್ರಾಣಿಬಲಿದಾನದ ಮೂಲಕ ಏನು ಮಾಡುತ್ತಿದ್ದಾನೆಂದು ತಿಳಿದುಕೊಳ್ಳಲು
ಆತನ ವಿಶಿಷ್ಟವಾದ ಯೋಗ್ಯತೆಯು ಆಧಾರವಾಗಿದೆ. ಮಾನವರ ರಕ್ಷಣೆಗಾಗಿ
ಕ್ರಿಸ್ತನು ಅತ್ಯುನ್ನತ ಬಲಿದಾನ ಮಾಡಿದ್ದಾನೆ. ಇದು ಆತನ ಶ್ರೇಷ್ಠವಾದ ದೈವೀಕ
ಪ್ರೀತಿಯನ್ನು ಪ್ರಕಟಿಸುತ್ತದೆ. ಯೇಸುವಿನ ಇಂತಹ ಅತ್ಯುನ್ನತ ಪ್ರೀತಿಯ ಬಗ್ಗೆ
ನಾವು ಮಾತ್ರವಲ್ಲದೆ, ಪಾಪ ಮಾಡದಿರುವ ವಿಶ್ವದ ಇತರ ಲೋಕಗಳವರೂ ಸಹ
ಯುಗಯುಗಾಂತರಗಳವರೆಗೆ ಪರಲೋಕದಲ್ಲಿ ಕಲಿಯುತ್ತೇವೆ ಹಾಗೂ
ವಿಸ್ಮಯಗೊಳ್ಳುತ್ತೇವೆ.