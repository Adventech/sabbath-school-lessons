---
title:  ವ್ಯರ್ಥ ಸರ್ವಾಂಗ ಹೋಮಗಳು
date:   04/05/2025
---

ಕೆಲವು ಸಂದರ್ಭಗಳಲ್ಲಿ ತದ್ವಿರುದ್ಧವಾದ ಎರಡು ಅಂಶಗಳನ್ನು ಹೋಲಿಕೆ
ಮಾಡಿ ನೋಡುವುದು ಹೆಚ್ಚು ತಿಳುವಳಿಕೆ ಉಂಟುಮಾಡುತ್ತದೆ. ದೇವರು ತನ್ನ
ಜನರ ಯಜ್ಞಹೋಮಗಳನ್ನು ತಿರಸ್ಕರಿಸಿದನು. ಇದರ ಮೂಲಕ ನಾವು ಸತ್ಯವೇದದ
ದೃಷ್ಟಿಕೋನದಲ್ಲಿ ಯಜಬಲಿಯ ಸ್ವರೂಪದ ಬಗ್ಗೆ ಹೆಚ್ಚಾಗಿ ತಿಳಿಯಬಹುದು.

`ಯೆಶಾಯ 1:12-15; 56:6,7 ಹಾಗೂ ಕೀರ್ತನೆ 51:17ನೇ ವಚನಗಳನ್ನು
ಹೋಲಿಕೆ ಮಾಡಿರಿ. ಸರ್ವಾಂಗ ಹೋಮ ಯಜ್ಞಗಳ ಬಗ್ಗೆ ಈ ವಚನಗಳ ಮೂಲಕ
ಪ್ರಮುಖವಾದ ಯಾವ ಪಾಠಗಳನ್ನು ನಾವು ಕಲಿಯಬಹುದು?`

ದೇವರು ಇಸ್ರಾಯೇಲ್ಯರ ದುರಂತ ಚರಿತ್ರೆಯಲ್ಲಿ ಅವರ ಸರ್ವಾಂಗಹೋಮ
ಯಜ್ಞಗಳನ್ನು ನಿರಾಕರಿಸಿದ್ದು ಇದೇ ಮೊದಲಲ್ಲ, ರಕ್ಷಣಾ ಯೋಜನೆಯ
ಆರಂಭದಲ್ಲಿಯೇ ಇದೇ ರೀತಿಯಾದ ಘಟನೆ ನಡೆದಿತ್ತು. ದೇವರು ಆಗ ಹೇಬೆಲನ
ಬಲಿಯನ್ನು ಅಂಗೀಕರಿಸಿದನು, ಆದರೆ ಅವನ ಅಣ್ಣನಾದ ಕಾಯಿನನ ಯಜ್ಞವು
ತಿರಸ್ಕರಿಸಲ್ಪಟ್ಟಿತು. ಇದು ಅಂಗೀಕರಿಸಲ್ಪಡುವ ಮತ್ತು ತಿರಸ್ಕರಿಸಲ್ಪಡುವ ಯಜಬಲಿಯ
ವ್ಯತ್ಯಾಸವನ್ನು ಅರಿತುಕೊಳ್ಳುವ ಮತ್ತೊಂದು ಅವಕಾಶವನ್ನು ಕಲ್ಪಿಸುತ್ತದೆ (ಇಬ್ರಿಯ
11:4 ಹಾಗೂ ಆದಿಕಾಂಡ 4:3-7).

ಪ್ರವಾದಿಯಾದ ಯೆಶಾಯನ ಕಾಲದಲ್ಲಿ ಇಸ್ರಾಯೇಲ್ಯರು ತಮ್ಮ ಮನಸ್ಸಿಗೆ
ಬಂದಂತೆ ನಡೆದು ಸತ್ಯದೇವರಿಂದ ದೂರವಾಗಿದ್ದರು. ಅವರು ಸದಮಲ
ಸ್ವಾಮಿಯಾದ ಯೆಹೋವನನ್ನು ಧಿಕ್ಕರಿಸಿದ್ದರು. ಆದರೂ ದೇವರನ್ನು ಮೆಚ್ಚಿಸಿ
ತೃಪ್ತಿಪಡಿಸಬೇಕೆಂದು ತೋರಿಕೆಯ ದೈವಭಕ್ತಿಯಿಂದ ಬಲಿಯಜ್ಞಗಳನ್ನು
ಅರ್ಪಿಸುತ್ತಿದ್ದರು. ಇಂತಹ ಸರ್ವಾಂಗಹೋಮಗಳು ಕಾಯಿನನು ಅರ್ಪಿಸಿದ
ಯಜ್ಞದಂತೆಯೇ ಸ್ವಾರ್ಥದಿಂದ ಕೂಡಿತ್ತೇ ಹೊರತು, ಇಸ್ರಾಯೇಲ್ಯರು
ಸಂಪೂರ್ಣವಾಗಿ ತಮ್ಮನ್ನು ದೇವರಿಗೆ ಒಪ್ಪಿಸಿ ವಿಧೇಯರಾಗಿರಲಿಲ್ಲ.

ಇಂದೂ ಸಹ ಜಗತ್ತು ದೇವರ ಬಗ್ಗೆ ಇಂತದ್ದೇ ಮನೋಭಾವ ಹೊಂದಿದೆ.
ಜನರು ತಮ್ಮಲ್ಲಿ ಯಾವುದೇ ಕುಂದು ಕೊರತೆಯಿಲ್ಲವೆಂಬ ದುರಭಿಮಾನದಿಂದ
ಸ್ವಯಂ ತೃಪ್ತರಾಗಿದ್ದಾರೆ. ಕಾಯಿನನು ತನ್ನ ಮನಸ್ಸಿಗೆ ಬಂದಂತೆ ಜೀವಿಸಿ ದೇವರಿಗೆ
ಅವಿಧೇಯತೆ ತೋರಿಸಿದನು. ಆದರೆ ಭಕ್ತಿಯಿಂದಲ್ಲ, ಬದಲಾಗಿ ಉದಾಸೀನ
ಭಾವದಿಂದ ದೇವರಿಗೆ ಸರ್ವಾಂಗ ಹೋಮ ಅರ್ಪಿಸಿದನು. ದೇವರು ತನ್ನ
ಸ್ವಸಂತೋಷಕ್ಕೆ ಅಡ್ಡಿಯಾಗಿದ್ದನೆಂದು ಬಹುಶಃ ಕಾಯಿನನು ಭಾವಿಸಿದ್ದನು. ಅಲ್ಲದೆ
ಗೌರವದಿಂದ ಭಕ್ತಿಪೂರ್ವಕವಾಗಿ ಅವನು ದೇವರಿಗೆ ಭಯಪಡಲಿಲ್ಲ. ಬದಲಾಗಿ
ದೇವರು ತನ್ನನ್ನು ಶಿಕ್ಷಿಸಬಹುದೆಂಬ ಭಯದಿಂದ ಅವನು ಹೋಮ ಅರ್ಪಿಸಿದನು.

ಆದರೆ ಹೇಬೆಲನು ನಂಬಿಕೆಯಿಂದಲೇ ಕಾಯಿನನ ಯಜ್ಞಕ್ಕಿಂತ ಶ್ರೇಷ್ಠವಾದ
ಯಜ್ಞವನ್ನು ದೇವರಿಗೆ ಅರ್ಪಿಸಿದನು. ಯಜ್ಞದ ಕುರಿಯಾದ ಮೆಸ್ಸಿಯನು
ಬರುತ್ತಾನೆಂದು ದೇವರು ಮಾಡಿದ್ದ ವಾಗ್ದಾನದಲ್ಲಿ ಹೇಬೆಲನು ನಂಬಿಕೆಯಿಟ್ಟಿದ್ದನು.
ಇದು ಕಲ್ವಾರಿ ಶಿಲುಬೆಯಲ್ಲಿ ಕ್ರಿಸ್ತನು ಮಾಡಲಿದ್ದ ಶ್ರೇಷ್ಠ ಬಲಿದಾನವನ್ನು ಸೂಚಿಸುತ್ತಿತ್ತು
(ಆದಿಕಾಂಡ 3:15).

ಹೇಬೆಲನು ಅರ್ಪಿಸಿದ ಸರ್ವಾಂಗ ಹೋಮದ ಬಗ್ಗೆ ಶ್ರೀಮತಿ ವೈಟಮ್ಮನವರು
ತಮ್ಮ 'ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಫೆಟ್' ಪುಸ್ತಕದ 72ನೇ ಪುಟದಲ್ಲಿ ಹೀಗೆ
ತಿಳಿಸುತ್ತಾರೆ:

ಹೇಬೆಲನು ದೇವರಿಗೆ ಸರ್ವಾಂಗ ಹೋಮ ಅರ್ಪಿಸುವಾಗ ಕ್ರಿಸ್ತನ
ಬಲಿದಾನದಿಂದಾಗುವ ಅತ್ಯಂತ ಪ್ರಾಮುಖ್ಯವಾದ ಪಾಪ ವಿಮೋಚನೆಯ
ಕಾರ್ಯವನ್ನು ಮನಸ್ಸಿನಲ್ಲಿಟ್ಟುಕೊಂಡಿದ್ದನು. ತಾನು ಪಾಪಿಯೆಂದು ಅವನು
ತಿಳಿದಿದ್ದನು. ಅಲ್ಲದೆ ಈ ಪಾಪ, ಅದರಿಂದಾಗುವ ದಂಡನೆ ಅದರಿಂದ ಬಂದು
ಮರಣವು ದೇವರಿಗೂ ತನಗೂ ನಡುವೆ ಸಂಬಂಧಕ್ಕೆ ಅಡ್ಡಿಯಾಗಿದೆ ಎಂದು
ಹೇಬೆಲನಿಗೆ ಅರಿವಿತ್ತು. ಪಾಪಮಾಡಿ ದೇವರಾಜ್ಞೆ ಉಲ್ಲಂಘಿಸಿರುವುದು ನಿರಪರಾಧಿಯ
ರಕ್ತವನ್ನು ಬಲಿಯಾಗಿ ಪಡೆಯುತ್ತದೆಂಬ ಕಾರಣದಿಂದ ಅವನು ಕುರಿಮರಿಯನ್ನು
ಸರ್ವಾಂಗ ಹೋಮವಾಗಿ ಅರ್ಪಿಸಿದನು. ಕುರಿಯ ರಕ್ತವು ಸುರಿಸಲ್ಪಡುವುದರ
ಮೂಲಕ, ಕ್ರಿಸ್ತನು ಮುಂದೆ ಕಲ್ವಾರಿ ಶಿಲುಬೆಯಲ್ಲಿ ಅರ್ಪಿಸಲಿರುವ ಶ್ರೇಷ್ಠ
ಬಲಿದಾನವನ್ನು ಸೂಚಿಸುತ್ತದೆಂದು ಹೇಬೆಲನು ದೃಢನಂಬಿಕೆ ಹೊಂದಿದ್ದನು.
ಶಿಲುಬೆಯಲ್ಲಿ ಕ್ರಿಸ್ತನು ಸಮಸ್ತ ಮಾನವರ ಪಾಪಪರಿಹಾರ ಮಾಡುತ್ತಾನೆಂಬ ಭರವಸೆ
ಅವನಲ್ಲಿತ್ತು. ಇದರ ಮೂಲಕ ತನ್ನ ಯಜ್ಞವು ದೇವರಿಗೆ ಮೆಚ್ಚುಗೆಯಾಗುತ್ತದೆ
ಹಾಗೂ ತಾನು ನೀತಿವಂತನೆಂದು ನಿರ್ಣಯಿಸಲ್ಪಡುವನೆಂದು ಅವನಿಗೆ
ಭರವಸೆಯಿತ್ತು.

`ತೋರಿಕೆಯ ದೈವಭಕ್ತಿ, ವಿಧೇಯತೆ ತೋರಿಸದಂತೆ ನಾವು ಹೇಗೆ ನಮ್ಮನ್ನು
ರಕ್ಷಿಸಿಕೊಳ್ಳಬಹುದು? ನಮ್ಮ ರಕ್ಷಣೆಗೆ ಕ್ರಿಸ್ತನ ಮರಣವು ಏಕೈಕ ನಿರೀಕ್ಷೆಯಾಗಿದೆ
ಎಂದು ತಿಳಿದು ನಾವು ಹೇಗೆ ಆತನಲ್ಲಿ ಸಂಪೂರ್ಣವಾಗಿ ಆತುಕೊಳ್ಳಬಹುದು?`