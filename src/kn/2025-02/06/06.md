---
title:  ನೀನು ಎಲ್ಲದರ ಸೃಷ್ಟಿಕರ್ತನಾಗಿದ್ದೀ!
date:   08/05/2025
---

ಕೆಲವು ಸಂದರ್ಭಗಳಲ್ಲಿ ಪ್ರವಾದಿಗಳು ದರ್ಶನದಲ್ಲಿ ಪರಲೋಕದಲ್ಲಿ ದೇವರ
ಸಿಂಹಾಸನವನ್ನು ನೋಡಿದ್ದಾರೆ. ಯೆಹೆಚ್ಚೇಲನಿಗೆ ಆಕಾಶವು ಒಡೆದು ದೇವದರ್ಶನ
ಉಂಟಾಗಿ ಅವನು ನರರೂಪದಂಥ ರೂಪವುಳ್ಳ ಒಬ್ಬಾತನು ಆಸೀನನಾಗಿದ್ದ
ಸಿಂಹಾಸನವನ್ನು ನೋಡಿದನು (ಯೆಹೆಚ್ಚೇಲನು 1:1,26), ಯೆಶಾಯನು ಪರಲೋಕದ
ಆಲಯದಲ್ಲಿ ಕರ್ತನು ಉನ್ನತೋನ್ನತ ಸಿಂಹಾಸನಾರೂಢನಾಗಿರುವುದನ್ನು ಕಂಡನು
(ಯೆಶಾಯ 6:1), ಪ್ರಕಟನೆ ಪುಸ್ತಕ ಬರೆದ ಯೋಹಾನನು ದರ್ಶನದಲ್ಲಿ
ಪರಲೋಕದಲ್ಲಿ ತೆರೆದಿದ್ದ ಬಾಗಿಲನ್ನೂ ಹಾಗೂ ಅಲ್ಲಿನ ಸಿಂಹಾಸನದಲ್ಲಿ ಒಬ್ಬನು
ಕೂತಿರುವುದನ್ನು ಕಂಡನೆಂದು ನಾಲ್ಕು ಮತ್ತು ಐದನೇ ಅಧ್ಯಾಯಗಳು ಸ್ಪಷ್ಟವಾಗಿ
ತಿಳಿಸುತ್ತವೆ. ಹಳೆಯ ಒಡಂಬಡಿಕೆಯ ಕಾಲದಲ್ಲಿ ದೇವದರ್ಶನದ ಗುಡಾರದಲ್ಲಿ
ಯಾಜಕರು ಸೇವೆ ಮಾಡುತ್ತಿದ್ದರು. ಅದು ಕ್ರಿಸ್ತನ ರಕ್ತದ ಮೂಲಕ ಮಾತ್ರ ಮಾನವರು
ದೇವರ ಸನ್ನಿಧಾನಕ್ಕೆ ಪ್ರವೇಶಿಸಲು ಏಕಮಾತ್ರ ಮಾರ್ಗವಾಗಿದೆ ಎಂದು ತಿಳಿಸುತ್ತದೆ
(ಯಾಜಕಕಾಂಡ 16:2,14).

`ಯೆಶಾಯ 6:1-5 ಹಾಗೂ ಪ್ರಕಟನೆ 4:7-11ನೇ ವಚನಗಳನ್ನು ಓದಿರಿ, ಈ
ಎರಡು ದರ್ಶನಗಳಲ್ಲಿ ಯಾವ ಅಂಶಗಳು ಒಂದೇ ರೀತಿಯಾಗಿವೆ? ಯಾವ ವಿಷಯವು
ಅವರಿಗೆ ಮೊದಲನೆಯದಾಗಿ ಕೊಡಲ್ಪಟ್ಟಿತು? ಅನಂತರ ಏನು ನಡೆಯಿತು? ಈ
ದರ್ಶನಗಳಲ್ಲಿ ದೇವರ ಬಗ್ಗೆ ಯಾವ ಸತ್ಯವು ಪ್ರಾಮುಖ್ಯವಾಗಿ ಒತ್ತಿ ಹೇಳಲ್ಪಟ್ಟಿದೆ?`

ಪ್ರವಾದಿಗಳು ತಮ್ಮ ದರ್ಶನದಲ್ಲಿ ಪರಲೋಕದ ಸಿಂಹಾಸನದಲ್ಲಿ
ಆಸೀನಾರೂಢರಾಗಿರುವುದನ್ನು ಕಂಡರು. ಮೊದಲನೆಯದಾಗಿ ಪರಲೋಕದ
ದೂತರು ದೇವರ ಪರಿಶುದ್ಧತೆಯ ಬಗ್ಗೆ ಒತ್ತಿ ಹೇಳುತ್ತಾರೆ. ಯೆಶಾಯನ ದರ್ಶನದಲ್ಲಿನ
ದೃಶ್ಯವು ಬಹಳ ಪರಿಣಾಮಕಾರಿಯಾಗಿದೆ. ಸೇನಾಧೀಶ್ವರನಾದ ಯೆಹೋವನು
ಪರಿಶುದ್ಧನು ಎಂದು ಒಬ್ಬ ಸೆರಾಫಿಯನು ಅಂದರೆ ಅಗ್ನಿರೂಪವುಳ್ಳ ದೂತನು
ಕೂಗಿದಾಗ, ದ್ವಾರದ ಅಸ್ತಿವಾರವು ಕದಲಿತು. ಧೂಮವು (ಹೊಗೆ) ಮಂದಿರದಲ್ಲೆಲ್ಲಾ
ತುಂಬಿತು (ಯೆಶಾಯ 6:3,4), ಯೋಹಾನನ ದರ್ಶನದಲ್ಲಿ ಕೆರೂಬಿಯರಾದ
ಜೀವಿಗಳು ದೇವರಾದ ಕರ್ತನು ಪರಿಶುದ್ಧನು, ಪರಿಶುದ್ಧನು, ಪರಿಶುದ್ಧನು ಎಂದು
ಹೇಳುತ್ತವೆ (ಪ್ರಕಟನೆ 4:8). ಈ ಜೀವಿಗಳನ್ನು ಕೆರೂಬಿಯರೆಂದು ಯೆಹೆಚ್ಚೇಲನು
10:16ನೇ ವಚನವು ತಿಳಿಸುತ್ತದೆ. ಈ ಎಲ್ಲಾ ಪ್ರವಾದಿಗಳು ತಮ್ಮ ದರ್ಶನದಲ್ಲಿ
ದೇವರ ಅದ್ಭುತವಾದ ಮಹಿಮೆಯ ಪ್ರಭಾವವನ್ನು ವರ್ಣಿಸುವ ದೃಶ್ಯವನ್ನು
ನೋಡಿದರು.

ಅನಂತರ ದೇವರ ಮಹಿಮೆಯನ್ನು ಕಂಡ ಪ್ರವಾದಿಗಳ ಪ್ರತಿಕ್ರಿಯೆಯನ್ನು
ತಿಳಿಸಲಾಗಿದೆ. ಯೆಶಾಯನು ಅಯ್ಯೋ, ನಾನು ಹೊಲಸು ತುಟಿಯವನು (6:5)
ಎಂದು ಕೂಗಿಕೊಂಡನು. ಸುರುಳಿಯನ್ನು ಒಡೆಯುವುದಕ್ಕೆ ಯಾರಿಗೂ
ಸಾಮರ್ಥ್ಯವಿರಲಿಲ್ಲವೆಂಬ ಕಹಿಯಾದ ಸತ್ಯವನ್ನು ಅರಿತ ಯೋಹಾನನು ಬಹಳವಾಗಿ
ಅತ್ತನು (ಪ್ರಕಟನೆ 5:4). ದೇವರ ಯೋಗ್ಯತೆಯನ್ನು ಹಾಗೂ ಆತನ ವೈಭವದ
ಮಹಿಮೆಯನ್ನು ಓದುವಾಗ, ನಮ್ಮ ಅಯೋಗ್ಯತೆ, ಅನರ್ಹತೆಯನ್ನು ನಾವು
ತಿಳಿದುಕೊಳ್ಳಬಹುದು. ಈ ಕಾರಣದಿಂದ ವಿಮೋಚಕನಾದ ಕ್ರಿಸ್ತನ ಅಗತ್ಯವಿದೆ.

ದೇವರು ಸರ್ವಾಧಿಕಾರಿ, ಕ್ರೂರಿ ಹಾಗೂ ಸ್ವಾರ್ಥಿ ಎಂದು ಸೈತಾನನು ದೇವರ
ವಿರುದ್ಧವಾಗಿ ಅನೇಕ ಆಪಾದನೆಗಳನ್ನು ಹೊರಿಸುತ್ತಾನೆ. ಆದರೆ ದೇವರ ಸಿಂಹಾಸನದ
ಅದ್ಭುತವೂ, ವೈಭವವೂ ಆದ ಮಹಿಮೆಯನ್ನು ಕ್ಷಣಕಾಲ ಅರ್ಥಮಾಡಿಕೊಂಡಲ್ಲಿ,
ಸೈತಾನನ ಈ ಆಪಾದನೆಗಳು ಸುಳ್ಳೆಂದು ನಿರೂಪಿತವಾಗುತ್ತದೆ. ಯಜ್ಞದ ಕುರಿಯಾಗಿ
ಕೊಯ್ಯಲ್ಪಟ್ಟ ಕ್ರಿಸ್ತನು ವಾಸ್ತವವಾಗಿ ಯಾರೆಂದು ನಾವು ಅರಿತಾಗ (ಪ್ರಕಟನೆ
5:12) ತಂದೆಯು ನಿಜವಾಗಿಯೂ ಯಾರೆಂದು ನಾವು ತಿಳಿಯಬಹುದು. ಕ್ರಿಸ್ತನನ್ನು
ನೋಡಿದವನು ದೇವರನ್ನು ನೋಡಿದ್ದಾನೆಂಬ ಸಂಗತಿಯು (ಯೋಹಾನ 14:9)
ನಮಗೆ ಎಷ್ಟೊಂದು ಆದರಣೆ ನೀಡುತ್ತದಲ್ಲವೇ? ನಮ್ಮ ಪಾಪಗಳಿಗಾಗಿ ಕ್ರಿಸ್ತನು
ಶಿಲುಬೆಯಲ್ಲಿ ಮರಣಹೊಂದಿದ್ದು, ತಂದೆಯಾದ ದೇವರ ಬಗ್ಗೆ ಅತ್ಯುನ್ನತವಾದ
ವಿಷಯವನ್ನು ಪ್ರಕಟಪಡಿಸುತ್ತದೆ.

ಆದುದರಿಂದ ಶಿಲುಬೆಯ ನಮಗೆ ಎರಡು ವಿಷಯಗಳನ್ನು ತಿಳಿಸಬೇಕು.
ಮೊದಲನೆಯದಾಗಿ ತನ್ನನ್ನೇ ನಮಗಾಗಿ ಬಲಿಯಾಗಿ ಅರ್ಪಿಸಿದ ದೇವರು ನಮ್ಮನ್ನು
ಎಷ್ಟೊಂದು ಪ್ರೀತಿಸುತ್ತಿದ್ದಾನೆ ಎಂಬುದೇ. ಎರಡನೆಯದಾಗಿ ಶಿಲುಬೆಯ ಮೂಲಕ
ಮಾತ್ರ ಪಾಪಿಗಳಾದ ನಾವು ರಕ್ಷಣೆ ಹೊಂದಲು ಸಾಧ್ಯವೆಂಬುದನ್ನು
ತಿಳಿದುಕೊಳ್ಳುತ್ತೇವೆ.