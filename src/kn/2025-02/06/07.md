---
title:  ಹೆಚ್ಚಿನ ಚಿಂತನೆ
date:   09/05/2025
---

ಕ್ರಿಸ್ತನೊಬ್ಬನು ಮಾತ್ರ ನಮಗೆ ರಕ್ಷಣೆ ಕೊಡಲು
ಯೋಗ್ಯನಾಗಿದ್ದಾನೆಂದು ಸತ್ಯವೇದವು ಸ್ಪಷ್ಟವಾಗಿ ತಿಳಿಸುತ್ತದೆ. ಮಾನವನಾಗಿ ಆತನ
ಜೀವಿತವು ಪಾಪರಹಿತವಾಗಿತ್ತು. ದೇವರ ಮಹಿಮೆಗಾಗಿ ಪರಿಪೂರ್ಣವಾದ ತೃಪ್ತಿಕರ
ಜೀವನದ ಏಕೈಕ ಉದಾಹರಣೆ ಇದಾಗಿದೆ. ಆತನು ದೇವರ ನಿಷ್ಕಳಂಕನಾದ
ಯಜ್ಞದ ಕುರಿಯಾಗಿದ್ದಾನೆ. ಈಗ ಆತನು ತಂದೆಯ ಮುಂದೆ ಮಾನವರ ನಿತ್ಯವಾದ
ರಕ್ಷಣೆಗಾಗಿ ಅರಿಕೆ ಮಾಡುತ್ತಿದ್ದಾನೆ. ದುಷ್ಟತ್ವದ ಕಾರಣದಿಂದ ಮನುಷ್ಯರು
ಅನುಭವಿಸಬೇಕಾಗಿದ್ದ ದಂಡನೆಯನ್ನು ಆತನು ತನ್ನನ್ನು ತಾನೇ ದೋಷಿಯನ್ನಾಗಿ
ಮಾಡಿಕೊಂಡು ಅನುಭವಿಸಿದನು. ದೇವರ ಸಿಂಹಾಸನದ ಸುತ್ತಲೂ ಇದ್ದ
ನಂಬಲಸಾಧ್ಯವಾದ ದೃಶ್ಯವನ್ನು ನೋಡಿದ ಯೋಹಾನನು ಅಳುತ್ತಿದ್ದನು. ಆಗ
ಹಿರಿಯರಲ್ಲಿ ಒಬ್ಬನು ಅವನಿಗೆ ಅಳಬೇಡ, ಯೂದ ಕಾಲದಲ್ಲಿ ಜನಿಸಿದ
ಸಿಂಹವಾಗಿರುವ ಕ್ರಿಸ್ತನು ಜಯಹೊಂದಿದ್ದಾನೆಂದು ಅವನನ್ನು ಸಂತೈಸುತ್ತಾನೆ
(ಪ್ರಕಟನೆ 5:5).

ಸ್ವತಃ ದೇವರಾದ ಕ್ರಿಸ್ತನು ತನ್ನ ಮರಣದ ಮೂಲಕ ಪಾಪವನ್ನು ನಿರ್ಮೂಲ
ಮಾಡಲಿಕ್ಕೆ ಸಾಧ್ಯವಾಯಿತೆಂಬುದನ್ನು ನೋಡಿದಾಗ ಪಾಪ ಮತ್ತು ಮಾನವರು
ನಿಜವಾಗಿಯೂ ಎಷ್ಟೊಂದು ಕೆಟ್ಟದ್ದಾಗಿದೆ ಎಂಬುದನ್ನು ತಿಳಿದುಕೊಳ್ಳಬಹುದು.
ಇದಕ್ಕಿಂತ ಬೇರೆ ಮಾರ್ಗವಿರಲಿಲ್ಲ. ಇದ್ದಲ್ಲಿ ದೇವರು ಖಂಡಿತವಾಗಿಯೂ ಆ
ಮಾರ್ಗದಿಂದಲೇ ನಮ್ಮನ್ನು ರಕ್ಷಿಸುತ್ತಿದ್ದನು.

'ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್' ಪುಸ್ತಕದ 63ನೇ ಪುಟದಲ್ಲಿ ಶ್ರೀಮತಿ
ವೈಟಮ್ಮನವರು ಹೀಗೆ ತಿಳಿಸುತ್ತಾರೆ :

"ದೇವರಾಜ್ಞೆಯನ್ನು ನಾವು ಮೀರಿದಾಗ, ಪಾಪಿಗಳಾದ ನಾವು ಸಾಯಬೇಕಾಗಿತ್ತು.
ಸಮಸ್ತ ವಿಶ್ವದಲ್ಲಿ ಮಾನವರ ಪರವಾಗಿ ಕ್ರಿಸ್ತನೊಬ್ಬನು ಮಾತ್ರ ಈ ಸಮಸ್ಯೆಯನ್ನು
ಬಗೆಹರಿಸಲು ಶಕ್ತನಾಗಿದ್ದನು. ದೈವೀಕವಾದ ಹತ್ತು ಆಜ್ಞೆಗಳು ದೇವರಂತೆಯೇ
ಪರಿಶುದ್ಧವಾಗಿರುವುದರಿಂದ ದೇವರಿಗೆ ಸರಿಸಮಾನನಾಗಿರುವವನು ಮಾತ್ರ ಪಾಪದ
ಉಲ್ಲಂಘನೆಗೆ ದೋಷಪರಿಹಾರ ಮಾಡಬಹುದಾಗಿತ್ತು. ಆತನು ಮಾತ್ರ
ಪರಲೋಕದೊಂದಿಗೆ ತಿರುಗಿ ಸಾಮರಸ್ಯ ಉಂಟುಮಾಡಬೇಕಾಗಿತ್ತು. ಪಾಪದ
ದೋಷಾರೋಪ ಹಾಗೂ ನಾಚಿಕೆಯನ್ನು ಆತನು ಹೊತ್ತುಕೊಂಡನು. ಪರಿಶುದ್ಧನಾದ
ದೇವರಿಗೆ ಪಾಪವು ಎಷ್ಟೊಂದು ಘೋರವಾದ ಅಪರಾಧವಾಗಿತ್ತೆಂದರೆ, ಅದು
ತಂದೆ ಮಗನನ್ನು ಬೇರ್ಪಡಿಸುತ್ತಿತ್ತು. ಪಾಪದಿಂದ ನಾಶವಾಗುತ್ತಿದ್ದ ಮಾನವರನ್ನು
ರಕ್ಷಿಸಲು ಕ್ರಿಸ್ತನು ದಾಸನ ರೂಪವನ್ನು ಧರಿಸಿ ಶಿಲುಬೆಯಲ್ಲಿ ತನ್ನ
ಪ್ರಾಣಕೊಡಬೇಕಾಯಿತು.

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಯೇಸುಕ್ರಿಸ್ತನು ಜಗದುತ್ಪತ್ತಿಗೆ ಮೊದಲೇ ಕೊಯ್ಯಲ್ಪಟ್ಟ ಕುರಿಯೆಂದು ಪ್ರಕಟನೆ
13:8ನೇ ವಚನವು ತಿಳಿಸುತ್ತದೆ. ಅಂದರೆ ಮಾನವರು ಪಾಪ ಮಾಡುವುದಕ್ಕೆ
ಮೊದಲೇ ರಕ್ಷಣಾ ಯೋಜನೆಯು ಸಿದ್ಧವಾಗಿತ್ತು ಎಂಬ ವಾಸ್ತವಾಂಶವು
ದೇವರ ಬಗ್ಗೆ ನಮಗೇನು ತಿಳಿಸುತ್ತದೆ?`

`ದೇವರನ್ನು ನಂಬದ ನಾಸ್ತಿಕರು ದೇವರಿಲ್ಲವೆಂದು ಹೇಳುತ್ತಾರೆ. ಆದರೆ
ದೇವರು ನಮ್ಮನ್ನು ಅಪಾರವಾಗಿ ಪ್ರೀತಿಸಿ ಈ ಲೋಕಕ್ಕೆ ಬಂದು ನಮಗಾಗಿ
ಪ್ರಾಣಕೊಟ್ಟನೆಂದು ಸತ್ಯವೇದವು ತಿಳಿಸುತ್ತದೆ. ಆದುದರಿಂದ ಶಿಲುಬೆಯಲ್ಲಿನ
ಕ್ರಿಸ್ತನ ಮರಣವು ನಮ್ಮೆಲ್ಲಾ ನಡೆನುಡಿ ಕ್ರಿಯೆಗಳ ಮೇಲೆ ಹೇಗೆ ಪರಿಣಾಮ
ಉಂಟುಮಾಡಬೇಕು?`

`ಯೇಸುಕ್ರಿಸ್ತನ ಜೀವನ, ಮರಣಹಾಗೂ ಪುನರುತ್ಥಾನವು ಮಾತ್ರ ಮಾನವರಾದ
ನಮ್ಮ ರಕ್ಷಣೆಗೆ ಯಾಕೆ ಏಕೈಕ ಮಾರ್ಗವಾಗಿದೆ? ಇದರಿಂದ ಪಾಪವು
ದೇವರ ದೃಷ್ಟಿಯಲ್ಲಿ ಎಷ್ಟೊಂದು ಕೆಟ್ಟದ್ದಾಗಿದೆ ಎಂಬುದರ ಬಗ್ಗೆ ಕ್ರಿಸ್ತನ
ಅಮೂಲ್ಯವಾದ ಶಿಲುಬೆಯ ಮರಣವು ನಮಗೇನು ತಿಳಿಸುತ್ತದೆ?`