---
title:  ಸರ್ಪ
date:   10/04/2025
---

ಆರಾಧನೆಯು ಪ್ರಕಟನೆ ಪುಸ್ತಕದಲ್ಲಿ ಒಂದು ಪ್ರಮುಖ ವಿಷಯವಾಗಿದೆ. ಸುಳ್ಳು
ಆರಾಧನಾ ವ್ಯವಸ್ಥೆಯನ್ನು ಅಧಿಕೃತವಾಗಿ ಜಾರಿಗೆ ತರಲು ಅಧಿಕೃತವಾಗಿ ಅಧಿಕಾರ
ಹೊಂದಿದ ವ್ಯಕ್ತಿಯನ್ನು ಸತ್ಯವೇದದಲ್ಲಿ 'ಘಟಸರ್ಪ' ಎಂದು ತಿಳಿಸಲಾಗಿದೆ (ಪ್ರಕಟನೆ
13:2-4), ಪರಲೋಕದಲ್ಲಿ ದೇವರಿಗೆ ವಿರುದ್ಧವಾಗಿ ದಂಗೆ ಎದ್ದು ಅಲ್ಲಿಂದ
ದೊಬ್ಬಲ್ಪಟ್ಟ ಕೆರೂಬಿಯಾಗಿದ್ದ ಸೈತಾನನನ್ನು ಘಟಸರ್ಪನೆಂದು ಇಲ್ಲಿ ವಿವರಿಸಲಾಗಿದೆ.
ಇದು ಸ್ಪಷ್ಟವಾಗಿ ಏದೆನ್ ತೋಟಕ್ಕೆ ನಮ್ಮ ಗಮನವನ್ನು ಸೆಳೆಯುತ್ತದೆ. ಏದೆನ್
ಎಂಬ ಪರದೈಸಿನಲ್ಲಿದ್ದ ಆದಿತಂದೆತಾಯಿಯರಾದ ಆದಾಮ ಹವ್ವಳನ್ನು ಸೈತಾನನು
ಸರ್ಪದ ಮೂಲಕ ವಂಚಿಸಿ ಅವರು ತಮ್ಮ ಸೃಷ್ಟಿಕರ್ತನಾದ ದೇವರ ವಿರುದ್ಧವಾಗಿ
ತಿರುಗಿ ಬೀಳುವಂತೆ ಮಾಡಿದನು.

`ಆದಿಕಾಂಡ 3:1-5 ಮತ್ತು ಪ್ರಕಟನೆ 12:1-9ನೇ ವಚನಗಳನ್ನು ಹೋಲಿಕೆ
ಮಾಡಿ, ಈ ಎರಡೂ ಪ್ರಕರಣಗಳಲ್ಲಿ ಸಾಮಾನ್ಯವಾಗಿ ಕಂಡುಬರುವ ಕೆಲವು ಅಂಶಗಳು
ಯಾವುವು? ಆದಿಕಾಂಡದಲ್ಲಿ ಮೊದಲ ಬಾರಿಗೆ ಸರ್ಪದ ಬಗ್ಗೆ ವಿವರಣೆಗಳು
ಕಂಡುಬರುತ್ತವೆ. ಇದು ಪರಲೋಕದಲ್ಲಿ ಮೊದಲು ನಡೆದಿದ್ದ ಹೋರಾಟದ ಬಗೆಗಿನ
ಕೆಲವು ಸಂಗತಿಗಳನ್ನು ಅರ್ಥಮಾಡಿಕೊಳ್ಳಲು ಹೇಗೆ ಸಹಾಯ ಮಾಡುತ್ತದೆ? (ಪ್ರಕಟನೆ
12:1-9).`

ಸಮಸ್ತಲೋಕವನ್ನು ದೇವರಿಂದ ದೂರವಾಗುವಂತೆ ಸೈತಾನನು ಮಾಡಿದ
ಎರಡು ಘಟನೆಗಳು ಸತ್ಯವೇದದಲ್ಲಿ ತಿಳಿಸಲ್ಪಟ್ಟಿವೆ. ಏದೆನ್ ತೋಟದಲ್ಲಿ ಸೈತಾನನು
ಆದಿ ತಂದೆತಾಯಿಯರನ್ನು ವಂಚಿಸಿದಾಗ, ಅಲ್ಲಿ ಕೇವಲ ಇಬ್ಬರು ವ್ಯಕ್ತಿಗಳು
ಮಾತ್ರ ಇದ್ದರು. ಪ್ರಕಟನೆ 12 ಹಾಗೂ 13ನೇ ಅಧ್ಯಾಯಗಳಲ್ಲಿ ಸೈತಾನನನ್ನು
ಭೂಲೋಕದವರನ್ನೆಲ್ಲಾ ಮರುಳುಗೊಳಿಸುವ ಮಹಾಘಟಸರ್ಪ, ಪಿಶಾಚಿ ಹಾಗೂ
ಪುರಾತನ ಸರ್ಪವೆಂದು ವಿವರಿಸಲಾಗಿದೆ (ಪ್ರಕಟನೆ 12:9). ಅಲ್ಲದೆ ಸಮುದ್ರದಿಂದ
ಏರಿಬಂದ ಮೃಗಕ್ಕೆ 'ಘಟಸರ್ಪನು ಶಕ್ತಿಯನ್ನೂ ಸಿಂಹಾಸನವನ್ನೂ ಹಾಗೂ
ಮಹಾಅಧಿಕಾರವನ್ನೂ ಕೊಟ್ಟನು... ಭೂಲೋಕದವರೆಲ್ಲರೂ ಆ ಮೃಗವನ್ನು
ನೋಡುತ್ತಾ ಆಶ್ಚರ್ಯಪಟ್ಟರು (ಪ್ರಕಟನೆ 13:2,3). ಸೈತಾನನು ಮತ್ತು ಕ್ರಿಸ್ತನ
ನಡುವಣ ಮಹಾಹೋರಾಟದ ಸ್ವರೂಪವು ಎಂದಿಗೂ ಬದಲಾಗುವುದಿಲ್ಲವೆಂದು
ಸತ್ಯವೇದದ ಪ್ರವಾದನೆಗಳು ಸ್ಪಷ್ಟವಾಗಿ ತಿಳಿಸುತ್ತವೆ. ದೇವರ ಸ್ವಭಾವ ಹಾಗೂ
ವಾಕ್ಯಗಳು ಹೇಗೆ ಬದಲಾಗುವುದಿಲ್ಲವೋ, ಅದೇ ರೀತಿ ಪಿಶಾಚನಾದ ಸೈತಾನನ
ಮಹತ್ವಾಕಾಂಕ್ಷೆಯೂ ಸಹ ಎಂದಿಗೂ ಬದಲಾಗದು.

ಆದರೆ ಕ್ರಿಸ್ತನ ಮತ್ತು ಸೈತಾನನ ಮಹಾಹೋರಾಟದ ಸ್ವರೂಪವು
ಬದಲಾಗದಿರುವುದರಿಂದಲೂ ಮತ್ತು ಸತ್ಯವೇದದ ಪ್ರವಾದನೆಗಳಲ್ಲಿ ಸ್ಪಷ್ಟವಾದ
ಅಂಶಗಳು ತಿಳಿಸಲ್ಪಟ್ಟಿರುವುದರಿಂದಲೂ, ಕ್ರೈಸ್ತರಾದ ನಮಗೆ ಆತ್ಮೀಕವಾಗಿ ನಾವು
ಯಾವ ರೀತಿಯಲ್ಲಿ ಮೋಸ, ವಂಚನೆಗೆ ಒಳಗಾಗಬಹುದೆಂಬುದನ್ನೂ ಮೊದಲೇ
ತಿಳಿದುಕೊಳ್ಳಬಹುದು. ದೇವರು ನೆನ್ನೆ ಇದಹಾಗೆ ಇಂದೂ ಇದ್ದಾನೆ ಹಾಗೂ
ನಾಳೆಯು ಇರಲಿದ್ದಾನೆ. ಅದೇ ರೀತಿ ಸೈತಾನನೂ ಸಹ ಬದಲಾಗದೆ ಅದೇ ರೀತಿ
ಇದ್ದಾನೆ. ಅವನು ಸಾವಿರಾರು ರೀತಿಯಲ್ಲಿ ಕಪಟ ವೇಷ ಧರಿಸಬಹುದು. ಆದರೆ
ಸಾವಿರಾರು ವರ್ಷಗಳ ಮಾನವ ಇತಿಹಾಸವನ್ನು ಅವಲೋಕಿಸಿದಾಗ ಮತ್ತು
ಪ್ರಕಟನೆಯಲ್ಲಿ ತಿಳಿಸಿರುವ ಪ್ರವಾದನೆಗಳನ್ನು ಅಧ್ಯಯನ ಮಾಡಿದಾಗ, ಸೈತಾನನು
ಏದೆನ್ ತೋಟದಲ್ಲಿ ಉಪಯೋಗಿಸಿದ ವಂಚನೆಯ ಯೋಜನೆಯನ್ನು ಅವನು
ಎಂದಿಗೂ ಬಿಡುವುದಿಲ್ಲ. ದೇವರು ನಮಗೆ ವಿವೇಕ ಮತ್ತು ತಪ್ಪು ಸರಿಗಳನ್ನು
ತಿಳಿದುಕೊಳ್ಳುವ ಗ್ರಹಿಸುವ ಶಕ್ತಿಯನ್ನು (ಯಾಕೋಬನು 1:5) ವಾಗ್ದಾನ ಮಾಡಿದ್ದಾನೆ.
ಮತ್ತು ಸತ್ಯವೇದದ ಮೂಲಕ ಸೈತಾನನ ಕುತಂತ್ರಗಳನ್ನು ತಿಳಿಯಪಡಿಸಿದ್ದಾನೆ.

ಆದುದರಿಂದ ನಾವು ಅವನ ಸುಳ್ಳು, ಮೋಸ ವಂಚನೆಗಳಿಗೆ ಮರುಳಾಗುವ
ಅಗತ್ಯವಿಲ್ಲ. ಆದರೆ ದುರದೃಷ್ಟವಶಾತ್ ಕೋಟ್ಯಾಂತರ ಜನರು ಸೈತಾನನ ವಂಚನೆ,
ಸುಳ್ಳುಗಳಿಗೆ ಮರುಳಾಗಿದ್ದಾರೆ ಹಾಗೂ ಮುಂದೆಯೂ ಸಹ ಮರುಳಾಗಲಿದ್ದಾರೆ.
ನಮ್ಮ ಸಮಾಜ ಮತ್ತು ಸಂಸ್ಕೃತಿಯು ಕಾಲಾಂತರದಲ್ಲಿ ಹೇಗೆ ಬದಲಾಗುತ್ತಿದೆ
ಎಂಬುದನ್ನೂ ಗಮನಿಸಿ. ಹಿಂದೆ ಒಪ್ಪಿಗೆಯಾಗುತ್ತಿದ್ದ ವಿಷಯಗಳು ಇಂದು
ಒಪ್ಪಿಗೆಯಾಗುತ್ತಿಲ್ಲ, ಹಾಗೂ ಹಿಂದೆ ಒಪ್ಪಿಗೆಯಾಗದಂತದ್ದು ಇಂದು ಒಪ್ಪಿಗೆಯಾಗುತ್ತಿದೆ.
ಆದರೆ ಮಹಾಹೋರಾಟದ ಪಾತ್ರಧಾರಿಗಳಾದ ಕ್ರಿಸ್ತನು ಮತ್ತು ಸೈತಾನನು ಎಂದಿಗೂ
ಬದಲಾಗುವುದಿಲ್ಲ. ಆದುದರಿಂದ ಬದಲಾಗುತ್ತಿರುವ ಸಂಸ್ಕೃತಿಯಲ್ಲಿ ಕ್ರೈಸ್ತರಾದ
ನಾವು ಏನನ್ನು ಪರಿಗಣಿಸಬೇಕು? ಉದಾಹರಣೆಗೆ ಸೈತಾನನು ಹವ್ವಳಿಗೆ ಒಳ್ಳೆದರ
ಮತ್ತು ಕೆಟ್ಟದ್ದರ ಅರುಹನ್ನು ಹುಟ್ಟಿಸುವ ಹಣ್ಣನ್ನು ತಿಂದಲ್ಲಿ ನೀವು ಹೇಗೂ
ಸಾಯುವುದಿಲ್ಲ, ನೀವು ದೇವರಂತಾಗುವಿರಿ ಎಂದು ಸುಳ್ಳು ಹೇಳಿದನು. ಇಂತಹ
ಸುಳ್ಳು ನಮ್ಮ ಸಮಾಜ, ಸಂಸ್ಕೃತಿಯಲ್ಲಿ ಕಂಡುಬರುತ್ತಿದೆಯೇ?