---
title:  ಆದಿಕಾಂಡವು ಪ್ರಕಟನೆ ಪುಸ್ತಕದ ಅಸ್ತಿವಾರ
date:   05/04/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಆದಿಕಾಂಡ 22:1-13; ಯೆಶಾಯ 40:7,8; ಯೋಹಾನ 3:16; 1 ಕೊರಿಂಥ 15:15-19; ಪ್ರಕಟನೆ 5:5-10 ಹಾಗೂ 12:1-9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಮರುದಿನ ಯೋಹಾನನು ತನ್ನ ಕಡೆಗೆ ಬರುವ ಯೇಸುವನ್ನು ನೋಡಿ- ಅಗೋ, ಯಜ್ಞಕ್ಕೆ ದೇವರು ನೇಮಿಸಿದ ಕುರಿ, ಲೋಕದ ಪಾಪವನ್ನು ನಿವಾರಣೆ ಮಾಡುವವನು..." ಅಂದನು (ಯೋಹಾನ 1:29).

ಪ್ರಕಟನೆ ಪುಸ್ತಕದಲ್ಲಿ ಬರೆದಿರುವ ಪ್ರವಾದನೆಗಳನ್ನು ಇಂದು ಅರ್ಥವಿವರಣೆ
ಅಂದರೆ ವ್ಯಾಖ್ಯಾನ ಮಾಡುವುದರಲ್ಲಿ ಒಂದು ಪ್ರಮುಖವಾದ ಸಮಸ್ಯೆಯಿದೆ.
ಅದೇನೆಂದರೆ ಈ ವಿದ್ವಾಂಸರು ಪ್ರಕಟನೆಯ ಪುರಾತನ ಮೂಲಾಧಾರವನ್ನು
ತಿಳಿದುಕೊಳ್ಳುವುದರಲ್ಲಿ ವಿಫಲರಾಗುವುದೇ ಆಗಿದೆ. ಬರಹಗಾರನು ಹಳೆಯ
ಒಡಂಬಡಿಕೆಯ ತಿಳುವಳಿಕೆ ಹೊಂದಿಕೊಂಡು, ಓದುಗರಿಗೆ ಚಿರಪರಿಚಿತವಾದ
ಸಾಮಾನ್ಯ ಜ್ಞಾನವನ್ನು (Concept) ಉಪಯೋಗಿಸುತ್ತಾನೆ. ಪ್ರಕಟನೆ ಪುಸ್ತಕವನ್ನು
ಅಧ್ಯಯನ ಮಾಡುವಾಗ, ಇದನ್ನು ಚೆನ್ನಾಗಿ ಅರ್ಥಮಾಡಿಸುವ ಪ್ರಮುಖವಾದ
ವಾಕ್ಯಗಳು ಸತ್ಯವೇದದಲ್ಲಿವೆ. ಆದಿಕಾಂಡ ಪುಸ್ತಕದ ವಿಷಯದಲ್ಲಿ ಇದು ಸತ್ಯವಾಗಿದೆ.
ಯಾಕೆಂದರೆ ಪಾಪವು ಈ ಲೋಕದಲ್ಲಿ ಹೇಗೆ ವ್ಯಾಪಿಸಿಕೊಂಡು ಇಲ್ಲಿ
ಗೊಂದಲಮಯ ಪರಿಸ್ಥಿತಿ ಉಂಟುಮಾಡಿದೆ ಎಂಬುದು ಸ್ಪಷ್ಟವಾಗಿ ಇದರಲ್ಲಿ
ತಿಳಿಸಲ್ಪಟ್ಟಿದೆ. ಪ್ರಕಟನೆ ಪುಸ್ತಕದಲ್ಲಿ ತಿಳಿಸಲ್ಪಟ್ಟಿರುವ ಹೆಚ್ಚುಕಡಿಮೆ ಎಲ್ಲಾ ಪರಿಕಲ್ಪನೆಗಳು,
ವಿಷಯಗಳು ಸತ್ಯವೇದದ ಆರಂಭದ ಅಧ್ಯಾಯಗಳಲ್ಲಿ ಒಂದಲ್ಲಾ ಒಂದು ವಿಧವಾಗಿ
ಕಂಡುಬರುತ್ತವೆ.

ಈ ವಾರ ನಾವು ಪ್ರಕಟನೆ ಪುಸ್ತಕದ ಪ್ರಮುಖ ಘಟನೆಗಳಿಗೆ ಸಂಬಂಧಪಟ್ಟ
ಕೆಲವು ವಿಷಯಗಳನ್ನು ಅಧ್ಯಯನ ಮಾಡುತ್ತೇವೆ; ಅಂತಹ ಅನೇಕ ವಿಷಯಗಳು
ಇಲ್ಲಿವೆ. ಆದರೆ ಪ್ರಕಟನೆ ಪುಸ್ತಕಕ್ಕೆ ಮೂಲಾಧಾರವಾಗಿರುವ ಕೆಲವು ಪ್ರಮುಖವಾದ
ಪುರಾತನ ವಾಕ್ಯಗಳನ್ನು ಪರಿಶೀಲಿಸೋಣ. ಈ ಪ್ರತಿಯೊಂದು ವಾಕ್ಯಗಳು ಮಾನವನ
ಸಹಜ ಸ್ವಭಾವ, ದೇವರ ಗುಣಾತಿಶಯಗಳು ಹಾಗೂ ನಮ್ಮ ಲೋಕದಲ್ಲಿ
ನಡೆಯುತ್ತಿರುವ ಸೈತಾನನ ಮತ್ತು ಕ್ರಿಸ್ತನ ನಡುವಣ ಹೋರಾಟ ಮತ್ತು ನಮ್ಮ
ಜೀವನದಲ್ಲಿ ಅದರ ಪರಿಣಾಮಗಳ ಬಗ್ಗೆ ತಿಳಿಸುತ್ತವೆ.