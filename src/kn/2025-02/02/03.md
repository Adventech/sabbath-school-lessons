---
title:  ದೇವರ ಪ್ರೀತಿಯನ್ನು ಮನದಟ್ಟು ಮಾಡಿಕೊಳ್ಳುವುದು
date:   07/04/2025
---

ಮಾನವರಾದ ನಾವು ಸಹಜವಾಗಿಯೇ ಆದಾಮನಿಂದ ಬಂದ ಪಾಪದ
ಸ್ವಭಾವ ಹೊಂದಿದ್ದೇವೆ. ಅಂದರೆ ನಮ್ಮ ಸ್ವಾರ್ಥ ಮತ್ತು ಅಹಂಕಾರದ ಕಾರಣದಿಂದ
ನಮ್ಮ ವಿಶ್ವವನ್ನು ಗ್ರಹಿಸಿಕೊಳ್ಳುವ ಸಾಮರ್ಥ್ಯವು ನಮ್ಮಲ್ಲಿ ಕುಂದಿಹೋಗಿದೆ. ಈ
ಲೋಕವನ್ನು ಸರ್ವಜ್ಞಾನಿಯಾದ ದೇವರ ದೃಷ್ಟಿಕೋನದಲ್ಲಿ ನೋಡುವುದಕ್ಕೆ ಬದಲಾಗಿ,
ಇತಿಮಿತಿಯಾದ ನಮ್ಮದೇ ಆದ ಮನೋಭಾವದ ದೃಷ್ಟಿಯಿಂದ ನೋಡುತ್ತೇವೆ.
ಪ್ರೀತಿ ಎಂಬ ಪದವನ್ನು ಇತರೆಲ್ಲಾ ಪದಗಳಿಗಿಂತ ಹೆಚ್ಚಾಗಿ ಸಹಜವಾಗಿಯೇ
ಪಾಪಿಗಳಾದ ಮಾನವರಾದ ನಾವು ವಿಕೃತಗೊಳಿಸಿದ್ದೇವೆ ಅಥವಾ ತಿರುಚಿದ್ದೇವೆ.
ಪ್ರೀತಿ ಎಂದರೆ ತಮ್ಮ ಸ್ವಾರ್ಥಭಾವನೆಯಿಂದ ತಮ್ಮನ್ನು ತಾವೇ ಸಂತೋಷಗೊಳಿಸುವ
ಆತ್ಮತೃಪ್ತಿ ಎಂದು ಜನರು ಅಭಿಪ್ರಾಯಪಡುತ್ತಾರೆ. ಇತರರನ್ನು ಸಂತೋಷಪಡಿಸಲು
ಪ್ರೀತಿಯು ಬಹುಮುಖ್ಯ ಗುಣವಾಗಿದೆ ಎಂಬುದನ್ನು ಅವರು ತಿಳಿದುಕೊಳ್ಳುವುದಿಲ್ಲ.
ನಮ್ಮ ಈ ಸ್ವಯಂಕೇಂದ್ರಿತ ಅಂದರೆ ನಮ್ಮ ಸ್ವಹಿತವನ್ನೇ ಕುರಿತು ಯಾವಾಗಲೂ
ಚಿಂತಿಸುತ್ತಿರುವ ಈ ಸ್ವಾರ್ಥಪರತೆಯ (Self-Centered) ದೃಷ್ಟಿಯಿಂದ ದೇವರ
'ಪ್ರೀತಿ' ಎಂಬ ವಿಷಯವನ್ನು ಹೇಗೆ ಪರಿಗಣಿಸುತ್ತಾನೆಂಬುದನ್ನು ನಮ್ಮಿಂದ
ಅರ್ಥಮಾಡಿಕೊಳ್ಳುವುದು ಕಠಿಣವಾಗಿದೆ.

ಪ್ರೀತಿಯ ಸಹಜಸ್ವರೂಪವನ್ನು (Nature) ತಿಳಿದುಕೊಳ್ಳುವುದು. ಸತ್ಯವೇದದ
ಪ್ರವಾದನೆಗಳನ್ನು ಅರ್ಥಮಾಡಿಕೊಳ್ಳಲಿಕ್ಕೆ ಪ್ರಮುಖವಾದ ಅಂಶವಾಗಿದೆ. ದೇವರ
ಗುಣಸ್ವಭಾವದ ಬಗ್ಗೆ ಸಮಸ್ತ ವಿಶ್ವದಲ್ಲಿರುವ ಜೀವಿಗಳಲ್ಲಿ ತಪ್ಪು ತಿಳುವಳಿಕೆಯಿದೆ.
ಇದು ತಾನೇ ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಪ್ರಮುಖ
ವಿಷಯಗಳಲ್ಲಿ ಒಂದಾಗಿದೆ.

ಶ್ರೀಮತಿ ವೈಟಮ್ಮನವರು 'ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 678ನೇ
ಪುಟದಲ್ಲಿ ಕೊನೆಯ ಸಾರಾಂಶವನ್ನು ಈ ರೀತಿ ತಿಳಿಸುತ್ತಾರೆ:

"ಸಮಸ್ತ ವಿಶ್ವವೇ ಶುದ್ಧಿಕರಿಸಲ್ಪಟ್ಟಿದೆ. ಈ ಅಗಾಧವಾದ ಸೃಷ್ಟಿಯಲ್ಲಿ ಎಲ್ಲಾ
ಕಡೆಯೂ ಸಾಮರಸ್ಯ ಹಾಗೂ ಹರ್ಷವು ಕಂಡುಬರುತ್ತದೆ. ಸಮಸ್ತವನ್ನು ಸೃಷ್ಟಿಸಿದ
ಸೃಷ್ಟಿಕರ್ತನಿಂದ ಜೀವ, ಬೆಳಕು ಹಾಗೂ ಹರ್ಷವು ಹೊನಲಿನಂತೆ (ನದಿಯಂತೆ)
ಈ ಅಗಾಧ ವಿಶ್ವದೆಲ್ಲೆಡೆ ಹರಿಯುತ್ತದೆ. ಅತ್ಯಂತ ಸೂಕ್ಷ್ಮವಾದ ಅಣುವಿನಿಂದ
ಹಿಡಿದು ಸಮಸ್ತ ಜಗತ್ತೂ ಸೇರಿದಂತೆ ಸಜೀವ ಹಾಗೂ ನಿರ್ಜೀವವಾದವುಗಳೆಲ್ಲವೂ
ತಮ್ಮ ಅಪರಿಮಿತವಾದ ಸೊಬಗು ಹಾಗೂ ಪರಿಪೂರ್ಣ ಹರ್ಷದಿಂದ ದೇವರು
ಪ್ರೀತಿಸ್ವರೂಪಿ ಎಂದು ಘೋಷಿಸುತ್ತವೆ".

(ಕ್ರಿಸ್ತನು ಮೂರನೇ ಸಾರಿ ಈ ಲೋಕಕ್ಕೆ ಬರುವಾಗ, ಸೃಷ್ಟಿ ಮಾಡಲಿರುವ
ನೂತನಾಕಾಶ ಮಂಡಲ ಹಾಗೂ ನೂತನ ಭೂಮಂಡಲದಲ್ಲಿರುವ ಪರಿಪೂರ್ಣತೆಯ
ಬಗ್ಗೆ ಶ್ರೀಮತಿ ವೈಟಮ್ಮನವರು ಈ ರೀತಿ ವಿವರಿಸುತ್ತಾರೆ).

`ಆದಿಕಾಂಡ 22:1-3ನೇ ವಚನಗಳನ್ನು ಓದಿರಿ, 22:2ನೇ ವಚನದಲ್ಲಿ
ಸತ್ಯವೇದದಲ್ಲಿಯೇ ಮೊದಲ ಬಾರಿಗೆ ಪ್ರೀತಿ ಎಂಬ ಪದ ಕಂಡುಬರುತ್ತದೆ (ಇಂಗ್ಲಿಷ್
ಬೈಬಲ್ಲಿನಲ್ಲಿ Lovest ಎಂದೂ ಕನ್ನಡ ಸತ್ಯವೇದದಲ್ಲಿ ಪ್ರಿಯನಾಗಿರುವ ಎಂದು
ಅನುವಾದಿಸಲಾಗಿದೆ). ದೇವರಪ್ರೀತಿಯ ಸ್ವರೂಪದ ಬಗ್ಗೆ ಈ ಘಟನೆಯು ನಮಗೇನು
ತಿಳಿಸುತ್ತದೆ?`

ಒಂದು ವಿಷಯದ ಬಗ್ಗೆ ಸತ್ಯವೇದದಲ್ಲಿ ಮೊದಲ ಬಾರಿಗೆ ಕಂಡುಬಂದಾಗ,
ಇದೇ ವಿಷಯದ ಬಗ್ಗೆ ಸತ್ಯವೇದದ ಇತರ ಪುಸ್ತಕಗಳಲ್ಲಿ ಅದರಲ್ಲಿಯೂ ವಿಶೇಷವಾಗಿ
ಸುವಾರ್ತೆಗಳಲ್ಲಿ ಮೊದಲ ಬಾರಿಗೆ ತಿಳಿಸಲ್ಪಟ್ಟಿರುವುದನ್ನು ಮನವರಿಕೆ
ಮಾಡಿಕೊಳ್ಳುವುದು. ಬಹಳ ಉಪಯುಕ್ತವಾಗಿದೆ. ಮತ್ತಾಯ 3:17; ಮಾರ್ಕ
1:11; ಲೂಕ 3:22 ಹಾಗೂ ಯೋಹಾನ 3:16ನೇ ವಚನಗಳಲ್ಲಿ 'ಪ್ರೀತಿ' ಎಂಬ
ಪದವು ಮೊದಲಬಾರಿಗೆ ನಾಲ್ಕು ಸುವಾರ್ತೆಗಳಲ್ಲಿ ಕಂಡುಬರುತ್ತದೆ.

ಉದಾಹರಣೆಗೆ ಯೋಹಾನ 3:16ನೇ ವಚನದಲ್ಲಿ ಪ್ರೀತಿ ಎಂಬ ಪದವು
ಮೊದಲ ಬಾರಿಗೆ ಕಂಡುಬಂದಿರುವುದು ವಿಶೇಷವಾಗಿ ನಮಗೆ ಅರಿವುಂಟು
ಮಾಡುತ್ತದೆ (Enlightening). ಇದು ಅಬ್ರಹಾಮನು ತನ್ನ ಮಗನಾದ
ಇಸಾಕನನ್ನು ಯಜ್ಞವೇದಿಯ ಮೇಲೆ ಬಲಿಕೊಡುವ ಘಟನೆಯನ್ನು ಪರೋಕ್ಷವಾಗಿ
ಸೂಚಿಸುತ್ತದೆ. ಅಬ್ರಹಾಮನು ದೇವರಲ್ಲಿ ಎಂತಹ ಬಲವಾದ ನಂಬಿಕೆ ಹಾಗೂ
ಭರವಸೆ ಹೊಂದಿದ್ದನೆಂದರೆ "ತನ್ನ ಮಗನು ಸತ್ತರೂ ದೇವರು ಅವನನ್ನು
ಬದುಕಿಸ ಸಮರ್ಥನಾಗಿದ್ದಾನೆಂದು ತಿಳುಕೊಂಡನು ಮತ್ತು ಸತ್ತವರೊಳಗಿಂದಲೇ
ಜೀವಿತನಾಗಿ ಬಂದವನಂತೆ ಅವನನ್ನು ಹೊಂದಿದನು' ಎಂದು ಪೌಲನು ಹೇಳುತ್ತಾನೆ
(ಇಬ್ರಿಯ 11:19). ಇದು ಮಾನವಕುಲದ ಮೇಲೆ ದೇವರ ಪ್ರೀತಿಯನ್ನು
ಮುನ್ಸೂಚಿಸುತ್ತದೆ. ದೇವರು ತನ್ನ ಒಬ್ಬನೇ ಮಗನನ್ನು ನಮಗೋಸ್ಕರ ಬಲಿಯಾಗಿ
ಕೊಟ್ಟದ್ದು ಮಾತ್ರವಲ್ಲದೆ, ಸತ್ತವರೊಳಗಿಂದ ಆತನನ್ನು ಎಬ್ಬಿಸುವುದರ ಮೂಲಕ
ಮಾನವರಾದ ನಮ್ಮನ್ನು ಎಷ್ಟೊಂದು ಪ್ರೀತಿಸುತ್ತಾನೆಂದು ತೋರಿಸಿಕೊಟ್ಟನು
(ಆದಿಕಾಂಡ 22:2; 12,16ನೇ ವಚನಗಳನ್ನು ಓದಿರಿ). ಇದರಿಂದ ದೇವರು
ನಮ್ಮ ಮೇಲಿಟ್ಟಿರುವ ಅಗಾಪೆ ಎಂಬ ಪರಮಶ್ರೇಷ್ಠವಾದ ಹಾಗೂ ತನ್ನನ್ನೇ
ಬಲಿದಾನವನ್ನಾಗಿ ಅರ್ಪಿಸಿದ ಸ್ವಾರ್ಥತ್ಯಾಗದ (Self Sacrificing) ಪ್ರೀತಿಯನ್ನು
ಕಾಣಬಹುದು.

`ದೇವರು ನಮ್ಮ ಮೇಲೆ ತೋರಿಸಿದ ಪರಮಶ್ರೇಷ್ಠವಾದ ಸ್ವಾರ್ಥತ್ಯಾಗದಂತ
ಪ್ರೀತಿಯನ್ನು ನಾವು ಇತರರಿಗೆ ಹೇಗೆ ತೋರಿಸಬಹುದು? ನಮ್ಮಲ್ಲಿ ಅನೇಕರಲ್ಲಿ
ಇತರರಿಗೆ ಇಂತಹ ಪ್ರೀತಿಯನ್ನು ತೋರಿಸುವ ಅಗತ್ಯವಿಲ್ಲವೆಂಬ ಭಾವನೆ ಯಾಕೆ
ಕಂಡುಬರುತ್ತದೆ?`