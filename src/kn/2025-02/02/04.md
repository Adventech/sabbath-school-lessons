---
title:  "ಇಸಾಕನು ಕೇಳಿದ ಪ್ರಶ್ನೆ : ಹೋಮಕ್ಕೆ ಬೇಕಾದ ಕುರಿ ಎಲ್ಲಿ?"
date:   08/04/2025
---

ಕುರಿ ಮತ್ತು ಪ್ರೀತಿ ಈ ಎರಡೂ ಪದಗಳು ಸತ್ಯವೇದದಲ್ಲಿ ಮೊದಲ
ಬಾರಿಗೆ ಆದಿಕಾಂಡ 22ನೇ ಅಧ್ಯಾಯದಲ್ಲಿ ತಿಳಿಸಲ್ಪಟ್ಟಿವೆ. ಪ್ರಕಟನೆ ಪುಸ್ತಕದಲ್ಲಿ
'ಕುರಿಮರಿ' ಎಂಬ ಶಬ್ದವು ಹೆಚ್ಚಾಗಿ ಕಂಡುಬರುವ ಸಂಕೆತಗಳಲ್ಲಿ ಒಂದಾಗಿದೆ.
ಇಲ್ಲಿ ಯೇಸುಸ್ವಾಮಿಯನ್ನು ಇಪ್ಪತ್ತಕ್ಕಿಂತಲೂ ಹೆಚ್ಚು ಸಾರಿ 'ಕುರಿ' 'ಕುರಿಮರಿ'
ಎಂದು ಕರೆಯಲಾಗಿದೆ. ಯೋಹಾನನು ದರ್ಶನದಲ್ಲಿ ಪರಲೋಕದ ಸಿಂಹಾಸನವನ್ನು
ನೋಡಿದಾಗ, ಕುರಿಮರಿ ಕೊಯ್ಯಲ್ಪಟ್ಟಿರುವುದನ್ನು ಕಾಣುತ್ತಾನೆ (ಪ್ರಕಟನೆ 5:6).
ಇಲ್ಲಿ ಕುರಿಯು ಪ್ರಮುಖ ಪಾತ್ರ ವಹಿಸುವುದನ್ನು ನೋಡಬಹುದು.

`ಆದಿಕಾಂಡ 22:7,8; ವಿಮೋಚನಕಾಂಡ 12:3-13 ಹಾಗೂ ಪ್ರಕಟನೆ 5:5-10ನೇ ವಚನಗಳನ್ನು ಓದಿರಿ, ಕುರಿಗಳು ಹೇಗೆ ಸಾಂಕೇತಿಕವಾಗಿ
ಉಪಯೋಗಿಸಲ್ಪಡುತ್ತವೆಂಬುದನ್ನು ತಿಳಿದುಕೊಳ್ಳಲು ಇಸಾಕನು ಬಲಿಯಾಗಿ
ಅರ್ಪಿಸಲ್ಪಡಬೇಕಾದ ಘಟನೆಯು ಹೇಗೆ ಸಹಾಯ ಮಾಡುತ್ತದೆ? ಈ ಕಥೆಯು
ಪ್ರಕಟನೆ ಐದನೇ ಅಧ್ಯಾಯದಲ್ಲಿ ಯೋಹಾನನು ನೋಡುವ ದರ್ಶನದೊಂದಿಗೆ
ಹೇಗೆ ಪರಸ್ಪರ ಸಂಬಂಧ ಹೊಂದಿದೆ?`

ಇಸಾಕನು ತನ್ನ ತಂದೆಯಾದ ಅಬ್ರಹಾಮನಿಗೆ- "ಅಪ್ಪಾ, ಹೋಮಕ್ಕೆ ಬೇಕಾದ
ಕುರಿ ಎಲ್ಲಿ?" ಎಂದು ಪ್ರಶ್ನಿಸಿದನು. ಇಲ್ಲಿ ಮೊದಲಬಾರಿಗೆ ಸತ್ಯವೇದದಲ್ಲಿ 'ಕುರಿ'
ಎಂಬ ಪದವು ಕಂಡುಬರುತ್ತದೆ (ಆದಿಕಾಂಡ 22:7). ಈ ಪ್ರಶ್ನೆಗೆ ಸತ್ಯವೇದದಲ್ಲಿ
ಹೆಚ್ಚು ವಿವರಣೆಯೊಂದಿಗೆ ಉತ್ತರ ದೊರೆಯುತ್ತದೆ. ಹಳೆಯ ಒಡಂಬಡಿಕೆಯ
ಇತರ 38 ಪುಸ್ತಕಗಳಲ್ಲಿ ಪಸ್ಯಹಬ್ಬದ ಸಂಸ್ಕಾರದಲ್ಲಿ ಕುರಿಮರಿಯು
ಕೊಯ್ಯಲ್ಪಡುವುದರಿಂದ ಹಿಡಿದು ಕುರುಬನಾದ ದಾವೀದನು ಕುರಿಕಾಯುವ ಕಸುಬು
ಮಾಡುವ ಉದಾಹರಣೆಯೊಂದಿಗೆ ಈ ಪದವು ಇನ್ನೂ ಹೆಚ್ಚಾಗಿ ವಿವರಿಸಲ್ಪಟ್ಟಿದೆ.
ಮೆಸ್ಸಿಯನ ಬಗ್ಗೆ ತಿಳಿಸಲ್ಪಟ್ಟಿರುವ ಅಸಂಖ್ಯಾತ ಪ್ರವಾದನೆಗಳು ಇಸಾಕನು ಕೇಳಿದ
ಪ್ರಶ್ನೆಗೆ ಉತ್ತರ ನಿರೀಕ್ಷಿಸುತ್ತವೆ. ಅನಂತರ ಹೊಸ ಒದಂಬಡಿಕೆಯಲ್ಲಿ ಯೇಸುಸ್ವಾಮಿಯು
ಮನುಷ್ಯಾವತಾರವೆತ್ತಿ ಬಂದಾಗ, ದೀಕ್ಷಾಸ್ನಾನ ತೆಗೆದುಕೊಳ್ಳುವಾಗ, ಜನರ ಸೇವೆ
ಮಾಡುವಾಗ ಮತ್ತು ಕೊನೆಯಲ್ಲಿ ಶಿಲುಬೆಯಲ್ಲಿ ತನ್ನ ಪ್ರಾಣವನ್ನು ಬಲಿಯಾಗಿ
ಅರ್ಪಿಸಿದಾಗ ಇಸಾಕನ ಪ್ರಶ್ನೆಗೆ ಉತ್ತರಕೊಡಲ್ಪಟ್ಟಿತು.

ಯೋಹಾನನ ಸುವಾರ್ತೆಯಲ್ಲಿ ಮೊದಲಬಾರಿಗೆ 'ಕುರಿಮರಿ' ಎಂಬ ಪದವು
1:27-34ನೇ ವಚನಗಳಲ್ಲಿ ತಿಳಿಸಲ್ಪಟ್ಟಿದೆ. ಯೇಸುಕ್ರಿಸ್ತನು ಸ್ನಾನಿಕನಾದ
ಯೋಹಾನನಿಂದ ದೀಕ್ಷಾಸ್ನಾನ ಮಾಡಿಸಿಕೊಳ್ಳುವುದಕ್ಕೆ ಬಂದಾಗ, ಅವನು ಇಗೋ,
ಯಜ್ಞಕ್ಕೆ ದೇವರು ನೇಮಿಸಿದ ಕುರಿ ಎಂದು ಹೇಳಿದನು. ಆಗ ಇಸಾಕನು ಕೇಳಿದ
ಪ್ರಶ್ನೆಗೆ ಸ್ನಾನಿಕನಾದ ಯೋಹಾನನು ನೇರವಾಗಿ ಉತ್ತರಿಸಿದಂತೆ ಕಂಡುಬರುತ್ತದೆ.
ಯೋರ್ದನ್ ಹೊಳೆಯ ಸನ್ನಿವೇಶವು ಈ ಉತ್ತರಕೊಡುವುದಕ್ಕೆ ಬಹಳ ಸೂಕ್ತವಾಗಿತ್ತು.
ತಮ್ಮ ಪಾಪಗಳಿಗೆ ಪಶ್ಚಾತ್ತಾಪಪಟ್ಟ ಪಾಪಿಗಳು ನೀರಿನಲ್ಲಿ ಮುಳುಗಿ ದೀಕ್ಷಾಸ್ನಾನ
ತೆಗೆದುಕೊಳ್ಳುತ್ತಿದ್ದರು. ಇದು ಅವರು ತಮ್ಮ ಹಳೆಯ ಜೀವಿತಕ್ಕೆ ಸತ್ತು ಹೊಸಜೀವನ
ಆರಂಭಿಸುವುದರ ಸಂಕೇತವಾಗಿತ್ತು. ಈ ಸನ್ನಿವೇಶದಲ್ಲಿ ದೇವರು ಯಜ್ಞಕ್ಕೆ ನೇಮಿಸಿದ
ಕುರಿಯಾದ ಕ್ರಿಸ್ತನು ಯೋರ್ದನ್ ಹೊಳೆಗೆ ಬರುತ್ತಾನೆ. ಈ ದೃಶ್ಯವನ್ನು ಮತ್ತಾಯನು
ತನ್ನ ಸುವಾರ್ತೆಯಲ್ಲಿ 'ಯೇಸುಸ್ನಾನ ಮಾಡಿಸಿಕೊಂಡ ಕೂಡಲೇ ನೀರಿನಿಂದ
ಮೇಲಕ್ಕೆ ಬರಲು ಇಗೋ, ಆಕಾಶವು ತೆರೆಯಿತು.... ಆಗ ಈತನು ಪ್ರಿಯವಾಗಿರುವ
ನನ್ನ ಮಗನು; ಈತನನ್ನು ನಾನು ಮೆಚ್ಚಿದ್ದೇನೆ ಎಂದು ಆಕಾಶವಾಣಿ ಆಯಿತು"
(ಮತ್ತಾಯ 3:16,17) ಎಂದು ತಿಳಿಸುತ್ತಾನೆ. ಅಬ್ರಹಾಮನು ತನ್ನ ಮಗನಾದ
ಇಸಾಕನನ್ನು ಬಲಿಯಾಗಿ ಅರ್ಪಿಸುವ ಸಮಯದಲ್ಲಿಯೂ ಯೆಹೋವನ ದೂತನು
ಆಕಾಶದೊಳಗಿಂದ ಅಬ್ರಹಾಮನನ್ನು ಕರೆದದ್ದನ್ನು ಗಮನಿಸಿ (ಆದಿಕಾಂಡ 22:11-14).

ಈ ಎಲ್ಲಾ ಸಂದರ್ಭಗಳನ್ನು ಒಟ್ಟಾಗಿ ಗಮನಿಸಿದಾಗ, ದೇವರ ಯಜ್ಞದ
ಕುರಿಯಾದ ಕ್ರಿಸ್ತನು ನಮಗೆ ಬದಲಾಗಿ ತನ್ನ ಪ್ರಾಣವನ್ನು ನಮ್ಮ ಪಾಪ ಪರಿಹಾರಕ್ಕಾಗಿ
ಕೊಟ್ಟನೆಂದು ತಿಳಿದುಕೊಳ್ಳಬಹುದು. ಯೋಹಾನನು ತನ್ನ ದರ್ಶನದಲ್ಲಿ ಒಂದು
ಕುರಿಯು ಕೊಯ್ಯಲ್ಪಟ್ಟಿರುವುದನ್ನು ನೋಡಿದನು (ಪ್ರಕಟನೆ 5:5-10), ಇದರಿಂದ
ನಾವು ಯೇಸುಕ್ರಿಸ್ತನೇ ಸಮಸ್ತ ಲೋಕದ ಪಾಪಪರಿಹಾರಕ್ಕಾಗಿ ಕೊಯ್ಯಲ್ಪಟ್ಟ ಕುರಿ
ಎಂದು ತಿಳಿದುಕೊಳ್ಳಬಹುದು.

`ನಮ್ಮ ಪಾಪಪರಿಹಾರಕ್ಕಾಗಿ ಕ್ರಿಸ್ತನು ನಮ್ಮ ಬದಲಾಗಿ ತನ್ನ ಪ್ರಾಣಕೊಟ್ಟನೆಂದು
ತಿಳಿದುಕೊಳ್ಳುವುದು ನಮ್ಮ ರಕ್ಷಣೆಗೆ ಯಾಕೆ ಪ್ರಬಲವಾದ ಆಧಾರವಾಗಿಎ? ಕ್ರಿಸ್ತನು
ನಮಗಾಗಿ ಮರಣ ಹೊಂದಿರದಿದ್ದಲ್ಲಿ, ಈ ಲೋಕಕ್ಕೆ ಅದರಲ್ಲಿಯೂ ವಿಶೇಷವಾಗಿ
ನ್ಯಾಯವಿಚಾರಣೆಯಲ್ಲಿ ಯಾವ ನಿರೀಕ್ಷೆ ಇರುತ್ತಿತ್ತು?`