---
title:  ಮರಣದ ಸಮಸ್ಯೆಗೆ ದೇವರ ಪರಿಹಾರ
date:   09/04/2025
---

ಈ ಲೋಕದಲ್ಲಿ ಹುಟ್ಟಿರುವ ಪ್ರತಿಯೊಬ್ಬರೂ ಒಂದಲ್ಲಾ ಒಂದು ದಿನ
ಸಾಯುತ್ತಾರೆ. ನಮಗೆ ಮರಣವು ಯಾವಾಗ ಬರುವುದೆಂದು ಹೇಳಲು ಸಾಧ್ಯವಿಲ್ಲ.
ಅದು ಯಾವ ಕ್ಷಣದಲ್ಲಾದರೂ ಬರಬಹುದು. ಪಾಪದ ಸಂಬಳ ಮರಣ. ಜೀವದ
ಮೂಲವಾಗಿರುವ ನಮ್ಮ ಸೃಷ್ಟಿಕರ್ತನಾದ ಕ್ರಿಸ್ತನಿಗೆ ವಿರುದ್ಧವಾಗಿ ಮಾನವರು
ಮಾಡಿದ ಪಾಪಕ್ಕಾಗಿ ಬರುವ ದಂಡನೆ ಮರಣವಾಗಿದೆ. ಈ ಕಾರಣದಿಂದ
ಸತ್ಯವೇದದ ಪ್ರವಾದನೆಗಳಲ್ಲಿ ಮರಣದ ವಿಷಯವು ಪ್ರಮುಖವಾಗಿ ಕಂಡುಬರುತ್ತದೆ.
ಮರಣವು ವಾಸ್ತವ ಸಂಗತಿಯಾಗಿದೆ. ಆದರೆ ಸಂತೋಷದ ವಿಷಯವೆಂದರೆ,
ಕ್ರಿಸ್ತನ ಮರಣ ಹಾಗೂ ಪುನರುತ್ಥಾನದ ಮೂಲಕ ದೇವರು ಮರಣಕ್ಕೆ ಪರಿಹಾರವನ್ನೂ
ಸಹ ನೀಡಿದ್ದಾನೆ.

ಆದರೆ ಆದಾಮನ ಮೊದಲನೆ ಮಗನಾದ ಕಾಯಿನನು ತನ್ನ ತಮ್ಮನಾದ
ಹೇಬೆಲನನ್ನು ಕೊಂದಾಗ, ಸತ್ಯವೇದದಲ್ಲಿ ಮೊದಲ ಬಾರಿಗೆ ಮರಣದ ವಿಷಯ
ತಿಳಿಸಲ್ಪಟ್ಟಿತು. ಇದು ಪಾಪದ ಸಮಸ್ಯೆಯು ದೇವರ ದೃಷ್ಟಿಯಲ್ಲಿ ಎಷ್ಟೊಂದು
ಗಂಭೀರವಾಗಿದೆ ಎಂಬುದನ್ನು ನಾವು ಅರ್ಥಮಾಡಿಕೊಳ್ಳಲು ಸಹಾಯಮಾಡುತ್ತದೆ.
ಅಲ್ಲದೆ ಮರಣದ ಸಮಸ್ಯೆಗೆ ದೇವರ ಪರಿಹಾರ ಏನೆಂಬುದನ್ನು ಪ್ರಮುಖವಾಗಿ
ತಿಳಿಸುತ್ತದೆ.

`ಆದಿಕಾಂಡ 2:15-17; 4:8-15; 1 ಕೊರಿಂಥ 15:15-19 ಹಾಗೂ ಪ್ರಕಟನೆ
1:18ನೇ ವಚನಗಳನ್ನು ಓದಿರಿ. ಜನರು ಯಾಕೆ ಸಾಯುತ್ತಾರೆ, ದೇವರು ಮರಣದ
ಬಗ್ಗೆ ಹೊಂದಿರುವ ಅಭಿಪ್ರಾಯ ಹಾಗೂ ಅದರ ಸಮಸ್ಯೆಗೆ ಆತನು ಯೋಜಿಸಿದ
ಪರಿಹಾರವೇನು ಎಂಬುದರ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

"ಸಾವು ಜೀವನದ ಒಂದು ಭಾಗ" ಎಂದು ಜನರು ಹೇಳುವುದನ್ನು ನೀವು
ಕೇಳಿರಬಹುದು. ಆದರೆ ಇದು ಸುಳ್ಳು ಅಭಿಪ್ರಾಯ. ಸಾವು ಜೀವಕ್ಕೆ ವಿರುದ್ಧವಾದದ್ದು.
ದೇವರು ಮಾನವರನ್ನು ಉಂಟುಮಾಡಿದಾಗ, ಅವರು ಸಾಯಬೇಕೆಂಬುದು ಆತನ
ಉದ್ದೇಶವಾಗಿರಲಿಲ್ಲ. ಆದರೆ ಮರಣವು ಬಲವಂತವಾಗಿ ಆಕ್ರಮಣ ಮಾಡಿದ
ವೈರಿಯಾಗಿದೆ. ಸಾವು ಈ ಲೋಕದಲ್ಲಿ ಎಲ್ಲರಿಗೂ ಚಿರಪರಿಚಿತವಾಗಿದೆ. ನಿಮ್ಮ
ಕುಟುಂಬದಲ್ಲಿಯೂ ಅನೇಕರು ಮರಣಹೊಂದಿದ್ದಾರೆ. ಯಾರಾದರೂ ಸತ್ತಾಗ
ನಾವು ಬಹಳವಾಗಿ ದುಃಖಿಸುತ್ತೇವೆ ಮತ್ತು ಈ ಲೋಕದಲ್ಲಿ ಸಾವು ಯಾಕೆ
ಸಂಭವಿಸುತ್ತದೆಂದು ಆಲೋಚಿಸುತ್ತೇವೆ. ಮರಣವು ನೋವು ತರುತ್ತದೆ,
ವಯಸ್ಸಾದವರೂ ಸಾಯುತ್ತಾರೆ. ಆದರೆ ಮುಗ್ಧವಾದ ಮಗುವು ಸತ್ತಾಗ ಹೆಚ್ಚು
ನೋವು ತರುತ್ತದಲ್ಲವೇ! ತಂದೆತಾಯಿಯರು ತಮ್ಮ ಮಕ್ಕಳಿಗಿಂತ ಮೊದಲು
ಮರಣ ಹೊಂದುತ್ತಾರೆಂದು ಸಹಜ ನಿರೀಕ್ಷೆಯಾಗಿದೆ. ಆದರೆ ಅವರ ಮಕ್ಕಳು
ಅವರ ಕಣ್ಣೆದುರಿಗೆ ಸಾಯುವುದು ದೊಡ್ಡ ದುರಂತವಾಗಿದೆ. ಆದರೆ ಅದನ್ನು
ನಾವು ಅನಿವಾರ್ಯವಾಗಿ ಒಪ್ಪಿಕೊಳ್ಳಲೇಬೇಕು.

ಆದರೆ ತಂದೆ ತಾಯಿಯರು ಸಾಯುವುದಕ್ಕೆ ಮೊದಲೇ, ಮಗನು ಸತ್ತ
ಉದಾಹರಣೆಯು ಸತ್ಯವೇದದಲ್ಲಿ ಬರೆಯಲ್ಪಟ್ಟಿದೆ. ಆದಾಮಹವ್ವಳು ನೀತಿವಂತನಾದ
ತಮ್ಮ ಮಗನಾದ ಹೇಬೇಲನು ಅನೀತಿವಂತನಾದ ಕಾಯಿನನಿಂದ ಕೊಲ್ಲಲ್ಪಟ್ಟ
ದುರಂತ ಘಟನೆಯನ್ನು ನೋಡಬೇಕಾಯಿತು. ಇದು ಒಂದು ಅನ್ಯಾಯದ
ಮರಣವಾಗಿದೆ.

ಅದರಂತೆಯೇ ನೀತಿವಂತನಾದ ಕ್ರಿಸ್ತನು ದುಷ್ಟರೂ, ಅನೀತಿವಂತರೂ
ಆದವರಿಂದ ಕೊಲ್ಲಲ್ಪಟ್ಟದ್ದನ್ನು ಆಲೋಚಿಸಿ. ಆತನ ಮರಣಕ್ಕಿಂತ ಹೆಚ್ಚು
ಅನ್ಯಾಯವಾದ ಮರಣವು ಇನ್ನೆಲ್ಲಿ ಕಂಡುಬರುತ್ತದೆ? ಹೇಬೆಲನು ಮತ್ತು ಶಿಲುಬೆಯಲ್ಲಿ
ಬಲಿಯಾದ ಕ್ರಿಸ್ತನು- ಇವರಿಬ್ಬರ ಮರಣದಲ್ಲಿ ಬೇರೆ ಯಾವ ಹೋಲಿಕೆ
ಕಂಡುಬರುತ್ತದೆ? ಮರಣದ ಮತ್ತು ಪಾತಾಳದ ಬೀಗದ ಕೈಗಳು ಕ್ರಿಸ್ತನ ಬಳಿಯಲ್ಲಿವೆ
(ಪ್ರಕಟನೆ 1:18), ಅಂದರೆ ಆತನು ಮರಣವನ್ನು ನಾಶಮಾಡುವವನಾಗಿದ್ದಾನೆ.
ಯೇಸುಕ್ರಿಸ್ತನ ಬಳಿಯಲ್ಲಿ ಯಾಕೆ ಮರಣದ ಬೀಗದ ಕೈಗಳಿವೆ ಹಾಗೂ ಆತನ
ಮೂಲಕ ದೇವರು ನಮಗೇನು ಕೊಟ್ಟವೆಂಬುದನ್ನು ಹೇಬೇಲನ ಮರಣದ ಮೂಲಕ
ನಾವು ಹೇಗೆ ಅರ್ಥಮಾಡಿಕೊಳ್ಳಬಹುದು?

`ಮರಣದ ಸಮಸ್ಯೆಗೆ ಪರಿಹಾರವಿಲ್ಲದಿದ್ದಲ್ಲಿ, ಅಂತಿಮವಾಗಿ ತಮ್ಮ ಜೀವನವು
ಯಾಕೆ ವ್ಯರ್ಥವೂ, ಅರ್ಥಹೀನವೂ ಆಗಿರುತ್ತದೆ? ಆದರೆ ಯೇಸುಕ್ರಿಸ್ತನು ಮರಣವು
ಜಯಿಸಿ ಅದಕ್ಕೆ ಪರಿಹಾರ ಒದಗಿಸಿದ್ದಾನೆ. ಈ ಅಂಶವು ಆತನಿಗೆ ನಾವು ಹೇಗೆ
ಕೃತಜ್ಞರಾಗಿರಬೇಕೆಂದು ತಿಳಿಸುತ್ತದೆ?`