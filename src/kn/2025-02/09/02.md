---
title:  ದೇವರು ಇಕ್ಕಟ್ಟಿನಲ್ಲಿ ನಮಗೆ ವಿಶೇಷ ಸಹಾಯಕನು
date:   25/05/2025
---

ಕೀರ್ತನೆಗಳು 46ನೇ ಅಧ್ಯಾಯ ಓದಿರಿ. ಈ ಜೀವನದಲ್ಲಿರುವ ಎಲ್ಲಾ ರೀತಿಯ
ಗೊಂದಲಗಳ ನಡುವೆಯೂ ಈ ಅಧ್ಯಾಯದಿಂದ ನಾವು ಎಂತಹ ಭರವಸೆಯ
ಸಂದೇಶವನ್ನು ಪಡೆದುಕೊಳ್ಳಬಹುದು? ಸೈತಾನನು ಮತ್ತು ಕ್ರಿಸ್ತನ ನಡುವಣ
ಮಹಾಹೋರಾಟವು ನಮ್ಮ ಲೋಕದಲ್ಲಿ ಮುಂದುವರಿಯುತ್ತಿದೆ. ಕೊನೆಯ ಕಾಲದಲ್ಲಿ
ಈ ಜಗತ್ತಿನ ಪರಿಸ್ಥಿತಿಯು ಹೇಗಿರುತ್ತದೆಂದು 46ನೇ ಅಧ್ಯಾಯದಲ್ಲಿ ತಿಳಿಸಲಾಗಿದೆ?

ಇಬ್ರಿಯ 7 ಹಾಗೂ 8ನೇ ಅಧ್ಯಾಯಗಳಲ್ಲಿ ಯೇಸುಕ್ರಿಸ್ತನ ಹಳೆಯ ಒಡಂಬಡಿಕೆಯ
ಕಾಲದ ಮಹಾಯಾಜಕನಿಗಿಂತ ಶ್ರೇಷ್ಠನಾಗಿದ್ದಾನೆ. ಆತನ ಬಲಿದಾನವು ಇತರೆಲ್ಲಾ
ಪ್ರಾಣಿಗಳ ಬಲಿಗಿಂತ ಅತ್ಯುತ್ತಮವಾಗಿದೆ ಹಾಗೂ ಪರಲೋಕದಲ್ಲಿರುವ ದೇವದರ್ಶನದ
ಗುಡಾರವು ಈ ಲೋಕದಲ್ಲಿದ್ದ ದೇವದರ್ಶನ ಗುಡಾರಕ್ಕಿಂತ ಅತ್ಯುತ್ತಮವಾದದ್ದೆಂದು
ತಿಳಿಸುತ್ತವೆ. ಹೆಚ್ಚು ಕಡಿಮೆ ಇದೇ ರೀತಿಯಾದ ವಿಷಯವು ಕೀರ್ತನೆ 46ನೇ
ಅಧ್ಯಾಯದಲ್ಲಿಯೂ ಕಂಡುಬರುತ್ತದೆ.

ಆದರೆ ಕೀರ್ತನೆಗಾರನು ಬೇರೆ ರೀತಿಯ ವಿಧಾನ ಅನುಸರಿಸಿದ್ದಾನೆ. ಇಲ್ಲಿ
ಲೇಖಕರು ಒಳ್ಳೆಯ ವಸ್ತುಗಳನ್ನು ಉತ್ತಮವಾದ ವಸ್ತುಗಳೊಂದಿಗೆ ಹೋಲಿಕೆ
ಮಾಡುತ್ತಿಲ್ಲ. ಬದಲಾಗಿ ದೇವರಿಗೆ ವಿರುದ್ಧವಾಗಿ ದಂಗೆಯೆದ್ದ ಲೋಕ ಹಾಗೂ
ಅದರಿಂದಾಗುವ ಭಯಂಕರ ಪರಿಣಾಮಗಳೊಂದಿಗೆ ಹೋಲಿಕೆ ಮಾಡುತ್ತಾರೆ.
ಅದೇ ಸಮಯದಲ್ಲಿ ದೇವರು ನಮಗಾಗಿ ಯೋಚಿಸಿರುವ ಉತ್ತಮ ಭವಿಷ್ಯದ
ವಾಗ್ದಾನದ ವಿಷಯವಾಗಿಯೂ ತಿಳಿಸಲಾಗಿದೆ.

46ನೇ ಕೀರ್ತನೆಯು ನಮಗೆ ನಿರೀಕ್ಷೆ ಮತ್ತು ವಾಗ್ದಾನವನ್ನು ಕೊಡುತ್ತದೆ.
ಲೋಕದಲ್ಲಿರುವ ಕಷ್ಟಸಂಕಟಗಳು, ಯುದ್ಧಗಳು ಇವೆಲ್ಲವುಗಳ ನಡುವೆಯೂ ದೇವರ
ಮಕ್ಕಳಾದ ನಮಗೆ ಆತನು "ಬಿಡಿರಿ, ನಾನೇ ದೇವರು" ಎಂಬ ಭರವಸೆ ನೀಡುತ್ತಾನೆ.
"ಅಲ್ಲದೆ ಸಮಸ್ತ ಜನಗಳಿಗೂ ಸರ್ವಾಧಿಪತಿಯು ನಾನೇ" ಎಂದು ದೇವರು
ನಮಗೆ ಆಶ್ವಾಸನೆ ನೀಡಿ ಮುಂದೆ ಒಂದುದಿನ ಇವೆಲ್ಲವೂ ನಾಶವಾಗಲಿದೆ ಎಂದು
ಧೈರ್ಯಪಡಿಸುತ್ತಾನೆ (ಕೀರ್ತನೆ 46:10).

ಅಲ್ಲದೆ 46:2ನೇ ವಚನದಲ್ಲಿ "ಆದುದರಿಂದ ಭೂಮಿಯು ಮಾರ್ಪಟ್ಟರೂ,
ಬೆಟ್ಟಗಳು ಮುಣುಗಿ ಹೋದರೂ ನಮಗೇನೂ ಭಯವಿಲ್ಲ" ಎಂದು ಭರವಸೆ
ನೀಡಲಾಗಿದೆ.

ಈ ಭರವಸೆಯ ಆಧಾರದಲ್ಲಿ ನಾವು ಕ್ರಿಸ್ತನ ಎರಡನೇ ಬರೋಣದಲ್ಲಿ
ನಡೆಯಲಿರುವ ಘಟನೆಗಳನ್ನು ನೆನಪಿಸಿಕೊಳ್ಳೋಣ; "ಆಕಾಶವು ಸುರಳಿಯ ಹಾಗೆ
ಸುತ್ತಲ್ಪಟ್ಟು ಹೋಗಿಬಿಟ್ಟಿತು, ಎಲ್ಲಾ ಬೆಟ್ಟಗಳೂ ದ್ವೀಪಗಳು ತಮ್ಮ ತಮ್ಮ ಸ್ಥಳದಿಂದ
ಚಲಿಸಿದವು" (ಪ್ರಕಟನೆ 6:14). ಅಪೋಸ್ತಲನಾದ ಪೇತ್ರನು ಹೀಗೆ ತಿಳಿಸುತ್ತಾನೆ:
"ಇವೆಲ್ಲವುಗಳು ಹೀಗೆ ಲಯವಾಗಿ ಹೋಗುವುದರಿಂದ ನೀವು ದೇವರ ದಿನದ
ಪ್ರತ್ಯಕ್ಷತೆಯನ್ನು ಎದುರು ನೋಡುತ್ತಾ ಹಾರೈಸುತ್ತಾ ಎಷ್ಟೋ ಪರಿಶುದ್ಧವಾದ
ನಡವಳಿಕೆಯೂ, ಭಕ್ತಿಯು ಉಳ್ಳವರಾಗಿರಬೇಕಲ್ಲಾ; ಆ ದಿನದಲ್ಲಿ ಆಕಾಶಮಂಡಲವು
ಬೆಂಕಿ ಹತ್ತಿ ಲಯವಾಗಿ ಹೋಗುವುದು, ಸೂರ್ಯಚಂದ್ರ ನಕ್ಷತ್ರಗಳು ಉರಿದು
ಕರಗಿ ಹೋಗುವವು” (2 ಪೇತ್ರನು 3:12), ನಾವು ಜೀವಿಸುತ್ತಿರುವ ಈ ಲೋಕದಲ್ಲಿ
ದುಷ್ಟತನವು ತುಂಬಿರುವುದು ಸತ್ಯ. ಆದರೆ ಇದು ಸದಾಕಾಲಕ್ಕೂ ಇರುವಂತದ್ದಲ್ಲ,
ದೇವರು ಇದೆಲ್ಲವನ್ನೂ ನಾಶಮಾಡಿ ನೂತನಾಕಾಶಮಂಡಲ ಹಾಗೂ ನೂತನ
ಭೂಮಂಡಲವನ್ನು ಸೃಷ್ಟಿಸುತ್ತಾನೆ. ಅಲ್ಲಿಯ ತನಕ ನಾವು ದೃಢವಾದ
ನಂಬಿಕೆಯುಳ್ಳವರಾಗಿದ್ದು, ಆತನ ವಾಗ್ದಾನದ ನೆರವೇರುವಿಕೆಗಾಗಿ ತಾಳ್ಮೆಯಿಂದ
ಕಾದುಕೊಂಡಿರಬೇಕಾಗಿದೆ.

`ಲೋಕದಲ್ಲಿ ದುಷ್ಟತನವು ಎಷ್ಟೇ ತುಂಬಿಕೊಂಡಿದ್ದರೂ, ದೇವರು ಒಳ್ಳೆಯವನು,
ಆತನು ಮಹಾಬಲಿಷ್ಠನೂ ಹಾಗೂ ಪ್ರೀತಿಸ್ವರೂಪಿಯೂ ಆಗಿದ್ದಾನೆಂಬ ತಿಳುವಳಿಕೆಯು
ನಮಗೆ ಯಾವ ನಿರೀಕ್ಷೆ ಕೊಡುತ್ತದೆ?`