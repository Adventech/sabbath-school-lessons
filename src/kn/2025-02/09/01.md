---
title:  ಕೀರ್ತನೆಗಳಲ್ಲಿ ದೇವರ ಶುಭಸಂದೇಶ
date:   24/05/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಕೀರ್ತನೆ 46 ಹಾಗೂ 75ನೇ ಅಧ್ಯಾಯಗಳು, 47:1-4; ಯೆರೆಮೀಯ 4:23-26; 1 ಥೆಸಲೋನಿಕ 4:13-17 ಹಾಗೂ ಪ್ರಕಟನೆ 14:6-12ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ದೇವರೇ, ಜನಾಂಗಗಳು ನಿನ್ನನ್ನು ಕೀರ್ತಿಸಲಿ, ಸರ್ವಜನಾಂಗಗಳು ನಿನ್ನನ್ನು ಕೀರ್ತಿಸಲಿ. ನೀನು ಸಮಸ್ತ ದೇಶಗಳವರನ್ನು ನೀತಿಯಿಂದ ಆಳಿ ಭೂಪ್ರಜೆಗಳನ್ನೆಲ್ಲಾ ನಡೆಸುವಾತನಾಗಿರುವುದರಿಂದ, ಜನಾಂಗಗಳು ಹರ್ಷಿಸಿ ಆನಂದ ಘೋಷಮಾಡಲಿ” (ಕೀರ್ತನೆಗಳು 67:3,4).

ಲೋಕದ ಅಂತ್ಯಕಾಲದಲ್ಲಿ ನಡೆಯಲಿರುವ ಘಟನೆಗಳ ಬಗ್ಗೆ ಆಲೋಚಿಸುವಾಗ,
ಪ್ರಕಟನೆ ಪುಸ್ತಕದಲ್ಲಿ ತಿಳಿಸಿರುವ ಮೃಗಗಳು ಹಾಗೂ ಶಕ್ತಿಗಳ ಬಗ್ಗೆ ನಮ್ಮ ಗಮನ
ಹರಿಯುತ್ತದೆ. ಇವೆರಡೂ ಪ್ರಮುಖವಾದ ಹಾಗೂ ಮಹತ್ವವಾದ ಪಾತ್ರವಹಿಸುತ್ತದೆ
ಎಂಬುದು ನಿಜ. ಇಲ್ಲದಿದ್ದಲ್ಲಿ ನಾವು ಇವುಗಳ ಬಗ್ಗೆ ತಿಳಿದುಕೊಳ್ಳುವಂತೆ ದೇವರು
ಸತ್ಯವೇದದಲ್ಲಿ ಸೇರಿಸುತ್ತಿರಲಿಲ್ಲ (ಪ್ರಕಟನೆ 1:3).

ಆದಾಗ್ಯೂ ಪ್ರವಾದನೆಗಳು ಮುಖ್ಯ ಅಂಶಗಳಾದ ಪಾಪ ಹಾಗೂ ಕಷ್ಟಬಾಧೆಗಳು,
ನ್ಯಾಯವಿಚಾರಣೆ, ಕೆಟ್ಟ ಮತ್ತು ಒಳ್ಳೆಯ ಶಕ್ತಿಗಳ ನಡುವಣ ಮಹಾಹೋರಾಟ.
ನ್ಯಾಯ ಅನ್ಯಾಯಗಳು, ಕ್ರೈಸ್ತರಿಗೆ ಬರಲಿರುವ ಹಿಂಸೆ-ಮುಂತಾದ ವಿಷಯಗಳ
ಬಗ್ಗೆಯೂ ತಿಳಿಸುತ್ತವೆ;

ಕೀರ್ತನೆಗಳ ಪುಸ್ತಕವೂ ಸಹ ಈ ಎಲ್ಲಾ ವಿಷಯಗಳ ಬಗ್ಗೆ ಕೂಲಂಕುಶವಾಗಿ
ತಿಳಿಸುತ್ತದೆ. ಮಾನವರು ಅನುಭವಿಸುವ ತೀವ್ರವಾದ ಹತಾಶೆಯಿಂದ ಹಿಡಿದು
ಬಹಳವಾದ ಸಂತೋಷ ಮುಂತಾದ ಭಾವೋದ್ವೇಗಗಳನ್ನೂ ಸಹ ಇದು
ವಿಶ್ಲೇಷಿಸುತ್ತದೆ. ಇಸ್ರಾಯೇಲ್ಯರು ಅಂಧಕಾರದ ಶಕ್ತಿಗಳ ವಿರುದ್ಧವಾಗಿ ಯುದ್ಧಕ್ಕೆ
ಸಿದ್ಧತೆ ಮಾಡಿಕೊಳ್ಳುವುದು, ಯಾಕೆ ದೇವರು ದುಷ್ಟತನಕ್ಕೆ ತಕ್ಷಣವೇ ಶಿಕ್ಷೆ ನೀಡುವುದಿಲ್ಲ
ಮುಂತಾದ ಪ್ರಶ್ನೆಗಳನ್ನು ಕೀರ್ತನೆಗಳ ಪುಸ್ತಕದಲ್ಲಿ ಓದುತ್ತೇವೆ. ದೇವದರ್ಶನದ
ಗುಡಾರದಲ್ಲಿ ಇವುಗಳಿಗೆ ಉತ್ತರ ಸಿಕ್ಕುವುದೆಂದು ನಮಗೆ ತಿಳಿಸಲಾಗಿದೆ. ಅಲ್ಲದೆ
ದೇವರು ಸಮಸ್ತ ವಿಶ್ವದ ಒಡೆಯ ಹಾಗೂ ಸೃಷ್ಟಿಕರ್ತನೆಂದು ಪದೇಪದೇ ಇಲ್ಲಿ
ಅರಿಕೆ ಮಾಡಲಾಗಿದೆ. ಈ ಮೊದಲಾದ ವಿಷಯಗಳು ಹಾಗೂ ಪ್ರಶ್ನೆಗಳು ನಮ್ಮಲ್ಲಿಯೂ
ಬರುತ್ತವಲ್ಲವೇ?

ಈ ಕಾರಣದಿಂದಲೇ ನಿರ್ಣಾಯಕವಾದ ಈ ಸತ್ಯಗಳ ಬಗ್ಗೆ ಇನ್ನೂ ಹೆಚ್ಚಾಗಿ
ಕೀರ್ತನೆಗಳ ಪುಸ್ತಕದಲ್ಲಿ ನಾವು ಕಲಿಯಲಿದ್ದೇವೆ.