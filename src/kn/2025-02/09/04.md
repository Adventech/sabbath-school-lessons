---
title:  ದೇವರ ಕಾಲ ಕೆಳಗೆ
date:   27/05/2025
---

`ಕೀರ್ತನೆ 47:1-4ನೇ ವಚನಗಳನ್ನು ಓದಿರಿ. ದೇವರರಾಜ್ಯದಲ್ಲಿ ನಮ್ಮ ಸ್ಥಾನಮಾನವು
ಹೇಗಿರುತ್ತದೆಂದು ಇವು ತಿಳಿಸುತ್ತವೆ?`

ನಮ್ಮ ಮುಂದಿನ ಭವಿಷ್ಯವು ಉಜ್ವಲವಾಗಿದೆ. ಆದರೆ ಅದು ಇನ್ನೂ ದೂರದಲ್ಲಿದೆ.
ಅಲ್ಲಿಯವರೆಗೆ ಪಾಪದ ನಿಮಿತ್ತ ನಾವು ಲೂಸಿಫರನೆಂಬ ಸೈತಾನನಿಗೆ ಈ ಲೋಕವನ್ನು
ಒಪ್ಪಿಸಿದ್ದೇವೆ. ಒಂದಾನೊಂದು ದಿನ ದೇವದೂತರು (ಅಂದರೆ ಪಾಪ ಮಾಡದ
ಇತರ ಲೋಕಗಳ ಜನರು. ಇಂಗ್ಲಿಷ್‌ನಲ್ಲಿ ಏಂಜಲ್ಸ್ ಎಂದು ಹೇಳುವುದಿಲ್ಲ,
ಬದಲಾಗಿ ದೇವರ ಮಕ್ಕಳು ಎಂದು ಹೇಳಲ್ಪಟ್ಟಿದೆ). ಯೆಹೋವನ ಸನ್ನಿಧಿಯಲ್ಲಿ
ಕಾಣಿಸಿಕೊಳ್ಳುವುದಕ್ಕೆ ಬಂದಾಗ, ಸೈತಾನನೂ ಸಹ ಅಲ್ಲಿರುತ್ತಾನೆ. ನಮ್ಮ ಈ
ಭೂಲೋಕವು ತನ್ನದೆಂದು ಅವನು ದೇವರ ಮುಂದೆ ಜಂಭಕೊಚ್ಚಿಕೊಳ್ಳುತ್ತಾನೆ.
ಅವರ ನಡುವೆ ನಡೆದ ಸಂಭಾಷಣೆ ಹೀಗಿದೆ:

ದೇವರು ಸೈತಾನನಿಗೆ "ನೀನು ಎಲ್ಲಿಂದ ಬಂದೆ? ಎಂದು ಕೇಳುತ್ತಾನೆ.
ಅದಕ್ಕೆ ಅವನು- "ಭೂಲೋಕದಲ್ಲಿ ಸಂಚರಿಸುತ್ತಾ ಅಲ್ಲಲ್ಲಿ ತಿರುಗುತ್ತಾ ಇದ್ದು
ಬಂದೆನು" ಎಂದುತ್ತರಿಸುತ್ತಾನೆ (ಯೋಬನು 1:7).

ಈ ಲೋಕವು ತನಗೆ ಸೇರಿದ್ದೆಂದು ಸೈತಾನನು ಹೇಳುತ್ತಾನೆ. ಪುರಾತನ ಕಾಲದಲ್ಲಿ
ಕಾಲುಗಳು ಒಡೆತನ ಅಥವಾ ಸ್ವಾಮ್ಯ (Ownership) ವನ್ನು ಸೂಚಿಸುತ್ತಿದ್ದವು.
ಉದಾಹರಣೆಗೆ ದೇವರು ಅಬ್ರಹಾಮನಿಗೆ ನೀನಿರುವ ಸ್ಥಳದಿಂದ ನಾಲ್ಕು
ದಿಕ್ಕುಗಳಿಗೂ ಕಣ್ಣೆತ್ತಿ ನೋಡು........ ನೀನೆದ್ದು ಈ ದೇಶದ ಎಲ್ಲಾ ಕಡೆಯಲ್ಲಿಯೂ
ತಿರುಗಾಡು; ಇದನ್ನು ನಿನಗೆ ಕೊಡುವೆನು" ಎಂದು ಹೇಳಿದ್ದಾನೆ (ಆದಿಕಾಂಡ
13:17).

`1 ಥೆಸಲೋನಿಕ 4:13-17ನೇ ವಚನಗಳನ್ನು ಜೆಕರ್ಯ 14:41ನೇ ವಚನದೊಂದಿಗೆ
ಹೋಲಿಕೆ ಮಾಡಿರಿ, ಕ್ರಿಸ್ತನ ಪಾದಗಳಿಗೆ ಗಮನಕೊಡಿ. ಈ ಎರಡೂ ವಾಕ್ಯಗಳ
ನಡುವಣ ವ್ಯತ್ಯಾಸಗಳನ್ನು ಗುರುತಿಸಿ. ಇವೆರಡೂ ವ್ಯತ್ಯಾಸವಾಗಿದ್ದರೂ, ಅಂತಿಮವಾಗಿ
ಕ್ರಿಸ್ತನು ಈ ಲೋಕದಲ್ಲಿ ತನ್ನ ಸರ್ವಾಧಿಪತ್ಯ ಸ್ಥಾಪಿಸುತ್ತಾನೆಂಬ ಅಂಶಗಳ ಬಗ್ಗೆ
ನಮಗೇನು ತಿಳಿಸುತ್ತವೆ?`

ಕ್ರಿಸ್ತನು ಎರಡನೇ ಸಾರಿ ಬರುವಾಗ ಸತ್ತಿರುವ ನೀತಿವಂತರು ಮೊದಲು ಎದ್ದು
ಬರುವರು, ಇದೇ ಪ್ರಥಮ ಪುನರುತ್ಥಾನವು. ಅನಂತರ ಬದುಕಿರುವ ನೀತಿವಂತರು
ಕಣ್ಣುರೆಪ್ಪೆ ಮುಚ್ಚುವಷ್ಟು ಮಾರ್ಪಟ್ಟು ಅಂತರಿಕ್ಷದಲ್ಲಿ ಕ್ರಿಸ್ತನನ್ನು ಎದುರುಗೊಳ್ಳುವರು.
ಸತ್ತಿರುವ ದುಷ್ಟರು ಸಮಾಧಿಯಲ್ಲಿಯೇ ಇರುವರು, ಬದುಕಿರುವ ದುಷ್ಟರು ಬೆಟ್ಟಗಳೇ
ಗುಡ್ಡಗಳೇ ನಮ್ಮ ಮೇಲೆ ಬೀಳಿರಿ ಎಂದು ಗೋಳಾಡುತ್ತಾ ಕ್ರಿಸ್ತನ ಪ್ರತ್ಯಕ್ಷತೆಯ
ಪ್ರಭಾವದಿಂದ ಸಾಯುವರು. ಭಕ್ತರು ಒಂದು ಸಾವಿರ ವರುಷ ಕ್ರಿಸ್ತನೊಂದಿಗೆ
ಪರಲೋಕದಲ್ಲಿ ವಾಸಿಸುವರು. (ಪ್ರಕಟನೆ 20:4,5). ಈ ಕಾರಣದಿಂದಲೇ ಪ್ರಥಮ
ಪುನರುತ್ಥಾನದಲ್ಲಿ ಸೇರಿರುವವನು ಧನ್ಯನು ಎಂದು ಸತ್ಯವೇದವು ತಿಳಿಸುತ್ತದೆ.

ಸಾವಿರ ವರುಷಗಳ ನಂತರ ಕ್ರಿಸ್ತನು ಏನು ಮಾಡುತ್ತಾನೆಂದು ಶ್ರೀಮತಿ
ವೈಟಮ್ಮನವರು ತಮ್ಮ "ದಿ ಗ್ರೇಟ್ ಕಾಂಟ್ರೊವರ್ಸಿ" ಪುಸ್ತಕದ 662, 663ನೇ
ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ:

"ಯೇಸುಕ್ರಿಸ್ತನು ಪುನರುತ್ಥಾನಗೊಂಡ ನಂತರ ಯಾವ ಎಣ್ಣೆಮರಗಳ ಗುಡ್ಡದ
ಮೇಲಿನಿಂದ ಪರಲೋಕಕ್ಕೆ ಏರಿಹೋದನೋ (ಅಕೃತ್ಯಗಳು 1:9,12), ಅದೇ
ಗುಡ್ಡದಲ್ಲಿ ಇಳಿದುಬರುವನು (ಇದು ಕ್ರಿಸ್ತನ ಮೂರನೇ ಬರೋಣ), ಪ್ರವಾದಿಯಾದ
ಜೆಕರ್ಯನು ಹೀಗೆ ಹೇಳುತ್ತಾನೆ: "ಯೆರೂಸಲೇಮಿಗೆ ಮೂಡಲಲ್ಲಿ ಎದುರಾಗಿರುವ
ಎಣ್ಣೆಮರಗಳ ಗುಡ್ಡದ ಮೆಲೆ ಆತನ ಪಾದಗಳು ನಿಂತಿರಲು ಆ ಗುಡ್ಡವು... ಸೀಳಿ
ಹೋಗಿ ಮಧ್ಯದಲ್ಲಿ ದೊಡ್ಡ ಡೊಂಗರವಾಗುವುದು.... ಯೆಹೋವನು ಭೂಲೋಕಕ್ಕೆಲ್ಲಾ
ರಾಜನಾಗಿರುವನು. ಆ ದಿನದಲ್ಲಿ ಯೆಹೋವನೊಬ್ಬನೇ ದೇವರೆಂದೂ, ಆತನ
ಹೆಸರೊಂದೇ ಸ್ತುತ್ಯವೆಂದು ಎಲ್ಲರಿಗೂ ತಿಳಿದಿರುವುದು" (ಜೆಕರ್ಯ 14:45,9).
ಹೊಸಯೆರೂಸಲೇಮ್ ಪಟ್ಟಣವು ತನ್ನ ಗಂಡನಿಗೋಸ್ಕರ ಶೃಂಗರಿಸಲ್ಪಟ್ಟ
ಮದಲಗಿತ್ತಿಯಂತೆ ವೈಭವದಿಂದ ಪ್ರಕಾಶಮಾನವಾಗಿ ಪರಲೋಕದಿಂದ
ಇಳಿದುಬರುವುದು. ರಕ್ಷಿಸಲ್ಪಟ್ಟವರು ಹಾಗೂ ದೇವದೂತರೊಂದಿಗೆ ಕ್ರಿಸ್ತನು ಪರಿಶುದ್ಧ
ಪಟ್ಟಣಕ್ಕೆ ಪ್ರವೇಶಿಸುವನು"

`ಕ್ರಿಸ್ತನ ಮೂಲಕ ನಮಗೆ ಕೊಡಲ್ಪಟ್ಟಿರುವ ನಿರೀಕ್ಷೆಯನ್ನು ಗಮನಿಸಿ. ಹೊಸ
ಯೆರೂಸಲೇಮಿನಲ್ಲಿ ಕ್ರಿಸ್ತನೊಂದಿಗೆ ಸದಾ ಇರುವ ಆ ಭಾಗ್ಯಕರ ಆಶೀರ್ವಾದದ
ಜೀವನವು ಹೇಗಿರುತ್ತದೆಂದು ಊಹಿಸಬಲ್ಲಿರಾ?`