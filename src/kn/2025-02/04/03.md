---
title:  ದೇವರು ಅಬ್ರಹಾಮನನ್ನು ಆರಿಸಿಕೊಂಡದ್ದು
date:   21/04/2025
---

ಆದಿಕಾಂಡ ಹತ್ತನೇ ಅಧ್ಯಾಯದಲ್ಲಿ ವಿವಿಧ ಜನಾಂಗಗಳು ಉತ್ಪತ್ತಿಯಾದ
ವಿವರಣೆಯನ್ನು ಕಾಣುತ್ತೇವೆ. ಜನಾಂಗಗಳು ಎಂಬ ಪದಕ್ಕೆ ಇಬ್ರಿಯ ಭಾಷೆಯಲ್ಲಿ
ಗೋಯಿಮ್ ಎಂಬ ಶಬ್ದವನ್ನು ಬಳಸಲಾಗಿದ್ದು, ಇದು ಅನ್ಯಜನರಿಗೂ ಸಹ
ಅನ್ವಯವಾಗುತ್ತದೆ. ಅಲ್ಲದೆ ಸಮುದ್ರದ ಕರಾವಳಿಯಲ್ಲಿ ಮತ್ತು ದೇಶಭಾಷಾ ಕುಲ
ಜನಾಂಗಗಳ ಪ್ರಕಾರ ಇವರೆಲ್ಲರೂ ಭೂಮಿಯಲ್ಲಿ ಹರಡಿಕೊಂಡರು ಎಂದೂ
ಸಹ ಆದಿಕಾಂಡ 10:5ನೇ ವಚನವು ತಿಳಿಸುತ್ತದೆ (ಪ್ರಕಟನೆ 14:6).

ಇದಾದ ನಂತರ ದೇವರು ಈ ಜನಾಂಗಗಳಲ್ಲಿ ಒಂದು ಸ್ಥಳದಿಂದ
ಅಬ್ರಹಾಮನನ್ನು ಆರಿಸಿಕೊಂಡನು. ಇತರೆಲ್ಲಾ ಜನಾಂಗಗಳಿಂತಲೂ ಇವನು
ವಿಶೇಷವಾಗಿರಬೇಕೆಂಬುದು ದೇವರ ಉದ್ದೇಶವಾಗಿತ್ತು.

`ಆದಿಕಾಂಡ 12:1-9ನೇ ವಚನಗಳನ್ನು ಓದಿರಿ, ದೇವರು ಅಬ್ರಹಾಮನನ್ನು
ಯಾಕೆ ಅವನ ಸ್ವದೇಶವನ್ನು ಬಿಟ್ಟು ತಾನು ತೋರಿಸುವ ದೇಶಕ್ಕೆ ಹೋಗಬೇಕೆಂದು
ತಿಳಿಸಿದನು?`

ದೇವರು ಅಬ್ರಹಾಮನ ಮೂಲಕ ಇತರೆಲ್ಲಾ ಜನಾಂಗಗಳು ಮತ್ತು ರಾಜ್ಯಗಳಿಗಿಂತ
ವಿಶಿಷ್ಟವಾದ ರಾಜ್ಯ ಹಾಗೂ ಜನಾಂಗವನ್ನು ಸ್ಥಾಪಿಸಬೇಕೆಂದು ಉದ್ದೇಶಿಸಿದ್ದನು.
ಆ ಜನಾಂಗಕ್ಕೆ ಯಾವ ರಾಜನೂ ಇರುತ್ತಿರಲಿಲ್ಲ. ಬದಲಾಗಿ ಸ್ವತಃ ದೇವರೇ
ಅದರ ರಾಜನಾಗಿರುತ್ತಿದ್ದನು. ಪಾಪಮಾಡಿದ ಮಾನವ ಜನಾಂಗವು ಸೃಷ್ಟಿಕರ್ತನ
ಬಳಿಗೆ ಹಿಂದಿರುಗಿದಲ್ಲಿ ಲೋಕದ ಪರಿಸ್ಥಿತಿ ಎಷ್ಟೊಂದು ಉನ್ನತವಾಗಿಯೂ,
ಉತ್ತಮವಾಗಿಯೂ ಇರುತ್ತದೆಂಬುದನ್ನು ಅಬ್ರಹಾಮನ ಸಂತಾನದವರು ಅವರಿಗೆ
ತೋರಿಸಿಕೊಡಬೇಕಾಗಿತ್ತು. ಈ ಜನಾಂಗದವರು ಅಂದರೆ ಇಸ್ರಾಯೇಲ್ಯರ ಮೂಲಕ
ಭೂಲೋಕದ ಎಲ್ಲಾ ಕುಲಗಳವರಿಗೂ ಆಶೀರ್ವಾದವುಂಟಾಗಬೇಕಿತ್ತು (ಆದಿಕಾಂಡ
12:3). ಹಿಂದೆ ಲೋಕದಲ್ಲಿ ಇತರ ಜನಾಂಗಗಳಿಗೆ ಕೊಡಲ್ಪಡದಂತ ದೈವೀಕ
ಜ್ಞಾನ, ಸೌಲಭ್ಯ ಹಾಗೂ ವಿಶೇಷ ಗೌರವ ಇಸ್ರಾಯೇಲ್ಯರಿಗೆ ಕೊಡಲ್ಪಟ್ಟಿತ್ತು.

`ಧರ್ಮೋಪದೇಶಕಾಂಡ 4:5-9ನೇ ವಚನಗಳನ್ನು ಓದಿರಿ, ಇದರಲ್ಲಿ ದೇವರು
ಅಬ್ರಹಾಮನಿಗೆ ತಾನು ಮಾಡಿದ ವಾಗ್ದಾನವನ್ನು ನೆರವೇರಿಸಿದನು. ಅವನ
ಸಂತಾನದವರಾದ ಇಸ್ರಾಯೇಲ್ಯರಿಗೆ ದೇವರು ಯಾವ ಆಜ್ಞಾವಿಧಿಗಳನ್ನು
ಬೋಧಿಸುತ್ತಿದ್ದಾನೆ?`

ಈ ವಚನಗಳ ಪ್ರಕಾರ ಒಬ್ಬ ವ್ಯಕ್ತಿಯು ಒಂದೇ ಒಂದು ಸಮುದಾಯಕ್ಕೆ
ದೇವರ ವಿಷಯವಾಗಿ ಸಾಕ್ಷಿಕೊಡುತ್ತಿಲ್ಲ. ಬದಲಾಗಿ ಸಮಸ್ತ ಇಸ್ರಾಯೇಲ್ ಜನಾಂಗವು
ದೇವರೊಂದಿಗೆ ಸಹಕರಿಸಿ ಆತನ ಗುಣಾತಿಶಯಗಳ ಮಹಿಮೆಯನ್ನು ಜಗತ್ತಿಗೆ
ಸಾಕ್ಷಿಯಾಗಿ ತೋರಿಸಬೇಕಾಗಿತ್ತು. ಇಲ್ಲಿ ದೇವರು ಇಸ್ರಾಯೇಲ್ಯರಿಗೆ ತಿಳಿಸುವ
ಆಜ್ಞಾ ವಿಧಿಗಳು ಇತರೆಲ್ಲಾ ಜನಾಂಗಗಳಿಗಿಂತ ಅವರನ್ನು ವಿಶೇಷ ಜನರನ್ನಾಗಿ
ಮಾಡಿದ್ದು ಮಾತ್ರವಲ್ಲದೆ, ಅವುಗಳನ್ನು ಅನುಸರಿಸಿ ನಡೆದಾಗ, ಅನ್ಯಜನಗಳೂ
ಸಹ ಅವರನ್ನು ಜ್ಞಾನಿಗಳೂ, ವಿವೇಕಿಗಳೂ ಆದ ದೊಡ್ಡಜನಾಂಗವೆಂದು
ತಿಳಿದುಕೊಳ್ಳಬೇಕಾಗಿತ್ತು (ಧರ್ಮೋಪದೇಶಕಾಂಡ 4:6). ದೇವರು ಇಸ್ರಾಯೇಲ್ಯರಿಗೆ
ಕೊಟ್ಟ ಸತ್ಯಗಳು ಎಷ್ಟೇ ಅದ್ಭುತವಾಗಿದ್ದರೂ, ಅವರು ಅದಕ್ಕೆ ಅವಿಧೇಯರಾಗಿ
ನಡೆದಲ್ಲಿ, ಅವರಿಗೆ ಆಶೀರ್ವಾದಕ್ಕೆ ಬದಲಾಗಿ ಶಾಪವೂ ಮತ್ತು ಜೀವಕ್ಕೆ ಬದಲಾಗಿ
ಮರಣವು ಉಂಟಾಗುತ್ತಿತ್ತು.

`ದೇವರು ಹೇಳಿದ ಸತ್ಯಗಳನ್ನು ಕೇವಲ ತಿಳಿದಿರುವುದು ಮಾತ್ರವಲ್ಲ, ಅದಕ್ಕೆ
ವಿಧೇಯರಾಗಿ ಅನುಸರಿಸಿ ನಡೆಯಬೇಕೆಂಬ ಆ ಸಿದ್ಧಾಂತವು ಇಂದು ಅಡ್ಡೆಂಟಿಸ್ಟರಾದ
ನಮಗೆ ಹೇಗೆ ಅನ್ವಯಿಸುತ್ತದೆ?`