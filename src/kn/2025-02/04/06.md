---
title:  ಅನ್ಯಜನರಿಗೂ ಸತ್ಯದೇವರ ಬೆಳಕು
date:   24/04/2025
---

ದೇವರು ಇಸ್ರಾಯೆಲ್ ಜನಾಂಗ ಹಾಗೂ ರಾಜ್ಯವನ್ನು ಸ್ಥಾಪಿಸಿದ ಮುಖ್ಯ
ಉದ್ದೇಶವೇನೆಂದರೆ, ಜಗತ್ತಿನ ಇತರ ಜನಾಂಗಗಳನ್ನು ರಕ್ಷಿಸಬೇಕೆಂಬ
ಕಾರಣದಿಂದಲೇ ಹೊರತು, ಅವುಗಳನ್ನು ತೀರ್ಪುಮಾಡಬೇಕೆಂಬ ಉದ್ದೇಶದಿಂದಲ್ಲ.
ನಮ್ಮ ಮುಂದೆ ಇತರರು ಉತ್ತಮ ನಡತೆ ತೋರಿದಾಗ, ಸಹಜವಾಗಿಯೇ ನಮಗೆ
ನಮ್ಮ ಕೆಟ್ಟ ನಡತೆಯ ಬಗ್ಗೆ ನಾಚಿಕೆಯಾಗುತ್ತದೆ. ಅದೇ ರೀತಿಯಲ್ಲಿ ಇಸ್ರಾಯೇಲ್
ರಾಜ್ಯದ ಅಸ್ತಿತ್ವವು ಅದರ ಸುತ್ತಮುತ್ತಲಿನ ರಾಜ್ಯಗಳ ಪಾಪ ಮತ್ತು ಸ್ವಾರ್ಥವನ್ನು
ಎತ್ತಿ ತೋರಿಸಬೇಕಾಗಿತ್ತು. ವಿಶ್ವಾಸಿಗಳು ದೇವರೊಂದಿಗೆ ಸಾಮರಸ್ಯದಿಂದ
ಜೀವಿಸುವಾಗ, ಆತನ ನೀತಿಯ ಗುಣಗಳು ಇತರರ ಮುಂದೆ ಪ್ರಕಾಶಿಸುತ್ತವೆ.
ಆಗ ಸಹಜವಾಗಿಯೇ ಆ ಜನರಲ್ಲಿ ತಮ್ಮ ಪಾಪಗಳ ಮನವರಿಕೆಯಾಗುತ್ತದೆ.
ದೇವರಾಜ್ಞೆಗಳನ್ನು ಕೈಕೊಂಡು ನಡೆಯುವ ಜನರ (ಪ್ರಕಟನೆ 14:12) ಜೀವನವು
ಇತರರಿಗೆ ಮಾದರಿಯಾಗಿದ್ದು, ದೇವರ ಗುಣಸ್ವಭಾವದ ಬಗ್ಗೆ ಅವರ ಗಮನ
ಸೆಳೆಯಬೇಕಾಗಿತ್ತು.

ಇಸ್ರಾಯೇಲ್ಯರು ಏನು ಮಾಡಬೇಕೆಂದು ದೇವರು ಹೇಳಿದ್ದನೋ, ಅದರಂತೆ
ನಡೆದಿದ್ದಲ್ಲಿ ಹಾಗೂ ಆತನ ವಿಧಿನಿಯಮಗಳನ್ನು ಕೈಕೊಂಡು ನಡೆದಿದ್ದಲ್ಲಿ, ಅವರ
ನೆರೆಹೊರೆ ರಾಜ್ಯಗಳು ಅವರೊಂದಿಗೆ ಸಮಾಧಾನದಿಂದಿದ್ದು, ಅವರ ಬಗ್ಗೆ ಹಾಗೂ
ಸತ್ಯದೇವರಾದ ಯೆಹೋವನ ಬಗ್ಗೆ ಹೆಚ್ಚಾಗಿ ತಿಳಿದುಕೊಳ್ಳಲು ಬಯಸುತ್ತಿದ್ದವು.
ಆದರೆ ನೆರೆಹೊರೆ ರಾಜ್ಯಗಳು ಇಸ್ರಾಯೇಲ್ಯರೊಂದಿಗೆ ಯುದ್ಧ ಮಾಡುತ್ತಿದ್ದದು
ಒಂದು ದುರಂತವಾಗಿದೆ. ಬಾಬೆಲಿನ ಅರಸನು ಇವರನ್ನು ಸೋಲಿಸಿ ಸೆರೆಯಾಳುಗಳಾಗಿ
ಒಯ್ದದ್ದು ಇದಕ್ಕೆ ಉದಾಹರಣೆಯಾಗಿದೆ.

ದೇವರ ಗುಣಸ್ವಭಾವವನ್ನು ತನ್ನ ಜೀವನದಲ್ಲಿ ಪರಿಪೂರ್ಣವಾಗಿ ತೋರಿಸಿಕೊಟ್ಟ
ಏಕೈಕ ವ್ಯಕ್ತಿಯೆಂದರೆ ಯೇಸುಕ್ರಿಸ್ತನು. ಆತನ ಪರಿಪೂರ್ಣ ಮಾದರಿಯು ಜನರ
ಹೃದಯದಲ್ಲಿ ನಿಶ್ಚಯವಾಗಿಯೂ ಮಾನಸಾಂತರ ಉಂಟುಮಾಡಿತು. ಅವರನ್ನು
ಸತ್ಯದ ಬೆಳಕಿಗೆ ತರುವುದು ಇದರ ಉದ್ದೇಶವಾಗಿತ್ತು (ಯೋಹಾನ 3:16-21).

ತಮ್ಮ ಸುತ್ತಲಿನ ಜನಾಂಗಗಳಿಗೆ ಸತ್ಯದ ಬೆಳಕು ತೋರಿಸಿ, ಅವರೂ ಸಹ
ಅಬ್ರಹಾಮನಿಗೆ ದೇವರು ಮಾಡಿದ ವಾಗ್ದಾನದ ಆಶೀರ್ವಾದದಲ್ಲಿ ಪಾಲುಗಾರರಾಗ-
ಬೇಕೆಂಬ ಉದ್ದೇಶದಿಂದ ದೇವರು ಇಸ್ರಾಯೇಲ್ ರಾಜ್ಯವನ್ನು ಸ್ಥಾಪಿಸಿದನು.
ಅದರಂತೆಯೇ ಕ್ರೈಸ್ತಸಭೆಯನ್ನು ಸ್ಥಾಪಿಸಿ ಅದರ ಮೂಲಕ ಪಾಪಿಗಳನ್ನು ಕ್ರಿಸ್ತನ
ಬಳಿಗೆ ತರಬೇಕೆಂದು ದೇವರು ಹಂಬಲಿಸುತ್ತಾನೆ. ದೇವರು ತನ್ನ ಸಭೆಯ ಮೂಲಕ
ಮೂರುದೂತರ ಸಂದೇಶಗಳು ಕೆಲವರಿಗೆ ಮಾತ್ರವಲ್ಲ, ಬದಲಾಗಿ ಸಕಲ ಜನಾಂಗ,
ಕುಲ ಭಾಷೆ ಪ್ರಜೆಗಳಿಗೆ ಸಾರಬೇಕೆಂದು ಉದ್ದೇಶಿಸಿದ್ದಾನೆ (ಪ್ರಕಟನೆ 14:6).
ಕ್ರಿಸ್ತನ ಎರಡನೇ ಬರೋಣಕ್ಕೆ ಮೊದಲು ಸಮಸ್ತ ಲೋಕವು ದೇವರ ಮಹಿಮೆಯಿಂದ
ಪ್ರಕಾಶಗೊಳ್ಳುತ್ತದೆಂದು ಪ್ರಕಟನೆ 18:1ನೇ ವಚನವು ತಿಳಿಸುತ್ತದೆ.

ದೇವರು ಈ ಲೋಕದಲ್ಲಿ ತನ್ನ ಜನರು ಮಾಡಬೇಕೆಂದು ಉದ್ದೇಶಿಸಿರುವ
ಕಾರ್ಯಗಳ ಬಗ್ಗೆ ಕೆಳಗಿನ ವಚನಗಳು ನಮಗೇನು ತಿಳಿಸುತ್ತವೆ?

`ಅರಣ್ಯಕಾಂಡ 14:17-21`

`ಪ್ರಕಟನೆ 18:1-4`

`ಯೆಶಾಯ 42:6; 49:6`

`ಹಾಗೂ 60:3`

`ಪ್ರಕಟನೆ 18:1-4ನೇ ವಚನಗಳನ್ನು ತಿರುಗಿ ಓದಿರಿ, ದೇವರು ತನ್ನ ಜನರು
ಬಾಬೆಲನ್ನು ಬಿಟ್ಟು ಬರಬೇಕೆಂದು ಇಲ್ಲಿ ಆಹ್ವಾನ ನೀಡುತ್ತಿದ್ದಾನೆ. ಅದು ಹೇಗೆ
ನಡೆಯಲ್ಪಡುವುದು? ಸೆವೆಂತ್ ಡೇ ಅಡ್ಡೆಂಟಿಸ್ಟರಾದ ನಾವು ಬಾಬೆಲಿನಲ್ಲಿಲ್ಲ. ಆದರೆ
ದೇವರು ಬಾಬೆಲಿನಲ್ಲಿ ಇನ್ನೂ ಇರುವ ತನ್ನ ಜನರನ್ನು ಅಲ್ಲಿಂದ ಹೊರಬರುವಂತೆ
ಕರೆ ನೀಡಲು ನಮ್ಮ ಸಭೆಯನ್ನು ಹೇಗೆ ಉಪಯೋಗಿಸಿಕೊಳ್ಳುತ್ತಾನೆ?`