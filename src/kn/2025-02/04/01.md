---
title:  ಜನಾಂಗಗಳು ಹಾಗೂ ರಾಜ್ಯಗಳು- ಭಾಗ 1
date:   19/04/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಆದಿಕಾಂಡ 10:1-12; 12:1-9; 1 ಸಮುವೇಲನು 8:4-18; ಮತ್ತಾಯ 20:25-28 ಹಾಗೂ ಪ್ರಕಟನೆ 18:1-4ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಸಕಲ ಜನಾಂಗ, ಕುಲಭಾಷೆಗಳವರು ಅವನನ್ನು ಸೇವಿಸಲೆಂದು ಅವನಿಗೆ ದೊರೆತನವೂ ಘನತೆಯೂ, ರಾಜ್ಯವು ಕೊಡೋಣವಾದವು; ಅವನ ಆಳಿಕೆಯು ಅಂತ್ಯವಿಲ್ಲದ್ದು; ಶಾಶ್ವತವಾದದ್ದು; ಅವನ ರಾಜ್ಯವು ಎಂದಿಗೂ ಅಳಿಯದು" (ದಾನಿಯೇಲನು 7:14).

ಪ್ರಕಟನೆ ಪುಸ್ತಕವು ಪಾಪ ಮಾಡಿ ದೇವರಿಂದ ದೂರವಾಗಿದ್ದ ನಮ್ಮ ಲೋಕಕ್ಕೆ
ದೇವರ ಪರಿಹಾರವನ್ನು ತಿಳಿಸುತ್ತದೆ. ಈ ಪುಸ್ತಕದ ಕೊನೆಯ ಅಧ್ಯಾಯಗಳಲ್ಲಿ
ಜೀವವೃಕ್ಷದ ಮರವು ಪುನರ್‌ಸ್ಥಾಪನೆಯಾಗುವುದು ಅಥವಾ ತಿರುಗಿ ಮೊದಲನೆ
ಸ್ಥಿತಿಗೆ ತರಲ್ಪಡುವುದು, ಶಾಪ ವಿಮೋಚನೆಯಾಗಿ ರಕ್ಷಿಸಲ್ಪಟ್ಟ ನಾವೆಲ್ಲರೂ ದೇವರ
ಸನ್ನಿಧಾನದಲ್ಲಿ ತಿರುಗಿ ಪ್ರವೇಶ ಪಡೆದುಕೊಳ್ಳುವುದು- ಮುಂತಾದವುಗಳನ್ನು
ವಿವರಿಸುತ್ತದೆ. ಪ್ರಕಟನೆ ಪುಸ್ತಕವು ಕೆಲವು ರೀತಿಯಲ್ಲಿ ಆದಿಕಾಂಡ ಪುಸ್ತಕದ
ವ್ಯತಿರಿಕ್ತವಾಗಿದೆ (Reverse). ಈ ಕಾರಣದಿಂದಲೇ ಲೋಕದಲ್ಲಿ ಹೇಗೆ ಸಮಸ್ಯೆಗಳು
ಉಂಟಾದವು ಎಂಬುದನ್ನು ಮನದಟ್ಟು ಮಾಡಿಕೊಳ್ಳಲು ಆದಿಕಾಂಡ ಪುಸ್ತಕವು
ಮುಖ್ಯವಾಗಿದೆ.

ಲೋಕದ ಸರ್ಕಾರ, ದೇವರಿಗೆ ನ್ಯಾಯಬದ್ಧವಾಗಿ ಸೇರಿರುವ ನಮ್ಮ ಲೋಕವನ್ನು
ಬಲವಂತವಾಗಿ ತನ್ನ ಅಧೀನಕ್ಕೆ ತೆಗೆದುಕೊಳ್ಳಲು ಬಯಸುವ ಒಂದಾದ
ಮೇಲೊಂದು ಮಾನವ ಪ್ರಯತ್ನಗಳು, ದೇವರು ಭಯಂಕರವಾದ ಪಾಪ ಹಾಗೂ
ದಂಗೆಯನ್ನು ಶಾಶ್ವತವಾಗಿ ನಾಶಮಾಡುವುದು ಮತ್ತು ಅಂತಿಮವಾಗಿ ನೀತಿವಂತನಾದ
ದೇವರ ಆಳಿಕೆ - ಇವು ದಾನಿಯೇಲನು ಹಾಗೂ ಪ್ರಕಟನೆಗಳಲ್ಲಿ ಕಂಡುಬರುವ
ಪ್ರಮುಖವಾದ ವಿಷಯಗಳಲ್ಲಿ ಒಂದಾಗಿದೆ.

ಇದು ಸಾವಿರಾರು ವರ್ಷಗಳ ಕಾಲ ನಡೆಯುವ ಅತ್ಯಂತ ದೀರ್ಘವಾದ
ಕಾರ್ಯವಾಗಿದೆ. ಪ್ರಜಾಪ್ರಭುತ್ವ ಅಥವಾ ಇನ್ನಾವುದೇ ರೀತಿಯ ಸರ್ಕಾರಗಳು
ಮಾಡಿದ ಪ್ರಯೋಗಗಳು ಹೆಚ್ಚಿನ ಸಮಯಗಳಲ್ಲಿ ವಿಫಲವಾಗಿವೆ ಹಾಗೂ
ಸತ್ಯವೇದದಲ್ಲಿ ತಿಳಿಸಿರುವ ಉನ್ನತ ಆದರ್ಶಗಳನ್ನು ಎತ್ತಿಹಿಡಿಯುವುದರಲ್ಲಿ
ಯಾವಾಗಲೂ ಯಶಸ್ಸು ಕಂಡಿಲ್ಲ. ಮಾನವ ಚರಿತ್ರೆಯ ಸಾವಿರಾರು ವರ್ಷಗಳಲ್ಲಿ
ಇಂತಹ ದುಃಖಕರವಾದ ಅವ್ಯವಸ್ಥೆಯು ಕಂಡುಬಂದಿದೆ. ಅಂತಿಮವಾಗಿ ದೇವರು
ತನ್ನ ಶಾಶ್ವತ ರಾಜ್ಯವನ್ನು ಸ್ಥಾಪಿಸುವವರೆಗೂ (ದಾನಿಯೇಲನು 7:27) ಲೋಕದಲ್ಲಿನ
ಇಂತಹ ಕೆಟ್ಟ ಪರಿಸ್ಥಿತಿಯು ಇನ್ನೂ ಹೆಚ್ಚಾಗಿ ಉಲ್ಬಣಗೊಳ್ಳುತ್ತದೆ.