---
title:  ಇಸ್ರಾಯೇಲ್ಯರು ಕೇಳಿಕೊಂಡದ್ದು ಕೊಡಲ್ಪಟ್ಟಿತು
date:   22/04/2025
---

ಆರಂಭದಲ್ಲಿಯೇ ತಿಳಿಸಿದಂತೆ ಇಸ್ರಾಯೇಲ್ಯರಿಗೆ ಇತರ ಜನಾಂಗಗಳಂತೆ
ರಾಜರುಗಳು ಇರಬಾರದಾಗಿತ್ತು, ಬದಲಾಗಿ ದೇವರೇ ಅವರ ರಾಜನಾಗಿರಬೇಕಾಗಿತ್ತು.
ಆದರೆ ಕಾಲ ಕಳೆದಂತೆ, ಇಸ್ರಾಯೇಲ್ಯರ ನಂಬಿಕೆಯು ಕುಂದಿಹೋಗಿ, ಅವರೂ
ಸಹ ತಮಗೆ ಬೇರೆ ಎಲ್ಲಾ ಜನಾಂಗಗಳಿಗಿರುವಂತೆ ಒಬ್ಬ ಅರಸನು ಬೇಕೆಂದು
ಹಂಬಲಿಸಿದರು.

`1 ಸಮುವೇಲನು 8:4-18ನೇ ವಚನಗಳನ್ನು ಓದಿರಿ. ಇಸ್ರಾಯೇಲ್ಯರ
ಹಿರಿಯರೆಲ್ಲರೂ ಯಾಕೆ ತಮಗೊಬ್ಬ ಅರಸನು ಬೇಕೆಂದು ಕೇಳಿಕೊಂಡರು? ನಾವೂ
ಸಹ ಇಂತದ್ದೇ ಶೋಧನೆಗೆ ಯಾವ ರೀತಿಯಲ್ಲಿ ಒಳಗಾಗುವ ಸಂಭವವಿದೆ?`

ತಮಗೊಬ್ಬ ಅರಸನು ಬೇಕೆಂದು ಇಸ್ರಾಯೇಲ್ಯರು ಕೇಳಿಕೊಳ್ಳುವ ಮೂಲಕ
ದೇವರ ಆಳಿಕೆ ಬೇಡವೆಂದು ಅವರು ತಿರಸ್ಕರಿಸಿದರು. ಈ ಜನಾಂಗವು ದೇವರಿಗೆ
ನೇರವಾಗಿ ಉತ್ತರಕೊಡುವ ಜವಾಬ್ದಾರಿ ಹೊಂದಿತ್ತು. ಇತರೆಲ್ಲಾ ವಿಷಯಗಳಂತೆ
ದೇವದರ್ಶನ ಗುಡಾರ ಹಾಗೂ ಅದರಲ್ಲಿ ನಡೆಯುತ್ತಿದ್ದ ಸೇವೆಗಳ ಮೂಲಕ
ದೇವರೊಂದಿಗೆ ತಾವು ನಿಕಟ ಬಾಂಧವ್ಯ ಹೊಂದಿದ್ದೇವೆಂದು ಅವರು
ತಿಳಿದುಕೊಳ್ಳಬೇಕಾಗಿತ್ತು. ತಮಗೊಬ್ಬ ಅರಸನು ಬೇಕೆಂದು ಇಸ್ರಾಯೇಲ್ಯರು
ಕೇಳಿಕೊಳ್ಳುವ ಮೂಲಕ ಇತರ ಅನ್ಯಜನಾಂಗಗಳು, ರಾಜ್ಯಗಳು ಅನುಭವಿಸುತ್ತಿದ್ದ
ಕಷ್ಟಸಂಕಟಗಳನ್ನು ಅವರೂ ಸಹ ಸ್ವತಃ ಅನುಭವಿಸಬೇಕಾಗಿತ್ತು. ಉದಾಹರಣೆಗೆ
ರಾಜನು ಮಾಡುವ ಯುದ್ಧಗಳಲ್ಲಿ ಅವರನ್ನು ಒತ್ತಾಯದಿಂದ ಸೈನಿಕರಾಗಿ
ಸೇರಿಸಿಕೊಳ್ಳುವುದು, ಯುದ್ಧದ ವೆಚ್ಚಕ್ಕಾಗಿ ಸರ್ಕಾರವು ಬಲಾತ್ಕಾರದಿಂದ ಹಣಸಂಗ್ರಹ
ಮಾಡುವುದು, ಆಸ್ತಿಪಾಸ್ತಿಗಳನ್ನು ಜಪ್ತಿಮಾಡಿಕೊಳ್ಳುವುದು. ತೆರಿಗೆ ಕೊಡುವುದು
ಮುಂತಾದ ಇನ್ನಿತರ ಕೆಟ್ಟಪರಿಣಾಮಗಳನ್ನು ಜನರು ಎದುರಿಸಬೇಕಾಗಿತ್ತು. ಅದೇ
ಸಮಯದಲ್ಲಿ ಪ್ರಬಲರಾದ ರಾಜರು ಪ್ರಜೆಗಳ ಯೋಗಕ್ಷೇಮ, ಒಳಿತಿಗೆ ಬದಲಾಗಿ
ತಮ್ಮ ಸ್ವಾರ್ಥಕ್ಕಾಗಿ ಆಡಳಿತ ನಡೆಸುವರೆಂದು ಇಸ್ರಾಯೇಲ್ಯರು ತಿಳಿದುಕೊಳ್ಳಲಿದ್ದರು.

ಅಲ್ಲದೆ ರಾಜರು ವಂಶಪಾರಂಪರ್ಯವಾಗಿ ಜನರ ಮೇಲೆ ಶಾಶ್ವತವಾಗಿ
ಆಡಳಿತ ನಡೆಸುವರು. ಇಸ್ರಾಯೇಲ್ಯರು ತಮಗೊಬ್ಬ ಅರಸನ ಬೇಕೆಂದು
ಕೇಳಿಕೊಂಡದ್ದನ್ನು ದೇವರು ಕೊಡಲಿದ್ದನು. ಆದರೆ ರಾಜರಿಂದ ಅವರಿಗೆ ಬಾಧೆ
ಕಷ್ಟಗಳು ಬಂದಾಗ, ಅವರ ದೆಸೆಯಿಂದ ಬೇಸತ್ತು ಯೆಹೋವ ದೇವರಿಗೆ
ಮೊರೆಯಿಟ್ಟಲ್ಲಿ. ಆತನು ಅವರ ಮೊರೆಯನ್ನು ಲಕ್ಷಿಸುವುದಿಲ್ಲವೆಂದೂ ಸಹ
ಸಮುವೇಲನು ಜನರಿಗೆ ಎಚ್ಚರಿಸಿದನು (1 ಸಮುವೇಲನು 8:18).

ದೇವರಿಗೆ ಇಸ್ರಾಯೇಲ್ಯರ ದೌರ್ಬಲ್ಯ ತಿಳಿದಿತ್ತು. ತನ್ನ ಜನರು ತಮಗೊಬ್ಬ
ಅರಸನು ಬೇಕೆಂದು ಕೇಳಿಕೊಳ್ಳುತ್ತಾರೆಂದು ಆತನು ಮುಂದಾಗಿಯೇ ತಿಳಿಸಿದ್ದನು.
ಇಸ್ರಾಯೇಲ್ಯರು ತಾವು ಮಾಡಿಕೊಂಡ ಆಯ್ಕೆಯ ಕೆಟ್ಟ ಪರಿಣಾಮಗಳನ್ನು
ಎದುರಿಸಬೇಕಾಯಿತು.

ಧರ್ಮೋಪದೇಶಕಾಂಡ 17:14-20ನೇ ವಚನಗಳನ್ನು ಓದಿರಿ, ತಾನು
ಅವರಿಗೊಬ್ಬ ಅರಸನನ್ನು ನೇಮಿಸುತ್ತೇನೆಂದು ದೇವರು ಹೇಳಲಿಲ್ಲ. ಬದಲಾಗಿ
ಇಸ್ರಾಯೇಲ್ಯರು ಕೇಳಿಕೊಳ್ಳುವರೆಂದು ದೇವರು ಮೋಶೆಯ ಮೂಲಕ ಮುಂದಾಗಿಯೇ
ತಿಳಿಸಿದ್ದನೆಂಬುದನ್ನು ಗಮನಿಸಿ, ಮಾನವರ ಆಳಿಕೆಯಿಂದ ಜನರು ಎಂತಹ ಕೆಟ್ಟ
ಪರಿಣಾಮಗಳನ್ನು ಎದುರಿಸಲಿದ್ದಾರೆಂಬ ಕಾರಣದಿಂದ ತನ್ನ ಜನರನ್ನು ರಕ್ಷಿಸಲು
ರಕ್ಷಣಾ ನಿಯಮಗಳನ್ನು ದೇವರು ನೇಮಿಸಿದ್ದನು. ರಾಜ್ಯಗಳು ಮತ್ತು ಚಕ್ರವರ್ತಿಗಳ
ಇತಿಹಾಸವನ್ನು ಗಮನಿಸಿದಾಗ, ದೇವರ ಈ ರಕ್ಷಣಾ ಉಪಾಯಗಳನ್ನು ಅವರು
ಹೆಚ್ಚಾಗಿ ನಿರ್ಲಕ್ಷಿಸಿದರೆಂದು ತಿಳಿಯಬಹುದು.

ಇಸ್ರಾಯೇಲ್ಯರು ಬೇಡಿಕೊಂಡಂತೆ ದೇವರು ಅವರಿಗೆ ಅರಸರನ್ನು ನೇಮಿಸಿದನು.
ಆದರೆ ಅವರ ಚರಿತ್ರೆಯನ್ನು ಗಮನಿಸಿದಾಗ, ಈ ರಾಜರುಗಳ ನಿಮಿತ್ತ ಅವರು
ಎಂತಹ ಘೋರವಾದ ಪರಿಣಾಮ ಅನುಭವಿಸಿದರೆಂಬುದನ್ನು ನಾವು ಅರಸುಗಳು,
ಪೂ.ಕಾ. ವೃತ್ತಾಂತ, ಸಮುವೇಲನ ಪುಸ್ತಕಗಳಲ್ಲಿ ಕಾಣಬಹುದು. ಕೆಲವು ಅರಸರು
ಒಳ್ಳೆಯವರಾಗಿದ್ದರು. ಆದರೆ ಇಂತಹ ಒಳ್ಳೆಯ ಅರಸರೂ ಸಹ ತಪ್ಪು
ಮಾಡಿದರೆಂಬುದನ್ನು ದಾವೀದನು ಬತ್ತೇಬಳ ವಿಷಯದಲ್ಲಿ ಮಾಡಿದ ಘಟನೆಯಿಂದ
ತಿಳಿಯಬಹುದು. ಅನೇಕ ರಾಜರು ಕರ್ತನ ದೃಷ್ಟಿಯಲ್ಲಿ ಕೆಟ್ಟದ್ದನ್ನೇ ಮಾಡಿದರು
(1 ಅರಸು 11:6; 15:26; 16:30 ಹಾಗೂ 2 ಅರಸು 3:2 ಇತ್ಯಾದಿ).

`ಆ ಕಾಲದಂತೆ ಇಂದೂ ಸಹ ಮಾನವರಿಂದ ಆಡಳಿತ ನಡೆಸುವ ಸರ್ಕಾರಗಳು
ಹೆಚ್ಚಾಗಿ ಕೆಟ್ಟದ್ದನ್ನೇ ಮಾಡುತ್ತಿವೆಂಬುದು ನಮ್ಮೆಲ್ಲರಿಗೂ ತಿಳಿದಿದೆ. ನಾವೂ ಸಹ
ಅದನ್ನು ಅನುಭವಿಸುತ್ತಿದ್ದೇವೆ. ಪಾಪಿಗಳಾದ ಆಡಳಿತಗಾರರು ಪಾಪಿಗಳಾದ ಪ್ರಜೆಗಳ
ಮೇಲೆ ಆಡಳಿತ ನಡೆಸುತ್ತಿದ್ದಾರೆ. ಇದರಿಂದಾಗುವ ಕೆಟ್ಟ ಪರಿಣಾಮಗಳೇನು?`