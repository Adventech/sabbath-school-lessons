---
title:  ಅನ್ಯಜನಾಂಗಗಳ ಅರಸರು
date:   23/04/2025
---

ಹಳೆಯ ಒಡಂಬಡಿಕೆಯ ಕಾಲದಲ್ಲಿ ದೇವರು ಇಸ್ರಾಯೇಲ್ಯರೊಂದಿಗೆ ಹೇಗೆ
ವ್ಯವಹರಿಸಿದನು ಹಾಗೂ ಸಂಬಂಧ ಹೊಂದಿದ್ದನೆಂಬುದು, ಆತನು ಹೊಸ
ಒಡಂಬಡಿಕೆಯ ಸಭೆಯೊಂದಿಗೆ ಹೇಗೆ ವ್ಯವಹರಿಸಿ ಸಂಬಂಧಹೊಂದಲು
ಬಯಸುತ್ತಾನೆಂಬುದರ ಸೂಕ್ಷ್ಮ ಪರಿಜ್ಞಾನ (Insight) ನೀಡುತ್ತದೆ. ಇಸ್ರಾಯೇಲ್
ರಾಜ್ಯವು ಕ್ರೈಸ್ತಸಭೆಯು ದೇವರ ಮಾರ್ಗಬಿಟ್ಟು ಭ್ರಷ್ಟವಾಗುತ್ತದೆಂಬುದನ್ನು ಮುಂದಾಗಿ
ವಿವಿಧ ರೀತಿಯಲ್ಲಿ ತಿಳಿಸುತ್ತದೆ. ಈಗಿನ ಕ್ರೈಸ್ತಸಭೆಯು ಯಾವ ವಿಧದಲ್ಲಿಯೂ
ಪುರಾತನ ಇಸ್ರಾಯೇಲ್ಯರಿಗಿಂತ ಶ್ರೇಷ್ಠರಾಗಿಲ್ಲ. ಕ್ರೈಸ್ತರಾದ ನಾವೂ ಸಹ
ಶೋಧನೆಗೊಳಗಾಗಿ ಅವರು ಮಾಡಿದ ಪಾಪಗಳನ್ನು ಮಾಡಿದ್ದೇವೆ ಹಾಗೂ
ಈಗಲೂ ಮಾಡುತ್ತಿದ್ದೇವೆ.

`ಮತ್ತಾಯ 20:25-28ನೇ ವಚನಗಳನ್ನು ಓದಿರಿ, ಕ್ರೈಸ್ತಸಭೆಯನ್ನು ಸ್ಥಾಪಿಸುವಾಗ
ಯಾವ ತಪ್ಪುಗಳನ್ನು ಮಾಡಬಾರದೆಂದು ಕ್ರಿಸ್ತನು ಶಿಷ್ಯರಿಗೆ ಎಚ್ಚರಿಕೆ ನೀಡುತ್ತಿದ್ದಾನೆ?`

ಇಸ್ರಾಯೇಲ್ಯರು ತಮಗೊಬ್ಬ ಅರಸನು ಬೇಕೆಂದು ಕೇಳಿಕೊಂಡರು. ಈ ಬೇಡಿಕೆಯು
ಅವರು ನೈತಿಕವಾಗಿ ನಾಶವಾಗಲು ಕಾರಣವಾಯಿತು. ಅವರನ್ನಾಳಿದ ರಾಜರು
ಅತ್ಯಂತ ದುಷ್ಟರಾದರು. ಈ ಕಾರಣದಿಂದ ಅವರು ತಮ್ಮ ತಪ್ಪುಗಳಿಗೆ ಪಶ್ಚಾತ್ತಾಪ
ಪಟ್ಟು ತನ್ನ ಕಡೆಗೆ ತಿರುಗಿಕೊಳ್ಳಲೆಂಬ ಉದ್ದೇಶದಿಂದ ದೇವರು ಅವರನ್ನು ಬಾಬೆಲಿನ
ಅರಸನ ಕೈಗೆ ಒಪ್ಪಿಸಿದನು. ಯೆಹೂದ್ಯರು ಬಾಬೆಲ್ ದೇಶಕ್ಕೆ ಸೆರೆಯಾಳುಗಳಾಗಿ
ಹೋಗಬೇಕಾಯಿತು.

ಕ್ರೈಸ್ತರ ಇತಿಹಾಸದಲ್ಲಿಯೂ ಇಂತದ್ದೇ ಒಂದು ಘಟನೆ ನಡೆಯಿತು. ಅವರು
ಅನ್ಯ ಜನಾಂಗಗಳಂತೆ ನಡೆಯಬಾರದಾಗಿತ್ತು ಹಾಗೂ ಯಾವುದೇ ಸಂಬಂಧ
ಹೊಂದಿರಬಾರದಾಗಿತ್ತು. ಆದರೆ ಹೆಸರಿಗೆ ಮಾತ್ರ ಕ್ರೈಸ್ತನಾದ ಕಾನ್‌ಸ್ಟಾಂಟೈನ್
ಎಂಬ ರೋಮ್ ಚಕ್ರವರ್ತಿಯು ಅಧಿಕಾರಕ್ಕೆ ಬಂದಾಗ, ಕ್ರೈಸ್ತ ವಿಶ್ವಾಸಿಗಳು
ಸಂತೋಷಗೊಂಡರು. ತಮ್ಮ ಮೇಲೆ ನಡೆಯುತ್ತಿದ್ದ ಹಿಂಸೆ ಕೊನೆಗೊಂಡಿತೆಂದು
ಅವರು ಭಾವಿಸಿದರು. ಅದು ಕ್ರೈಸ್ತರಿಗೆ ಆಶೀರ್ವಾದಕರವಾಗಿತ್ತು. ಆದರೆ ಕ್ರೈಸ್ತನಾದ
ಕಾನ್‌ಸ್ಟಾಂಟೈನ್ ಚಕ್ರವರ್ತಿಯ ಸಹಾಯದಿಂದ ತಾವೂ ಸಹ ಅಧಿಕಾರದ
ಪ್ರಯೋಜನ ಪಡೆದುಕೊಳ್ಳಬಹುದೆಂದು ಅವರು ಬಯಸಿದಾಗ, ಸಮಸ್ಯೆ ಸಭೆಯಲ್ಲಿ
ಆರಂಭವಾಯಿತು.

ಕ್ರಿ.ಶ.ನಾಲ್ಕನೇ ಶತಮಾನದಲ್ಲಿ ಕ್ರೈಸ್ತರಲ್ಲಿ ಪ್ರಮುಖವಾದ ಅನೇಕ ವಾದ
ವಿವಾದಗಳುಂಟಾದವು. ಸಭೆಯು ಇದನ್ನು ಪರಿಹರಿಸಲು ಸಾಧ್ಯವಾಗಲಿಲ್ಲ. ಈ
ಕಾರಣದಿಂದ ತಮ್ಮ ಸಮಸ್ಯೆಯನ್ನು ಬಗೆಹರಿಸುವಂತೆ ಕ್ರೈಸ್ತರು ಕಾನ್‌ಸ್ಟಾಂಟೈನ್
ಚಕ್ರವರ್ತಿಗೆ ಮನವಿ ಮಾಡಿಕೊಂಅರು. ರೋಮ್‌ನ ಬಿಷಪ್‌ರವರು ಅಂತಿಯೋಕ್ಯ,
ಅಲೆಕ್ಸಾಂಡ್ರಿಯಾ, ಕಾನ್‌ಸ್ಟಾಂಟಿನೋಪಲ್ ಮುಂತಾದ ಸ್ಥಳಗಳಲ್ಲಿದ್ದ ಬಿಷಪ್ಪರುಗಳಲ್ಲಿ
ಹಿರಿಯರಾಗಿದ್ದರು. ಆದರೆ ಯಾವಾಗ ಕ್ರೈಸ್ತರು ತಮ್ಮ ವಾದವಿವಾದಗಳನ್ನು
ಬಗೆಹರಿಸುವಂತೆ ರೋಮನ್ ಚಕ್ರವರ್ತಿಗೆ ಮನವಿ ಮಾಡಿಕೊಂಡರೋ, ಆಗ
ರೋಮ್‌ನ ಬಿಷಪ್ಪರಿಗೆ ಹೆಚ್ಚಿನ ಪ್ರಾಮುಖ್ಯತೆ ಉಂಟಾಯಿತು. ಧಾರ್ಮಿಕ ವಿಷಯಗಳಲ್ಲಿ
ಯಾವಾಗ ಸರ್ಕಾರವು ಮಧ್ಯೆ ಪ್ರವೇಶಿಸಿತೋ, ಆಗ ಕ್ರೈಸ್ತ ಸಭೆಯ ಪರಿಸ್ಥಿತಿ
ಬಹಳಷ್ಟು ಕೆಟ್ಟದಾಯಿತು.

ಪುರಾತನ ಇಸ್ರಾಯೇಲ್ ರಾಜ್ಯದಂತೆಯೇ, ಕ್ರೈಸ್ತಸಭೆಯೂ ಕೂಡ ಲೌಕಿಕ
ವಿಷಯಗಳಲ್ಲಿ ರಾಜಿ ಮಾಡಿಕೊಂಡಿತು. ಈ ಕಾರಣದಿಂದ ಸಭೆಯು ಅತ್ಯಂತ
ಹೆಚ್ಚಿನ ಹಿಂಸೆಗೆ ಗುರಿಯಾಯಿತು ಮತ್ತು ಅದು ಕ್ರೈಸ್ತಚರಿತ್ರೆಯ ಕರಾಳ
ಅಧ್ಯಾಯವಾಗಿದೆ. ಇಸ್ರಾಯೇಲಿನ ಅರಸರು ಅಧಿಕಾರದ ಆಸೆಗಾಗಿ ಅತ್ಯಂತ
ಧರ್ಮಭ್ರಷ್ಟರಾಗಿ ದೇವರಿಂದ ದೂರವಾದರು. ಮಾತ್ರವಲ್ಲದೆ ತಮ್ಮ ಮಕ್ಕಳನ್ನು
ಅನ್ಯದೇವತೆಗಳಿಗೆ ಬಲಿಕೊಡುವಷ್ಟು ದುಷ್ಟರಾದರು. ಅದೇ ರೀತಿಯಲ್ಲಿ ಕ್ರೈಸ್ತಸಭೆಯೂ
ಸಹ ವಿಗ್ರಹಾರಾಧಕ ರೋಮ್ ಸಾಮ್ರಾಜ್ಯದ ಅನೇಕ ಭ್ರಷ್ಟ ವಿಧಾನ ಮತ್ತು
ಮಾರ್ಗಗಳನ್ನು ಕ್ರಮೇಣವಾಗಿ ಅನುಸರಿಸಲು ಆರಂಭಿಸಿತು. ಇದನ್ನು ವಿರೋಧಿಸಿದ
ಕ್ರೈಸ್ತಭಕ್ತರನ್ನು ದೇಶದ್ರೋಹಿಗಳು ಮತ್ತು ಸಭಾವಿರೋಧಿಗಳೆಂದು ಪರಿಗಣಿಸಿದ
ಕಾರಣದಿಂದ ಅವರಲ್ಲಿ ಅನೇಕರು ಕೊಲ್ಲಲ್ಪಟ್ಟ ಕ್ರಿಸ್ತನಿಗಾಗಿ ರಕ್ತ ಸಾಕ್ಷಿಗಳಾದರು.

`ನಮ್ಮ ಸಮುದಾಯ, ಸಮಾಜ ಮತ್ತು ಸಂಸ್ಕೃತಿಯಲ್ಲಿ ಯಾವ ಸಂಪ್ರದಾಯಗಳು
ನಮ್ಮ ಕ್ರೈಸ್ತನಂಬಿಕೆಗೆ ಧಕ್ಕೆ ತರುತ್ತವೆ?`