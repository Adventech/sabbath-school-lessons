---
title:  ನಿಮ್ಮೋದನು ಹಾಗೂ ನಿನೆವೆ ಪಟ್ಟಣ
date:   20/04/2025
---

ಮಾನವ ಜನಾಂಗಕ್ಕೆ ದೇವರು ಏದೆನ್ ತೋಟವನ್ನು ಒಂದು ಮಾದರಿಯಾದ
ವಾಸಸ್ಥಳವನ್ನಾಗಿ ಸೃಷ್ಟಿಸಿದನು. ಆದರೆ ಆದಿ ತಂದೆತಾಯಿಗಳು ಪಾಪ ಮಾಡಿದಾಗ
ದೇವರು ತತ್ಕಾಲಕ್ಕೆ ಮಾನವರನ್ನು ಏದೆನ್ ತೋಟದಿಂದ ಹೊರಡಿಸಿದನು ಹಾಗೂ
ಜೀವವೃಕ್ಷದ ಹಣ್ಣನ್ನು ಅವರು ತಿನ್ನದಂತೆ ಮಾಡಿದನು.

ಏದೆನ್ ತೋಟದಿಂದ ಹೊರದೂಡಲ್ಪಟ್ಟ ಆದಾಮಹವ್ವಳು ಬೆವರು ಸುರಿಸಿ
ತಮ್ಮ ಆಹಾರವನ್ನು ಬೆಳೆಯಬೇಕಾಗಿತ್ತು. ಅವರ ಜೀವನವು ಕಠಿಣವಾಯಿತು.
ಮಾನವರು ಕಷ್ಟಸಂಕಟ, ನೋವು ಅನುಭವಿಸಬೇಕಾಯಿತು (ಆದಿಕಾಂಡ 3:16-19). ಆದರೆ ನಮ್ಮ ಆದಿತಂದೆತಾಯಿಯರಾದ ಆದಾಮ ಮತ್ತು ಹವ್ವಳು ತಮ್ಮ
ಸೃಷ್ಟಿಕರ್ತನಾದ ದೇವರು ತಮ್ಮನ್ನು ತಿರುಗಿ ಏದೆನ್ ತೋಟಕ್ಕೆ ಬರಮಾಡುವಂತ
ಮಾರ್ಗ ತೋರಿಸುತ್ತಾನೆಂದು ಆತನಲ್ಲಿ ಭರವಸವಿಟ್ಟಿದ್ದರು. ದೇವರು ಆದಿಯಲ್ಲಿಯೇ
ವಾಗ್ದಾನ ಮಾಡಿದ್ದ ವಿಮೋಚನೆಯನ್ನು ಕೊಡುತ್ತಾನೆಂಬ ನಿರೀಕ್ಷೆಯಿಂದ ಅವರು
ಏದೆನ್ ತೋಟದ ಮುಂದೆ ಬಲಿಯಜ್ಞವನ್ನು ಅರ್ಪಿಸಿದರು.

ಏದೆನ್ ತೋಟದ ಬಗ್ಗೆ ಶ್ರೀಮತಿ ವೈಟಮ್ಮನವರು "ಪೇಟಿಯಾರ್ಕ್ಸ್ ಅಂಡ್
ಪ್ರಾಫೆಟ್ಸ್" ಪುಸ್ತಕದ 62ನೇ ಪುಟದಲ್ಲಿ ಈ ರೀತಿ ತಿಳಿಸುತ್ತಾರೆ:

"ಆದಾಮ ಹವ್ವಳು ಏದೆನ್ ತೋಟದಿಂದ ಹೊರದೂಡಲ್ಪಟ್ಟ ನಂತರವೂ
ಬಹಳ ಕಾಲದವರೆಗೂ ಅದು ಈ ಲೋಕದಲ್ಲಿತ್ತು. ಆದಾಮ ಹಾಗೂ ಅವನ
ಮಕ್ಕಳು ಏದೆನ್ ತೋಟದ ಬಾಗಿಲಿನ ಬಳಿ ಬಂದು ದೇವಾರಾಧನೆಗೆ ಮಾಡುತ್ತಿದ್ದರು.
ದೇವರಾಜ್ಞೆಗಳನ್ನು ಮೀರಿ ಅವಿಧೇಯರಾಗಿ ಏದೆನ್ ತೋಟದಿಂದ ಹೊರಹಾಕಲ್ಪಟ್ಟ
ಮಾನವರು ತಾವು ದೇವರಿಗೆ ವಿಧೇಯರಾಗಿ ನಡೆಯುತ್ತೇವೆಂಬ ತಮ್ಮ ಪ್ರಮಾಣವನ್ನು
ಅಲ್ಲಿ ತಿರುಗಿ ಅವರು ಅರಿಕೆಮಾಡಿಕೊಳ್ಳುತ್ತಿದ್ದರು. ಆದರೆ ಮಾನವರ
ದೋಷಾಪರಾಧವು ಅತ್ಯಧಿಕವಾಗಿ ಲೋಕದಾದ್ಯಂತ ಹೆಚ್ಚಾದಾಗ, ದೇವರು ಈ
ಲೋಕವನ್ನು ಜಲಪ್ರಳಯದಿಂದ ನಾಶಮಾಡಲು ನಿರ್ಧರಿಸಿದನು. ಅದಕ್ಕೆ ಮೊದಲು
ಏದೆನ್ ತೋಟವನ್ನು ಉಂಟುಮಾಡಿದ ದೇವರು ಅದನ್ನು ಭೂಲೋಕದಿಂದ
ಪರಲೋಕಕ್ಕೆ ತೆಗೆದುಕೊಂಡನು (ಆದಿಕಾಂಡ 21:1). ಕ್ರಿಸ್ತನು ಎರಡನೆ ಸಾರಿ
ಬಂದಾಗ, ಆತನು ನೂತನಾಕಾಶ ಹಾಗೂ ನೂತನ ಭೂಮಂಡಲವನ್ನು
ಸ್ಥಾಪಿಸುವನು. ಆಗ ಏದೆನ್ ತೋಟವು ಆದಾಮನ ಕಾಲದಲ್ಲಿದ್ದಕ್ಕಿಂತಲೂ
ಅತ್ಯಧಿಕವಾದ ಮಹಿಮೆಯಿಂದ ಪುನಃಸ್ಥಾಪಿಸಲ್ಪಡುವುದು".

ಆದರೆ ಲೋಕದ ಜನರು ಪಾಪದ ಸಮಸ್ಯೆಗೆ ತಮ್ಮದೇ ಆದ ಪರಿಹಾರ
ಕಂಡುಕೊಳ್ಳಲು ಪ್ರಯತ್ನಿಸಿದರು. ಇದರ ಪರಿಣಾಮವಾಗಿ ರಾಜ್ಯಗಳ ಉದಯ,
ಸುಖಕರ ಜೀವನ ಮಾಡುವ ಪ್ರಯತ್ನ ಮತ್ತು ಬಹುಶಃ ಕಳೆದುಹೋಗಿರುವ
ಏದೆನ್ ತೋಟವನ್ನು ಮರಳಿ ಪಡೆಯುವ ಯತ್ನವನ್ನು ಮಾಡುತ್ತಿದ್ದಾರೆ.

`ಆದಿಕಾಂಡ 10:1-2ನೇ ವಚನಗಳನ್ನು ಓದಿರಿ. ಇಲ್ಲಿ ನಿನವೆ ಮತ್ತು ಬಾಬೆಲ್
ಒಳಗೊಂಡಂತೆ ಅನೇಕ ರಾಜ್ಯಗಳ ಉದಯವನ್ನು ಸತ್ಯವೇದವು ಮೊದಲು ಬಾರಿಗೆ
ಪರಿಚಯಿಸುತ್ತದೆ. ಈ ನಗರಗಳ ಪಾತ್ರದ ಬಗ್ಗೆ ನಾವು ತಿಳಿದುಕೊಂಡಿದ್ದೇವೆ. ಈ
ವಾಕ್ಯಗಳ ಮೂಲಕ ನಾವು ಅವುಗಳ ಮೂಲ ಮತ್ತು ಇತಿಹಾಸವನ್ನು ಹೇಗೆ
ನಿರೂಪಿಸಬಹುದು?`

ಪುರಾಣ ಕಥೆಗಳಲ್ಲಿ ಕಂಡುಬರುವ ಮಹಾವೀರರುಗಳಂತೆ, ನಿಮೋದನು ಸಹ
ಒಬ್ಬ ಗಣ್ಯನಾದ ನಾಯಕನೆಂದು ಕೆಲವರು ಅಭಿಪ್ರಾಯಪಡುತ್ತಾರೆ. ನಿಮೋದನು
ಪರಾಕ್ರಮದಿಂದ ಮೊದಲ ಭೂರಾಜನೂ ಮತ್ತು ಅತಿಸಾಹಸಿಯಾದ ಬೇಟೆಗಾರನೂ
ಆಗಿದ್ದನೆಂದು ಸತ್ಯವೇದವು ತಿಳಿಸುತ್ತದೆ (ಆದಿಕಾಂಡ 10:8,9). ಆದರೆ ಈ
ಬಿರುದುಗಳು ಪ್ರಶಂಸೆಯನ್ನು ಸೂಚಿಸುವ ಅಭಿಮಾನದ ಮಾತುಗಳಲ್ಲ. (Compliment) ನಿಮೋದನು ಅವನ ದೃಷ್ಟಿಯಲ್ಲಿ ಉನ್ನತ ವ್ಯಕ್ತಿಯಾಗಿರಬಹುದು.
ಆದರೆ ಅವನು ದೇವರ ಸನ್ನಿಧಿಯಲ್ಲಿ ಕರ್ತನಿಗೆ ವಿರೋಧಿಯಾಗಿ ಎದುರುಬಿದ್ದ
ದಂಗೆಕೋರನೆಂದು ಎಣಿಸಲ್ಪಡುತ್ತಾನೆ. ಆದಿಕಾಂಡ 10:1-12ನೇ ವಚನಗಳಲ್ಲಿ
ದೇವರಿಗೆ ವಿರುದ್ಧವಾಗಿ ಅವಿಧೇಯತ್ವ ಹಾಗೂ ಎದುರು ಬೀಳುವಳಿಕೆಯು ಹೇಗೆ
ಲೋಕದಾದ್ಯಂತ ಹರಡಿಕೊಂಡಿತೆಂದು ತಿಳಿಸುತ್ತವೆ. ಮಾನವರ ಈ ಅವಿಧೇಯತೆಯು
ದೇವರು ಇದನ್ನು ಸಂಪೂರ್ಣವಾಗಿ ನಾಶಮಾಡುವವರೆಗೆ ಅಂತ್ಯಕಾಲದವರೆಗೂ
ಇರುತ್ತದೆ.

`ದೇವರಿಗೆ ವಿರುದ್ಧವಾಗಿ ತಿರುಗಿ ಬೀಳುವ ಪಾಪವು ಯಾಕೆ ನಾವು
ತಿಳಿದುಕೊಳ್ಳುವುದಕ್ಕಿಂತಲೂ ಹೆಚ್ಚು ಕಪಟತನದಿಂದಲೂ ಮತ್ತು ಸೂಕ್ಷ್ಮವಾಗಿಯೂ
ಕಂಡುಬರುತ್ತದೆ? ಇಂತಹ ವಂಚನೆಗಳಿಂದ ನಾವು ಹೇಗೆ ರಕ್ಷಿಸಿಕೊಳ್ಳಬಹುದು?`