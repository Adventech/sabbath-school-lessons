---
title:  ಪ್ರವಾದನೆಗಳನ್ನು ಓದುವವನು ಅದನ್ನು ಅರ್ಥಮಾಡಿಕೊಳ್ಳ
date:   30/03/2025
---

ಸತ್ಯವೇದದ ಪ್ರವಾದನೆಗಳ ಬಗ್ಗೆ ಅಸಂಖ್ಯಾತ ವ್ಯಾಖ್ಯಾನ ಪುಸ್ತಕಗಳಿವೆ. ಆದರೆ
ಅವು ಪ್ರತಿಯೊಂದೂ ಸಹ ಪ್ರವಾದನೆಗಳು ಮತ್ತು ಅದರ ಅರ್ಥವಿವರಣೆ
ನೀಡುವುದರಲ್ಲಿ ತದ್ವಿರುದ್ಧವಾದ ಅಭಿಪ್ರಾಯ ಹೊಂದಿವೆ. ಇದನ್ನೆಲ್ಲಾ ನೋಡಿದಾಗ,
ಪ್ರಕಟನೆ ಗ್ರಂಥದಲ್ಲಿ ತಿಳಿಸಿರುವ ವಿಷಯಗಳನ್ನು ಯಾರೂ ಸಹ ಸರಿಯಾಗಿ
ಅರ್ಥ ಮಾಡಿಕೊಳ್ಳಲಾರರೆಂಬ ಭಾವನೆ ಖಂಡಿತವಾಗಿಯೂ ಕ್ರೈಸ್ತರಲ್ಲಿ
ಉಂಟಾಗುತ್ತದೆ.

ಉದಾಹರಣೆಗೆ ಕ್ರಿಸ್ತವಿರೋಧಿಯು ಒಂದು ರೂಪಾಲಂಕಾರವಾಗಿದೆ ಎಂದು
ಒಬ್ಬ ಲೇಖಕನು ಹೇಳಿದರೆ, ಮತ್ತೊಬ್ಬನು ಅವನು ಇನ್ನು ಮುಂದೆ ಬರಲಿದ್ದಾನೆಂದು
ಅಭಿಪ್ರಾಯಪಡುತ್ತಾನೆ. ಕ್ರಿಸ್ತವಿರೋಧಿಯು ಕ್ರಿ.ಪೂ.168 ರಿಂದ ಕ್ರಿ.ಶ.476 ರವರೆಗೆ


ಜಗತ್ತನ್ನು ಆಳಿದ ವಿಗ್ರಹಾರಾಧ ರೋಮ್ ಸಾಮ್ರಾಜ್ಯದಲ್ಲಿದ್ದ ಒಂದು ವಸ್ತು
ಅಥವಾ ಯಾವುದೇ ವ್ಯಕ್ತಿ ಎಂದು ಮತ್ತೊಬ್ಬ ಬರಹಗಾರನು ಅರ್ಥವಿವರಣೆ
ನೀಡುತ್ತಾನೆ.

ಆದರೆ ಮೇಲೆ ತಿಳಿಸಿದ ಅಭಿಪ್ರಾಯಗಳು ಸರಿಯಲ್ಲವೆಂದು ಸತ್ಯವೇದವು
ತಿಳಿಸುತ್ತದೆ. ಬದಲಾಗಿ ನಾವು ಸತ್ಯವೇದವನ್ನು ಪ್ರಾರ್ಥನಾ ಪೂರ್ವಕವಾಗಿ ಅಧ್ಯಯನ
ಮಾಡಬೇಕು. ಅಲ್ಲದೆ ತನ್ನ ವಾಕ್ಯದ ಮೂಲಕ ದೇವರು ಹೇಳುವ ಸತ್ಯವನ್ನು
ತಿಳಿದುಕೊಳ್ಳಬೇಕೆಂದು ಸತ್ಯವೇದವು ತಿಳಿಸುತ್ತದೆ.

`ಮತ್ತಾಯ 24:15; 11:29; ಪ್ರಕಟನೆ 1:3 ಹಾಗೂ ಯೆರೆಮೀಯ 9:23;
24ನೇ ವಚನಗಳನ್ನು ಓದಿರಿ. ತನ್ನನ್ನು ಅರ್ಥಮಾಡಿಕೊಳ್ಳಬೇಕೆಂಬ ದೇವರ ಉದ್ದೇಶದ
ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಅನೇಕ ಕ್ರೈಸ್ತ ಬೋಧಕರು ಮತ್ತು ವಿಶ್ವಾಸಿಗಳು ಸತ್ಯವೇದವನ್ನು ಒಂದು
ಪೌರಾಣಿಕ ಕಥಾಪುಸ್ತಕದಂತೆ ಓದುತ್ತಾರೆ. ಈ ಕಥೆಗಳಲ್ಲಿ ಕೆಲವು ನೀತಿ
ಪಾಠಗಳಿರಬಹುದು. ಆದರೆ ಅನ್ಯಜನಾಂಗಗಳ ಪೌರಾಣಿಕ ಪುಸ್ತಕಗಳು ದೇವರಿಂದ
ಪ್ರೇರಿತವಾಗಿಲ್ಲವೆಂಬುದನ್ನು ಕ್ರೈಸ್ತರು ತಿಳಿದುಕೊಳ್ಳಬೇಕು. ಆದುದರಿಂದ
ಸತ್ಯವೇದವನ್ನು ಪೌರಾಣಿಕ ಕಥೆಯಂತೆ ಓದುವವರು ದೇವರು ಅದರ ಮೂಲಕ
ತಿಳಿಸುವ ಸತ್ಯಗಳನ್ನು ಮನವರಿಕೆ ಮಾಡಿಕೊಳ್ಳಲಾರರು. ಬೇರೆ ಕೆಲವರು ಸತ್ಯವೇದದ
ಸಂದೇಶಗಳನ್ನು ಸಂಪೂರ್ಣವಾಗಿ ಅಪಾರ್ಥಮಾಡಿಕೊಳ್ಳುತ್ತಾರೆ. ಪ್ರಾರ್ಥನಾ
ಪೂರ್ವಕವಾಗಿ ದೇವರಿಗೆ ತಮ್ಮನ್ನು ಒಪ್ಪಿಸಿಕೊಡದೆ ಹಾಗೂ ಬೈಬಲ್ಲಿನ ಸತ್ಯವನ್ನು
ತಿಳಿದುಕೊಳ್ಳಬೇಕೆಂದು ಮನಃಪೂರ್ವಕವಾಗಿ ಬಯಸದೆ ಸತ್ಯವೇದವನ್ನು ಓದುವವರು
ಎಂದಿಗೂ ಸಹ ಅದರ ಸಂದೇಶವನ್ನು ತಿಳಿದುಕೊಳ್ಳಲಾರರು. ಮಾತ್ರವಲ್ಲದೆ,
ಸತ್ಯವೇದದಲ್ಲಿ ಪ್ರಕಟಿಸಲ್ಪಟ್ಟಿರುವ ದೇವರ ಪ್ರೀತಿ, ನೀತಿ, ನ್ಯಾಯ ಹಾಗೂ ಆತನ
ಗುಣಸ್ವಭಾವಗಳನ್ನು ಅಪಾರ್ಥಮಾಡಿಕೊಳ್ಳುತ್ತಾರೆ. ಪವಿತ್ರಾತ್ಮನ ಮಾರ್ಗದರ್ಶನದಲ್ಲಿ
ಸತ್ಯವೇದದ ಪ್ರವಾದನೆಗಳನ್ನು ಅರ್ಥಮಾಡಿಕೊಳ್ಳಬೇಕೆಂದು ಮನಃಪೂರ್ವಕವಾಗಿ
ಬಯಸದೆ, ಕೇವಲ ಕಥಾಪುಸ್ತಕದಂತೆ ಕೇವಲ ಮನರಂಜನೆಗಾಗಿ ಓದಿದಲ್ಲಿ ಯಾವ
ಪ್ರಯೋಜನವೂ ಬಾರದು.

`ಕೆಲವರು ಸತ್ಯವೇದದಲ್ಲಿರುವ ತಪ್ಪುಗಳನ್ನು ಹುಡುಕುವುದಕ್ಕಾಗಿ ಅದನ್ನು ಓದುತ್ತಾರೆ.
ದೇವರ ವಾಕ್ಯ ಓದುವಾಗ ಇಂತಹ ಮನೋಭಾವನೆಯು ಯಾಕೆ ಬಹಳ ತಪ್ಪಾಗಿದೆ?`