---
title:  ಪ್ರವಾದನೆಯ ಕೆಲವು ಮೂಲಭೂತ ತತ್ವಗಳು
date:   29/03/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಕೀರ್ತನೆ 139:1-6; ಯೆರೆಮೀಯ 29:23,24; ದಾನಿಯೇಲನು 12:4; 2 ತಿಮೊಥೆ 3:15-17; ಇಬ್ರಿಯ 4:12 ಹಾಗೂ ಪ್ರಕಟನೆ 22:10ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಹೆಚ್ಚಳಪಡುವವನು ತಾನು ನನ್ನನ್ನು ತಿಳಿದು ನಾನು ಲೋಕದಲ್ಲಿ ಪ್ರೀತಿ ನೀತಿ ನ್ಯಾಯಗಳನ್ನು ತೋರ್ಪಡಿಸುವ ಯೆಹೋವನಾಗಿರುವೆನು ಎಂದು ಗ್ರಹಿಸಿಕೊಂಡಿದ್ದೇನೆ ಎಂಬುದಕ್ಕೆ ಹೆಚ್ಚಳಪಡಲಿ, ಪ್ರೀತಿ, ನೀತಿ, ನ್ಯಾಯಗಳೇ ನನಗೆ ಆನಂದವೆಂದು ಯೆಹೋವನು ಅನ್ನುತ್ತಾನೆ" (ಯೆರೆಮೀಯ 9:24).

ಕ್ರೈಸ್ತರು ಸತ್ಯವೇದದ ಹೆಚ್ಚಿನ ವಿಷಯಗಳ ಬಗ್ಗೆ ಮಾತ್ರವಲ್ಲದೆ, ಪ್ರವಾದನೆಯ
ಬಗ್ಗೆಯೂ ಭಿನ್ನಾಭಿಪ್ರಾಯ ಹೊಂದಿದ್ದಾರೆ. ಈ ಕಾರಣದಿಂದ ಸತ್ಯವೇದದಲ್ಲಿರುವ
ಪ್ರವಾದನೆಗಳನ್ನು ತಿಳಿದುಕೊಳ್ಳುವುದು ಅಥವಾ ಅಧ್ಯಯನ ಮಾಡುವುದು ಸಮಯ
ವ್ಯರ್ಥಮಾಡಿದಂತೆ ಎಂದು ಇತರರು ಅಭಿಪ್ರಾಯ ವ್ಯಕ್ತಪಡಿಸುತ್ತಾರೆ. ಕ್ರೈಸ್ತರು
ಪ್ರವಾದನೆಯ ಪ್ರತಿಯೊಂದು ಸೊನ್ನೆ ಅಥವಾ ಗುಡುಸಿನ (Jot, Tittle) ಬಗ್ಗೆ
ಪರಸ್ಪರ, ಭಿನ್ನಾಭಿಪ್ರಾಯ ವ್ಯಕ್ತಪಡಿಸಿದ್ದಲ್ಲಿ, ಅದು ಹೇಗೆ ಸಮಂಜಸವಾಗಿರುತ್ತದೆ?
ದುರದೃಷ್ಟವಶಾತ್ ಕ್ರೈಸ್ತ ವಿಶ್ವಾಸಿಗಳಲ್ಲಿ ಅನೇಕರು ಸತ್ಯವೇದದಲ್ಲಿ ಪ್ರಕಟನೆ ಪುಸ್ತಕವನ್ನು
ಒಳಗೊಂಡಂತೆ, ಇತರ ಕೆಲವು ಪುಸ್ತಕಗಳು ಗ್ರಹಿಸಿಕೊಳ್ಳಲು ಕಷ್ಟವಾಗಿದೆ ಎಂದು
ಆಲೋಚಿಸುತ್ತಾರೆ. ಅವರು ಅದನ್ನು ಓದಲು ಆಸಕ್ತಿ ತೋರಿಸುವುದಿಲ್ಲ.
ಪ್ರವಾದನೆಗಳನ್ನು ಓದುವುದರಿಂದ ಸಮಸ್ಯೆಗಳು ಪರಿಹಾರವಾಗುವುದಿಲ್ಲ, ಬದಲಾಗಿ
ಹೆಚ್ಚು ಸಮಸ್ಯೆಗಳಿಗೆ ಕಾರಣವಾಗುತ್ತವೆಂದು ಕೆಲವು ಬೋಧಕರು ತಮ್ಮ ವಿಶ್ವಾಸಿಗಳಿಗೆ
ತಿಳಿಸಬಹುದು. ಇದರಿಂದಾಗಿ ಸದಸ್ಯರಲ್ಲಿ ಅನೇಕರು ಸತ್ಯವೇದದ ಪ್ರವಾದನೆಗಳನ್ನು
ಓದುವುದಿಲ್ಲ.

ಆದರೆ ಇಂತಹ ಪರಿಸ್ಥಿತಿ ಯಾವಾಗಲೂ ಇರಲಿಲ್ಲ. ಕ್ರಿಸ್ತಶಕದ ಮೊದಲ
ಹದಿನೆಂಟು ಶತಮಾನಗಳ ಇತಿಹಾಸದಲ್ಲಿ ಹೆಚ್ಚಿನ ಕ್ರೈಸ್ತರು ಸತ್ಯವೇದದಲ್ಲಿರುವ
ಪ್ರಮುಖ ಪ್ರವಾದನೆಗಳ ಸಂದೇಶಗಳ ಬಗ್ಗೆ ಹೆಚ್ಚು ಕಡಿಮೆ ಸಮಾನವಾದ ಸಮ್ಮತಿ
ಹೊಂದಿದ್ದರು. ಇದು ದೇವರ ಉದ್ದೇಶವೂ ಸಹ ಆಗಿತ್ತು. ಈ ವಿಷಯವಾಗಿ
ಅಪೋಸ್ತಲನಾದ ಪೌಲನು "ಸಹೋದರರೇ, ನಿಮ್ಮೆಲ್ಲರ ಮಾತು ಒಂದೇ ಆಗಿರಬೇಕು;
ನಿಮ್ಮಲ್ಲಿ ಭೇದಗಳಿರಬಾರದು. ನೀವು ಒಂದೇ ಮನಸ್ಸು, ಒಂದೇ ಅಭಿಪ್ರಾಯವೂ
ಉಳ್ಳವರಾಗಿದ್ದು ಹೊಂದಿಕೆಯಿಂದಿರಬೇಕು ಎಂಬುದಾಗಿ ನಾನು ನಮ್ಮ ಕರ್ತನಾದ
ಯೇಸುಕ್ರಿಸ್ತನ ಹೆಸರಿನಲ್ಲಿ ನಿಮ್ಮನ್ನು ಬೇಡಿಕೊಳ್ಳುತ್ತೇನೆ" ಎಂದು ಹೇಳುತ್ತಾನೆ (1
ಕೊರಿಂಥ 1:10).

ಈ ವಾರ ನಾವು ಪ್ರವಾದನೆಗಳನ್ನು ಅರ್ಥಮಾಡಿಕೊಳ್ಳುವುದಕ್ಕೆ ಸಹಾಯಕವಾದ
ವಿಶ್ವಾಸಾರ್ಹವೂ ಹಾಗೂ ಸಮಂಜಸವೂ ಆದ ಕೆಲವು ತತ್ವಗಳ ಬಗ್ಗೆ ತಿಳಿದುಕೊಳ್ಳೋಣ.