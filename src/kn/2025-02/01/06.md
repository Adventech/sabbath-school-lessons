---
title:  ಸಾಂಕೇತಿಕವೋ ಅಥವಾ ವಾಸ್ತವತೆಯೋ?
date:   03/04/2025
---

ಸತ್ಯವೇದದ ಭಾಷಾಶೈಲಿ ಅಥವಾ ಭಾಷೆಯ ಪ್ರಯೋಗ, ಬಳಕೆಯನ್ನು
ಸಾಂಕೇತಿಕವಾಗಿ (Figurative) ತೆಗೆದುಕೊಳ್ಳಬೇಕೋ ಅಥವಾ ವಾಸ್ತವವಾಗಿ
(Literal) ತೆಗೆದುಕೊಳ್ಳಬೇಕೋ ಎಂಬ ವಿಷಯದಲ್ಲಿ ಪ್ರವಾದನೆಗಳನ್ನು ಅಧ್ಯಯನ
ಮಾಡುವವರಿಗೆ ಸಮಸ್ಯೆ ಎದುರಾಗಬಹುದು. ಸತ್ಯವೇದದ ಬರಹಗಾರನು ಸಾಂಕೇತಿಕ
ಭಾಷೆ ಉಪಯೋಗಿಸಿದ್ದಾನೆಯೇ? ಒಂದು ವೇಳೆ ಉಪಯೋಗಿಸಿದ್ದಲ್ಲಿ ಅದು
ಏನನ್ನು ಸೂಚಿಸುತ್ತದೆ ಎಂದು ನಿರ್ಧರಿಸುವುದು ಹೇಗೆ? ಇದನ್ನು ನಿರ್ಧರಿಸುವಾಗ
ಇಂದಿನ ಕಾಲದಲ್ಲಿ ಈಗ ಆ ಸಂಕೇತವನ್ನು ಹೇಗೆ ಉಪಯೋಗಿಸಲಾಗುತ್ತದೆಂದು
ನೋಡಬಾರದು. ಬದಲಾಗಿ ಈ ಸಂಕೇತವು ಸತ್ಯವೇದದಾದ್ಯಂತ ಹೇಗೆ
ಉಪಯೋಗಿಸಲ್ಪಟ್ಟಿದೆ ಎಂಬುದನ್ನು ಗಣನೆಗೆ ತೆಗೆದುಕೊಳ್ಳಬೇಕು. ಉದಾಹರಣೆಗೆ
ದಾನಿಯೇಲನು ಏಳನೇ ಅಧ್ಯಾಯದಲ್ಲಿ ತಿಳಿಸಿರುವ ಕರಡಿಯನ್ನು ಕೆಲವರು
ರಷ್ಯಾ ದೇಶಕ್ಕೆ ಹೋಲಿಸುತ್ತಾರೆ. ಅಲ್ಲದೆ ಇಂದು ಚೀನಾ ದೇಶವನ್ನು ಘಟಸರ್ಪ
(ಡ್ರಾಗನ್)ವೆಂದು ಕರೆಯುತ್ತಾರೆ. ಆದುದರಿಂದ ಸತ್ಯವೇದದಲ್ಲಿ ತಿಳಿಸಿರುವ ಕರಡಿ
ಹಾಗೂ ಘಟಸರ್ಪವು ರಷ್ಯಾ ಮತ್ತು ಚೀನಾದೇಶವನ್ನು ಸೂಚಿಸುತ್ತದೆಂದು ನಾವು
ತಿಳಿದುಕೊಳ್ಳಬಾರದು. ಪ್ರವಾದನೆಯ ಸಂಕೇತಗಳನ್ನು ಈ ರೀತಿಯಲ್ಲಿ ವ್ಯಾಖ್ಯಾನ
ಮಾಡುವುದು ತಪ್ಪು ವಿಧಾನವಾಗಿದೆ.

**ಕೆಳಗಿನ ವಾಕ್ಯಗಳನ್ನು ಓದಿರಿ, ಸತ್ಯವೇದವು ತನ್ನ ಸಂಕೇತಗಳನ್ನು ವ್ಯಾಖ್ಯಾನ
ಮಾಡುವುದನ್ನು ಈ ವಾಕ್ಯಗಳಲ್ಲಿ ಕಾಣಬಹುದು. ಇವುಗಳಲ್ಲಿರುವ ಪ್ರವಾದನಾತ್ಮಕ
ಸಾಮಾನ್ಯ ಸಂಕೇತ ಹಾಗೂ ಸತ್ಯವೇದದಲ್ಲಿ ಅವುಗಳು ಏನನ್ನು ಸೂಚಿಸುತ್ತದೆಂಬುದನ್ನು
ಗಮನಿಸಿ.**

`ದಾನಿಯೇಲನು 7:7; 7:24 ಹಾಗೂ 8:3`

`ಪ್ರಕಟನೆ 1:16; ಎಫೆಸ 6:17 ಹಾಗೂ ಇಬ್ರಿಯ 4:12`

`ಪ್ರಕಟನೆ 12:1; 21:2; ಎಫೆಸ 5:31,32 ಮತ್ತು ಯೆರೆಮೀಯ 6:2`

ಸತ್ಯವೇದದ ಮೂಲಕವೇ ಅದರಲ್ಲಿರುವ ಸಂಕೇತಗಳ ಅರ್ಥಗಳನ್ನು
ತಿಳಿದುಕೊಳ್ಳುವ ಸುಲಭವಾದ ನಿಯಮವನ್ನು ಅನುಸರಿಸಬೇಕು. ಆಗ ಪ್ರವಾದನಾತ್ಮಕ
ಸಂಕೇತಗಳ ಬಗ್ಗೆ ನಮಗಿರುವ ಹೆಚ್ಚಿನ ಸಂದೇಹವು ನಿವಾರಣೆಯಾಗುತ್ತದೆ.
ಉದಾಹರಣೆಗೆ 'ಕೊಂಬು' ಒಂದು ದೇಶ ಅಥವಾ ರಾಜಕೀಯ ಅಧಿಕಾರವನ್ನು
ಸೂಚಿಸುತ್ತದೆ (ದಾನಿಯೇಲನು 8:7-9). ಅದೇ ರೀತಿ ಕತ್ತಿಯು ದೇವರ ವಾಕ್ಯವನ್ನು
ಸೂಚಿಸುತ್ತದೆ (ಎಫೆಸ 6:17), ಸ್ತ್ರೀ ಸಭೆಯನ್ನು ಸೂಚಿಸುತ್ತದೆ. ಸತ್ಯವೇದವು ಈ
ಸಂಕೇತಗಳನ್ನು ಸ್ಪಷ್ಟವಾಗಿ ವಿವರಿಸುವುದನ್ನು ಇಲ್ಲಿ ಗಮನಿಸಬಹುದು.

`ಆದರೆ ದೇವರು ನೇರವಾಗಿ ತಿಳಿಸದೆ ಸಾಂಕೇತಿಕವಾಗಿ ಯಾಕೆ ತಿಳಿಸಿದನು ಎಂಬುದು
ನಮ್ಮ ಮುಂದಿರುವ ಪ್ರಶ್ನೆ. ಉದಾಹರಣೆಗೆ ಪೇತ್ರನು ರೋಮಾಪುರವನ್ನು ಯಾಕೆ
ಗೂಢವಾಗಿ ಬಾಬೆಲ್ ಎಂದು ಕರೆದಿದ್ದಾನೆ? (1 ಪೇತ್ರನು 5:13).`

ದೇವರು ಪ್ರವಾದನೆಯನ್ನು ಸಾಂಕೇತಿಕವಾಗಿ ತಿಳಿಸಲು ಆರಿಸಿಕೊಂಡಿರುವುದಕ್ಕೆ
ಅನೇಕ ಕಾರಣಗಳಿವೆ. ಉದಾಹರಣೆಗೆ ಪ್ರಕಟನೆ ಪುಸ್ತಕದಲ್ಲಿ ಬಾಬೆಲೆಂಬ ಹೆಸರಿಗೆ
ಬದಲಾಗಿ ರೋಮಾಪುರ ಅಥವಾ ರೋಮ್ ಸಾಮ್ರಾಜ್ಯವು ಕ್ರೈಸ್ತರನ್ನು
ಹಿಂಸಿಸುವುದೆಂದು ನೇರವಾಗಿ ತಿಳಿಸಿದಲ್ಲಿ, ಹೊಸ ಒಡಂಬಡಿಕೆಯ ಸಭೆಯು
ಇನ್ನೂ ಹೆಚ್ಚಿನ ಹಿಂಸೆ ಅನುಭವಿಸಬೇಕಗಿರುತ್ತಿತ್ತು. ಕಾರಣಗಳೇನೇ ಇರಲಿ, ಸಂಕೇತಗಳ
ಅರ್ಥವೇನೆಂದು ಸತ್ಯವೇದದ ಮೂಲಕವಾಗಿಯೇ ಸರಿಯಾಗಿ ಅರ್ಥ
ಮಾಡಿಕೊಳ್ಳಬೇಕೆಂದು ದೇವರು ಬಯಸುತ್ತಾನೆ. ಇದರಲ್ಲಿ ನಾವು ವಿಶ್ವಾಸವಿಡಬೇಕು.

`ಸತ್ಯವೇದದ ಕೆಲವು ಪ್ರವಾದನೆಗಳು ಮತ್ತು ಸಂಕೇತಗಳು ಇನ್ನೂ ಸಹ ಅರ್ಥವಾಗದೆ
ನಿಗೂಢವಾಗಿವೆ. ಆದಾಗ್ಯೂ, ಈಗ ನಮಗೆ ತಿಳಿದುಬಂದಿರುವ ವ್ಯಾಖ್ಯಾನಗಳು ಹೇಗೆ
ನಮ್ಮ ನಂಬಿಕೆಯನ್ನು ಬಲಗೊಳಿಸಬೇಕು?`