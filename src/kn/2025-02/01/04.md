---
title:  ದಾನಿಯೇಲನೇ ಈ ಮಾತುಗಳನ್ನು ಮುಚ್ಚಿಡು
date:   01/04/2025
---

`ದಾನಿಯೇಲನು 12:4ನೇ ವಚನದಲ್ಲಿ ಕರ್ತನು ಪ್ರವಾದಿಗೆ ಏನು ಹೇಳುತ್ತಿದ್ದಾನೆ
(ಇದಕ್ಕೆ ವ್ಯತಿರಿಕ್ತವಾಗಿ ಪ್ರಕಟನೆ 22:10ನೇ ವಚನವು ಏನು ತಿಳಿಸುತ್ತದೆ?`

ದಾನಿಯೇಲನು 12:4ನೇ ವಚನದ ಆಧಾರದ ಮೇಲೆ ಕ್ರಿಸ್ತನ ಎರಡನೇ
ಬರೋಣಕ್ಕೆ ಮೊದಲು ತಾಂತ್ರಿಕವಾದ ಮತ್ತು ವೈಜ್ಞಾನಿಕವಾದ ಜ್ಞಾನವು
ಹೆಚ್ಚಾಗುತ್ತದೆಂದು ಸಭೆಗಳಲ್ಲಿ ಬೋಧಕರು ಹೇಳಿರುವುದನ್ನು ನೀವು ಕೇಳಿರಬಹುದು.
ಅಲ್ಲದೆ ಕಳೆದ ಶತಮಾನದಲ್ಲಿ ನಡೆದ ಆಧುನಿಕ ಸಾರಿಗೆ ಸಂಪರ್ಕದ ಅಭಿವೃದ್ಧಿಯ
ಕಾರಣದಿಂದ ಜನರು ದೇಶವಿದೇಶಗಳಿಗೆ ತ್ವರಿತವಾಗಿ ಪ್ರಯಾಣ
ಮಾಡುತ್ತಿರುವುದನ್ನೂ ಸಹ ಅವರು ಉದಾಹರಿಸಬಹುದು. ಇದು ದಾನಿಯೇಲನು
12:4ನೇ ವಚನದ ಬಗ್ಗೆ ತಕ್ಕ ಮಟ್ಟಿಗೆ ವಿವೇಕದಿಂದ ಕೂಡಿದ ಅರ್ಥ
ವಿವರಣೆಯಾಗಿದ್ದರೂ, ಇದಕ್ಕೆ ಬೇರೆಯದೇ ಅರ್ಥವಿದೆ ಎಂಬುದನ್ನು ನಾವು
ನೆನಪಿನಲ್ಲಿಡಬೇಕು.

ಈ ವಚನವನ್ನು ಮತ್ತೊಮ್ಮೆ ಓದಿರಿ, ದೇವದೂತನು ಪ್ರವಾದಿಗೆ "ಈ
ಮಾತುಗಳನ್ನು ಮುಚ್ಚಿಡು; ಅವುಗಳನ್ನು ಬರೆಯುವ ಗ್ರಂಥಕ್ಕೆ ಮುದ್ರೆಹಾಕು...
ಎಂದು ಸೂಚಿಸುತ್ತಾನೆ. ದಾನಿಯೇಲನ ಪುಸ್ತಕದಲ್ಲಿ ಚರ್ಚಿಸುವ ವಿಷಯವು ಈ
ಪುಸ್ತಕಕ್ಕೆ ಸಂಬಂಧಪಟ್ಟದ್ದಾಗಿದೆ. ಆದುದರಿಂದ ಬಹುಶಃ ತಿಳುವಳಿಕೆಯು ಹೆಚ್ಚುವುದು
(12:4) ಎಂಬ ಈ ವಾಕ್ಯವು ಅಂತ್ಯಕಾಲದಲ್ಲಿ ದಾನಿಯೇಲನ ಪುಸ್ತಕದ ಬಗ್ಗೆ
ತಿಳುವಳಿಕೆಯು ಹೆಚ್ಚಾಗುತ್ತದೆ ಎಂದು ಅರ್ಥಮಾಡಿಕೊಳ್ಳಬಹುದಲ್ಲವೇ?

ದೇವದೂತನು ಯೋಹಾನನಿಗೆ ಪ್ರಕಟನೆ ಪುಸ್ತಕದಲ್ಲಿರುವ ಪ್ರವಾದನಾ
ವಾಕ್ಯಗಳನ್ನು ಗುಪ್ತವಾಗಿಡಬೇಡ ಎಂದು ಹೇಳುತ್ತಾನೆ (ಪ್ರಕಟನೆ 22:10). ಆದರೆ
ದಾನಿಯೇಲನಿಗೆ ದೇವದೂತನು ಈ ಪ್ರವಾದನೆಯ ಮಾತುಗಳನ್ನು ಮುಚ್ಚಿಡು
ಎಂದು ತಿಳಿಸುತ್ತಾನೆ. ಆದುದರಿಂದ ದಾನಿಯೇಲನ ಪುಸ್ತಕವು ಪ್ರಕಟನೆ ಪುಸ್ತಕಕ್ಕಿಂತ
ವ್ಯತ್ಯಾಸವಾಗಿದೆ. ಕ್ರಿಸ್ತನ ಬರೋಣದ ಸಮಯವು ಹತ್ತಿರವಾಗಿರುವುದರಿಂದ ಪ್ರಕಟನೆ
ಪುಸ್ತಕವನ್ನು ಆರಂಭದಿಂದಲೂ ಅರ್ಥಮಾಡಿಕೊಳ್ಳಬೇಕೆಂದು ಸೂಚಿಸಲಾಗಿದೆ.
ಇದಕ್ಕೆ ವ್ಯತಿರಿಕ್ತವಾಗಿ ದಾನಿಯೇಲನ ಪುಸ್ತಕವನ್ನು ಬಹುಕಾಲದ ನಂತರ
ಸಂಪೂರ್ಣವಾಗಿ ಅರ್ಥಮಾಡಿಕೊಳ್ಳಲಾಗುವುದು.

ಶತಶತಮಾನಗಳಿಂದಲೂ ದೈವಭಕ್ತರಾದ ಕ್ರೈಸ್ತ ವಿದ್ವಾಂಸರು ತಮ್ಮದೇ ಆದ
ರೀತಿಯಲ್ಲಿ ದಾನಿಯೇಲನ ಪುಸ್ತಕವನ್ನು ವಿವರಿಸಲು ಪ್ರಯತ್ನಿಸಿದ್ದಾರೆ. ಆದರೆ
1260 ವರ್ಷಗಳ ರೋಮನ್ ಕಥೋಲಿಕ್ ಸಭೆಯ ಅಧಿಕಾರ ಪ್ರಾಬಲ್ಯವು 1798ನೇ
ಇಸವಿಯಲ್ಲಿ ಮುಕ್ತಾಯವಾಯಿತು. ಅದಾದನಂತರ ಈ ಪುಸ್ತಕದ ಪ್ರವಾದನೆಗಳನ್ನು
ಅರ್ಥಮಾಡಿಕೊಳ್ಳುವುದು ತ್ವರಿತಗೊಂಡಿತು. ಜಗತ್ತಿನಾದ್ಯಂತ ಸತ್ಯವೇದದ ವಿದ್ವಾಂಸರು
ದಾನಿಯೇಲನ ಪುಸ್ತಕದ ಪ್ರವಾದನೆಯ ಆಧಾರದ ಮೇಲೆ 1843ನೇ ಇಸವಿಯಲ್ಲಿ
ಒಂದು ಅತ್ಯದ್ಭುತವಾದ ಘಟನೆಯು ನಡೆಯುವುದುಂಟು ನಿರ್ಧರಿಸಿಅರು. ಇವರಲ್ಲಿ
ವಿಲಿಯಮ್ ಮಿಲ್ಲರ್ ಎಂಬುವವರು ಅತ್ಯಂತ ಗಮನಾರ್ಹವಾದ ವ್ಯಕ್ತಿಯಾಗಿದ್ದರು.
ದಾನಿಯೇಲನ ಪ್ರವಾದನೆಗಳ ಆಧಾರದಿಂದ ಅವರು 19ನೇ ಶತಮಾನದಲ್ಲಿ
ಕ್ರಿಸ್ತನು ಎರಡನೇ ಸಾರಿ ಶೀಘ್ರವಾಗಿ ಬರುತ್ತಾನೆಂದು ಅಮೇರಿಕಾ ದೇಶದಲ್ಲಿ
ಮೊದಲನೆಯದಾಗಿ ಸಾರಿದರು. ಅಲ್ಲಿಂದ ಆರಂಭವಾಗಿ ಅನೇಕ ಸರಣಿ ಘಟನೆಗಳು
ಸಂಭವಿಸಿದವು. ಇದರ ಪರಿಣಾಮವಾಗಿ ಮೂರುದೂತರ ವರ್ತಮಾನವನ್ನು
(ಪ್ರಕಟನೆ 14:6-10) ಹೆಚ್ಚು ಸ್ಪಷ್ಟವಾಗಿ ಅರ್ಥಮಾಡಿಕೊಳ್ಳಲು ಸಾಧ್ಯವಾಯಿತು.
ಹಾಗೂ ಏಳನೇ ದಿನವನ್ನು ದೇವರ ಆಜ್ಞೆಯಂತೆ ಪರಿಶುದ್ಧ ದಿನವನ್ನಾಗಿ ಆಚರಿಸುವ
ಉಳಿದ ಸಭೆಯು (Remnant Church) ಅಸ್ತಿತ್ವಕ್ಕೆ ಬಂದಿತು.

ಅಡ್ಡೆಂಟಿಸ್ಟ್ ಸಭೆಯ ಜಾಗತಿಕ ಚಳುವಳಿಯು ಆರಂಭವಾಯಿತು. ಇದು
ಅಂತ್ಯಕಾಲದಲ್ಲಿ ತಿಳುವಳಿಕೆಯು ಹೆಚ್ಚುವುದು ಎಂದು ದಾನಿಯೇಲನ ಗ್ರಂಥದಲ್ಲಿ
ತಿಳಿಸಿರುವ ಪ್ರವಾದನೆಯ ನೆರವೇರುವಿಕೆಯಾಗಿದೆ.

ಯಾರು ರಕ್ಷಣೆ ಹೊಂದುತ್ತಾರೆ ಅಥವಾ ಯಾರು ಹೊಂದುವುದಿಲ್ಲ ಎಂಬುದರ
ಬಗ್ಗೆ ನಾವು ತೀರ್ಪು ಮಾಡಬಾರದು. ಅದಕ್ಕೆ ಬದಲಾಗಿ ಸತ್ಯವೇದದಲ್ಲಿ ತಿಳಿಸಿರುವ
ಸತ್ಯದ ಬಗ್ಗೆ ಇನ್ನೂ ಆತ್ಮೀಕವಾಗಿ ಕತ್ತಲೆಯಲ್ಲಿರುವ ಕ್ರೈಸ್ತಬಾಂಧವರ ಬಗ್ಗೆ
ಆಲೋಚಿಸಿ, ಏದೆನ್ ತೋಟದಲ್ಲಿಯೇ ದೇವರು ನೇಮಿಸಿದ ಏಳನೇ ದಿನದ
ಸಬ್ಬತ್ತನ್ನು ಜನರು ನಿರ್ಲಕ್ಷಿಸಿದ್ದಾರೆ. ಅಲ್ಲದೆ ಕ್ರೈಸ್ತರಲ್ಲಿ ಅನೇಕರು ಅದು ಯೆಹೂದ್ಯರಿಗೆ
ಕೊಡಲ್ಪಟ್ಟಿದ್ದು, ನಮಗಲ್ಲವೆಂದು ಅದನ್ನು ತಿರಸ್ಕರಿಸುತ್ತಿದ್ದಾರೆ. ಇದಕ್ಕೆ ಬದಲಾಗಿ
ವಿಗ್ರಹಾರಾಧಕ ರೋಮ್‌ನಿಂದ ಪ್ರೇರಿತರಾಗಿ ಸೂರ್ಯನನ್ನು ಪೂಜಿಸುತ್ತಿದ್ದ
ಭಾನುವಾರವನ್ನು ದೇವಾರಾಧನೆಯ ದಿನವೆಂದು ಆರಾಧಿಸುತ್ತಿದ್ದಾರೆ. ಕ್ರೈಸ್ತರಲ್ಲಿ
ಹೆಚ್ಚಿನವರಲ್ಲಿ ಮರಣದ ಬಗ್ಗೆ ಇರುವ ತಪ್ಪು ಅಭಿಪ್ರಾಯದ ಬಗ್ಗೆ ಆಲೋಚಿಸೋಣ.
ಸತ್ತವರು ತಕ್ಷಣವೇ ಸ್ವರ್ಗ ಇಲ್ಲವೆ ನರಕಕ್ಕೋ ಹೋಗುತ್ತಾರೆಂಬ ಅನ್ಯಧರ್ಮಗಳ
ಸಿದ್ಧಾಂತಗಳನ್ನು ನಂಬಿಕೊಂಡಿರುವ ಕ್ರೈಸ್ತರು ಅಧಿಕ ಸಂಖ್ಯೆಯಲ್ಲಿದ್ದಾರೆ.

`ಆದರೆ ಅಡ್ಡೆಂಟಿಸ್ಟರಾದ ನಾವು ಸತ್ಯದ ಬಗ್ಗೆ ನಮಗೆ ಕೊಡಲ್ಪಟ್ಟಿರುವ ತಿಳುವಳಿಕೆಗಾಗಿ
ದೇವರಿಗೆ ಕೃತಜ್ಞತೆ ಸಲ್ಲಿಸಬೇಕಾಗಿದೆ.`