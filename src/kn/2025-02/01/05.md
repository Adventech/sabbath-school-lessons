---
title:  ದೇವರ ವಾಕ್ಯವನ್ನು ಅಧ್ಯಯನ ಮಾಡುವುದು
date:   02/04/2025
---

ಸತ್ಯವೇದದ ಪ್ರವಾದನೆಯ ಬಗ್ಗೆ ಸೆವೆಂತ್ -ಡೇ ಅಡ್ಡೆಂಟಿಸ್ಟರಾದ ನಮಗಿರುವ
ತಿಳುವಳಿಕೆಗಾಗಿ ವಿಲಿಯಮ್ ಮಿಲ್ಲರ್‌ರವರಿಗೆ ಕೃತಜ್ಞತೆ ಸಲ್ಲಿಸಬೇಕಾಗಿದೆ;
ದಾನಿಯೇಲನು 8:14ನೇ ವಚನದಂತ ಪ್ರಮುಖ ಪ್ರವಾದನೆಗಳನ್ನು ಅವರು ಅರ್ಥ
ಮಾಡಿಕೊಂಡದ್ದು ಸರಿಯಾಗಿರಲಿಲ್ಲ. ಆದರೆ ವಿಲಿಯಮ್ ಮಿಲ್ಲರ್‌ರವರು ಅವುಗಳನ್ನು
ಅರ್ಥಮಾಡಿಕೊಳ್ಳಲು ಉಪಯೋಗಿಸಿದ ಅಧ್ಯಯನ ವಿಧಾನವು ಪ್ರಾಮುಖ್ಯವಾಗಿದೆ.

ಯಾಕೆಂದರೆ ಮಿಲ್ಲರ್‌ರವರ ಈ ಅಧ್ಯಯನ ವಿಧಾನವು ಮುಂದೆ ಕೊನೆಯ
ಕಾಲದ ಉಳಿದ ಸಭೆಯ ಚಳುವಳಿಗೆ ಮಾರ್ಗ ಮಾಡಿಕೊಟ್ಟು ಅಡ್ಡೆಂಟಿಸ್ಟ್ ಸಭೆಯ
ಸ್ಥಾಪನೆಗೆ ಕಾರಣವಾಯಿತು.

`ಮತ್ತಾಯ 5:18; ಲೂಕ 24:27 ಹಾಗೂ 2 ತಿಮೊಥೆ 3:15-17ನೇ ವಚನಗಳನ್ನು
ಓದಿರಿ, ಸತ್ಯವೇದದ ಪ್ರವಾದನೆಗಳನ್ನು ಹೇಗೆ ಅರ್ಥಮಾಡಿಕೊಳ್ಳಬೇಕೆಂಬುದರ ಬಗ್ಗೆ
ಈ ವಚನಗಳು ನಮಗೇನು ತಿಳಿಸುತ್ತವೆ?`

ಸತ್ಯವೇದವನ್ನು ಕೂಲಂಕುಶವಾಗಿ ಅಧ್ಯಯನ ಮಾಡುವುದು ಒಂದು
ಪದಬಂಧವನ್ನು ಕೂಡಿಸುವಂತದ್ದಲ್ಲ. ಕೇವಲ ಒಂದೆರಡು ವಚನಗಳ ಆಧಾರದಲ್ಲಿ
ಸತ್ಯವೇದದ ವಿಷಯದ ಸಂಪೂರ್ಣ ಅರ್ಥವನ್ನು ತಿಳಿದುಕೊಳ್ಳುವುದು ಹೆಚ್ಚು
ಕಡಿಮೆ ಅಸಾಧ್ಯ. ಆದುದರಿಂದ ನಾವು ಪ್ರವಾದನೆಗಳನ್ನು ಅರ್ಥಮಾಡಿಕೊಳ್ಳುವಾಗ
ಒಂದು ವಚನಕ್ಕೆ ಸಂಬಂಧಪಟ್ಟಂತೆ ಬೇರೆ ವಚನಗಳನ್ನೂ ಸಹ ಪೂರಕವಾಗಿ
ತೆಗೆದುಕೊಂಡು ಓದಿದಾಗ ಮಾತ್ರ ಅವುಗಳನ್ನು ಸರಿಯಾಗಿ ಅರ್ಥ
ಮಾಡಿಕೊಳ್ಳಬಹುದು.

ಸತ್ಯವೇದವು ಲೌಕಿಕ ಪುಸ್ತಕಗಳಂತೆ ನುಡಿಮುತ್ತುಗಳು, ಗಾದೆ ಅಥವಾ
ಜ್ಞಾನೋಕ್ತಿಗಳ ಒಂದು ಸಂಗ್ರಹವೆಂದು ಕೆಲವು ಕ್ರೈಸ್ತರು ಭಾವಿಸಿಕೊಂಡು ಅದನ್ನು
ಅಧ್ಯಯನ ಮಾಡುತ್ತಾರೆ. ಆದುದರಿಂದ ಸತ್ಯವೇದವು ಒಂದು ನಿರ್ದಿಷ್ಟ ಸನ್ನಿವೇಶಕ್ಕೆ
ಸಂಬಂಧಪಟ್ಟಂತೆ ಉಪಯೋಗಿಸುವ ಒಂದು ಸಾಧಾರಣ ಪುಸ್ತಕವೆಂದು ಅವರ
ಅಭಿಪ್ರಾಯ. ಇದು ಬಹಳ ತಪ್ಪು ಭಾವನೆಯಾಗಿದೆ. ಸತ್ಯವೇದದ ಮೊದಲ
ಪುಟಗಳಲ್ಲಿ ಸನ್ನಿವೇಶ ಸಂದರ್ಭಕ್ಕೆ ತಕ್ಕಂತೆ ಉಪಯೋಗಿಸಬಹುದಾದ ಅನೇಕ
ವಿಷಯಗಳಿಗೆ ಸಂಬಂಧಪಟ್ಟ ಸರಳ ವಾಕ್ಯಗಳನ್ನು ಕೊಡಲಾಗಿರುತ್ತದೆ. ಕೆಲವರು
ಒಂದು ನಿರ್ದಿಷ್ಟವಾದ ವಿಷಯದ ಬಗ್ಗೆ ಸತ್ಯವೇದದಲ್ಲಿ ಸಂಪೂರ್ಣವಾಗಿ
ತಿಳಿಸಿರುವುದು ಇಷ್ಟು ಮಾತ್ರವೆಂದು ತಿಳಿಯುತ್ತಾರೆ. ಇಂತಹ ಅಧ್ಯಯನವು ತಪ್ಪಾದ
ವಿಧಾನವಾಗಿದೆ.

ದುರದೃಷ್ಟವಶಾತ್ ಕ್ರೈಸ್ತರಲ್ಲಿ ಕೆಲವರು ಪ್ರವಾದನೆಗಳ ಬಗ್ಗೆಯೂ ಇದೇ ಅಧ್ಯಯನ
ವಿಧಾನ ಅನುಸರಿಸುತ್ತಾರೆ. ಅವರು ಸಂದರ್ಭಕ್ಕೆ ಅನುಗುಣವಲ್ಲದ ಅಂದರೆ ಅದಕ್ಕೆ
ಹೊರತಾದ ಯಾವುದೋ ಒಂದು ವಾಕ್ಯ ತೆಗೆದುಕೊಂಡು, ಸತ್ಯವೇದದ ಇತರ
ವಚನಗಳಿಗೆ ಹೋಲಿಸುವುದಕ್ಕೆ ಬದಲಾಗಿ, ಈಗ ನಡೆಯುತ್ತಿರುವ ಘಟನೆಗಳೊಂದಿಗೆ
ಹೋಲಿಸುತ್ತಾರೆ. ಈ ವಿಧಾನವು ಒಂದು ಕಾಲಘಟ್ಟಕ್ಕೆ ಸರಿಯಾಗುವಂತೆ
ಕಾಣಬಹುದು. ಆದರೆ ನಂತರದ ವರ್ಷಗಳಲ್ಲಿ ಪ್ರವಾದನೆಯ ಬಗ್ಗೆ ತಾವು
ತಿಳಿಸಿದ ಘಟನೆಯು ನಡೆಯದಿರುವಾಗ, ತಮ್ಮ ಅಭಿಪ್ರಾಯವನ್ನು ತಿರುಗಿ
ಬದಲಾಯಿಸಿಕೊಳ್ಳುತ್ತಾರೆ.

ಈ ಕಾರಣದಿಂದಲೇ ಒಂದು ಪ್ರವಾದನೆಯ ಬಗ್ಗೆ ಕೆಲವು ನಿರ್ದಿಷ್ಟವಾದ
ವಾಕ್ಯಗಳನ್ನು ತೆಗೆದುಕೊಂಡು ಒಂದು ನಿರ್ಧಾರಕ್ಕೆ ಬರಬಾರದು. ಬದಲಾಗಿ ಆ
ಪ್ರವಾದನೆಯ ವಿಷಯವಾಗಿ ಸತ್ಯವೇದದಲ್ಲಿ ತಿಳಿಸಲ್ಪಟ್ಟಿರುವ ಎಲ್ಲಾ ವಾಕ್ಯಗಳನ್ನು
ಕೂಲಂಕುಶವಾಗಿ ಎಚ್ಚರಿಕೆಯಿಂದ ಅಧ್ಯಯನ ಮಾಡಬೇಕು, ಅಲ್ಲದೆ ಅದು
ತಿಳಿಸಲ್ಪಟ್ಟಿರುವ ಸಂದರ್ಭವನ್ನೂ ಸಹ ಗಮನದಲ್ಲಿಡಬೇಕು. ಕೇವಲ ಒಂದು
ವಚನದ ಆಧಾರದಲ್ಲಿ ನಮಗೆ ತೋಚಿದಂತ ಅಭಿಪ್ರಾಯಕ್ಕೆ ಬರಬಾರದು.

`ಸತ್ತವರ ಸ್ಥಿತಿಗತಿ, ಸಬ್ಬತ್ತು ಮುಂತಾದ ವಿಷಯಗಳ ಬಗ್ಗೆ ಕೆಲವರು ನಿರ್ದಿಷ್ಟವಾದ
ಒಂದೆರಡು ವಚನಗಳನ್ನು ತೆಗೆದುಕೊಂಡು ತಮ್ಮ ಅಭಿಪ್ರಾಯವನ್ನು ಸಮರ್ಥಿಸಿಕೊಳ್ಳಲು
ಪ್ರಯತ್ನಿಸುತ್ತಾರೆ. ಅಂತವರಿಗೆ ನೀವು ಹೇಗೆ ಉತ್ತಮವಾದ ರೀತಿಯಲ್ಲಿ ಉತ್ತರ
ಕೊಡಬಹುದು?`