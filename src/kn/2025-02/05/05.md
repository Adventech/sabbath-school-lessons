---
title:  ಭೂಮಿ ಮತ್ತು ಸಮುದ್ರದ ನಡುವೆ
date:   30/04/2025
---

ಸತ್ಯವೇದದಲ್ಲಿ ಭೂಮಿ ಮತ್ತು ಸಮುದ್ರದ ಸಂಕೇತವು ಅದರಲ್ಲಿಯೂ ವಿಶೇಷವಾಗಿ
ಪ್ರವಾದನೆಯನ್ನು ಅರ್ಥಮಾಡಿಕೊಳ್ಳಲು ಬಹಳ ಬೋಧಪ್ರದವೂ (Instructive) ತಿಳುವಳಿಕೆ ನೀಡುವಂತದ್ದು ಆಗಿದೆ. ಇವೆರಡೂ ಸಂಕೇತಗಳು ಸಂಪೂರ್ಣವಾಗಿ
ವ್ಯತಿರಿಕ್ತವಾಗಿವೆ.

ಸಾಂಕೇತಿಕವಾಗಿ ಭೂಮಿ ಮತ್ತು ಸಮುದ್ರವನ್ನು ಹೋಲಿಕೆ ಮಾಡಿದಾಗ,
ಭೂಮಿಯು ಹೆಚ್ಚಾಗಿ ವ್ಯವಸ್ಥಿತವಾದ ಮತ್ತು ಸಮಾಧಾನಕರವಾದ ಪರಿಸ್ಥಿತಿಯ
ಜಗತ್ತನ್ನು ಅಥವಾ ಇಸ್ರಾಯೇಲ್ ರಾಜ್ಯವನ್ನು ಸೂಚಿಸುತ್ತದೆ. ಆದರೆ ಸಮುದ್ರವು
ಹೇಗೆ ತನ್ನ ಚಂಡಮಾರುತದಿಂದ ಉಕ್ಕೇರಿದಾಗ ಭೂಮಿಗೆ ವಿಪತ್ತು
ಉಂಟುಮಾಡುತ್ತದೆಯೋ, ಅದೇರೀತಿ ಅನ್ಯಜನಾಂಗಗಳು ಇಸ್ರಾಯೇಲ್ಯರಿಗೆ
ಭಯಭೀತಿ ಹುಟ್ಟಿಸುತ್ತಿದ್ದವು. ಇದನ್ನು ಅವಲೋಕಿಸಿದಾಗ ಭೂಮಿಯು ಸುರಕ್ಷಿತವಾದ
ಸ್ಥಳವಾಗಿದ್ದು, ದೇವರಿಂದ ಸ್ಥಾಪಿತವಾದ ಆಡಳಿತವನ್ನು ಸೂಚಿಸುತ್ತದೆ. ಆದರೆ
ಸಮುದ್ರವು ಮಾನವರು ಹೆಮ್ಮೆಯಿಂದ ಸ್ಥಾಪಿಸಿದ ರಾಜ್ಯಗಳಲ್ಲಿರುವ ಅವ್ಯವಸ್ಥೆಯುಳ್ಳ
ಅಸ್ಥಿರವಾದ ಆಡಳಿತವನ್ನು ಸೂಚಿಸುತ್ತದೆಂದು ಹೇಳಬಹುದು.

`ಇದನ್ನು ಮನಸ್ಸಿನಲ್ಲಿಟ್ಟುಕೊಂಡು ಪ್ರಕಟನೆ 12:15,16 ಹಾಗೂ 13:1,11ನೇ
ವಚನಗಳನ್ನು ಓದಿರಿ, ಇವುಗಳಲ್ಲಿ ನೀರು ಮತ್ತು ಭೂಮಿಯು ಪರಸ್ಪರ ಒಂದೇ
ಸಮಯದಲ್ಲಿ ಸಾಂಕೇತಿಕವಾಗಿ ಹೇಗೆ ಉಪಯೋಗಿಸಲ್ಪಟ್ಟಿವೆ? ಪ್ರವಾದನೆಯನ್ನು
ಹೇಗೆ ಅರ್ಥಮಾಡಿಕೊಳ್ಳಬೇಕೆಂದು ಇವು ತಿಳಿಸುತ್ತವೆ?`

ಘಟಸರ್ಪನು ಕ್ರೈಸ್ತ ಸಭೆಯಾದ ಸ್ತ್ರೀಯನ್ನು ಹಿಂಸೆಪಡಿಸಲು ನೀರನ್ನು
ಉಪಯೋಗಿಸುವುದನ್ನು ಗಮನಿಸಿ. ಇದುವರೆಗೆ ನೋಡಿದಂತೆ ನೀರು ಲೋಕದ
ಸರ್ಕಾರಗಳು ಹಾಗೂ ಅವುಗಳ ರಾಜ್ಯಗಳಲ್ಲಿರುವ ಅಸ್ತವ್ಯಸ್ತವೂ ಗಲಭೆಯೂ
ಉಳ್ಳ ಕೋಭೆಯುಂಟು ಮಾಡುವ ಪರಿಸ್ಥಿತಿಯನ್ನು ಹೆಚ್ಚಾಗಿ ಸೂಚಿಸುತ್ತದೆ.
ಆದುದರಿಂದ ಸೈತಾನನಿಂದ ಪ್ರೇರಿತರಾದ ನಾಯಕರಿಂದ ಪ್ರಬೋಧಿಸಲ್ಪಟ್ಟ ಜನರು
ಕ್ರೈಸ್ತ ಸಭೆ ಹಾಗೂ ವಿಶ್ವಾಸಿಗಳನ್ನು ಹೇಗೆ ಹಿಂಸಿಸಿದ್ದಾರೆಂಬುದನ್ನು ಇತಿಹಾಸದ
ಮೂಲಕ ನಾವು ತಿಳಿಯಬಹುದು.

`ಪ್ರಕಟನೆ 12:6ನೇ ವಚನವು ಹಿಂಸೆ, ದಬ್ಬಾಳಿಕೆಗೆ ಒಳಗಾದ ದೇವಜನರು ಹೊಸದಾಗಿ
ಕಂಡುಹಿಡಿಯಲ್ಪಟ್ಟ ಅಮೇರಿಕಾ ಹಾಗೂ ಇತರ ದೇಶಗಳಿಗೆ ವಲಸೆ ಹೋಗುವುದನ್ನು
ಸೂಚಿಸುತ್ತದೆಂದು ಸೆವೆಂತ್ ಡೇ ಅಡ್ಡೆಂಟಿಸ್ಟರು ನಂಬುತ್ತಾರೆ. ಭೂಮಿ ಮತ್ತು ನೀರು
ಸಾಂಕೇತಿಕವಾಗಿ ಏನನ್ನು ಸೂಚಿಸುತ್ತವೆಂದು ನಾವು ಸರಿಯಾಗಿ
ಅರ್ಥಮಾಡಿಕೊಂಡಿದ್ದಲ್ಲಿ, ಅಮೇರಿಕಾ ಗಣರಾಜ್ಯದ ಸ್ಥಾಪನೆಯ ಬಗ್ಗೆ ಇದು ಏನು
ತಿಳಿಸುತ್ತದೆ?`

ದೇವರು ತನ್ನ ಒಡಂಬಡಿಕೆಯ ಜನರಿಗೆ ಕಾನಾನ್ ದೇಶವನ್ನು ವಾಗ್ದಾನ
ಮಾಡಿದ್ದನು. ಇದರಂತೆಯೇ ಅಮೇರಿಕಾ ದೇಶವೂ ಸಹ ದೇವಜನರಿಗಾಗಿ ಸ್ಥಾಪಿಸಲ್ಪಟ್ಟ
ದೇಶವೆಂದು ತಿಳಿದುಕೊಳ್ಳಬೇಕೇ? ಭೂಮಿಯೊಳಗಿಂದ ಏರಿ ಬಂದ ಮೃಗವು
ಮೊದಲು ಯಾಕೆ ಟಗರಿನಂತೆ ಕಂಡು ಬಂದಿರುವುದಕ್ಕೆ ಇದು ಕಾರಣವಾಗಿರಬಹುದೇ? ಅಮೇರಿಕಾ ದೇಶವು ಇಂದಿಗೂ ಸಹ ಧಾರ್ಮಿಕ ಕಾರಣಗಳಿಗಾಗಿ
ಹಿಂಸೆಗೊಳಗಾದ ಕೋಟ್ಯಾಂತರ ವಲಸೆಗಾರರಿಗೆ ಆಶ್ರಯ ನೀಡಿ ಧಾರ್ಮಿಕ
ಸ್ವಾತಂತ್ರ್ಯ ನೀಡಿರುವುದನ್ನು ನಾವು ಗಮನಿಸಬಹುದು.

ಆದರೆ ದುರದೃಷ್ಟವಶಾತ್ ಟಗರಿನಂತ ಈ ಮೃಗವು ಮುಂದೆ ಒಂದು ಕಾಲದಲ್ಲಿ
ಘಟಸರ್ಪನಂತೆ ಮಾತಾಡಲಿದೆ. (ಪ್ರಕಟನೆ 13:11). ಇದುವರೆಗೂ ಧಾರ್ಮಿಕವಾಗಿ
ಹಿಂಸೆಗೊಳಗಾದ ವಲಸೆಗಾರರಿಗೆ ಧಾರ್ಮಿಕ ಸ್ವಾತಂತ್ರ್ಯ ನೀಡಿದ ಅಮೇರಿಕಾ
ದೇಶವು ಮುಂದೊಂದು ದಿನ ತಾನೇ ಕ್ರೈಸ್ತರಿಗೆ ಧಾರ್ಮಿಕವಾಗಿ
ಹಿಂಸೆಕೊಡುವುದರಲ್ಲಿ ಪ್ರಮುಖವಾದ ದೇಶವಾಗಲಿದೆ! ದೇವರ ಆಡಳಿತಕ್ಕೆ ಬದಲಾಗಿ,
ಮಾನವರ ಆಡಳಿತವನ್ನು ಆರಿಸಿಕೊಂಡ ಜನರಿಗೆ ಏನಾಗುತ್ತದೆಂಬುದಕ್ಕೆ ಇದು
ಉದಾಹರಣೆಯಾಗಲಿದೆ.