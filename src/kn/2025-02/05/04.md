---
title:  ದಾನಿಯೇಲನು ಏಳನೇ ಅಧ್ಯಾಯ
date:   29/04/2025
---

ಎರಡನೇ ಅಧ್ಯಾಯದಲ್ಲಿ ತಿಳಿಸಿರುವ ಕನಸು ಬಾಬೆಲ್ ರಾಜನಿಗೆ ಮೊದಲು
ಕೊಡಲ್ಪಟ್ಟಿತು. ಆದರೆ ದಾನಿಯೇಲನು ಏಳನೇ ಅಧ್ಯಾಯದಲ್ಲಿ ತಿಳಿಸಿರುವ ದರ್ಶನವು
ದೇವರು ಆರಿಸಿಕೊಂಡ ಜನಾಂಗಕ್ಕೆ ಸೇರಿದ ಪ್ರವಾದಿಯಾದ ದಾನಿಯೇಲನಿಗೆ
ಕೊಡಲ್ಪಟ್ಟಿತು.

ದಾನಿಯೇಲನಿಗೆ ದರ್ಶನದಲ್ಲಿ ತೋರಿಸಿದ ವಿಷಯವು ನೆಬೂಕಚರನಿಗೆ
ಕನಸಿನಲ್ಲಿ ತೋರಿಸಿದಂತೆ ವಿಷಯವೇ ಆಗಿವೆ. ಆದರೆ ಬೇರೊಂದು ದೃಷ್ಟಿಕೋನದಲ್ಲಿ
ಕೊಡಲ್ಪಟ್ಟಿತು. ಅದ್ಭುತವಾದ ಪ್ರತಿಮೆಗೆ ಬದಲಾಗಿ ಪ್ರವಾದಿಯಾದ ದಾನಿಯೇಲನು
ನಾಲ್ಕು ದಿಕ್ಕುಗಳಿಂದ ಬಿರುಗಾಳಿ ಬೀಸುತ್ತಿರುವಾಗ ಸಾಗರದೊಳಗಿಂದ ನಾಲ್ಕು
ಸಾಮ್ರಾಜ್ಯಗಳು ಬರುವುದನ್ನು ಕಂಡನು. ಈ ರಾಜ್ಯಗಳು ನಿರಂತರವಾಗಿ
ಹೋರಾಟದಲ್ಲಿ ತೊಡಗಿದ್ದರಿಂದ, ಅವರೊಳಗೆ ಅಧಿಕಾರವು ಬದಲಾವಣೆಗೆ
ಕಾರಣವಾಯಿತು. ಕೀರ್ತನೆ 65:5-8; ಯೆಶಾಯ 17:12,13 ಹಾಗೂ ಯೆರೆಮಿಯ
46:7,8ನೇ ವಚನಗಳಲ್ಲಿ ದೇಶಗಳ ನಡುವ ಉಂಟಾಗುವ ಹೋರಾಟ, ಯುದ್ಧಗಳನ್ನು
ವರ್ಣಿಸಲು ಪ್ರವಾಹ ಮತ್ತು ಚಂಡಮಾರುತಗಳ ಉಪಮಾನ ಅಥವಾ
ದೃಷ್ಟಾಂತಗಳನ್ನು ಉಪಯೋಗಿಸಲಾಗಿದೆ.

ಇದಕ್ಕೆ ವ್ಯತಿರಿಕ್ತವಾಗಿ ದೇವರ ಆಡಳಿತವೆಂಬ ದೃಢವಾದ ಅಸ್ತಿವಾರದಲ್ಲಿ
ಪವಿತ್ರವಾದ ಇಸ್ರಾಯೇಲ್ ರಾಜ್ಯವು ಸ್ಥಾಪಿಸಲ್ಪಟ್ಟಿತು. ಅದರ ಸುತ್ತಲೂ ಅನೇಕ
ಅನ್ಯರಾಜ್ಯಗಳಿದ್ದವು. ಆದಾಗ್ಯೂ, ಇಸ್ರಾಯೇಲ್ ಕೆಲವು ಸಮಯದವರೆಗೆ ಶಾಂತಿ,
ಸಮಾಧಾನ ಹಾಗೂ ಸುರಕ್ಷತೆಯಿಂದ ಕೂಡಿದ ರಾಜ್ಯವಾಗಿತ್ತು.

`ದಾನಿಯೇಲನು 7:1-3ನೇ ವಚನಗಳನ್ನು ಓದಿರಿ, ಮೃಗವು ಮೊದಲು ಸಾಗರದಿಂದ
ಏರಿಬರುವ ಈ ಸಂಕೇತದ ಚಿತ್ರಣದಿಂದ ನಾವು ಕಲಿಯಬೇಕಾದ ಪಾಠಗಳೇನು?`

ದಾನಿಯೇಲನು ಸಾಗರದ ತೀರದಲ್ಲಿ ನಿಂತು ಅನ್ಯಜನಾಂಗಗಳ ನಡುವಣ
ಯುದ್ಧಗಳಿಂದುಂಟಾಗುವ ಸಂಪೂರ್ಣವಾದ ಅವ್ಯವಸ್ಥೆಯನ್ನು ಗಮನಿಸುತ್ತಿದ್ದನು.
ಆಗ ಇದ್ದಕ್ಕಿದ್ದಂತೆ ಒಂದು ಮೃಗವು ಸಾಗರದೊಳಗಿಂದ ಭೂಮಿಗೆ ಅಂದರೆ ತನ್ನ
ಸ್ವದೇಶದೊಳಕ್ಕೆ ಬರುವುದನ್ನು ಅವನು ನೋಡಿದನು. ಅನ್ಯಜನಾಂಗಗಳ ಸಮಸ್ಯೆಯು
ಈಗ ದಾನಿಯೇಲನ ಸ್ವಂತ ಜನರಾದ ಯೆಹೂದ್ಯರ ಸಮಸ್ಯೆಯಾಯಿತು. ಅವರು
ಅನ್ಯಜನಾಂಗಗಳಂತೆ ಜೀವಿಸಬೇಕೆಂದು ಒಬ್ಬ ರಾಜನನ್ನು ಆರಿಸಿಕೊಂಡರು. ಈಗ
ಅವರು ಅನ್ಯಜನರೊಂದಿಗೆ ಅಥವಾ ಅವರ ಅಧೀನದಲ್ಲಿ ವಾಸಿಸಲಿದ್ದರು. ಬಾಬೆಲ್
ಸಾಮ್ರಾಜ್ಯವು ಯೆಹೂದ್ಯರನ್ನು ಜಯಿಸಿ ಸೆರೆಯಲ್ಲಿರಿಸಿತು. ಅಂದಿನಿಂದ ದೇವರೊಂದಿಗೆ
ಒಡಂಬಡಿಕೆಯ ಜನರಾದ ಅವರು ಇನ್ನೆಂದೂ ಸಹ ಸಂಪೂರ್ಣ ಸ್ವಾತಂತ್ರ್ಯ
ಅನುಭವಿಸಲಿಲ್ಲ.

ದೇವಜನರು ಇಂದು ಸಂಪೂರ್ಣ ಸ್ವಾತಂತ್ರ್ಯ ಕಳೆದುಕೊಂಡಿದ್ದಾರೆ. ಕ್ರಿಸ್ತನು
ಎರಡನೇ ಸಾರಿ ಬಂದು ನಮ್ಮ ರಾಜನಾಗಿ ತನ್ನ ರಾಜ್ಯವನ್ನು ಅಂತಿಮವಾಗಿ
ಸ್ಥಾಪಿಸುವ ತನಕ ದೇವಜನರು ಈ ಪರಿಸ್ಥಿತಿಯನ್ನು ಎದುರಿಸಬೇಕು. ಹೊಸ
ಒಡಂಬಡಿಕೆಯ ಕಾಲದಲ್ಲಿ ದೇವಜನರು ರೋಮನ್ ಸಾಮ್ರಾಜ್ಯದ ಕ್ರೂರ ಆಡಳಿತದಲ್ಲಿ
ಹಾಗೂ ಅನಂತರ ಚಿಕ್ಕಕೊಂಬಾದ ರೋಮನ್ ಕಥೋಲಿಕ್ ಸಭೆಯ ದಬ್ಬಾಳಿಕೆಯಲ್ಲಿ
ಹಿಂಸೆ ಅನುಭವಿಸಬೇಕಾಯಿತು.

ಐತಿಹಾಸಿಕವಾಗಿ ಗಮನಿಸುವಾಗ ಕೆಲವು ದೇಶಗಳು ಇತರ ದೇಶಗಳಿಗಿಂತ
ಉತ್ತಮ ಸ್ಥಿತಿಯಲ್ಲಿವೆ ಮತ್ತು ಹೆಚ್ಚು ಶಾಂತಿಯುತವಾಗಿವೆ. ಆದಾಗ್ಯೂ ಹೆಚ್ಚಾದ
ದೇಶಗಳು ಹಾಗೂ ನಾಗರೀಕರು ದಬ್ಬಾಳಿಕೆಗೆ ಒಳಗಾಗಿ ದುರಂತ
ಎದುರಿಸುತ್ತಿರುವುದನ್ನು ನಾವು ಇತಿಹಾಸದಲ್ಲಿ ಕಾಣಬಹುದು. ತಮ್ಮ ದೇಶದ
ಪ್ರಜೆಗಳ ಒಳಿತಿಗಾಗಿ ಶ್ರಮಿಸುತ್ತಿದ್ದೇವೆಂದು ಹೇಳಿಕೊಳ್ಳುವ ಆಡಳಿತಗಾರರಿಂದಲೂ
ಮತ್ತು ಸರ್ವಾಧಿಕಾರಿಗಳಿಂದಲೂ ಇಂತಹ ದಬ್ಬಾಳಿಕೆ ಹೆಚ್ಚಾಗಿ ನಡೆದಿವೆ. ದೇವಜನರು
ಆತನ ಆಳಿಕೆಯನ್ನು ಆರಿಸಿಕೊಂಡಿದ್ದಲ್ಲಿ ಅವರ ಪರಿಸ್ಥಿತಿಯು ಎಷ್ಟೊಂದು
ವ್ಯತ್ಯಾಸವಾಗಿರುತ್ತಿತ್ತಲ್ಲವೇ!

`ರೋಮಾಯ 3:10-19ನೇ ವಚನಗಳಲ್ಲಿ ನಮ್ಮ ಈ ಲೋಕದ ಪರಿಸ್ಥಿತಿಯ
ಬಗ್ಗೆ ಹೇಗೆ ವಿವರಿಸಲಾಗಿದೆ? ನಮ್ಮ ಜೀವನದಲ್ಲಿ ಸುವಾರ್ತೆಯ ಅಗತ್ಯವಿದೆ
ಎಂಬುದನ್ನು 19ನೇ ವಚನವು ವಿಶೇಷವಾಗಿ ಹೇಗೆ ತಿಳಿಸುತ್ತದೆ?`