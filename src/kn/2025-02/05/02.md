---
title:  ಮೊಟ್ಟ ಮೊದಲನೆಯ ಆಜ್ಞೆ
date:   27/04/2025
---

ಏದೆನ್ ತೋಟವು ಆದಾಮ ಹವ್ವಳಿಗೆ ಮೊದಲ ಪಾಠಶಾಲೆಯಾಗಿತ್ತು. ಈ
ಶಾಲೆಯು ಅವರಿಗೂ ಹಾಗೂ ಅವರ ಸಂತತಿಯವರಿಗೂ ಸೃಷ್ಟಿಕರ್ತನಾದ ದೇವರ
ಅಗಾಧ ಶಕ್ತಿಯ ಬಗ್ಗೆ ನಿರಂತರವಾಗಿ ತಿಳಿಸಿಕೊಡಲಿತ್ತು. ಈ ವಿಷಯವಾಗಿ
ಶ್ರೀಮತಿ ವೈಟಮ್ಮನವರು 'ಪೇಟಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್' ಪುಸ್ತಕದ 50,
51ನೇ ಪುಟಗಳಲ್ಲಿ ಹೀಗೆ ತಿಳಿಸುತ್ತಾರೆ:

"ಸರ್ವಜ್ಞಾನಿಯಾದ ಸೃಷ್ಟಿಕರ್ತನಿಂದಲೇ ಮೊದಲ ವಿದ್ಯಾರ್ಥಿಗಳಾದ ಆದಾಮ
ಹವ್ವಳು ಶಿಕ್ಷಣ ಹಾಗೂ ತಿಳುವಳಿಕೆ ಪಡೆದುಕೊಳ್ಳುವುದು (ಎಷ್ಟೊಂದು ಆಶೀರ್ವಾದ
ದಾಯಕವಾಗಿತ್ತಲ್ಲವೇ!..... ಕಣ್ಣಿಗೆ ಕಾಣುವ ಈ ವಿಶ್ವದ ನಿಗೂಢತೆಗಳು ಮತ್ತು
ಜ್ಞಾನಪೂರ್ಣನಾದ ಸರ್ವಶಕ್ತನ ಅದ್ಭುತ ಕಾರ್ಯಗಳನ್ನು ಸ್ವತಃ ಆತನ ಬಾಯಿಂದಲೇ
(ಯೋಬನು 37:16) ತಿಳಿದುಕೊಳ್ಳುವ ಅಪೂರ್ವ ಅವಕಾಶ ಅವರದಾಗಿತ್ತು. ಈ
ಶಿಕ್ಷಣವು ಅವರಿಗೆ ಯಾವುದೇ ರೀತಿಯ ಮಾನಸಿಕ ಆಯಾಸ ಉಂಟುಮಾಡದೆ
ಅತ್ಯಂತ ಮುದನೀಡುವುದಾಗಿತ್ತು.

`ದೇವರು ಮನುಷ್ಯರಿಗೆ ನೀಡಿದ ಮೊದಲನೆಯ ನಿಷೇಧಾಜ್ಞೆ ಯಾವುದು? ಅದು ಯಾಕೆ ಪ್ರಾಮುಖ್ಯವಾಗಿದೆ? (ಆದಿಕಾಂಡ 2:16)`

ಒಳ್ಳೇದರ ಮತ್ತು ಕೆಟ್ಟದ್ದರ ಅರುಹನ್ನು ಹುಟ್ಟಿಸುವ ಮರದ ಹಣ್ಣನ್ನು ತಿನ್ನಬಾರದೆಂಬುದೇ ಮಾನವರಿಗೆ ದೇವರು ಕೊಟ್ಟ ಮೊದಲನೆ ಆಜ್ಞೆಯಾಗಿದೆ (ಆದಿಕಾಂಡ 2:16), ಆದಾಮ ಹವ್ವಳಿಗೆ ಜ್ಞಾನವನ್ನು ಅಂದರೆ ಅರಿವನ್ನು ಉಂಟು ಮಾಡುವುದನ್ನು ಹೇಗೆ ನಿಷೇಧಿಸಲು ಸಾಧ್ಯ? ಯಾವುದೇ ರೀತಿಯ ಜ್ಞಾನವನ್ನು ತಿಳಿದು ಅದನ್ನು ಅನುಭವಿಸುವುದು ಪ್ರಯೋಜನಕಾರಿಯಲ್ಲವೇ?

ಲೌಕಿಕ ದೃಷ್ಟಿಯಲ್ಲಿ ಇದು ಉಪಯುಕ್ತವಾಗಿರಬಹುದು. ಆದರೆ ದೇವರ ಪ್ರಕಾರ
ಇದು ಸಾಧ್ಯವಿಲ್ಲ. ಇಂತಹ ರೀತಿಯ ಅರಿವಿನಿಂದ ಬರುವ ದೀರ್ಘಕಾಲದ ಕಷ್ಟ
ಸಂಕಟಗಳಿಂದ ಮನುಷ್ಯರನ್ನು ಪಾರುಮಾಡಬೇಕೆಂಬುದೇ ದೇವರ ಉದ್ದೇಶವಾಗಿತ್ತು.
ದೇವರ ಆಡಳಿತ ಬೇಡವೆಂದು ತಿರಸ್ಕರಿಸಿ, ಮಾನವರಾದ ಅರಸರ ಆಡಳಿತವನ್ನು
ಜನರು ಆರಿಸಿಕೊಂಡಾಗ, ಅದರಿಂದಾದ ಕೆಟ್ಟಪರಿಣಾಮಗಳು ದೇವರು ನಿಷೇಧಿಸಿದ್ದ
ಜ್ಞಾನವನ್ನು ಮನುಷ್ಯರು ಅರಿತುಕೊಳ್ಳಬೇಕೆಂದು ಮಾಡಿದ ಪರಿಣಾಮದಿಂದಾಗಿದೆ.

ಸಾವಿರಾರು ವರ್ಷಗಳ ನಂತರ ಇಸ್ರಾಯೇಲ್ಯರು 'ತಮಗೊಬ್ಬ ಅರಸನು ಬೇಕೆಂದು
ಕೇಳಿಕೊಂಡರು. ಕಳೆದ ವಾರ ಕಲಿತಂತೆ ಇದರಿಂದಾಗುವ ಪರಿಣಾಮಗಳ ಬಗ್ಗೆ
ದೇವರು ಇಸ್ರಾಯೇಲ್ಯರಿಗೆ ಮನವರಿಕೆ ಮಾಡಿಕೊಟ್ಟನು. ಅಲ್ಲದೆ ತನ್ನ ಆಡಳಿತ
ಬೇಡವೆಂದು ನಿರಾಕರಿಸಿದ ಕೆಟ್ಟಪರಿಣಾಮಗಳು ಲೋಕದ ಕೊನೆಯ ಕಾಲದವರೆಗೂ
ಇರುತ್ತವೆಂದು ಆತನು ಇಸ್ರಾಯೇಲ್ಯರಿಗೆ ತಿಳಿಸಿದನು.

ಇಸ್ರಾಯೇಲ್ಯರ ರಾಜರು ಹೆಚ್ಚು ದುಷ್ಟರಾದಂತೆ, ದೇವರೊಂದಿಗೆ ಒಡಂಬಡಿಕೆ
ಮಾಡಿಕೊಂಡಿದ್ದ ಆತನ ಜನರೂ ಸಹ ಭ್ರಷ್ಟರಾಗಿ ಹೆಚ್ಚಾದ ಲೌಕಿಕ ಆಶಾಪಾಶಗಳಿಗೆ
ಒಳಗಾದರು. ಈ ಕಾರಣದಿಂದ ಇಸ್ರಾಯೇಲ್ಯರು ಇತರ ಜನಾಂಗಗಳಿಗೆ ಸತ್ಯದೇವರ
ಜ್ಞಾನವನ್ನು ತಿಳಿಸಿ ಅವರಿಗೂ ಸಹ ಅಬ್ರಹಾಮನಿಗೆ ದೇವರು ಮಾಡಿದ
ಒಡಂಬಡಿಕೆಯ ಆಶೀರ್ವಾದಗಳನ್ನು ತರುವುದರಲ್ಲಿ ಸಂಪೂರ್ಣವಾಗಿ ವಿಫಲರಾದರು.
ಇದು ದೇವರ ಆಡಳಿತ ಬೇಡವೆಂದು ತಿರಸ್ಕರಿಸಿ ಮಾನವ ಆಡಳಿತವನ್ನೂ
ಇಸ್ರಾಯೇಲ್ಯರು ಆರಿಸಿಕೊಂಡ ದುರಂತ ಪರಿಣಾಮವಾಗಿತ್ತು.

ಈ ಹಿನ್ನೆಲೆಯನ್ನು ಗಮನದಲ್ಲಿಟ್ಟುಕೊಂಡು ದಾನಿಯೇಲನ ಪುಸ್ತಕದ ಅಧ್ಯಯನ
ಮಾಡಿದಾಗ ನಮಗೆ ಹೆಚ್ಚಿನ ತಿಳುವಳಿಕೆ ಉಂಟಾಗುತ್ತದೆ. ದಾನಿಯೇಲನು ಕಂಡ
ದರ್ಶನದಲ್ಲಿ ಒಂದಾದ ಮೇಲೊಂದರಂತೆ ಜಾಗತಿಕ ಸಾಮ್ರಾಜ್ಯಗಳು ಉದಯವಾಗಿ
ಅನಂತರ ನಾಶವಾಗುತ್ತವೆ. ಇದು ಇತರ ಅನ್ಯಜನಾಂಗಗಳ ಮೇಲೆ ಮಾತ್ರವಲ್ಲ,
ದೇವರಾಜ್ಞೆಗಳನ್ನು ಕೈಕೊಂಡು ನಡೆಯಲು ನಿರಾಕರಿಸಿದ ಇಸ್ರಾಯೇಲ್ಯರ ವೈಫಲ್ಯದ
ಬಗ್ಗೆಯೂ ದೋಷಾರೋಪಣೆಯಾಗುತ್ತದೆ. ಏದೆನ್ ತೋಟದಲ್ಲಿ ಮಾನವರಿಗೆ
ಸ್ವಾತಂತ್ರ್ಯ ಕೊಡಲ್ಪಟ್ಟಿತು. ಆದರೆ ಪಾಪದ ನಿಮಿತ್ತವಾಗಿ ಇಸ್ರಾಯೇಲ್ಯರು ಹಾಗೂ
ಯೆಹೂದ್ಯರು ಶತಮಾನಗಳ ಕಾಲ ಅನ್ಯರಾಜ್ಯಗಳ ದಾಸತ್ವದಲ್ಲಿದ್ದರು. ದೇವಭಕ್ತರಾದ
ಜನರು ಇದರ ಮೂಲಕ ಈ ಲೋಕದ ರಾಜ್ಯ ಮತ್ತು ದೇವರರಾಜ್ಯದ ನಡುವೆ
ಇರುವ ಗಮನಾರ್ಹವಾದ ವ್ಯತ್ಯಾಸಗಳನ್ನು ಈ ಹೊಸ ಪಾಠಶಾಲೆಯಲ್ಲಿ ಮನದಟ್ಟು
ಮಾಡಿಕೊಳ್ಳಬಹುದಾಗಿತ್ತು.

`ಇಂದು ಅನೇಕ ವಿಧವಾದ ಜ್ಞಾನವು ಕಂಡುಬರುತ್ತಿದೆ. ಈ ಜ್ಞಾನವನ್ನು
ತಿಳಿದುಕೊಳ್ಳದಿದ್ದಲ್ಲಿ, ಉತ್ತಮವಾಗಿರುತ್ತಿತ್ತೆಂಬ ಭಾವನೆ ನಮ್ಮಲ್ಲಿ ಅನೇಕರಿಗೆ ಬರಬಹುದು.
ಏದೆನ್ ತೋಟದಲ್ಲಿ ಯಾವುದು ನಿಷೇಧಿಸಲ್ಪಟ್ಟಿತ್ತು ಎಂಬುದನ್ನು ಅರ್ಥಮಾಡಿಕೊಳ್ಳಲು
ಇದು ಹೇಗೆ ಸಹಾಯ ಮಾಡುತ್ತದೆ?`