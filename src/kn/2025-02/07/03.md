---
title:  ಕೆರೂಬಿಯರು
date:   12/05/2025
---

ಆದಿ ತಂದೆತಾಯಿಯರಾದ ಆದಾಮ ಹವ್ವಳು ಪಾಪಮಾಡಿ ಏದೆನ್
ತೋಟದಿಂದ ಹೊರಗೆ ಹಾಕಲ್ಪಟ್ಟ ತಕ್ಷಣವೇ, ದೇವರು ಮೆಸ್ಸಿಯನ ಬಗ್ಗೆ ಅವರಿಗೆ
ನಿರೀಕ್ಷೆ ನೀಡಿದನು (ಆದಿಕಾಂಡ 3:15), ಅನಂತರ ದೇವರು ಏದೆನ್ ತೋಟದ
ದಾರಿಯನ್ನು ಕಾಯುವುದಕ್ಕೆ ಕೆರೂಬಿಯರನ್ನು ಧಗಧಗನೆ ಪ್ರಜ್ವಲಿಸುತ್ತಾ ಸುತ್ತುವ
ಕತ್ತಿಯನ್ನು ಇರಿಸುವುದರ ಮೂಲಕ ಒಂದು ಪ್ರಬಲವಾದ ಸಂಕೇತ ಇರಿಸಿದನು
(ಆದಿಕಾಂಡ 3:24), ಈ ದೃಶ್ಯವು ದೇವರ ಸಿಂಹಾಸನದ ಸಂಕೇತವಾಗಿರುವ
ಒಡಂಬಡಿಕೆಯ ಮಂಜೂಷವನ್ನು ಅತ್ಯಂತ ನಿಕಟವಾಗಿ ಹೋಲುತ್ತದೆಂಬುದನ್ನು
ನೆನಪಿನಲ್ಲಿಡೋಣ (ವಿಮೋಚನಕಾಂಡ 25:18).

`ಆದಿಕಾಂಡ 3:21-24ನೆ ವಚನಗಳ ಪ್ರಕಾರ ಈ ಕೆರೂಬಿಯರ ಕರ್ತವ್ಯವೇನಾಗಿತ್ತು?
ಮತ್ತು ಯಾಕೆ ಅವರಿಗೆ ಆ ಕರ್ತವ್ಯ ನೀಡಲಾಗಿತ್ತು?`

ಪಾಪಿಗಳಾದ ಮನುಷ್ಯರು ಜೀವವೃಕ್ಷದ ಹಣ್ಣನ್ನು ತಿನ್ನದಂತೆ ತಡೆಯುವುದು
ಕೆರೂಬಿಗಳ ಜವಾಬ್ದಾರಿಯಾಗಿತ್ತು (ಆದಿಕಾಂಡ 3:22). ಅದೇ ಸಂದರ್ಭದಲ್ಲಿ
ಈ ಕೆರೂಬಿಯರು ಮುಂದೆ ಒಂದು ದಿನ ಕಳೆದುಕೊಂಡ ಈ ಪರದೈಸು ಮಾನವರಿಗೆ
ತಿರುಗಿ ಕೊಡಲ್ಪಡುವುದೆಂಬ ವಾಗ್ದಾನ ಹಾಗೂ ನಿರೀಕ್ಷೆಯ ಸಂಕೇತವೂ ಸಹ
ಆಗಿದ್ದರು. ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು ತಮ್ಮ "ಪೇಟ್ರಿಯಾರ್ಕ್ಸ್
ಅಂಡ್ ಪ್ರಾಫೆಟ್ಸ್" ಪುಸ್ತಕದ 62ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಮಾನವರು ಏದೆನ್ ತೋಟದಿಂದ ಹೊರಹಾಕಲ್ಪಟ್ಟ ಬಹಳ ಕಾಲ ಈ
ಭೂಮಿಯಲ್ಲಿತ್ತು. ಆ ತೋಟದ ಪ್ರದೇಶ ದ್ವಾರವನ್ನು ದೇವದೂತರು ಕಾಯುತ್ತಿದ್ದರು.
ಅದನ್ನು ದೂರದಿಂದ ಆದಾಮನ ಮಕ್ಕಳು, ಮೊಮ್ಮಕ್ಕಳು ಹಾಗೂ ಅವರ
ಸಂತತಿಯವರು ನೋಡಬಹುದಾಗಿತ್ತು. ಇಲ್ಲಿಗೆ ಆದಾಮನು ಹಾಗೂ ಅವನ
ಮಕ್ಕಳು ದೇವಾರಾಧನೆ ಮಾಡಲು ಬರುತ್ತಿದ್ದರು. ದೇವರ ಆಜ್ಞಾವಿಧಿನಿಯಮಗಳನ್ನು
ಅವರು ಮೀರಿ ನಡೆದು ಏದೆನ್ ತೋಟದಿಂದ ಹೊರಹಾಕಲ್ಪಟ್ಟಿದ್ದರು. ಅದೇ
ವಿಧಿನಿಯಮಗಳಿಗೆ ವಿಧೇಯರಾಗಿ ಕೈಕೊಂಡು ನಡೆಯುತ್ತೇವೆಂದು ಆದಾಮನು
ಮತ್ತು ಅವನ ಮಕ್ಕಳು ಅಲ್ಲಿ ತಮ್ಮ ಪ್ರಮಾಣವನ್ನು ತಿರುಗಿ ಮಾಡುತ್ತಿದ್ದರು.
ಆದರೆ ಕ್ರಿಸ್ತನು ನೂತನಾಕಾಶ ಮಂಡಲ ಹಾಗೂ ನೂತನ ಭೂಮಂಡಲವನ್ನು
ಪುನಃಸೃಷ್ಟಿಸುವನು. ಆಗ ಏದೆನ್ ತೋಟವು ಮೊದಲಿನದಕ್ಕಿಂತ ಹೆಚ್ಚು
ವೈಭವವಾಗಿಯೂ, ಮಹಿಮೆಯಿಂದಲೂ ಪುನಃಸ್ಥಾಪಿಸಲ್ಪಟ್ಟು ಕಂಗೊಳಿಸುವುದು.

ಆದಿಕಾಂಡ 3:24ನೇ ವಚನವು ಆಸಕ್ತಿಕರವಾಗಿದೆ. ದೆವರು ಧಗಧಗಿಸುವ
ಕೆರೂಬಿಯರನ್ನು ಏದೆನ್ ತೋಟದ ಪೂರ್ವದಿಕ್ಕಿನಲ್ಲಿ ಇರಿಸಿದನೆಂದು ಸತ್ಯವೇದವು
ತಿಳಿಸುತ್ತದೆ. ಇಬ್ರಿಯ ಭಾಷೆಯಲ್ಲಿ 'ಶಕನ್' ಎಂಬ ಮೂಲ ಪದವನ್ನು
ಉಪಯೋಗಿಸಲಾಗಿದ್ದು, ಇದು ಪವಿತ್ರವಾದ ದೇವದರ್ಶನಗುಡಾರವನ್ನು ಸೂಚಿಸುತ್ತದೆ
(ವಿಮೋಚನಕಾಂಡ 25:9, ಅರಣ್ಯಕಾಂಡ 3:26). ಅಲ್ಲಿ ದೇವರು ತನ್ನ ಜನರ
ಮಧ್ಯದಲ್ಲಿ ವಾಸಿಸುವನು. ದೇವರ ಪ್ರಸನ್ನತೆಯನ್ನು ತಿಳಿಸುವುದಕ್ಕೆ ಶಕೀನಾ ಎಂಬ
ಪದವನ್ನು ಸಾಮಾನ್ಯವಾಗಿ ಉಪಯೋಗಿಸಿದರೂ, ಈ ಪದವು ಸತ್ಯವೇದದಲ್ಲಿ
ಕಂಡುಬರುವುದಿಲ್ಲ. ಆದರೂ ಈ ಈ ಪದದ ಆಧಾರದಲ್ಲಿ 'ದೇವಸ್ಥಾನ' ಅಥವಾ
ದೇವದರ್ಶನ ಗುಡಾರವೆಂದು ಅನುವಾದಿಸಲಾಗುತ್ತದೆ. 'ಶಕನ್' ಎಂಬ ಪದವನ್ನು
ವಾಸ್ತವವಾಗಿ ಅನುವಾದ ಮಾಡಿದಾಗ, 'ದೇವರು ಏದೆನ್ ತೋಟದ ಪೂರ್ವದಿಕ್ಕಿನಲ್ಲಿ
ಧಗಧಗಿಸುವ ಕೆರೂಬಿಯರನ್ನು ದೇವಸ್ಥಾನದಂತೆ ಸ್ಥಾಪಿಸಿದನು ಎಂಬ
ಅರ್ಥಕೊಡುತ್ತದೆ.

ಕೆರೂಬಿಯರು ಯಾವಾಗಲೂ ದೇವರ ಸನ್ನಿಧಿಯಲ್ಲಿರುತ್ತಾರೆಂದು ಸತ್ಯವೇದದಲ್ಲಿ
ತಿಳಿಸುತ್ತದೆ (1 ಪೂ.ಕಾ.ವೃತ್ತಾಂತ 13:6; ಕೀರ್ತನೆ 80:1 ಹಾಗೂ ಯೆಶಾಯ
37:16) ಅದರಲ್ಲಿಯೂ ವಿಶೇಷವಾಗಿ ದೇವರು ಪರಿಶುದ್ಧನೆಂದು ಘೋಷಿಸಲ್ಪಡುವ
ಆತನ ಸಿಂಹಾಸನದೊಂದಿಗೆ ಈ ಕೆರೂಬಿಯರಾದ ದೂತರು ಸಂಬಂಧ
ಹೊಂದಿದ್ದಾರೆ. ದೇವರ ಸಿಂಹಾಸನದ ಸುತ್ತಲೂ ಇಪ್ಪತ್ತು ನಾಲ್ಕು ಮಂದಿ ಹಿರಿಯರು
ಕೂತಿದ್ದರು (ಪ್ರಕಟನೆ 4:4), ದೇವರು ಸಮಸ್ತವನ್ನೂ ಸೃಷ್ಟಿಮಾಡಿದ
ಸೃಷ್ಟಿಕರ್ತನಾಗಿರುವುದರಿಂದ ಆತನು ಪ್ರಭಾವ ಮಾನ ಬಲಗಳನ್ನು ಹೊಂದುವುದಕ್ಕೆ
ಯೋಗ್ಯನಾಗಿದ್ದು ಸ್ತುತಿಸುವುದನ್ನು ನಾವು ಗಮನಿಸಬೇಕು (ಪ್ರಕಟನೆ 4:11). ಇದು
ಪರಲೋಕದಲ್ಲಿ ಸಿಂಹಾಸನ ದೃಶ್ಯವನ್ನು ಮತ್ತು ಪಾಪಗಳಿಂದ ಕ್ಷಮೆ ಹೊಂದಿದ
ನಾವು ನಮ್ಮ ಸೃಷ್ಟಿಕರ್ತನೊಂದಿಗೆ ಸಂಬಂಧ ಹೊಂದುವುದನ್ನು ಅರ್ಥ
ಮಾಡಿಕೊಳ್ಳಲು ಸಹಾಯ ಮಾಡುತ್ತದೆ.