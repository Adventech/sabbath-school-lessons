---
title:  ತನ್ನ ಜನರ ನಡುವೆ ವಾಸಿಸಿದ ದೇವರು
date:   14/05/2025
---

ದೇವರು ಇಸ್ರಾಯೇಲ್ಯರನ್ನು ಐಗುಪ್ತದೇಶದಿಂದ ಕಾನಾನ್ ದೇಶಕ್ಕೆ ನಡೆಸುವಾಗ
ಅವರ ಪ್ರಯಾಣದಲ್ಲಿ ಮೇಘಸ್ತಂಭದ ಮೂಲಕ ಮಾರ್ಗದರ್ಶನ ನೀಡುತ್ತಿದ್ದನು.
ಅವರು ಇಳಿದುಕೊಳ್ಳಬೇಕಾದ ಸ್ಥಳದಲ್ಲಿ ಮೊದಲನೆಯದಾಗಿ ದೇವದರ್ಶನದ
ಗುಡಾರವನ್ನು ಹಾಕುತ್ತಿದ್ದರು. ಅದರ ಸುತ್ತಲೂ ನಾಲ್ಕು ದಿಕ್ಕುಗಳಲ್ಲಿ ಮೂರು
ಕುಲಗಳಂತೆ ಜನರು ತಮ್ಮ ಡೇರೆಗಳನ್ನು ಹಾಕಿಕೊಳ್ಳುತ್ತಿದ್ದರು. ಆಗ ದೇವದರ್ಶನ
ಗುಡಾರದ ಮಹಾಪರಿಶುದ್ಧ ಸ್ಥಳದಲ್ಲಿ ದೇವರು ತನ್ನ ಮಹಿಮೆಯೊಂದಿಗೆ ಇಳಿದು
ಬಂದು ತನ್ನ ಜನರ ಮಧ್ಯದಲ್ಲಿ ವಾಸಿಸುತ್ತಿದ್ದನು.

ದೇವದರ್ಶನ ಗುಡಾರದ ನಾಲ್ಕು ಕಡೆಗಳಲ್ಲಿ ಬಲಿಷ್ಠವಾದ ಒಂದೊಂದು
ಕುಲಗಳಿದ್ದವು. ಪ್ರಮುಖವಾದ ಈ ನಾಲ್ಕು ಕುಲಗಳು ಯಾವುದೆಂದು ಅರಣ್ಯಕಾಂಡ
ಎರಡನೇ ಅಧ್ಯಾಯದಲ್ಲಿ ತಿಳಿಸಲಾಗಿದೆ * ಅರಣ್ಯಕಾಂಡ 2:3 (ಪೂರ್ವ) *
ಅರಣ್ಯಕಾಂಡ 2:10 (ದಕ್ಷಿಣ), * ಅರಣ್ಯಕಾಂಡ 2:18 (ಪಶ್ಚಿಮ), * ಅರಣ್ಯಕಾಂಡ
2:25 (ಉತ್ತರ) ದೇವದರ್ಶನದ ಗುಡಾರದ ಸುತ್ತಲೂ ಡೇರೆಗಳನ್ನು ಹಾಕಿಕೊಂಡು
ಪ್ರತಿಯೊಬ್ಬನು ತನ್ನ ತನ್ನ ಗೋತ್ರಧ್ವಜದ ಹತ್ತಿರ ತಮ್ಮ ದಂಡಿನಲ್ಲಿಯೇ
ಇಳಿದುಕೊಳ್ಳಬೇಕಾಗಿತ್ತು. ಇದು ಅವರು ಯಾವ ಕುಲಕ್ಕೆ ಹಾಗೂ ದಂಡಿಗೆ
ಸೇರಿದವರೆಂದು ತಿಳಿಸುತ್ತಿತ್ತು. ಗೋತ್ರ ಧ್ವಜ ಅಥವಾ ಬಾವುಟದಲ್ಲಿ ಏನಿತ್ತೆಂಬುದು
ಸತ್ಯವೇದದಲ್ಲಿ ತಿಳಿಸಲ್ಪಟ್ಟಿಲ್ಲ (ಈ ಕಾಲದಲ್ಲಿಯೂ ಸಹ ಎಲ್ಲಾ ದೇಶದ ಬಾವುಟಗಳಲ್ಲಿ
ಅವರದೇ ಆದ ಲಾಂಛನಗಳಿರುತ್ತವೆಂಬುದನ್ನು ಗಮನಿಸಿ Logo).

ಆದರೆ ಯೆಹೂದ್ಯ ಸಂಪ್ರದಾಯದ ಪ್ರಕಾರವೂ ಮತ್ತು ಆದಿಕಾಂಡ 49
ಹಾಗೂ ಧರ್ಮೋಪದೇಶಕಾಂಡ 33ನೇ ಅಧ್ಯಾಯಗಳಲ್ಲಿಯೂ ಇಸ್ರಾಯೇಲ್ಯರ
ಹನ್ನೆರಡು ಕುಲಗಳು ಹಾಗೂ ಪ್ರಮುಖವಾದ ನಾಲ್ಕು ಕುಲಗಳ ಗುಣಲಕ್ಷಣಗಳನ್ನು
ವರ್ಣಿಸಲಾಗಿದೆ. ಈ ನಾಲ್ಕು ಕುಲಗಳ ವರ್ಣನೆಯು ಕೆರೂಬಿಗಳ ನಾಲ್ಕು ಮುಖಗಳು
ಹೇಗಿತ್ತೆಂಬುದನ್ನು ತಿಳಿಸುತ್ತವೆ.

ಈ ವಿಷಯದ ಬಗ್ಗೆ ಕಾರ್ಲ್‌ ಫ್ರೆಡರಿಕ್ ಹಾಗೂ ಪ್ರಾಂಝ್ಡೆಲಿಟ್ ಎಂಬ
ಸತ್ಯವೇದದ ವಿದ್ವಾಂಸರು ತಮ್ಮ 'ಹಳೆಯ ಒಡಂಬಡಿಕೆಯ ವ್ಯಾಖ್ಯಾನ" ಎಂಬ
ಪುಸ್ತಕದ 660ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಯೆಹೂದ್ಯ ಧರ್ಮಶಾಸ್ತ್ರಿಗಳ ಸಂಪ್ರದಾಯದ ಪ್ರಕಾರ ಯೆಹೂದ ಕುಲದ
ಧ್ವಜವು ಸಿಂಹದ ಲಾಂಛನ, ರೂಬೆನ್ ಕುಲದ ಬಾವುಟವು ಮನುಷ್ಯ ಅಥವಾ
ಮನುಷ್ಯನ ತಲೆ, ಎಫ್ರಾಯಿಮ್ ಕುಲದ ಬಾವುಟವು ಹೋರಿ ಹಾಗೂ ದಾನ್
ಕುಲದ ಧ್ವಜವು ಗರುಡಪಕ್ಷಿಯ ಲಾಂಛನಗಳನ್ನು ಹೊಂದಿದ್ದವು. ಆದುದರಿಂದ
ಯೆಹೆಚ್ಚೇಲನು ವರ್ಣಿಸಿದ ಕೆರೂಬಿಗಳ ರೂಪದಲ್ಲಿ ಕಂಡ ನಾಲ್ಕು ಜೀವಿಗಳು
ಒಂದಾಗಿದ್ದವು ಹಾಗೂ ಈ ನಾಲ್ಕು ಬಲಿಷ್ಠ ಕುಲಗಳ ಧ್ವಜಗಳ ಲಂಛನವನ್ನು
ಪ್ರತಿನಿಧಿಸುತ್ತಿದ್ದವು".

ಸಂಪ್ರದಾಯ, ಆಚರಣೆಗಳು ಕೆಲವು ಸಂದರ್ಭಗಳಲ್ಲಿ ಸತ್ಯವಾಗಿರುವುದಿಲ್ಲ,
ಆದುದರಿಂದ ಅವುಗಳಿಗೆ ಅಷ್ಟೊಂದು ಪ್ರಾಮುಖ್ಯತೆ ಕೊಡಬಾರದೆಂಬುದು ನಿಜ.
ಆದರೂ ಪುರಾತನವಾದ ಈ ಸಂಪ್ರದಾಯವನ್ನು ಹೊಸ ಯೆರೂಸಲೇಮ್ ಪಟ್ಟಣದ
ಬಗ್ಗೆ ಸತ್ಯವೇದದಲ್ಲಿ ತಿಳಿಸಿರುವ ವರ್ಣನೆಯೊಂದಿಗೆ ಹೋಲಿಕೆ ಮಾಡುವುದು
ಆಸಕ್ತಿಕರವಾಗಿದೆ. ಪರಲೋಕದಲ್ಲಿ ಹನ್ನೆರಡು ಹೆಬ್ಬಾಗಿಲುಗಳಿವೆ. ನಾಲ್ಕು ದಿಕ್ಕುಗಳಲ್ಲಿ
ಮೂರು ಬಾಗಿಲುಗಳಿವೆ. ಈ ನಾಲ್ಕು ಹೆಬ್ಬಾಗಿಲುಗಳಲ್ಲಿ ಒಂದೊಂದರಲ್ಲಿ
ಇಸ್ರಾಯೇಲ್ಯರ ಮೂರು ಕುಲಗಳ ಹೆಸರುಗಳು ಬರೆದಿವೆ (ಪ್ರಕಟನೆ 21:12)
ಎಂಬುದು ಆಸಕ್ತಿ ಕೆರಳಿಸುವ ವಿಶಯವಾಗಿದೆ.

ಇಸ್ರಾಯೇಲ್ಯರ ಪಾಳೆಯ ಹಾಗೂ ಹೊಸ ಯೆರೂಸಲೇಮ್ ಪಟ್ಟಣದ ವರ್ಣನೆ-
ಇವೆರಡೂ ಒಂದು ನಿರ್ಣಾಯಕ ಅಂಶವನ್ನು ಒತ್ತಿ ಹೇಳುತ್ತವೆ. ಅದೇನೆಂದರೆ
ದೇವರು ಸಮಸ್ತ ಮಾನವರೆಲ್ಲರೂ ತನ್ನ ಸಿಂಹಾಸನದ ಬಳಿಯಲ್ಲಿ ಸೇರಬೇಕೆಂದು
ಬಯಸುತ್ತಾನೆ. "ಸರ್ವಶಕ್ತನಾದ ದೇವರಾಗಿರುವ ಕರ್ತನೂ, ಯಜ್ಞದ
ಕುರಿಯಾದಾತನೂ ಅದರ ದೇವಾಲಯವಾಗಿದ್ದಾರೆ" (ಪ್ರಕಟನೆ 21:22).

`ನಾವು ಈಗ ಇಸ್ರಾಯೇಲರಂತೆ ಪಾಳೆಯ ಅಂದರೆ ಡೇರೆಗಳಲ್ಲಿ ವಾಸಿಸುತ್ತಿಲ್ಲ.
ಆದಾಗ್ಯೂ, ನಾವು ನಮ್ಮ ಜೀವನದಲ್ಲಿ ಹೇಗೆ ದೇವರ ಸನ್ನಿಧಾನದಲ್ಲಿ ಜೀವಿಸಬಹುದು?
(ದೇವದರ್ಶನದ ಗುಡಾರದ ಸುತ್ತಲೂ ಇಸ್ರಾಯೇಲ್ಯರು ಹೇಗೆ ಡೇರೆ
ಹಾಕಿಕೊಳ್ಳುತ್ತಿದ್ದರೆಂಬುದನ್ನು ನೆನಪಿಸಿಕೊಳ್ಳಿ).`