---
title:  ಪ್ರವಾದನೆಗಾಗಿ ಆಧಾರಗಳು
date:   10/05/2025
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ

ಆದಿಕಾಂಡ 3:21-24; ಅರಣ್ಯಕಾಂಡ 2:3-25; ಯೆಶಾಯ 6:6-8; 14:12-14; ಯೆಹೆಜೈಲನು 1:4-14 ಹಾಗೂ ಪ್ರಕಟನೆ 4:1-11ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಆಗ ಯಾವನನ್ನು ಕಳುಹಿಸಲಿ, ಯಾವನು ನಮಗೋಸ್ಕರ ಹೋಗುವನು? ಎಂಬ ಕರ್ತನ ನುಡಿಯನ್ನು ಕೇಳಿ, ಇಗೋ, ನಾನಿದ್ದೇನೆ, ನನ್ನನ್ನು ಕಳುಹಿಸು ಅಂದೆನು" (ಯೆಶಾಯ 6:8).

ದೇವರು ಭೂಮ್ಯಾಕಾಶಗಳನ್ನು ಹಾಗೂ ಅವುಗಳಲ್ಲಿರುವ ಸಮಸ್ತವನ್ನು ಉಂಟು
ಮಾಡಿದ ಸೃಷ್ಟಿಕರ್ತನಾಗಿರುವುದರಿಂದ, ಈ ವಿಶ್ವದ ಮೇಲೆ ಅಧಿಕಾರ ಚಲಾಯಿಸಲು
ಆತನಿಗೆ ಹಕ್ಕಿದೆ (ಪ್ರಕಟನೆ 4:11). ದೇವರ ನೀತಿಯುಳ್ಳ ಗುಣವನ್ನು ನಾವು
ತಿಳಿದುಕೊಂಡಾಗ ಮಾತ್ರ, ಮಾನವರಾದ ನಾವು ದೇವರ ಮಹಿಮೆಯನ್ನು ಹೇಗೆ ಮತ್ತು
ಯಾಕೆ ಕಳೆದುಕೊಂಡೆವೆಂಬುದನ್ನು ಗ್ರಹಿಸಿಕೊಳ್ಳಬಹುದು (ರೋಮಾಯ 3:23).

ಈ ವಾರ ಮತ್ತೊಮ್ಮೆ ಪ್ರಕಟನೆ ನಾಲ್ಕನೇ ಅಧ್ಯಾಯದಲ್ಲಿ ಚಿತ್ರಿಸಿರುವ ಪರಲೋಕದ
ಸಿಂಹಾಸನದ ಬಗ್ಗೆ ತಿಳಿಯೋಣ. ಅಲ್ಲದೆ ಇದರ ಮೂಲಕ ಪರಿಶುದ್ಧನಾದ
ದೇವರೊಂದಿಗೆ ಮಾನವರು ಹೇಗೆ ಸಂಬಂಧ ಹೊಂದಬಹುದು ಹಾಗೂ ಕ್ರಿಸ್ತನ
ಶಿಲುಬೆಯ ಬಲಿದಾನವು ಹೇಗೆ ದೇವರ ಸಿಂಹಾಸನದ ಬಳಿಗೆ ನಾವು ಬಂದು
ದೇವರೊಂದಿಗೆ ಮುರಿದುಹೋಗಿದ್ದ ಸಂಬಂಧವನ್ನು ಪುನರ್‌ ಸ್ಥಾಪಿಸಿತೆಂಬುದರ
ಕಡೆಗೆ ಗಮನ ನೀಡೋಣ. ದೇವರು ನಮ್ಮನ್ನು ವೈಯಕ್ತಿಕವಾಗಿ ಮಾತ್ರವಲ್ಲ,
ಮಾನವ ಜನಾಂಗವಾಗಿ ಪುನಃಸ್ಥಾಪಿಸುವ ಯೋಜನೆ ಹೊಂದಿದ್ದಾನೆ. ಇದರಿಂದಾಗಿ
ನಾವು ತಿರುಗಿ ದೇವರ ಮಹಿಮೆಯನ್ನು ಇತರರಿಗೆ ಪ್ರತಿಫಲಿಸಬೇಕೆಂಬುದು ದೇವರ
ಆಶಯವಾಗಿದೆ. ಸತ್ಯವೇದದ ಇತರ ಭಾಗಗಳನ್ನು ಕೂಲಂಕುಶವಾಗಿ ಪರಿಶೀಲಿಸುವ
ಮೂಲಕ ಪಾಪದಿಂದ ಬಿಡುಗಡೆಗೊಳಿಸಿ ನಮ್ಮನ್ನು ಕ್ಷಮಿಸಿದ ದೇವರ ಕೃಪೆ
ಹಾಗೂ ಕರುಣೆಯನ್ನು ಸ್ತುತಿಸಿಕೊಂಡಾಡಲು ಸಹಾಯವಾಗುವಂತ ಕೆಲವು
ಸುಳಿವುಗಳನ್ನು ನಾವು ತಿಳಿಯಬಹುದು.

ಮನುಷ್ಯರು ದೇವರಿಗೆ ವಿರುದ್ಧವಾಗಿ ತಿರುಗಿ ಬೀಳುವುದು ಅಂತಿಮವಾಗಿ
ಎಂದೆಂದಿಗೂ ಮುಕ್ತಾಯವಾಗುತ್ತದೆ. ಇದಕ್ಕಿಂತಲೂ ಹೆಚ್ಚಾಗಿ ದೇವರ ಪ್ರೀತಿ,
ಆತನ ತ್ಯಾಗ ಹಾಗೂ ನಿಸ್ವಾರ್ಥತೆ ಮುಂತಾದ ಗುಣಗಳು ಮೊದಲಿಗಿಂತ ಹೆಚ್ಚಾಗಿ
ಪ್ರಕಾಶವಾಗಿಯೂ ಸ್ಪಷ್ಟವಾಗಿಯೂ ಕಂಡುಬರುತ್ತದೆ. ಮನುಷ್ಯರು ಪಾಪ
ಮಾಡಬೇಕೆಂಬುದು ಎಂದಿಗೂ ದೇವರ ಉದ್ದೇಶವಾಗಿರಲಿಲ್ಲ. ಆದಾಗ್ಯೂ, ಶಿಲುಬೆಯ
ಮೂಲಕ ಪ್ರೀತಿಯ ಸ್ವಭಾವವು ಗಮನಾರ್ಹವಾದ ರೀತಿಯಲ್ಲಿ ಎಲ್ಲರಿಗೂ
ತಿಳಿದುಬಂದಿತು.