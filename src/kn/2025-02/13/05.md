---
title:  ಯೂಫ್ರೆಟಿಸ್ ನದಿಯು ಒಣಗಿಹೋಗುವುದು
date:   25/06/2025
---

ಯೂಫ್ರೆಟಿಸ್ ನದಿಯು ಬಾಬೆಲ್ ರಾಜ್ಯದ ಬಲಿಷ್ಠವಾದ ಕೋಟೆಯ ಗೋಡೆಗಳ
ಕೆಳಗಿನ ಭಾಗದಲ್ಲಿ ಹರಿಯುತ್ತಿತ್ತು. ಇದು ಆ ನಗರಕ್ಕೆ ಅಪರಿಮಿತವಾದ ನೀರು
ಒದಗಿಸುತ್ತಿತ್ತಲ್ಲದೆ, ಅದಕ್ಕೆ ಸುರಕ್ಷತೆಯನ್ನೂ ಒದಗಿಸಿತ್ತು. ಆದರೆ ಇದು ಬಾಬೆಲಿನ
ದೌರ್ಬಲ್ಯವೂ ಆಗಿತ್ತು. ಪುರಾತನ ಬಾಬೆಲಿನ ರಾಣಿಯಾಗಿದ್ದ ನಿಟೊಕ್ರಿಸ್
ಎಂಬುವವಳು ಯೂಫ್ರೆಟಿಸ್ ನದಿಯ ತೀರದುದ್ದಕ್ಕೂ, ನಗರಕ್ಕೆ ಪ್ರವೇಶಿಸಲು
ದಾರಿಯನ್ನೂ ಸಹ ಮಾಡಿಸಿದ್ದಳು. ಈ ಕಾರ್ಯಮಾಡುವಾಗ ನಿಟೊಕಿಸ್ ರಾಣಿಯು
ಆ ನದಿಯ ಹರಿವನ್ನು ಒಂದು ಜವುಗು ಪ್ರದೇಶಕ್ಕೆ ತಿರುಗುವಂತೆ ಮಾಡಿದ್ದಳು.
ಇದರಿಂದ ಕೆಲಸಗಾರರು ಆರಾಮವಾಗಿ ಕಾರ್ಯನಿರ್ವಹಿಸಲು ಅನುಕೂಲವಾಗಿತ್ತು.

ಪಾರಸೀಯ ರಾಜನಾದ ಕೊರೇಷನು ಇದೇ ರೀತಿಯಾಗಿ ಮಾಡಿದನು.
ಯೂಫ್ರೆಟನ್ ನದಿಯ ನೀರಿನ ಹರಿವನ್ನು ಬೇರೆ ಕಡೆಗೆ ತಿರುಗಿಸಿ ಒಣನೆಲದಲ್ಲಿ
ತನ್ನ ಸೈನ್ಯದೊಂದಿಗೆ ಕೋಟೆಯ ಗೋಡೆಯ ಕೆಳಗಿನಿಂದ ಸುಲಭವಾಗಿ ಬಾಬೆಲ್
ನಗರವನ್ನು ಪ್ರವೇಶಿಸಿದನು. ಆ ರಾತ್ರಿಯಲ್ಲಿ ಬೇಲಚ್ಚರನು ಔತಣಕೂಟದಲ್ಲಿ ಕುಡಿದು
ಮತ್ತನಾಗಿದ್ದನು. ಅವನ ಸೈನಿಕರೂ, ಮಂತ್ರಿಗಳು ಅದರಲ್ಲಿ ಭಾಗವಹಿಸಿದ್ದರು.
ಬಾಬೆಲಿನ ರಕ್ಷಣೆಗಾಗಿ ಯಾವ ಸೈನಿಕರೂ ಇರಲಿಲ್ಲವಾದ್ದರಿಂದ ಅದೇ ರಾತ್ರಿಯಲ್ಲಿ
ಅದು ಕೊರೇಷನ ವಶವಾಯಿತು. ಬೇಲಚ್ಚರನು ಕೊಲ್ಲಲ್ಪಟ್ಟನು.

ಗ್ರೀಕ್ ಇತಿಹಾಸಕಾರನೂ ಹಾಗೂ ಇತಿಹಾಸದ ಪಿತಾಮಹನೆಂದು
(Father of History) ಹೆಸರಾಗಿದ್ದ ಹೆರೂಡೋಟಸ್ ಎಂಬುವವನು ತನ್ನ
"ದಿ ಹಿಸ್ಟರೀಸ್" ಎಂಬ ಗ್ರೀಕ್‌ ಭಾಷೆಯ ಪುಸ್ತಕದಲ್ಲಿ ಬಾಬೆಲಿನ ಪತನವನ್ನು ಹೀಗೆ
ತಿಳಿಸುತ್ತಾನೆ:

"ಬಾಬೆಲ್ ಪಟ್ಟಣದ ಮಧ್ಯಭಾಗದಲ್ಲಿ ವಾಸಿಸುತ್ತಿದ್ದವರಿಗೆ, ಪಾರಸೀಯ ಸೈನ್ಯವು
ಬೇಲಚ್ಚರನನ್ನು ಕೊಂದು ಬಾಬೆಲನ್ನು ವಶಪಡಿಸಿಕೊಂಡ ಸಂಗತಿ ತಿಳಿದಿರಲಿಲ್ಲ.
ಅದು ಉತ್ಸವದ, ಹಬ್ಬದ ಸಮಯವಾಗಿತ್ತು ಎಲ್ಲರೂ ಕುಡಿಯುವುದರಲ್ಲಿಯೂ,
ನೃತ್ಯ ಮಾಡುವುದರಲ್ಲಿಯೂ ಹಾಗೂ ತಮ್ಮದೇ ಆದ ಸಂಭ್ರಮದಲ್ಲಿ ಮುಳುಗಿದ್ದರು".
ದಾನಿಯೇಲನು ಐದನೇ ಅಧ್ಯಾಯದಲ್ಲಿ ತಿಳಿಸಿರುವ ಔತಣಕೂಟವು ಗ್ರೀಕ್
ಇತಿಹಾಸಕಾರ ಹೆರೋಡೋಟಸ್ ವರ್ಣಿಸಿದ ಉತ್ಸವವೇ ಆಗಿತ್ತೆಂಬುದರಲ್ಲಿ
ಏನಾದರೂ ಸಂಶಯವಿದೆಯೇ?

`ದಾನಿಯೇಲನು 5:18-31 ಮತ್ತು ಪ್ರಕಟನೆ 16:12-19ನೇ ವಚನಗಳನ್ನು ಓದಿರಿ.
ಪ್ರಕಟನೆಯಲ್ಲಿ ತಿಳಿಸಿರುವ ಉಪದ್ರವಗಳು ಮತ್ತು ಬಾಬೆಲಿನ ನಾಶದ ಕಥೆಯ ನಡುವೆ
ಯಾವ ಹೋಲಿಕೆಗಳು ಕಂಡುಬರುತ್ತವೆ?`

ಕೊನೆಯಕಾಲದಲ್ಲಿ ನಡೆಯಲಿರುವ ಸೂಚಕ ಕಾರ್ಯಗಳನ್ನು ಹೇಗೆ
ಗ್ರಹಿಸಿಕೊಳ್ಳಬೇಕೆಂಬುದನ್ನು ವಿವರಿಸುತ್ತಾ ಯೇಸುಸ್ವಾಮಿಯು ತನ್ನ ಶಿಷ್ಯರಿಗೆ
"ಹೀಗಿರಲಾಗಿ ನಿಮ್ಮ ಕರ್ತನು ಬರುವ ದಿನವು ನಿಮಗೆ ಗೊತ್ತಿಲ್ಲವಾದ್ದರಿಂದ
ಎಚ್ಚರವಾಗಿರಿ. ಕಳ್ಳನು ಬರುವ ಜಾವ ಮನೆಯ ಯಜಮಾನನಿಗೆ ತಿಳಿದಿದ್ದರೆ,
ಅವನು ಎಚ್ಚರವಾಗಿದ್ದು ತನ್ನ ಮನೆಗೆ ಕನ್ನಹಾಕಗೊಡಿಸುತ್ತಿರಲಿಲ್ಲವೆಂದು ತಿಳುಕೊಳ್ಳಿರಿ"
ಎಂದು ಎಚ್ಚರಿಕೆ ನೀಡಿದ್ದಾನೆ (ಮತ್ತಾಯ 24:42,43). ಬೇಲಚ್ಚರ ರಾಜನ
ಬಾಬೆಲಿನ ಪತನವು ಹೇಗೆ ಯಾರಿಗೂ ತಿಳಿಯದಂತೆ ನಡೆಯಿತೋ, ಅದೇ ರೀತಿ
ಕ್ರಿಸ್ತನ ಎರಡನೇ ಬರೋಣವು ಆಧುನಿಕ ಬಾಬೆಲನ್ನು ಆಶ್ಚರ್ಯಚಕಿತಗೊಳಿಸುತ್ತದೆ.
ಆದರೆ ಕ್ರೈಸ್ತ ವಿಶ್ವಾಸಿಗಳಾದ ನಮಗೆ ನಮ್ಮ ರಕ್ಷಕನ ಎರಡನೇ ಬರೋಣ ಆಶ್ಚರ್ಯ ತರ
ಬಾರದು. ಆತನ ಎರಡನೇ ಬರೋಣಕ್ಕೆ ಮೊದಲು ನಡೆಯಲಿರುವ ಘಟನೆಗಳ
ಬಗ್ಗೆ ಸಾಕಷ್ಟು ಸಾಕ್ಷಾಧಾರ ಸತ್ಯವೇದದಲ್ಲಿ ಕೊಡಲಾಗಿದೆ. ಆದುದರಿಂದ ಆ
ಭಾಗ್ಯಕರವಾದ ನಿರೀಕ್ಷೆಗಾಗಿ ನಾವು ಯಾವಾಗಲೂ ಎಚ್ಚರವಾಗಿದ್ದು
ಕಾದುಕೊಂಡಿರಬೇಕು (ತೀತನು 2:13).

ದೇವರು ಮುಂದಾಗಿ ತಿಳಿಸಿರುವುದರ ಬಗ್ಗೆ ಲೋಕವು ಅಜ್ಞಾನದಿಂದಿರುವುದು
ಅದಕ್ಕೆ ಆಶ್ಚರ್ಯ ತರುವುದಿಲ್ಲ. ಬದಲಾಗಿ ಮುಂದೇನಾಗುತ್ತದೆಂದು ದೇವರು
ತಿಳಿಸಿರುವುದನ್ನು ಅದು ನಂಬದೆ ಹೋದ ಕಾರಣದಿಂದ ಕ್ರಿಸ್ತನ ಎರಡನೇ
ಬರೋಣವು ಲೋಕದವರಿಗೆ ಆಶ್ಚರ್ಯವುಂಟು ಮಾಡುತ್ತದೆ.

`ಪ್ರಕಟನೆ 16:15ನೇ ವಚನ ಓದಿರಿ, ಕೊನೆಯ ಕಾಲದ ಎಚ್ಚರಿಕೆಯ ನಡುವೆಯೂ,
ಈ ವಚನದಲ್ಲಿ ಸುವಾರ್ತೆಯ ಯಾವ ಸಂದೇಶವು ಕಂಡುಬರುತ್ತದೆ. ಬೆತ್ತಲೆಯಾಗಿ
ತಿರುಗಾಡಬಾರದು ಎಂಬ ಮಾತಿನ ಅರ್ಥವೇನು?`