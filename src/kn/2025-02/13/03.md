---
title:  ನಿನೆವೆ ಪಟ್ಟಣದವರ ಪಶ್ಚಾತ್ತಾಪ
date:   23/06/2025
---

ನಿನೆವೆ ಪಟ್ಟಣದವರಿಗೆ ಪ್ರವಾದಿಯಾದ ಯೋನನು ಒಂದು ವಿಶೇಷ ಸಂದೇಶ
ಸಾರಬೇಕಾಗಿತ್ತು. ಇದರ ವಿಷಯವಾಗಿ ಸತ್ಯವೇದದಲ್ಲಿ "ಯೋನನು ಪಟ್ಟಣದಲ್ಲಿ
ಸೇರಿ ಮೊದಲು ಒಂದು ದಿವಸದ ಪ್ರಯಾಣದಷ್ಟು ದೂರ ನಡೆದು- ನಾಲ್ವತ್ತು
ದಿನಗಳಾದ ಮೇಲೆ ನಿನೆವೆಯು ಕೆಡವಲ್ಪಡುವುದು" ಎಂದು ಸಾರತೊಡಗಿದನು.
ಆ ಪಟ್ಟಣವು ನಾಶವಾಗುವುದು ಖಚಿತವಾಗಿತ್ತು. ಯಾಕೆಂದರೆ ಈ ಸಂದೇಶವು
ದೇವರ ಪ್ರವಾದಿಯಿಂದ ನೇರವಾಗಿ ತಿಳಿಸಲ್ಪಟ್ಟಿತ್ತಲ್ಲವೇ?

`ಆದರೆ ನಿನೆವೆಗೆ ಏನಾಯಿತು? ಗಮನಿಸಿ, ಯೋನ 3:5-10ನೇ ವಚನಗಳನ್ನು
ಓದಿರಿ, ಪ್ರವಾದಿಯಾದ ಯೋನನು ಸಾರಿದ ಈ ಪ್ರವಾದನೆಯು ಯಾಕೆ ನೆರವೇರಲಿಲ್ಲ?`

ಯೋನನು ಸಾರಿದ ಸಂಗತಿಯನ್ನು ಕೇಳಿದ ನಿನೆವೆಯವರು ದೇವರಲ್ಲಿ
ನಂಬಿಕೆಯಿಟ್ಟು ಪಶ್ಚಾತ್ತಾಪದಿಂದ ಉಪವಾಸ ಮಾಡಿದಾಗ, ಅದಕ್ಕೆ ಬರಬೇಕಾಗಿದ್ದ
ನಾಶವು ತಾತ್ಕಾಲಿಕವಾಗಿ ತಪ್ಪಿಹೋಯಿತು. ಈ ವಿಷಯದಲ್ಲಿ ಶ್ರೀಮತಿ ವೈಟಮ್ಮನವರು
'ಪ್ರಾಫೆಟ್ಸ್ ಅಂಡ್ ಕಿಂಗ್ಸ್' ಪುಸ್ತಕದ 271ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

"ನಿನೆವೆ ಪಟ್ಟಣದ ನಾಶವು ತಪ್ಪಿತು. ಇಸ್ರಾಯೇಲ್ ದೇವರಾದ ಯೆಹೋವನ
ನಾಮವು ಮಹಿಮೆಗೊಂಡಿತು ಮತ್ತು ವಿಗ್ರಹಾರಾಧಕ ಅನ್ಯಜನಾಂಗಗಳ ನಡುವೆ
ಅತ್ಯುನ್ನತ ಸ್ಥಾನಕ್ಕೇರಿತು. ಆತನ ಆಜ್ಞೆಯು ಭಯಭಕ್ತಿಯಿಂದ ಗೌರವಿಸಲ್ಪಟ್ಟಿತು.
ಆದರೆ ದುರದೃಷ್ಟವಶಾತ್ ನಿನೆವೆಯು ಸತ್ಯದೇವರನ್ನು ಮರೆತದ್ದರಿಂದಲೂ ಹಾಗೂ
ಅಹಂಕಾರದಿಂದ ಕೊಚ್ಚಿಕೊಂಡದ್ದರಿಂದಲೂ ಅನಂತರ ಅದು ಸಂಪೂರ್ಣ
ನಾಶವಾಯಿತು" (ನಹೂಮ 2,3ನೇ ಅಧ್ಯಾಯ).

ಈ ಲೋಕಕ್ಕೆ ಅಂತಿಮವಾದ ಎಚ್ಚರಿಕೆಯ ಸಂದೇಶವನ್ನು ಅಡ್ಡೆಂಟಿಸ್ಟರಾದ
ನಾವು ಕೊಡುವಾಗ ಕೊನೆಯ ದಿನಗಳಲ್ಲಿ ನಮಗೂ ಸಹ ಇದೇ ರೀತಿಯಾದ
ಅನುಭವವಾಗುತ್ತದೆಂದು ನಾವು ನಿರೀಕ್ಷಿಸಬಹುದೇ? ಇದಕ್ಕೆ ಹೌದು ಮತ್ತು ಇಲ್ಲ-
ಎಂಬ ಎರಡು ಉತ್ತರಗಳಿವೆ. ನನ್ನ ಪ್ರಜೆಗಳೇ, ಅವಳನ್ನು (ಬಾಬೆಲ್ ಅಂದರೆ
ಧರ್ಮಭ್ರಷ್ಟವಾದ ಸಭೆ) ಬಿಟ್ಟು ಬನ್ನಿರಿ. ನೀವು ಅವಳ ಪಾಪಗಳಲ್ಲಿ ಪಾಲುಗಾರರಾಗ-
ಬಾರದು; ಅವಳಿಗಾಗುವ ಉಪದ್ರವಗಳಿಗೆ ಗುರಿಯಾಗಬಾರದು" ಎಂಬ ಸಂದೇಶವನ್ನು
(ಪ್ರಕಟನೆ 18:4), ಉಳಿದ ಸಭೆಯಾದ ಅಡ್ಡೆಂಟಿಸ್ಟರು ಜಗತ್ತಿನಾದ್ಯಂತ ಸಾರುವಾಗ
ಅನೇಕರು ಬಾಬೆಲನ್ನು ಬಿಟ್ಟು ಬಂದು ಸತ್ಯಸಭೆಗೆ ಸೇರುವರು. ಲೋಕದಾದ್ಯಂತ
ಜನರು ಮೃಗವಾದ ರೋಮನ್ ಕಥೋಲಿಕ್ ಸಭೆಗೆ ವಿರುದ್ಧವಾಗಿ ನಿಂತು.
"ದೇವರ ಆಜ್ಞೆಗಳನ್ನೂ, ಯೇಸುವಿನ ಮೇಲಣ ನಂಬಿಕೆಯನ್ನು ಕೈಕೊಳ್ಳುವರು"
(ಪ್ರಕಟನೆ 14:12). ಈ ಜನರು ನಿನೆವೆ ಪಟ್ಟಣದ ಜನರಂತೆ ದೇವರ
ಉಗ್ರಕೋಪದಿಂದಲೂ, ನ್ಯಾಯತೀರ್ಪುನಿಂದಲೂ ತಪ್ಪಿಸಿಕೊಂಡು ರಕ್ಷಿಸಲ್ಪಡುವರು.

ನಿನೆವೆ ಪಟ್ಟಣವು ನಾಶವಾಗುವುದೆಂದು ದೇವರು ತಿಳಿಸಿದ ಪ್ರವಾದನೆಯೂ,
ಸೇರಿದಂತೆ ಇನ್ನು ಕೆಲವು ಪ್ರವಾದನೆಗಳು ಷರತ್ತನ್ನು ಒಳಗೊಂಡಿವೆ (ಆ ಪಟ್ಟಣದ
ಜನರು ತಮ್ಮ ದುರ್ಮಾರ್ಗವನ್ನು ಬಿಟ್ಟು ದೇವರ ಕಡೆಗೆ ತಿರುಗಿಕೊಳ್ಳದಿದ್ದಲ್ಲಿ,
ಅವರು ನಾಶವಾಗುತ್ತಿದ್ದರು ಯೆರೆಮೀಯ 18:7-10). ಆದಾಗ್ಯೂ, ಬೇರೆ ಕೆಲವು
ಪ್ರವಾದನೆಗಳು ಇಂತಹ ಷರತ್ತುಗಳನ್ನು ಒಳಗೊಂಡಿರುವುದಿಲ್ಲ. ಮಾನವರ
ಪ್ರತಿಕ್ರಿಯೆಯು ಏನೇ ಇರಲಿ, ಅವರು ಖಂಡಿತವಾಗಿಯೂ ನೆರವೇರುತ್ತವೆ.
ಉದಾಹರಣೆಗೆ ಕ್ರಿಸ್ತನ ಮೊದಲನೆ ಹಾಗೂ ಎರಡನೇ ಬರೋಣ ಮೃಗದ ಗುರುತು,
ಕೊನೆಯ ಏಳು ಉಪದ್ರವಗಳು, ಕೊನೆಯ ಕಾಲದಲ್ಲಿ ದೇವಜನರಿಗೆ ಉಂಟಾಗುವ
ಹಿಂಸೆ- ಇವು ಷರತ್ತಿಗೆ ಒಳಪಟ್ಟಿಲ್ಲ. ಮಾನವರು ಏನೇ ಮಾಡಲಿ ಇವು ಖಚಿತವಾಗಿ
ನೆರವೇರುತ್ತವೆ. ಮನುಷ್ಯರು ಏನು ಮಾಡುತ್ತಾರೆ, ಅವರ ಆಯ್ಕೆಗಳೇನು ಎಂಬುದು
ಪ್ರವಾದನೆಗಳಲ್ಲಿ ಮುಂತಿಳಿಸಿದಂತೆ, ಕೊನೆಯ ಕಾಲದಲ್ಲಿ ಅವರು ಸೈತಾನನ
ಪರವಾಗಿದ್ದಾರೆಯೇ, ಇಲ್ಲ ಕ್ರಿಸ್ತನ ಪಕ್ಷದಲ್ಲಿದ್ದಾರೆಯೇ ಎಂಬುದರನ್ನು ನಿರ್ಧರಿಸುತ್ತವೆ.

`ನೀವು ಈಗ ತೆಗೆದುಕೊಳ್ಳುವ ನಿರ್ಧಾರವು ಕೊನೆಯ ಕಾಲದಲ್ಲಿ ಮೃಗ ಮತ್ತು
ರೋಮನ್ ಕಥೋಲಿಕ್ ಸಭೆ ಅದರ ಸ್ವರೂಪಕ್ಕೆ ನಮಸ್ಕರಿಸುತ್ತೀವೆಯೋ, ಇಲ್ಲ
ದೇವರ ಮುದ್ರೆಯಾದ ಸಬ್ಬತ್ತನ್ನು ಅನುಸರಿಸಿ ಸೃಷ್ಟಿಕರ್ತನಾದ ದೇವರನ್ನು
ಆರಾಧಿಸುತ್ತೇವೆಯೇ ಎಂಬುದನ್ನು ನಿರ್ಧರಿಸಲು ಹೇಗೆ ಸಹಾಯಕವಾಗಲಿದೆ?`