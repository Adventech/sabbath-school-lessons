---
title:  ಯೇಸು ನಮ್ಮ ಪ್ರಾಣದ ಲಂಗರು
date:   10/02/2022
---

ಪೌಲನು ಭ್ರಷ್ಟತೆಯ ವಿರುದ್ಧವಾಗಿ ತಾನು ಕೊಡುವ ಎಚ್ಚರಿಕೆಯನ್ನು ಮತ್ತು ಪ್ರೀತಿ ನಂಬಿಕೆಯ ಪರವಾಗಿ ಕೊಡುವ ಪ್ರೋತ್ಸಾಹವನ್ನು ಕ್ರಿಸ್ತನಲ್ಲಿರುವ ಭರವಸೆಯೊಂದಿಗೆ ತನ್ನ ಒಂದು ಸುಂದರವಾದ ಉನ್ನತವಾದ ನಿರೂಪಣೆಯನ್ನು ತುತ್ತತುದಿಗೆ ಏರಿಸಿದ್ದಾನೆ.

`ಓದಿರಿ : ಇಬ್ರಿಯ 6:17-20. ದೇವರು ನಮಗೆ ಕೊಡುವ ವಾಗ್ದಾನಗಳನ್ನು ಹೇಗೆ ಖಾತ್ರಿಪಡಿಸುತ್ತಾನೆ?`

ದೇವರು ನಮಗಾಗಿ ತನ್ನ ವಾಗ್ದಾನಗಳನ್ನು ನೆರವೇರಿಸಲು ಅನೇಕ ರೀತಿಯಲ್ಲಿ ಖಾತ್ರಿ ಪಡಿಸುತ್ತಾನೆ. ಮೊದಲೆಯದಾಗಿ ಆತನು ಆಣೆಯಿಟ್ಟು ವಾಗ್ದಾನವನ್ನು ಖಾತ್ರಿ ಪಡಿಸುತ್ತಾನೆ (ಇಬ್ರಿಯ 6:17). ಸತ್ಯವೇದದ ಪ್ರಕಾರ, ದೇವರು ಇಸ್ರಾಯೇಲ್ಯರಿಗೆ ತೋರಿಸಿದ ಶಾಶ್ವತ ಕೃಪೆಗೆ ಆತನು ಅಬ್ರಹಾಮ ಮತ್ತು ದಾವೀದರೊಂದಿಗೆ ಮಾಡಿಕೊಂಡ ವಾಗ್ದಾನಗಳಿಗೆ ಆತನು ಮಾಡಿದ ಆಣೆಗಳೇ ಭರವಸೆ ತುಂಬಿದ ಉನ್ನತವಾದ ಆಧಾರವಾಗಿದೆ. ಇಸ್ರಾಯೇಲ್ಯರು ಚಿನ್ನದ ಬಸವನನ್ನು ಮಾಡಿಕೊಂಡು ಭ್ರಷ್ಟರಾದಾಗ ಮೋಶೆಯ ಅವರ ದ್ರೋಹಕ್ಕೆ ದೇವರ ಕ್ಷಮಾಪಣೆ ಕೇಳುವಾಗ ಅಬ್ರಹಾಮನಿಗೆ ಆಣೆಯಿಟ್ಟು ಮಾಡಿದ ವಾಗ್ದಾನವನ್ನು ಉಲ್ಲೇಖಿಸುತ್ತಾನೆ (ವಿ.ಕಾಂಡ 32:11-14, ಆ.ಕಾಂಡ 22:16-18).

ದೇವರು ಎಂದಿಗೂ ತನ್ನ ಆಣೆಯಿಟ್ಟು ನುಡಿದುದ್ದನ್ನು ನೆರವೇರಿಸದೆ ಬಿಡುವವನಲ್ಲವೆಂಬುದೇ ಮೋಶೆಯ ಮನವಿಗೆ ಅಂತರ್ಗತವಾದ ಬಲವಾಗಿತ್ತು (ರೋಮ 9:4, ರೋಮ 11:28,29).

ಅಂತೆಯೇ ಕೀರ್ತನೆಗಾರನು ದೇವರ ಸಮ್ಮುಖದಲ್ಲಿ ಇಸ್ರಾಯೇಲ್ಯರ ಪರವಾಗಿ ಮಧ್ಯಸ್ಥಿಕೆ ಮಾಡುವಾಗ ಆತನು ದಾವೀದನಿಗೆ ಆಣೆಯಿಟ್ಟುಕೊಂಡದ್ದನ್ನು ಆಧಾರ ಮಾಡಿಕೊಂಡು ವಾದಿಸುತ್ತಾನೆ. 'ನನ್ನ ಒಡಂಬಡಿಕೆಯನ್ನು ಭಾಗಪಡಿಸುವುದಿಲ್ಲ, ನನ್ನ ಮಾತನ್ನು ಬದಲಿಸುವುದಿಲ್ಲ. ನನ್ನ ಪವಿತ್ರತ್ವದಲ್ಲಿ ಆಶೆಯಿಟ್ಟು, ಒಂದು ಸಂಗತಿ ಹೇಳಿದ್ದೇನೆ ಅದರ ವಿಷಯದಲ್ಲಿ ದಾವೀದನಿಗೆ ಸುಳ್ಳುಗಾರನಾಗುವುದಿಲ್ಲ. ಅದೇನೆಂದರೆ ಅವನ ಸಂತತಿಯು ಶಾಶ್ವತವಾಗಿ ಇರುವುದು, ಅವನ ಸಿಂಹಾಸನವು ಸೂರ್ಯನಂತೆ ತನ್ನ ಎದುರಿನಲ್ಲಿದ್ದು ಚಂದ್ರನಂತೆ ನಿತ್ಯಕ್ಕೂ ಸ್ಥಿರವಾಗಿರುವುದು. ಪರಲೋಕದ ಸಾಕ್ಷಿಯು ಸತ್ಯವೇ ಸರಿ" (ಕೀರ್ತ 89:34-37). ಹೊಸ ಒಡಂಬಡಿಕೆಯ ಪ್ರಕಾರ ಅಬ್ರಹಾಮನ ಸಂತತಿಯು ದಾವೀದನ ಸಿಂಹಾಸನವನ್ನು ಅಲಂಕರಿಸಿದ್ದರಿಂದ ಎರಡೂ ವಾಗ್ದಾನಗಳು ಯೇಸುವಿನಲ್ಲಿ ನೆರವೇರಿವೆ (ಗಲಾತ್ಯ 3:13-16, ಲೂಕ 1:31-33,54,55).

ಎರಡನೆಯದಾಗಿ ದೇವರು ಯೇಸುವನ್ನು ಸಿಂಹಾಸನದಲ್ಲಿ ತನ್ನ ಬಲಗಡೆ ಕುಳ್ಳಿರಿಸಿಕೊಂಡದ್ದರಿಂದ ನಮಗೆ ಮಾಡಿದ ವಾಗ್ದಾನವನ್ನು ಖಾತ್ರಿಪಡಿಸಿದ್ದಾನೆ. ಯೇಸುವಿನ ಆರೋಹಣವು ವಿಶ್ವಾಸಿಗಳಿಗೆ ಮಾಡಿದ ವಾಗ್ದಾನಗಳನ್ನು ದೃಢೀಕರಿಸುವ ಉದ್ದೇಶ ಹೊಂದಿದೆ. ಆದ್ದರಿಂದ ಯೇಸುಕ್ರಿಸ್ತನು ನಮ್ಮ ಪರವಾಗಿ ಪರಲೋಕಕ್ಕೆ ಮುಂದಾಗಿ ಏರಿ ಹೋಗಿದ್ದಾನೆ (ಇಬ್ರಿಯ 6:20). ಹಾಗಾಗಿ ಆರೋಹಣವು ನಮ್ಮ ರಕ್ಷಣೆಯ ನಿಶ್ಚಿತತೆಯನ್ನು ಪ್ರಕಟಪಡಿಸುತ್ತದೆ. ದೇವರು ಯೇಸುವನ್ನು ಪ್ರತಿಯೊಬ್ಬರಿಗೋಸ್ಕರ ಮರಣ ಹೊಂದುವ ಬಾಧೆಯ ಮೂಲಕ ಪ್ರಭಾವಕ್ಕೆ (ಮಹಿಮೆಗೆ) ಮುನ್ನಡಿಸಿದನು ಅದರಿಂದ ಅನೇಕ ಮಕ್ಕಳು ಮಹಿಮೆ ಹೊಂದುವುದಕ್ಕೆ ಆಯಿತು (ಇಬ್ರಿಯ 2:9,10). ದೇವರ ಸಮ್ಮುಖದಲ್ಲಿ ಯೇಸುಕ್ರಿಸ್ತನ ಇರುವಿಕೆಯು ನಮ್ಮ ಪ್ರಾಣಕ್ಕೆ ಹಾಕಿದ ಲಂಗರು ಆಗಿದೆ (ಇಬ್ರಿಯ 6:19). ಆತನ ಇರುವಿಕೆಯು ನಮ್ಮನ್ನು ದೇವರ ಸಿಂಹಾಸನಕ್ಕೆ ಭದ್ರವಾಗಿ ಬಿಗಿಯುತ್ತದೆ. ಯೇಸುಕ್ರಿಸ್ತನ ಮೂಲಕ ದೇವರು ತನ್ನ ವಾಗ್ದಾನಗಳನ್ನು ನೆರವೇರಿಸಲಾಗಿ ಆತನ ಆಳ್ವಿಕೆಯು ಘನತೆಯನ್ನು ಪಡೆದಿರುತ್ತದೆ. ಇದಕ್ಕಿಂತ ಎಂಥಾ ಹೆಚ್ಚಿನ ಭರವಸೆ ನಮಗೆ ಬೇಕು?

`ದೇವರು ನಮಗೆ ಆಣೆಯಿಟ್ಟು ಪ್ರಮಾಣ ಮಾಡಿದ್ದಾನೆಂಬ ಸಂಗತಿಯ ಬಗ್ಗೆ ಆಲೋಚಿಸುವಾಗ ನಿಮ್ಮಲ್ಲಿ ಯಾವ ಭಾವ ಹುಟ್ಟುತ್ತದೆ? ನಾವು ಅಯೋಗ್ಯರೆಂದು ಭಾವಿಸಿದಾಗ್ಯೂ ಈ ಆಲೋಚನೆ ಮಾತ್ರವೇ ನಮಗೆ ರಕ್ಷಣೆಯ ಭರವಸೆಯನ್ನು ನೀಡಲು ಸಹಾಯ ಮಾಡುತ್ತದೆ ಏಕೆ?`