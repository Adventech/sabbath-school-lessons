---
title:  ಮಾನಸಾಂತರ ಅಸಾಧ್ಯ
date:   07/02/2022
---

`ಇಬ್ರಿಯ 6:4-6, ಮತ್ತಾಯ 16:24, ರೋಮ 6:6, ಗಲಾತ್ಯ 2:20, ಗಲಾತ್ಯ 5:24 ಮತ್ತು ಗಲಾತ್ಯ 6:14 ಈ ವಚನಗಳನ್ನು ಹೋಲಿಸಿರಿ. ಯೇಸುಕ್ರಿಸ್ತನನ್ನು ಶಿಲುಬೆಗೇರಿಸುವುದೆಂದರೆ ಏನು ಅರ್ಥ ಎಂಬುವರ ಬಗ್ಗೆ ಇವುಗಳ ಹೋಲಿಕೆ ಯಾವ ಅಭಿಪ್ರಾಯವನ್ನು ಕೊಡುತ್ತವೆ?`

ಗ್ರೀಕ್ ಭಾಷೆಯ ಮೂಲ ವಚನದಲ್ಲಿ 'ಅಸಾಧ್ಯ' ಎಂಬ ಪದಕ್ಕೆ ಹೆಚ್ಚು ಒತ್ತು ಕೊಡಲಾಗಿದೆ. ರಕ್ಷಣೆ ಪಡಕೊಂಡವರು ತಿರುಗಿ ದೇವರಿಗೆ ಭ್ರಷ್ಟರಾದರೆ ಅವರು ಯೇಸುಕ್ರಿಸ್ತನನ್ನು ಪುನಃ ಶಿಲುಬೆಗೆ ಹಾಕುವುದರಿಂದ ದೇವರು ಅವರನ್ನು ಮತ್ತೆ ರಕ್ಷಣೆಗೆ ತರುವುದು ಅಸಾಧ್ಯ (ಇಬ್ರಿಯ 6:6) ಯೇಸುವಲ್ಲದೆ ಮತ್ತಾವುದರಿಂದಲೂ ರಕ್ಷಣೆಯು ಸಾಧ್ಯವಿಲ್ಲವೆಂಬುದನ್ನು ಒತ್ತಿ ಹೇಳುತ್ತಾನೆ (ಅ.ಕೃ 4:12) ಹೇಗೆ ದೇವರಿಗೆ ಸುಳ್ಳಾಡುವುದಕ್ಕೆ ಸಾಧ್ಯವಿಲ್ಲವೋ ಹಾಗೆ ಬೇರೆಯ ವಿಧಾನದಿಂದ ಮನುಷ್ಯನನ್ನು ರಕ್ಷಿಸಲು ಅಸಾಧ್ಯ (ಇಬ್ರಿಯ 6:19) ಮತ್ತು ನಂಬಿಕೆಯಿಲ್ಲದೆ ಆತನನ್ನು ಮೆಚ್ಚಿಸುವುದು ಅಸಾಧ್ಯ (ಇಬ್ರಿಯ 11:6).

ಒಬ್ಬ ವಿಶ್ವಾಸಿಗನು ಮತ್ತು ಯೇಸುವಿನ ನಡುವೆ ಇರುವ ವೈಯಕ್ತಿಕ ಸಂಬಂಧಕ್ಕೆ ಆಗುವ ಧಕ್ಕೆಯನ್ನು ದೇವರ ಮಗನನ್ನು ಪುನಃ ಶಿಲುಬೆಗೆ ಹಾಕುವುದಕ್ಕೆ ಸಮವೆಂದು ಅಲಂಕಾರಿಕವಾಗಿ ವಿವರಿಸಲಾಗಿದೆ.

ಯೇಸುವು ತಮ್ಮ ಪಾರಮ್ಯ ಮತ್ತು ಸ್ವಾಯತ್ತತೆಗೆ ಮುಳುವಾಗಿದ್ದಾನೆಂದು ಭಾವಿಸಿ ಧಾರ್ಮಿಕ ನಾಯಕರು ಆತನನ್ನು ಶಿಲುಬೆಗೆ ಹಾಕಿದರು. ಹಾಗಾಗಿ ಅವರು ತಮಗೆ ಅಪಾಯಕರವಾದ ಮತ್ತು ಬಲಾಡ್ಯನಾದ ವೈರಿಯೆಂದು ಎಣಿಸಿ ಆತನನ್ನು ಮುಗಿಸಿ ಬಿಡಲು ಆಸೆಪಟ್ಟರು. ಹಾಗೆಯೇ ಸುವಾರ್ತೆಯು ಒಬ್ಬ ವ್ಯಕ್ತಿಯ ಪರಮಾಧಿಕಾರವನ್ನು ಸ್ವನಿರ್ಧಾರವನ್ನು ಬುಡಮಟ್ಟದವರೆಗೆ ಪ್ರಶ್ನಿಸುತ್ತದೆ. ಒಬ್ಬನು ತನ್ನನ್ನು ತಾನು ನಿರಾಕರಿಸಿ ತನ್ನ ಶಿಲುಬೆಯನ್ನು ಹೊತ್ತುಕೊಳ್ಳುವುದೇ ಕ್ರೈಸ್ತೀಯ ಜೀವನದ ಸಾರವಾಗಿದೆ (ಮತ್ತಾಯ 16:24). ಹಾಗೆಂದರೆ ಲೋಕವನ್ನು ಶಿಲುಬೆಗೆ ಹಾಕುವುದು (ಗಲಾತ್ಯ 6:14), ಪೂರ್ವಸ್ವಭಾವವನ್ನು ಶಿಲುಬೆಗೆ ಹಾಕುವುದು (ರೋಮ 6:6), ಶರೀರಭಾವವನ್ನು ವಿಷಯಾಭಿಲಾಷೆಯನ್ನು ಶಿಲುಬೆಗೆ ಹಾಕುವುದೇ ಆಗಿದೆ (ಗಲಾತ್ಯ 5:24).

ನಾವು ನಮ್ಮ ಪಾಲಿಗೆ ಒಂದು ರೀತಿಯಲ್ಲಿ ನಮ್ಮ ತನವನ್ನು ಸಾಯಿಸಿಕೊಳ್ಳುವುದಕ್ಕೆ ಒಳಪಡುವುದೇ ಕ್ರೈಸ್ತೀಯ ಜೀವಿತದ ಉದ್ದೇಶವಾಗಿದೆ. ನಾವು ನಮ್ಮ ಪಾಲಿಗೆ ಸುತ್ತುವುದನ್ನು ಅನುಭವಿಸದೇ ಹೋದರೆ ದೇವರು ನಮಗೆ ಕೊಡಬೇಕೆಂದಿರುವ ಹೊಸ ಜೀವನವನ್ನು ಹೊಂದಿಕೊಳ್ಳಲಾರೆವು (ರೋಮ 6:1-11).

ಯೇಸುವಿಗೂ ನಮ್ಮ ತನಕ್ಕೂ ನಡೆಯುವ ಹೋರಾಟವು ಮರಣದ ಮಟ್ಟಕ್ಕೆ ಮಾಡುವ ಹೋರಾಟವಾಗಿದೆ (ರೋಮ 8:7,8; ಗಲಾತ್ಯ 5:17). ಇದು ಕೂಡಲೇ ಗೆಲ್ಲಲಾಗದ ಘೋರ ಯುದ್ಧವಾಗಿದೆ. ಕೆಲವು ಸಂದರ್ಭಗಳಲ್ಲಿ ಪೂರ್ವಸ್ವಭಾವಕ್ಕೂ ಶಾರೀರಿಕ ಇಚ್ಛೆಗಳಿಗೂ ಸೋತುಹೋಗುವ ಮನುಷ್ಯನಿಗೆ ಈ ವಚನಗಳು ಅನ್ವಯಿಸುವುದಿಲ್ಲ. ನಿಜವಾದ ರಕ್ಷಣೆಯನ್ನೂ ಅದು ಏನನ್ನು ಸೂಚಿಸುತ್ತಿದೆ ಎಂಬುದನ್ನು ಅನುಭವಿಸಿರುವ ವ್ಯಕ್ತಿಯು ಮಾಡುವ ಪಾಪಕ್ಕೆ ಈ ವಚನಗಳು ಅನ್ವಯವಾಗುತ್ತವೆ. ಅಂಥವರು ಯೇಸುವು ತಮ್ಮ ಜೀವಿತಕ್ಕೆ ಮುಳುವಾಗಿದ್ದಾನೆಂದು ಬಗೆದು ತಮಗಿರುವ ಯೇಸುವಿನ ಸಂಬಂಧವನ್ನು ಸಾಯಿಸಿಕೊಳ್ಳುತ್ತಾರೆ. ಎಲ್ಲಿಯವರೆಗೆ ಒಬ್ಬ ವ್ಯಕ್ತಿಯು ಪೂರ್ಣವಾಗಿ ತನ್ನನ್ನು ತಾನು ಯೇಸುವಿನಿಂದ ದೂರ ಮಾಡಿಕೊಳ್ಳುವುದಿಲ್ಲವೋ ಅಲ್ಲಿಯವರೆಗೆ ಆತನಿಗೆ ರಕ್ಷಣೆ ಹೊಂದುವ ನಿರೀಕ್ಷೆಯು ಇರುತ್ತದೆ.

`ತನ್ನ ಪಾಲಿಗೆ ಸತ್ತು ಶಿಲುಬೆಯನ್ನು ಹೊರುವುದು ಎಂದರೆ ಏನು ಅರ್ಥ? ಕ್ರಿಸ್ತನ ಪ್ರಭುತ್ವಕ್ಕೆ ನಿಮ್ಮನ್ನು ಒಪ್ಪಿಸಿಕೊಡುವುದಕ್ಕೆ ಬಹಳ ಕಠಿಣವೆನಿಸುವುದು ಯಾವುದರಿಂದ?`