---
title:  ಹೆಚ್ಚಿನ ಚಿಂತನೆಗೆ
date:   25/03/2022
---

ಪರಿಶುದ್ಧಾತ್ಮನು ವಿಶ್ವಾಸಿಗಳ ಮೇಲೆ ಅಭಿಷೇಕ ಮಾಡಿದಾಗ ಎಲ್ಲರೂ ದೇವಜನರ ಮಧುರ ಬಾಂಧವ್ಯದಲ್ಲಿ ಉಲ್ಲಾಸಗೊಂಡರು. ಅವರೆಲ್ಲರೂ ಮೃದು ಸ್ವಭಾವಿಗಳೂ, ಚಿಂತನಾಶೀಲರೂ, ಸ್ವನಿರಾಕರಣೆಯುಳ್ಳವರೂ ಸತ್ಯದ ಸಲುವಾಗಿ ಯಾವುದೇ ತ್ಯಾಗವನ್ನು ಮಾಡುವುದಕ್ಕೆ ಸಿದ್ಧರಾದವರೂ ಆಗಿದ್ದರು. ತಮ್ಮ ದೈನಂದಿನ ಸಹಬಾಳ್ವೆಯಲ್ಲಿ ಒಬ್ಬರಿಗೊಬ್ಬರು ಕ್ರಿಸ್ತನು ತೋರಿಸಿದ ಪ್ರೀತಿಯನ್ನು ವ್ಯಕ್ತಪಡಿಸಿದರು. ನಿಸ್ವಾರ್ಥ ತುಂಬಿದ ಕೆಲಸಗಳಿಂದಲೂ ಮಾತುಗಳಿಂದಲೂ ಇತರರ ಹೃದಯಗಲಲ್ಲಿ ಈ ಪ್ರೀತಿಯನ್ನು ಹೊತ್ತಿಸಲು ಪ್ರಯತ್ನಪಟ್ಟರು....

"ಆದರೆ ಕ್ರಮೇಣವಾಗಿ ಒಂದು ಬದಲಾವಣೆ ಬಂತು. ವಿಶ್ವಾಸಿಗಳಾದ ಮತ್ತೊಬ್ಬರ ದೋಷಗಳನ್ನು ನೋಡುವುದಕ್ಕೆ ಆರಂಭಿಸಿದರು. ಮತ್ತೊಬ್ಬರ ತಪ್ಪುಗಳನ್ನೇ ಧ್ಯಾನ ಮಾಡುತ್ತಾ ನಿಷ್ಠುರವಾದ ನಿಂದನೆಯಲ್ಲಿ ತೊಡಗಿಕೊಂಡರು. ಕಡೆಗೆ ರಕ್ಷಕನ ಮೇಲಿನ ದೃಷ್ಟಿಯನ್ನು ಆತನ ಪ್ರೀತಿಯನ್ನು ಕಳೆದುಕೊಂಡರು. ಬಹಿರಂಗ ಆಚರಣೆಗಳನ್ನು ಕಟ್ಟುನಿಟ್ಟಾಗಿ ಪಾಲಿಸತೊಡಗಿದರು. ನಂಬಿಕೆಯ ಜೀವಿತವನ್ನು ಅಭ್ಯಾಸ ಮಾಡದೆ ಕೆಲವು ಸಿದ್ಧಾಂತಗಳನ್ನು ಹಿಡಿದುಕೊಂಡರು. ಇತರರನ್ನು ಖಂಡಿಸುವ ಭರದಲ್ಲಿ ತಮ್ಮ ತಪ್ಪುದೋಷಗಳನ್ನು ಅಲಕ್ಷ ಮಾಡಿದರು. ಅವರ ಮಧ್ಯದಲ್ಲಿ ಕ್ರಿಸ್ತನು ನಿರ್ದೇಶಿಸಿದ ಸಹೋದರ ಸ್ನೇಹವನ್ನು ಕಳೆದುಕೊಂಡರು. ಎಲ್ಲದಕ್ಕಿಂತಲೂ ಹೆಚ್ಚಿನ ದುಃಖಕರ ವಿಷಯವೇನೆಂದರೆ ತಮಗಾದ ನಷ್ಟದ ಬಗ್ಗೆ ಅವರಿಗೆ ಅರಿವೇ ಇರಲಿಲ್ಲ. ಪ್ರೀತಿ ಸಂತೋಷಗಳು ಅವರ ಬದುಕಿನಿಂದ ಕಳೆದುಹೋದದು ಅವರ ಅರಿವಿಗೆ ಬರಲೇ ಇಲ್ಲ, ದೇವರ ಪ್ರೀತಿಗೆ ತಮ್ಮ ಹೃದಯದ ಬಾಗಿಲುಗಳನ್ನು ಮುಚ್ಚಿಕೊಂಡದ್ದರಿಂದ ಬಹಳ ಬೇಗ ಕತ್ತಲೆಯಲ್ಲಿ ನಡೆಯ ತೊಡಗಿದರು.

"ಸಭೆಯಲ್ಲಿ ಸಹೋದರ ಸ್ನೇಹವು ಕ್ಷೀಣಿಸುತ್ತಾ ಬರುತ್ತಿರುವುದು ಯೋಹಾನನ ಗಮನಕ್ಕೆ ಬರಲಾಗಿ ವಿಶ್ವಾಸಿಗಳಿಗೆ ಅದರ ನಿರಂತರವಾದ ಅಗತ್ಯತೆಯನ್ನು ಕಡ್ಡಾಯ ಪಡಿಸಿದನು. ಸಭೆಗೆ ಅವನು ಬರೆದ ಪತ್ರಿಕೆಯ ತುಂಬ ಈ ಚಿಂತನೆಯನ್ನೆ ಮಾಡಿದ್ದಾನೆ. ಸಹೋದರರೇ ನಾವು ಒಬ್ಬರಿಗೊಬ್ಬರು ಪ್ರೀತಿಸೋಣ ಯಾಕೆಂದರೆ ಪ್ರೀತಿಯು ದೇವರಿಂದ ಬಂದಿದೆ. ಪ್ರೀತಿಯಲ್ಲಿ ನೆಲೆಗೊಂಡವರು ದೇವರಿಂದ ಹುಟ್ಟಿದವರಾಗಿದ್ದಾರೆ ಮತ್ತು ದೇವರನ್ನು ಬಲ್ಲವರಾಗಿದ್ದಾರೆ, ಯಾರು ಪ್ರೀತಿಸುವುದಿಲ್ಲವೋ ಅವರು ದೇವರನ್ನು ತಿಳಿದವರಲ್ಲ. ಯಾಕೆಂದರೆ ದೇವರು ಪ್ರೀತಿ ಸ್ವರೂಪನು ಎಂದು ಬರೆಯುತ್ತಾನೆ. ದೇವರು ತನ್ನ ಒಬ್ಬನೇ ಮಗನನ್ನು ಲೋಕಕ್ಕೆ ಕಳುಹಿಸಿದನು. ನಾವು ಆತನ ಮುಖಾಂತರ ಜೀವಿಸಲೆಂದು ಕಳುಹಿಸಿಕೊಟ್ಟನು. ಇದರಲ್ಲಿ ಆತನು ನಮ್ಮ ಮೇಲಿನ ಪ್ರೀತಿಯನ್ನು ಪ್ರಕಟಿಸಿದ್ದಾನೆ. ನಾವು ದೇವರನ್ನು ಪ್ರೀತಿಸುವ ಕಾರಣದಿಂದ ತನ್ನ ಮಗನನ್ನು ಕಳುಹಿಸಿಕೊಡಲಿಲ್ಲ. ಆದರೆ ಆತನು ನಮ್ಮನ್ನು ಪ್ರೀತಿಸುವುದರಿಂದ ನಮ್ಮ ಪಾಪಕ್ಕೆ ಪ್ರಾಯಶ್ಚಿತ್ತ ಯಜ್ಞವಾಗಲು ಆತನನ್ನು ಕಳುಹಿಸಿಕೊಟ್ಟನು. ಪ್ರಿಯ ವಿಶ್ವಾಸಿಗಳೇ ದೇವರು ನಮ್ಮನ್ನು ಇಷ್ಟು ಅಪಾರವಾಗಿ ಪ್ರೀತಿಸಿದ್ದರಿಂದ ನಾವೂ ಸಹಾ ಒಬ್ಬರಿಗೊಬ್ಬರು ಪ್ರೀತಿಸುವ ಹಂಗಿನಲ್ಲಿದ್ದೇವೆ" ಎಲೆನ್ ಜಿ ವೈಟಮ್ಮನವರ 'ದಿ ಆಕ್ಸ್ ಆಫ್ ದಿ ಅಪೋಸ್ತಲ್ ಪುಟ 547, 548.

**ಚರ್ಚಿಸಬೇಕಾದ ಪ್ರಶ್ನೆಗಳು**

`1. ಕ್ರೈಸ್ತೀಯ ಜೀವನವು ಒಬ್ಬ ವಿಶ್ವಾಸಿಯು ಕ್ರಿಸ್ತನೊಡನೆ ವೈಯಕ್ತಿಕವಾಗಿ ಸಂಬಂಧ ಹೊಂದಿರುವುದೇ ಆಗಿದೆ. ಏನೇ ಆಗಲಿ ಇದು ಕ್ರೈಸ್ತ ಜೀವಿತದ ಒಂದೇ ಒಂದು ಅಂಶವಾಗಿದೆಯಷ್ಟೆ. ದೇವರು ನಮ್ಮನ್ನು ಸಮೂಹವಾಗಿ ನಡೆಸುತ್ತಾನೆಂದು ಜ್ಞಾಪಕ ಮಾಡಿಕೊಳ್ಳುವುದು ಮುಖ್ಯವಾಗಿದೆ ಏಕೆ? ಸಮೂಹಕ್ಕೆ ನನ್ನ ಜವಾಬ್ದಾರಿಯೇನು? ಸಮೂಹದಿಂದ ನಾನೇನು ನಿರೀಕ್ಷಿಸಬಹುದು?`

`2. ಒಂದು ಸಭೆಯಲ್ಲಿ ಸಹೋದರ ಸ್ನೇಹವು ಗಟ್ಟಿಯಾಗಿದೆ ಎಂಬುದಕ್ಕೆ ಇರುವ ಉತ್ತಮ ಗುರುತುಗಳೇನು? ಅವುಗಳ ಒಂದು ಪಟ್ಟಿಯನ್ನು ತಯಾರು ಮಾಡಲು ತರಗತಿಯಲ್ಲಿ ಸಿದ್ಧವಾಗಿರಿ.`

`3. ನಿಜವಾದ ಸಹೋದರ ಸ್ನೇಹವೆಂದರೆ ಏನು? ಅದರ ಗುಣಲಕ್ಷಣಗಳೇನು. ಕಾರಣಗಳು ಮತ್ತು ಫಲಿತಾಂಶಗಳೇನು? ಹುಸಿ ಸಹೋದರರ ಸ್ನೇಹದಿಂದ ಇದನ್ನು ಹೇಗೆ ಪ್ರತ್ಯೇಕ ಪಡಿಸಬಹುದು?`