---
title:  ಕದಲಿಸಲಾಗದ ರಾಜ್ಯವನ್ನು ಪಡೆಯುವುದು
date:   12/03/2022
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ ಓದಿರಿ
ಇಬ್ರಿಯ 12:18-29; ವಿ.ಕಾಂಡ 32:32; ದಾನಿಯೇಲ 7:9,10, 13-22; ಹಗ್ಗಾಯ 2:6-9, 20-22; ಕೀರ್ತ 15:5, ಕೀರ್ತ 16:8; ಇಬ್ರಿ 13:15,16.

> <p>ಸ್ಮರಣವಾಕ್ಯ</p>
> "ಆದಕಾರಣ ಯಾರೂ ಕದಲಿಸಲಾರದ ರಾಜ್ಯವನ್ನು ಹೊಂದುವವರಾದ ನಾವು ಕೃತಜ್ಞತೆಯುಳ್ಳವರಾಗಿದ್ದು ಆತನಿಗೆ ಸಮರ್ಪಕವಾದ ಆರಾಧನೆಯನ್ನು ಭಕ್ತಿಯಿಂದಲೂ ಭಯದಿಂದಲೂ ಮಾಡೋಣ" (ಇಬ್ರಿಯ 12:28).

ಈ ಪಾಠದ ಇಬ್ರಿಯ 12:18-29 ವಚನಗಳು ಇಬ್ರಿಯರಿಗೆ ಬರೆದ ಪತ್ರಿಕೆಯ ಕಳಸಪ್ರಾಯವಾದ ವಚನಗಳಾಗಿವೆ ಮತ್ತು ಯಾವ ಆಲೋಚನೆಗಳಿಂದ ಆರಂಭವಾಗಿತ್ತೋ ಅದೇ ಆಲೋಚನೆಯನ್ನು ಮತ್ತೆ ಹೇಳುವುದರೊಂದಿಗೆ ಪತ್ರಿಕೆಯ ಮುಖ್ಯ ಕಾಳಜಿಯನ್ನು ಸಾರಾಂಶ ರೂಪದಲ್ಲಿ ಇಡುತ್ತವೆ. ದೇವರು ತನ್ನ ಮಗನ ಮುಖಾಂತರ ನಮಗೆ ಮಾತಾಡುತ್ತಿರುವುದರಿಂದ ನಾವು ಎಚ್ಚರಿಕೆಯಿಂದ ಗಮನಿಸಬೇಕಾಗಿದೆ (ಇಬ್ರಿಯ 1:2, ಇಬ್ರಿಯ 12:25). ಯೇಸುಕ್ರಿಸ್ತನ ವಿವರಣೆ ಮಾಡುವ ಇಬ್ರಿಯ 12:22-24 ವಚನಗಳು ಆತನ ಬಗ್ಗೆ ಪತ್ರಿಕೆಯು ಮಾಡುವ ಪ್ರತಿಪಾದನೆಯನ್ನು ಸಂಕ್ಷೇಪವಾಗಿ ಹೇಳುತ್ತವೆ. ಯೇಸುವು ಹೊಸ ಒಡಂಬಡಿಕೆಗೆ ಮಧ್ಯಸ್ಥನಾಗಿದ್ದಾನೆ ಮತ್ತು ಆತನ ರಕ್ತವು ಆತನಲ್ಲಿ ನಂಬಿಕೆಯಿಟ್ಟವರಿಗೆ ರಕ್ಷಣೆ ನೀಡುತ್ತದೆ. ನಮ್ಮ ಪರವಾಗಿ ಯೇಸು ಮಾಡುತ್ತಿರುವ ರಾಜವಂಶೀಯ ಯಾಜಕ ಸೇವೆಯು ಪರಲೋಕದ ಪರಿಶುದ್ಧ ಜೀವಿಗಳ ಸಂಭ್ರಮೋತ್ಸವಗಳಿಗೆ ಕಾರಣವಾಗಿದೆ. ಅಂತಿಮವಾಗಿ ಇಬ್ರಿಯ 12:25-29 ವಚನಗಳು "ದೇವರ ನ್ಯಾಯವಿಚಾರಣೆ ಬರುತ್ತದೆ" ಎಂಬ ಶಿಖರಪ್ರಾಯದ ಎಚ್ಚರಿಕೆಯನ್ನು ನೀಡುತ್ತದೆ. ದೇವರ ನ್ಯಾಯವಿಚಾರಣೆಯು ಆತನ ವೈರಿಗಳಿಗೆ ನಾಶವನ್ನು ತರುತ್ತದೆ ಮತ್ತು ಆತನ ಜನರಿಗೆ ಜಯವನ್ನೂ ರಾಜ್ಯವನ್ನೂ ತರುತ್ತದೆ (ಇಬ್ರಿಯ 12:28,29).

ಪತ್ರಿಕೆಯು ಕಡೆಯಲ್ಲಿ ಯೇಸುಕ್ರಿಸ್ತನು ಶಿಲುಬೆಯ ಮೇಲೆ ಮಾಡಿದ ಸಾಧನೆಯನ್ನು ಮರುದೃಢೀಕರಿಸುತ್ತದೆ ಮತ್ತು ವಿಶ್ವಾಸಿಗಳನ್ನು ಯೇಸುವು ಪಡೆದ ಜಯಗಳಲ್ಲಿ ಶಿಖರಪ್ರಾಯವಾದ ಎರಡನೆ ಬರೋಣದ ಕಡೆಗೆ ಪ್ರೇರಿಸುತ್ತದೆ.

ಪೌಲನು ದಾನಿಯೇಲ 7ನೇ ಅಧ್ಯಾಯದ ನ್ಯಾಯವಿಚಾರಣೆಯ ದೃಶ್ಯವನ್ನು ಇಲ್ಲಿ ಬಳಸಿಕೊಂಡು ತನ್ನ ಪತ್ರಿಕೆಯ ಓದುಗರಿಗೆ ನ್ಯಾಯಾಧಿಪತಿಯಾದ ದೇವರಿಂದ ಯೇಸುವಿಗೆ ದೊರೆತನವೂ ಘನತೆಯೂ ರಾಜ್ಯವು ಕೊಡೋಣವಾದವು ಮತ್ತು ಆತನು ತನ್ನ ರಾಜ್ಯವನ್ನು ವಿಶ್ವಾಸಿಗಳಿಗೆ ಪಾಲು ಕೊಡುತ್ತಾನೆಂದು ಜ್ಞಾಪಿಸುತ್ತಾನೆ (ದಾನಿ 7:9-14). ರಾಜ್ಯವು ಪರಾತ್ಪರನ ಭಕ್ತರಿಗೆ ಲಭಿಸುವುದು ಅವರೇ ಅದನ್ನು ಶಾಶ್ವತವಾಗಿ ತಲತಲಾಂತರಕ್ಕೂ ಅನುಭವಿಸುವವರು (ದಾನಿ 7:18).


_ಈ ಪಾಠವನ್ನು ಮಾರ್ಚ್ 19ರ ಸಬ್ಬತ್ತಿಗೆ ಅಧ್ಯಯನ ಮಾಡಿ ಸಿದ್ಧಪಡಿಸಿಕೊಳ್ಳಿರಿ._