---
title:  ಭೂಪರಲೋಕಗಳನ್ನು ನಡುಗಿಸುವುದು
date:   15/03/2022
---

ಪರಲೋಕದಲ್ಲಿ ನಡೆಯುವ ಉತ್ಸವಕೂಟವನ್ನು ವಿವರಿಸಿದ ಮೇಲೆ ಪೌಲನು ತನ್ನ ಓದುಗರಿಗೆ ದೇವರ ಸ್ವರಕ್ಕೆ ಕಿವಿಗೊಡಿರಿ ಎಂಬುದಾಗಿ ಎಚ್ಚರಿಕೆ ನೀಡುತ್ತಾನೆ. ಯಾಕೆಂದರೆ ದೇವರು "ಇನ್ನೊಂದೇ ಸಾರಿ ನಾನು ಭೂಮಿಯನ್ನು ಮಾತ್ರವಲ್ಲದೆ ಪರಲೋಕವನ್ನೂ ನಡುಗಿಸುವೆನೆಂದು ವಾಗ್ದಾನ ಮಾಡಿದ್ದಾನೆ" (ಇಬ್ರಿಯ 12:26). ಯೇಸುವು ಪರಲೋಕದಲ್ಲಿ ಸಿಂಹಾಸನಾರೂಢನಾಗಿದ್ದಾಗ್ಯೂ ನಮ್ಮ ರಕ್ಷಣೆಯು ಇನ್ನೂ ಸಂಪೂರ್ಣವಾಗಿಲ್ಲವೆಂಬುದಾಗಿ ಪೌಲನು ಹೇಳುತ್ತಾನೆ. ನಾವು ಆತನ ಧ್ವನಿಗೆ ಕಿವಿಕೊಡಬೇಕೆಂದು ಹೇಳುತ್ತಾನೆ. ಯಾಕೆಂದರೆ ಒಂದು ಪ್ರಮುಖವಾದ ಘಟನೆಯು ಇನ್ನೂ ಸಂಭವಿಸಬೇಕಾಗಿದೆ ಎಂದು ಹೇಳುತ್ತಿದ್ದಾನೆ.

`ಹಗ್ಗಾಯ 21:6-9, 20-22 ಮತ್ತು ಕೀರ್ತ 96:9,10, ಕೀರ್ತನೆ 99:1 ಮತ್ತು ಇಬ್ರಿಯ 12:26,27 ವಚನಗಳನ್ನು ಹೋಲಿಸಿ ನೋಡಿರಿ. ದೇವರು ಭೂಮ್ಯಾಕಾಶಗಳನ್ನು ನಡುಗಿಸುವ ಉದ್ದೇಶವೇನು? ನಡುಗಿಸುವನು ಎಂಬುದರ ಅರ್ಥವೇನು?`

ದೇವರು ತನ್ನ ಜನರನ್ನು ವಿಮೋಚಿಸಲು ಕಾಣಿಸಿಕೊಳ್ಳುವಾಗಲೆಲ್ಲಾ ಆತನ ಇರುವಿಕೆಯಿಂದ ಭೂಮಿಯು ಕಂಪಿಸುವ ಸಾಮಾನ್ಯವಾದ ಚಿತ್ರವನ್ನು ಹಳೆಯ ಒಡಂಬಡಿಕೆಯಲ್ಲಿ ನೋಡುತ್ತೇವೆ. ದೆಬೊರಳು, ಬಾರಾಕನು ಸೀಸರನ ಜೊತೆ ಯುದ್ಧ ಮಾಡುವಾಗ ದೇವರು ಅವರ ಪರವಾಗಿ ಪರಲೋಕದಿಂದ ಯುದ್ಧ ಮಾಡಿದನು (ನ್ಯಾಯಸ್ಥಾಪಕರು 5:20). ಇದನ್ನು ಮಹಾಭೂಕಂಪವೆಂಬುದಾಗಿ ಬಣ್ಣಿಸಲಾಗಿದೆ. ದೇವರ ಇರುವಿಕೆಯಿಂದ ಭೂಲೋಕವು ಕಂಪಿಸಿತು ಬೆಟ್ಟಗಳು ನಡುಗಿದವು ಎಂದು ವಿವರಿಸಲ್ಪಟ್ಟಿದೆ (ನ್ಯಾ.ಸ್ಥಾ 5:4,5). ದೇವರು ಕುಗ್ಗಿಹೋದ ತನ್ನ ಜನರನ್ನು ವಿಮೋಚಿಸಲು ಬಂದಾಗಲೆಲ್ಲಾ ಇದೇ ಚಿತ್ರವು ಹಳೆಯ ಒಡಂಬಡಿಕೆಯಾದ್ಯಂತ ಕಾಣಸಿಗುತ್ತದೆ (ಕೀರ್ತನೆ 68:7,8 ಮತ್ತು ಕೀರ್ತನೆ 60:2, ಕೀರ್ತನೆ 77:17,18). ಹಾಗಾಗಿ, ದೇವರು ಲೋಕದ ಜನರ ಮೇಲೆ ತನ್ನ ಅಧಿಕಾರವನ್ನು ದೃಢಪಡಿಸುವಾಗ “ಕಂಪನವು' ಆತನ ನ್ಯಾಯತೀರ್ಪನ್ನು ಬಿಂಬಿಸುತ್ತದೆ. ದೇವರು ನೇಮಿಸಿರುವ ಮಹಾದಿನದಲ್ಲಿ ಹೀಗೆ ಆಗುತ್ತದೆಯೆಂದು ಪ್ರವಾದಿಗಳು ಮುಂದಾಗಿ ನುಡಿದಿದ್ದಾರೆ (ಯೆಶಾಯ 13:13, ಯೆಶಾಯ 24:18- 23).

ಇಬ್ರಿಯ ಪತ್ರಿಕೆಯಲ್ಲಿ ಭೂಮ್ಯಾಕಾಶಗಳ ಕಂಪನವು ದೇವರ ವೈರಿಗಳ ನಾಶನವನ್ನು ಕುರಿತು ಹೇಳುತ್ತದೆ. ಯೇಸುವು ಸಿಂಹಾಸನವನ್ನು ಏರುವಾಗ ಹೀಗೆ ಆಗುವುದನ್ನು ತಾನೆ ದೇವರು ವಾಗ್ದಾನ ಮಾಡಿದ್ದಾನೆ.

ನಾನು ನಿನ್ನ ವಿರೋಧಿಗಳನ್ನು ನಿನಗೆ ಪಾದಪೀಠವಾಗಿ ಮಾಡುವ ತನಕ ನನ್ನ ಬಲಗಡೆಯಲ್ಲಿ ಕೂತುಕೊಂಡಿರು ಎಂಬುದಾಗಿ ದೇವರು ಯೇಸುವಿಗೆ ಹೇಳುತ್ತಾನೆ (ಇಬ್ರಿಯ 1:13). ಹಾಗಾಗಿ ಯೇಸುವು ತನ್ನ ವೈರಿಯನ್ನು ಪರಾಭವಗೊಳಿಸಿದ್ದಾನೆ (ಇಬ್ರಿಯ 2:14-16) ಮತ್ತು ಸಿಂಹಾಸನಾರೂಢನಾಗಿದ್ದಾನೆ (ಇಬ್ರಿಯ 1:5-14). ಆದರೆ ವೈರಿಗಳು ಇನ್ನೂ ನಾಶವಾಗಿಲ್ಲ (ಇಬ್ರಿಯ 10:11- 14) ಮತ್ತು (1 ಕೊರಿಂಥ 15:23-25).

ಆದರೆ ದೇವರು ಭೂಮ್ಯಾಕಾಶಗಳನ್ನು ನಡುಗಿಸುವಾಗ ಈ ವೈರಿಗಳನ್ನು ನಾಶಪಡಿಸುತ್ತಾನೆ. ಭೂಮ್ಯಾಕಾಶಗಳನ್ನು ನಡುಗಿಸುವುದು ಎಂದರೆ ದೇವರ ಜನರನ್ನು ಹಿಂಸಿಸಿದ ಈ ಲೋಕದ ದುಷ್ಟಶಕ್ತಿಗಳನ್ನು ನಾಶಪಡಿಸುವುದು ಎಂದು ಅರ್ಥಕೊಡುತ್ತದೆ. ಅದಕ್ಕಿಂತಲೂ ಮುಖ್ಯವಾಗಿ ಈ ದುಷ್ಟಶಕ್ತಿಗಳ ಹಿಂದಿರುವ ಸೈತಾನನನ್ನು ಮತ್ತು ಆತನ ದೂತರನ್ನು ನಾಶಪಡಿಸುವುದೇ ಆಗಿದೆ.

`ಒಂದು ದಿನ ನಮಗೆ ನ್ಯಾಯವು ಸಿಗುತ್ತದೆ, ಲೋಕವನ್ನು ವ್ಯಾಪಿಸಿರುವ ದುಷತ್ವವು ನಿರ್ಮೂಲವಾಗುತ್ತದೆಯೆಂಬ ವಾಗ್ದಾನವು ಅದರಲ್ಲೂ ಕೆಡುಕನಿಂದ ನೇರವಾಗಿ ಕಷ್ಟ ಅನುಭವಿಸಿದವರಿಗೆ ನಿರೀಕ್ಷೆ ಹುಟ್ಟಿಸುತ್ತದೆ ಏಕೆ?`