---
title:  ಅಬ್ರಹಾಮನು ನಂಬಿಕೆಯಿಂದ
date:   07/03/2022
---

ನಂಬಿಕೆಯೋ ನಾವು ನಿರೀಕ್ಷಿಸುವವುಗಳ ವಿಷಯವಾಗಿ ಭರವಸದಿಂದಿರುವುದೂ ಕಣ್ಣಿಗೆ ಕಾಣದವುಗಳನ್ನು ನಿಜವೆಂದು ತಿಳಿದುಕೊಳ್ಳುವುದೂ ಆಗಿದೆಯೆಂದು ಇಬ್ರಿಯ 11:1ನೇ ವಚನ ಹೇಳುತ್ತದೆ. ನಂತರ ಈ ಅಧ್ಯಾಯವು ಇಸ್ರಾಯೇಲ್ಯರ ಚರಿತ್ರೆಯಲ್ಲಿ ನಂಬಿಕೆಗೆ ಉದಾಹರಣೆಯಾದ ನಂಬಿಗಸ್ತರ ಪಟ್ಟಿಯನ್ನು ಮತ್ತು ಅವರು ಹೇಗೆ ತಮ್ಮ ಕೃತ್ಯಗಳ ಮೂಲಕ ನಂಬಿಗಸ್ತರೆಂದು ತೋರಿಸಿದರು ಎಂಬುದನ್ನು ಸಹಾ ತಿಳಿಸುತ್ತದೆ.

`ಇಬ್ರಿಯ 11:1-9 ವಚನಗಳನ್ನು ಓದಿರಿ, ನಂಬಿಕೆಯ ಈ ವೀರರು ತಮ್ಮ ನಂಬಿಕೆಯು ಉದಾಹರಣೆಯಾಗುವಂಥ ಯಾವ ಕೆಲಸವನ್ನು ಮಾಡಿದರು? ಅವರು ಮಾಡಿದ ಯಾವ ಕಾರ್ಯಗಳು ಅವರು ಇನ್ನೂ ಕಾಣದಿದ್ದ ವಿಷಯಗಳ ಮೇಲೆ ನಿರೀಕ್ಷೆಯಿಟ್ಟಿದ್ದಕ್ಕೆ ಸಂಬಂಧಪಡುತ್ತವೆ?`

ಈ ದಿನದ ಪಾಠದಲ್ಲಿ ಬಹುಶಃ ಅಬ್ರಹಾಮನದು ಬಹಳ ಮುಖ್ಯವಾದ ಪಾತ್ರವಾಗಿದೆ. ನಂಬಿಕೆಯನ್ನು ವ್ಯಕ್ತಪಡಿಸುವ ಆತನ ಕೊನೆಯ ಕೆಲಸವು ನಂಬಿಕೆಯ ನಿಜವಾದ ಗುಣವನ್ನು ತಿಳಿಸಿಕೊಡುತ್ತದೆ.

ದೇವರು ಅಬ್ರಹಾಮನಿಗೆ ಅವನ ಮಗನಾದ ಇಸಾಕನನ್ನು ತನಗೆ ಬಲಿಯಾಗಿ ಅರ್ಪಿಸಬೇಕೆಂದು ಕೇಳಿದುದು ದೇವರ ಗುಣಕ್ಕೆ ವಿರೋಧವಾಗಿರುವಂತೆ ಕಾಣುತ್ತದೆ (ಇಬ್ರಿಯ 11:17,18), ಅಬ್ರಹಾಮನಿಗೆ ಇಸಾಕನೊಬ್ಬನೇ ಅಲ್ಲದೆ ಇಸ್ಮಾಯೇಲನೂ ಕೂಡ ಮಗನಾಗಿದ್ದನು. ಅಲ್ಲದೆ ಇಸ್ಮಾಯೇಲನು ಚೊಚ್ಚಲ ಮಗನಾಗಿದ್ದನು, ಆದಾಗ್ಯೂ ದೇವರು ಸಾರಳ ಬಯಕೆಯಂತೆ ಇಸ್ಮಾಯೇಲನನ್ನೂ ಆತನ ತಾಯಿಯನ್ನೂ ಹೊರಗೆ ಹಾಕೆಂದು ಅಬ್ರಹಾಮನಿಗೆ ಹೇಳುತ್ತಾನೆ, ಯಾಕೆಂದರೆ ಅವರಿಬ್ಬರ ಕಾಳಜಿಯನ್ನು ದೇವರೇ ಹೊರುವವನಾಗಿದ್ದನು ಮತ್ತು ಅಬ್ರಹಾಮನ ಸಂತಾನವು ಇಸಾಕನ ಮೂಲಕ ಹೆಸರು ಹೊಂದಬೇಕಾಗಿತ್ತು (ಆ.ಕಾಂಡ 21:12,13). ಮುಂದಿನ ಅಧ್ಯಾಯದಲ್ಲಿ ದೇವರು ಅಬ್ರಹಾಮನಿಗೆ ಇಸಾಕನನ್ನು ತನಗೆ ಬಲಿಯಾಗಿ ಅರ್ಪಿಸಬೇಕೆಂದು ಕೇಳುತ್ತಾನೆ. ಆದಿಕಾಂಡ 22ನೇ ಅಧ್ಯಾಯದಲ್ಲಿ ದೇವರು ಅಬ್ರಹಾಮನಿಗೆ ಕೊಟ್ಟ ಆಣತಿ ಆದಿಕಾಂಡ 12-21 ರವರೆಗೆ ಕೊಟ್ಟ ವಾಗ್ದಾನಕ್ಕೆ ಸಂಪೂರ್ಣವಾಗಿ ವಿರೋಧವಾಗಿರುವಂತೆ ಕಾಣುತ್ತದೆ.

ಅಬ್ರಹಾಮನು ಆಶ್ಚರ್ಯಕರವಾದ ರೀತಿಯಲ್ಲಿ ಇಸಾಕನನ್ನು ಬಲಿ ಅರ್ಪಿಸಿದರೂ ದೇವರೆ ಆತನಿಗೆ ಜೀವಕೊಡುತ್ತಾನೆಂದು ತೀರ್ಮಾನ ತೆಗೆದುಕೊಳ್ಳುವ ಮೂಲಕ ಈ ಸಮಸ್ಯೆಯನ್ನು ಬಗೆಹರಿಸಿಕೊಳ್ಳುತ್ತಾನೆ. ಇದು ಖಂಡಿತವಾಗಿಯೂ ಆಶ್ಚರ್ಯಕರವಾದುದು. ಏಕೆಂದರೆ ಅದುವರೆಗೂ ಯಾರು ಪುನರುತ್ಥಾನಗೊಂಡಿರಲಿಲ್ಲ. ಅಬ್ರಹಾಮನಿಗಿದ್ದ ಹಿಂದಿನ ಅನುಭವವು ಆತನು ಆ ರೀತಿಯಾಗಿ ತೀರ್ಮಾನ ತೆಗೆದುಕೊಳ್ಳುವಂತೆ ಆತನನ್ನು ಮುನ್ನಡೆಸಿತು. ಇಬ್ರಿಯ 11:12ನೇ ವಚನದಲ್ಲಿ ದೇವರು ಮೃತಪ್ರಾಯನಾಗಿದ್ದ ಅಬ್ರಹಾಮನಿಂದ ಇಸಾಕನು ಹುಟ್ಟುವಂತೆ ಶಕ್ತಿಯನ್ನು ತುಂಬಿದನು ಎಂಬುದಾಗಿ ಹೇಳುತ್ತದೆ. ಅಬ್ರಹಾಮನು ಮೃತಪ್ರಾಯನಾಗಿದ್ದನು ಸಾರಳು ಬಂಜೆಯಾಗಿದ್ದಳು. ಆದಾಗ್ಯೂ ಅಬ್ರಹಾಮನು ನಿರೀಕ್ಷೆಗೆ ವಿರೋಧವಾಗಿ ನಿರೀಕ್ಷೆಯಿಟ್ಟು ತನ್ನನ್ನು ಅನೇಕ ಜನಾಂಗಗಳಿಗೆ ತಂದೆಯನ್ನಾಗಿ ಮಾಡುವೆನೆಂದು ದೇವರು ಮಾಡಿದ ವಾಗ್ದಾನದ ಮೇಲೆ ನಂಬಿಕೆ ಇಟ್ಟನು, ದೇವರು ಸತ್ತವರನ್ನು ಬದುಕಿಸುವವನಾಗಿಯೂ ಇಲ್ಲದ್ದನ್ನು ಇರುವುದಾಗಿ ಕರೆಯುವವನಾಗಿಯೂ ಇದ್ದಾನೆಂದು ಅಬ್ರಹಾಮನು ನಂಬಿದನು ಎಂಬುದಾಗಿ ಹೇಳುತ್ತದೆ ( ರೋಮ 4:17-20). ಹಾಗಾಗಿ ದೇವರು ತನ್ನಂಥ ಮೃತಪ್ರಾಯನಿಂದ ಇಸಾಕನನ್ನು ಹುಟ್ಟಿಸಿರುವಾಗ ಒಂದುವೇಳೆ ಆತನು ಸತ್ತುಹೋದರೂ ಮರುಜೀವ ನೀಡುತ್ತಾನೆಂದು ಅಬ್ರಹಾಮನು ಅಂದುಕೊಂಡಿರಬಹುದು. ಪೂರ್ವದಲ್ಲಿ, ಈ ಹಿಂದೆ ದೇವರ ಮುನ್ನಡೆಸುವಿಕೆಯನ್ನು ಕಂಡ ಅಬ್ರಹಾಮನು ಭವಿಷ್ಯದಲ್ಲಿಯೂ ನಡೆಸುತ್ತಾನೆಂದು ಕಂಡುಕೊಂಡನು.

`ದೇವರು ನಮ್ಮ ಜೀವಿತಗಳನ್ನು ಹಿಂದೆ ಹೇಗೆ ನಡೆಸಿಕೊಂಡು ಬಂದನೆಂಬುದನ್ನು ಧ್ಯಾನ ಮಾಡುವುದು ಈವಾಗ ನಾವು ನಂಬಿಕೆಯಿಟ್ಟು ಭರವಸೆಯಿಂದ ಸಾಗುವುದಕ್ಕೆ ಬಹಳ ಮುಖ್ಯವಾಗಿರುತ್ತದೆ ಏಕೆ?`