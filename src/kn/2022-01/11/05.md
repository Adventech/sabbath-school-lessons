---
title:  ನಂಬಿಕೆಯಿಂದಲೇ ರಹಾಬಳು ಮತ್ತು ಇತರರು
date:   09/03/2022
---

`ಇಬ್ರಿಯ 11:31 ಮತ್ತು ಯೆಹೋಶುವ 2:9-11ನ್ನು ಓದಿರಿ. ಸತ್ಯವೇದದ ಶ್ರೇಷ್ಠ ವ್ಯಕ್ತಿಗಳ ಪಟ್ಟಿಗೆ ಅನ್ಯಳಾದ ದುರಾಚಾರಿಯಾದ ರಹಾಬಳನ್ನು ಸೇರಿಸಲಾಗಿದೆ ಏಕೆ?`

ಇಬ್ರಿಯ 11ನೇ ಅಧ್ಯಾಯದಲ್ಲಿ ಬಹುಶಃ ಬಹಳ ಅನಿರೀಕ್ಷಿತವಾಗಿ ಕಾಣಸಿಗುವ ವ್ಯಕ್ತಿ ಎಂದರೆ ರಹಾಬಳು. ಹೆಸರಿನಿಂದ ಕರೆಯಲ್ಪಟ್ಟ ಇಬ್ಬರು ಹೆಂಗಸರಲ್ಲಿ ರಹಾಬಳು ಒಬ್ಬಳಾಗಿದ್ದಾಳೆ. ಆಕೆಯು ಪಟ್ಟಿಯಲ್ಲಿ ಹತ್ತನೆಯ ವ್ಯಕ್ತಿಯಾಗಿದ್ದಾಳೆ. ಇಸ್ರಾಯೇಲ್ಯರ ಪೂರ್ವಪಿತೃಗಳು ಮೊದಲಿಗೆ ಬರುತ್ತಾರೆ. ಅವರಲ್ಲಿ ಪ್ರತಿಯೊಬ್ಬರೂ ನೀತಿವಂತರೆಂದು ಕರೆಯಲ್ಪಟ್ಟಿದ್ದಾರೆ. ಇವಳ ವಿಷಯಕ್ಕೆ ಬರುವುದಾದರೆ ಆಕೆಯು ಮಹಿಳೆ ಮಾತ್ರವಲ್ಲ ಸೂಳೆಯೆನಿಸಿಕೊಂಡ ಅನ್ಯಸ್ತ್ರೀಯಾಗಿದ್ದಳು.

ಬಹಳ ಆಶ್ಚರ್ಯಕರವಾದ ವಿಷಯವೇನೆಂದರೆ ಆಕೆಯು ಸಹಾ ಈ ಅಧ್ಯಾಯದ ಪ್ರಧಾನವಾದ ಉನ್ನತವಾದ ವ್ಯಕ್ತಿಯಾಗಿದ್ದಾಳೆ. ಈ ಅಧ್ಯಾಯದಲ್ಲಿರುವ ಹೆಸರುಳಗನ್ನು ವಿಶಿಷ್ಟವಾದ ರೀತಿಯಲ್ಲಿ ಪಟ್ಟಿ ಮಾಡಲಾಗಿದೆ. ಎಲ್ಲಾ ಹೆಸರುಗಳ ಜೊತೆಗೆ ನಂಬಿಕೆಯೆಂಬ ಪದವು ಸೇರಿದೆ. ಇಂಥಾವರು ಇಂಥಿಂಥ ಕಾರ್ಯವನ್ನು ನಂಬಿಕೆಯಿಂದ ಮಾಡಿದರೆಂಬುದು ಅಥವಾ ಇಂಥದದ್ದು ನಂಬಿಕೆಯಿಂದ ಆತುರವಾಗಿ ಈ ತರವಾಗಿ ನಡೆಯಿತೆಂದು ಪ್ರತಿ ಉದಾಹರಣೆಯಲ್ಲಿ ಕಾಣುವ ಮಾದರಿಯಾಗಿದೆ.

ಈ ಪುನರಾರ್ತಿತ ಶೈಲಿಯಿಂದ ಓದುಗನ ನಿರೀಕ್ಷೆಯು ಹೆಚ್ಚುತ್ತಾ ಹೋಗಿ ಇದರ ಪರಾಕಾಷ್ಠತೆಯ "ನಂಬಿಕೆಯಿಂದಲೇ ಯೆಹೋಶುವನು ಜನರನ್ನು ವಾಗ್ದತ್ತ ದೇಶಕ್ಕೆ ನಡೆಸಿದನು" ಎಂದು ಕೇಳಿಸಿಕೊಂಡಾಗ ಅನುಭವಕ್ಕೆ ಬರುತ್ತದೆ. ಆದರೆ ವಚನವು ಹಾಗೆ ಹೇಳುವುದಿಲ್ಲ. ಇಲ್ಲಿ ಯೆಹೋಶುವನ ಹೆಸರು ಬಿಟ್ಟು ಹೋಗುತ್ತದೆ ಸೂಳೆಯ ಹೆಸರು ಆ ಜಾಗವನ್ನು ಹಿಡಿದುಕೊಳ್ಳುತ್ತದೆ. ರಹಾಬಳ ಹೆಸರನ್ನು ಉಲ್ಲೇಖಿಸಿದ ಮೇಲೆ ಈ ಪುನರಾವರ್ತಿತ ಪಟ್ಟಿಯು "ಇನ್ನು ಏನು ಹೇಳಬೇಕು?" ಎಂಬ ಪ್ರಶ್ನಾರ್ಥಕ ವಾಕ್ಯದೊಂದಿಗೆ ತಕ್ಷಣ ಕೊನೆಗೊಳ್ಳುತ್ತದೆ (ಇಬ್ರಿಯ 11:32). ನಂತರ ಪೌಲನು ಕೆಲವು ಹೆಸರುಗಳನ್ನು ಮತ್ತು ಘಟನೆಗಳನ್ನು ಆತುರವಾಗಿ ಪಟ್ಟಿ ಮಾಡಿ ಸವಿವರವಾಗಿ ಹೇಳುವುದನ್ನು ನಿಲ್ಲಿಸುತ್ತಾನೆ.

ಇಲ್ಲಿ ರಹಾಬಳು ನಡೆಸಿದ ಕ್ರಿಯೆ ಏನೆಂದರೆ ಆಕೆಯು ಕೇಳಿಸಿಕೊಂಡಳು, ಆಕೆಯು ನಂಬಿದಳು, ಆಕೆಯು ನಂಬಿ ವಿಧೇಯಳಾದಳು. ಆದರೆ ಆಕೆಯು ಯಾವುದನ್ನು ಕಣ್ಣಾರೆ ಕಂಡವಳಲ್ಲ. ಆಕೆಯು ಐಗುಪ್ತದೇಶದಲ್ಲಿ ನಡೆದ ಉಪದ್ರವಗಳನ್ನು ಕಂಡಿರಲಿಲ್ಲ ಅಥವಾ ಕೆಂಪು ಸಮುದ್ರದಿಂದ ದಾಟಿಬಂದುದನ್ನು ನೋಡಿರಲಿಲ್ಲ. ಇಲ್ಲವೇ ಬಂಡೆಯಿಂದ ನೀರು ಹರಿದುದನ್ನಾಗಲೀ ಪರಲೋಕದಿಂದ ಮನ್ನ ಸುರಿದುದನ್ನಾಗಲೀ ನೋಡಿರಲೇ ಇಲ್ಲ. ಆದಾಗ್ಯೂ ಆಕೆಯು ನಂಬಿದಳು. ಈಕೆಯು ಇಬ್ರಿಯರಿಗೆ ಒಂದು ಒಳ್ಳೆಯ ಉದಾಹರಣೆಯಾಗಿದ್ದಾಳೆ. ಅವರೂ ಸಹಾ ಯೇಸುವಿನ ಉಪದೇಶವನ್ನು ಕೇಳಿಸಿಕೊಂಡಿರಲಿಲ್ಲ. ಅವರಾಗಲಿ ಅಥವಾ ನಾವಾಗಲಿ ಆತನು ಮಾಡಿದ ಅದ್ಭುತಗಳನ್ನು ನೋಡೇ ಇರಲಿಲ್ಲ. ಆದಾಗ್ಯೂ ಆತನಲ್ಲಿ ನಂಬಿಕೆ ಇಟ್ಟಿದ್ದೇವೆ.

"ರಹಾಬಳು ಯರಿಕೊ ಪಟ್ಟಣದ ಕೋಟೆಯ ಗೋಡೆಯ ಮೇಲೆ ವಾಸಿಸುತ್ತಿದ್ದ ಒಬ್ಬ ಸೂಳೆಯಾಗಿದ್ದಳು. ಆಕೆಯು ಪಟ್ಟಣದ ಗೂಢಚರ್ಯೆಯನ್ನು ಮಾಡಲು ಬಂದ ಇಬ್ಬರು ಇಸ್ರಾಯೇಲ್ಯರನ್ನು ಬಚ್ಚಿಟ್ಟಳು. ಆಕೆಯು ಅವರ ಮೇಲೆ ತೋರಿಸಿದ ದಯೆಯ ನಿಮಿತ್ತ ಮತ್ತು ದೇವರಲ್ಲಿ ಆಕೆಯು ಇಟ್ಟ ನಂಬಿಕೆಯನ್ನು ಅವರಿಗೆ ಹೇಳಿದ ನಿಮಿತ್ತ ಆ ಇಬ್ಬರು ಗೂಢಚರ್ಯರು ಆಕೆಯನ್ನೂ ಆಕೆಯ ಮನೆಯವರನ್ನೂ ಪಟ್ಟಣವನ್ನು ವಶಪಡಿಸಿಕೊಂಡಾಗ ಉಳಿಸುವುದಾಗಿ ಪ್ರಮಾಣ ಮಾಡಿದರು" ಎಲೆನ್ ಜಿ ವೈಟಮ್ಮನವರ 'ಡಾಟರ್ ಆಫ್ ಗಾಡ್' 35ನೇ ಪುಟ.

ಅನೇಕ ದೇವಜನರು ಅನುಭವಿಸಿದ ಕಷ್ಟಗಳನ್ನು ಪೌಲನು ಪಟ್ಟಿ ಮಾಡುತ್ತಾ ಮುಂದುವರೆಯುತ್ತಾನೆ (ಇಬ್ರಿಯ 11:35-38), "ಬಿಡುಗಡೆ ಹೊಂದುವುದಕ್ಕೆ ಇಷ್ಟಪಡದವರು" ಎಂಬ ಪದವೃಂದವು (ಇಬ್ರಿಯ 11:35), ಅವರು ತಪ್ಪಿಸಿಕೊಳ್ಳುವ ಸಾಧ್ಯತೆಯಿದ್ದರೂ ಹಾಗೆ ಮಾಡಲಿಲ್ಲ. ಯಾಕೆಂದರೆ ಅವರ ದೃಷ್ಟಿಯು ದೇವರು ಕೊಡುವ ಪ್ರತಿಫಲದ ಮೇಲಿತ್ತು ಎಂಬುದನ್ನು ಸೂಚಿಸುತ್ತದೆ.

`ನಾವು ಈ ಘಟನೆಗಳು ನಡೆಯುವುದನ್ನು ಕಣ್ಣಾರೆ ನೋಡದಿದ್ದರೂ (ಆರು ದಿನಗಳಲ್ಲಿ ನಡೆದ ಸೃಷ್ಟಿ, ವಿಮೋಚನೆ, ಯೇಸುವಿನ ಶಿಲುಬೆ) ಅವುಗಳನ್ನು ನಂಬುವುದಕ್ಕೆ ನಮಗೆ ಅನೇಕ ಒಳ್ಳೆಯ ಕಾರಣಗಳಿವೆ ಏಕೆ?`