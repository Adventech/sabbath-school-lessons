---
title:  ಯಾಕೆ ಯಜ್ಞಗಳು ಬೇಕಾಗಿದ್ದವು?
date:   20/02/2022
---

ಮೊದಲ ಒಡಂಬಡಿಕೆಯ ನಿಬಂಧನೆಗಳನ್ನು ಮೀರಿದ ಪ್ರಯುಕ್ತ ವಿಮೋಚನೆಯನ್ನು ಒದಗಿಸುವ ಉದ್ದೇಶದಿಂದ ಯೇಸುವು ಯಜ್ಞಾರ್ಥವಾಗಿ ಮರಣ ಹೊಂದಿದನು. ಇದರಿಂದ ದೇವ ಜನರಿಗೆ ವಾಗ್ದಾನ ವಾಗಿದ್ದ ನಿತ್ಯಬಾಧ್ಯತೆಯನ್ನು ಹೊಂದಲು ಸಾಧ್ಯವಾಯ್ತು ಎಂಬುದಾಗಿ ಇಬ್ರಿಯ 9:15ನೇ ವಚನವು ವಿವರಿಸುತ್ತದೆ.

ಪೂರ್ವಾತ್ಯ ದೇಶಗಳ ಪುರಾತನ ಜನರಲ್ಲಿ ಇಬ್ಬರ ಅಥವಾ ಎರಡು ರಾಷ್ಟ್ರಗಳ ನಡುವೆ ನಡೆಯುತ್ತಿದ್ದ ಒಡಂಬಡಿಕೆಯು ಬಹಳ ಗಂಭೀರವಾದ ವಿಷಯವಾಗಿತ್ತು. ಒಡಂಬಡಿಕೆ ಏರ್ಪಡುವಾಗ ಎರಡೂ ಪಕ್ಷಗಳು (ವ್ಯಕ್ತಿಗಳು) ಆಣೆಯುಳ್ಳ ಪ್ರಮಾಣ ಮಾಡುತ್ತಿದ್ದವು. ಯಾರು ಒಡಂಬಡಿಕೆಯನ್ನು ಮುರಿಯುತ್ತಾರೋ ಅವರು ದೇವರಿಂದ ಶಿಕ್ಷೆಗೊಳಗಾಗುತ್ತಾರೆಂದು ಭಾವಿಸುತ್ತಿದ್ದರು. ಬಹಳ ಸಲ ತಾವು ಮಾಡಿಕೊಂಡ ಒಡಂಬಡಿಕೆಯನ್ನು ದೃಢೀಕರಿಸುವುದಕ್ಕಾಗಿ ಪ್ರಾಣಿಗಳನ್ನು ಸಮರ್ಪಿಸುತ್ತಿದ್ದರು.

ಉದಾಹರಣೆಗೆ ದೇವರು ಅಬ್ರಹಾಮನ ಜೊತೆ ಒಡಂಬಡಿಕೆ ಮಾಡಿಕೊಂಡಾಗ ಪ್ರಾಣಿಗಳನ್ನು ವಧಿಸಿ ಇಬ್ಬಾಗ ಮಾಡಿ ಎದುರು ಬದುರು ಸಾಲಾಗಿ ಇಡಲಾಯ್ತು (ಆದಿಕಾಂಡ 15:6-21). ಒಡಂಬಡಿಕೆಯಲ್ಲಿ ಪಾಲ್ಗೊಂಡ ಪಕ್ಷಗಳು ಅದರ ಒಪ್ಪಿಗೆಯ ದೃಢೀಕರಣೆಯಾಗಿ ವಿಭಾಗಿಸಲ್ಪಟ್ಟ ಪ್ರಾಣಿಗಳ ದೇಹದ ತುಂಡುಗಳ ನಡುವೆ ನಡೆಯಬೇಕಾಗಿತ್ತು. ಒಂದೊಮ್ಮೆ ಒಡಂಬಡಿಕೆಯನ್ನು ಮುರಿದರೆ ಮುರಿದವರ ಗತಿ (ಸ್ಥಿತಿ) ಏನಾಗುತ್ತದೆ ಎಂಬುದನ್ನು ವಧೆಯಾದ ಪ್ರಾಣಿಗಳು ಪ್ರತಿಬಿಂಬಿಸುತ್ತಿದ್ದವು. ಇಲ್ಲಿ ದೇವರು ತಾನೆಂದಿಗೂ ಒಡಂಬಡಿಕೆಯನ್ನು ಮುರಿಯುವುದಿಲ್ಲವೆಂಬುದನ್ನು ಅಬ್ರಹಾಮನಿಗೆ ತಿಳಿಸುವ ಉದ್ದೇಶದಿಂದ ದೇವರು ಮಾತ್ರ ವಧಿಸಿದ ಪ್ರಾಣಿಗಳ ನಡುವೆ ನಡೆದಾಡಿದುದು ಗಮನಾರ್ಹವಾಗಿದೆ.

`ಆದಿಕಾಂಡ 15:6-21 ಮತ್ತು ಯೆರೆಮೀಯ 34:8-22ನ್ನು ಹೋಲಿಸಿರಿ. ಒಡಂಬಡಿಕೆಯ ಬಗ್ಗೆ ಈ ವಚನಗಳು ಏನನ್ನು ಬೋಧಿಸುತ್ತವೆ?`

ದೇವರೊಂದಿಗೆ ಮಾಡಿಕೊಂಡ ಒಡಂಬಡಿಕೆಯಿಂದ ಇಸ್ರಾಯೇಲ್ಯರು ತಮಗೆ ವಾಗ್ದಾನ ಮಾಡಿದ ದೇಶವನ್ನು ಬಾಧ್ಯತೆಯಾಗಿ ಹೊಂದಲು ಸಾಧ್ಯವಾಯಿತು. ಒಡಂಬಡಿಕೆಯು ಅವರು ಆಜ್ಞೆಗಳನ್ನು ಪಾಲಿಸುವಂತೆ ಮತ್ತು ಯಜ್ಞವೇದಿಗೆ ರಕ್ತ ಚಿಮುಕಿಸುವ ಕ್ರಿಯೆಯು ಒಡಂಬಡಿಕೆಯನ್ನು ಮುರಿದವರ ಗತಿ ಹೀಗೆಯೇ ಆಗುತ್ತದೆ ಎಂಬುದನ್ನು ಪ್ರತಿಬಿಂಬಿಸುತ್ತಿತ್ತು. ಆದುದರಿಂದ ಇಬ್ರಿಯ ಪತ್ರಿಕೆಯು ರಕ್ತಧಾರೆಯಿಲ್ಲದೆ ಪಾಪ ಪರಿಹಾರವಿಲ್ಲವೆಂಬುದಾಗಿ ಹೇಳುತ್ತದೆ (ಇಬ್ರಿಯ 9:22).

ಇಸ್ರಾಯೇಲ್ಯರು ಒಡಂಬಡಿಕೆ ಮುರಿದಾಗ ದೇವರಿಗೆ ಉಭಯ ಸಂಕಟವಾಯ್ತು. ಒಂದು ಕಡೆ ಒಡಂಬಡಿಕೆಯು ತನ್ನನ್ನು ಉಲ್ಲಂಘಿಸಿದವರ ಜೀವವನ್ನು ಕೇಳುತ್ತದೆ. ಇನ್ನೊಂದು ಕಡೆ ದೇವರು ತನ್ನ ಜನರನ್ನು ಪ್ರೀತಿಸುವವನಾಗಿದ್ದನು. ದೇವರು ಒಂದು ವೇಳೆ ತನ್ನ ಕಟ್ಟಳೆಗಳನ್ನು ಉಲ್ಲಂಘಿಸಿದವರಿಗೆ ಶಿಕ್ಷೆ ಕೊಡಲು ನಿರಾಕರಿಸಿದ್ದರೆ ಅವುಗಳನ್ನು ಜಾರಿಗೆ ತರುವುದು ಸಾಧ್ಯವಾಗುತ್ತಿರಲಿಲ್ಲ. ಅದರಿಂದ ಲೋಕವು ಗೊಂದಲಮಯವಾಗುತ್ತಿತ್ತು.

ದೇವಕುಮಾರನು ಹೇಗೂ ತನ್ನನ್ನು ತಾನೆ ಬದಲಿಯಾಗಿ ಸಮರ್ಪಿಸಿಕೊಂಡನು. ನಮಗೆ ವಾಗ್ದಾನವಾಗಿದ್ದ ನಿತ್ಯಬಾಧ್ಯತೆಯನ್ನು ಹೊಂದುವಂತೆ ನಮ್ಮ ಪರವಾಗಿ ತಾನು ಸತ್ತನು (ಇಬ್ರಿಯ 9:15,26 ಮತ್ತು ರೋಮ 3:21-26). ಅಂದರೆ ಆತನು ತನ್ನ ಕಟ್ಟಳೆಗಳ ಪಾವಿತ್ರ್ಯತೆಯನ್ನು ಎತ್ತಿ ಹಿಡಿಯುತ್ತಲೇ ಅದನ್ನು ಮೀರಿದವರಿಗೆ ರಕ್ಷಣೆಯಾಗುವಂತೆ ಮಾಡಿದನು. ಅದನ್ನು ಆತನು ಶಿಲುಬೆಯು ಮುಖಾಂತರ ಮಾತ್ರ ಮಾಡಲು ಸಾಧ್ಯವಾಯ್ತು.

`ಇಲ್ಲಿ ನಾವು ನ್ಯಾಯಪ್ರಮಾಣವು ಸುವಾರ್ತೆಯ ಸಂದೇಶಕ್ಕೆ ಆಧಾರ (ಮುಖ್ಯವಾದುದು) ಎಂಬುದನ್ನು ಹೇಗೆ ಕಾಣಬಲ್ಲೆವು?`