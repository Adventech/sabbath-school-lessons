---
title:  ತೆರೆಯ ಅಗತ್ಯತೆ
date:   01/03/2022
---

ತೆರೆಯು ಎರಡು ಕಾರ್ಯಗಳನ್ನು ಹೊಂದಿತ್ತು. ತೆರೆಗೆ ಉಪಯೋಗಿಸಿರುವ ಇಬ್ರಿಯ ಪದ 'ಕಟೆಪೆಟೆಸ್ಮಾ' ಎಂಬುದು ಅಂಗಳದ ಪರದೆಯನ್ನು ಸೂಚಿಸುತ್ತದೆ (ವಿ.ಕಾಂಡ 38:18), ಇನ್ನೊಂದು ದೇವದರ್ಶನ ಗುಡಾರದ ಹೊರಾಂಗಣದಿಂದ ಗುಡಾರದ ಪ್ರವೇಶ ದ್ವಾರದಲ್ಲಿ ಕಟ್ಟಿರುವ ಪರದೆ (ವಿ.ಕಾಂಡ 36:37) ಮತ್ತು ಒಳಗಡೆ ಪರಿಶುದ್ಧ ಸ್ಥಳದಿಂದ ಮಹಾಪರಿಶುದ್ಧ ಸ್ಥಳವನ್ನು ಬೇರ್ಪಡಿಸಲು ಕಟ್ಟಿರುವ ಪರದೆ ವಿ.ಕಾಂಡ 26:31-35), ಈ ಮೂರು ಪರದೆಗಳು ಕೆಲವರು ಮಾತ್ರ ಹೋಗಬಹುದಾದ ಪ್ರವೇಶದ್ವಾರಗಳು ಮತ್ತು ಸರಹದ್ದುಗಳಾಗಿದ್ದವು.

`ಯಾಜಕಕಾಂಡ 16:1,2 ಮತ್ತು 10:1-3 ವಚನಗಳನ್ನು ಓದಿರಿ. ಈ ವಚನ ವೃಂದದಲ್ಲಿ ನಮಗೆ ಯಾವ ಎಚ್ಚರಿಕೆಗಳಿವೆ?`

ಪರಿಶುದ್ಧ ದೇವರ ಸನ್ನಿಧಿಯಲ್ಲಿ ಸೇವೆಯನ್ನು ಗೈಯ್ಯುವ ಯಾಜಕರಿಗೆ ತೆರೆಯು ಒಂದು ಸಂರಕ್ಷಣೆಯಾಗಿತ್ತು. ಇಸ್ರಾಯೇಲ್ಯರು ಚಿನ್ನದ ಬಸವನನ್ನು ಪೂಜಿಸಿ ಪಾಪ ಮಾಡಿದ ಮೇಲೆ ಅವರು ಮೊಂಡರಾದ ಪ್ರಯುಕ್ತ ನಾಶವಾಗುವರೆಂದು ದೇವರು ಅವರ ಜೊತೆ ವಾಗ್ವತ್ತ ದೇಶಕ್ಕೆ ಬರುವುದಿಲ್ಲವೆಂದು ಮೋಶೆಗೆ ತಿಳಿಸಿದನು (ವಿ.ಕಾಂಡ 33:3). ಆದುದರಿಂದ ಮೋಶೆಯು ದೇವರನ್ನು ಸಂಧಿಸುವ ಗುಡಾರವನ್ನು ಪಾಳೆಯದ ಹೊರಗೆ ಹಾಕಿಸಿದನು (ವಿ.ಕಾಂಡ 33:7), ಮೋಶೆಯು ದೇವರ ಸಂಗಡ ಸಂಧಾನ ಮಾಡಿದ್ದರಿಂದ ದೇವರು ಅವರ ಮಧ್ಯದಲ್ಲಿ ಒಂದು ಪ್ರಯಾಣ ಮಾಡಲು ಒಪ್ಪಿದನು (ವಿ.ಕಾಂಡ 33:12-20). ಆದರೆ ಆತನು ಜನರ ಮಧ್ಯೆದಲ್ಲಿ ವಾಸಿಸುವಾಗ ಯಾವ ತೊಂದರೆಯೂ ಅವರಿಗೆ ಆಗ ಬಾರದೆಂದು ಅನೇಕ ಕ್ರಮಗಳನ್ನು ಸ್ಥಾಪಿಸಿದನು.

ಉದಾಹರಣೆಗೆ, ಇಸ್ರಾಯೇಲ್ಯರು ಕ್ರಮಬದ್ಧವಾಗಿ ಪಾಳೆಯದಲ್ಲಿ ವಾಸವಾಗಿದ್ದುದರಿಂದ ಅವರ ಮಧ್ಯದಲ್ಲಿ ಪರಿಶುದ್ಧತೆಯ ಚೌಕವು ದೇವದರ್ಶನಗುಡಾರದಲ್ಲಿ ಏರ್ಪಟ್ಟಿತ್ತು. ದೇವದರ್ಶನಗುಡಾರದ ಸುತ್ತಲೂ ಲೇವಿಕುಲದವರು (ಯಾಜಕವರ್ಗ) ಅದರ ಸಂರಕ್ಷಣೆಗೆಂದು ಶಿಬಿರ ಮಾಡಿಕೊಂಡಿದ್ದರು (ಅರಣ್ಯಕಾಂಡ 1:51 ಮತ್ತು ಅರಣ್ಯಕಾಂಡ 3:10) ಅವರು ಜನರನ್ನು ಸಂರಕ್ಷಿಸುವ ಜೀವಂತ ತೆರೆಯಂತಿದ್ದರು. ಲೇವಿಯರು ಮಾತ್ರ ತಮ್ಮ ಡೇರೆಗಳನ್ನು ದೇವದರ್ಶನಗುಡಾರದ ಸುತ್ತಲೂ ಹಾಕಿಕೊಳ್ಳಬೇಕು. ಹೀಗಾದರೆ ಯಹೋವನ ಕೋಪವು ಇಸ್ರಾಯೇಲ್ಯರ ಮೇಲೆ ಉಂಟಾಗುವುದಕ್ಕೆ ಆಸ್ಪದವಿರುವುದಿಲ್ಲ. ಲೇವಿಯರು ದೇವದರ್ಶನ ಗುಡಾರವನ್ನು ಕಾಯುವವ- ರಾಗಿರಬೇಕು (ಅ.ಕಾಂಡ 1:53).

ಯೇಸು ನಮ್ಮ ಯಾಜಕನಾಗಿ ನಮ್ಮನ್ನು ಸಂರಕ್ಷಿಸುವ ತೆರೆಯಾಗಿದ್ದಾನೆ. ಆತನು ನರಾವತಾರವೆತ್ತುವ ಮೂಲಕ ದೇವರು ನಮ್ಮ ಮಧ್ಯೆದಲ್ಲಿ ವಾಸಿಸಿದನು ಮತ್ತು ಆತನ ಮಹಿಮೆಯನ್ನು ನಾವು ನೋಡಲು ಸಾಧ್ಯವಾಯಿತು (ಯೋಹಾನ 1:14- 18), ಪರಿಶುದ್ಧನಾದ ದೇವರು ಅಪರಿಪೂರ್ಣರಾದ ಮಾನವರ ಮಧ್ಯೆ ವಾಸಿಸುವುದಕ್ಕೆ ಯೇಸುವು ಸಾಧ್ಯಮಾಡಿದನು.

`ಇಡೀ ವಿಶ್ವವನ್ನೇ ಸೃಷ್ಟಿಸಿದ ಕರ್ತನು ಒಂದು ಕಾಲದಲ್ಲಿ ದಾಸತ್ವದಿಂದ ತಪ್ಪಿಸಿಕೊಳ್ಳಲು ಓಡಿಹೋದ ಜನಾಂಗದ ಮಧ್ಯೆ ವಾಸಿಸುವುದರ ಬಗ್ಗೆ ಆಲೋಚಿಸಿರಿ. ಇದು ದೇವರು ನಮಗೆ ಎಷ್ಟು ಹತ್ತಿರವಾಗಿದ್ದಾನೆಂಬುದರ ಬಗ್ಗೆ ಏನನ್ನು ಕಲಿಸುತ್ತದೆ?`