---
title:  ನಮ್ಮಂತೆ ರಕ್ತಮಾಂಸಧಾರಿಯಾದನು
date:   18/01/2022
---

ಯೇಸುವು ನಮ್ಮನ್ನು ಪ್ರತಿನಿಧಿಸುವುದಕ್ಕಾಗಿ ಮತ್ತು ನಮಗಾಗಿ ಸಾಯುವುದಕ್ಕೋಸ್ಕರ ಮಾನವ ಸ್ವಭಾವವನ್ನು ಹೊಂದಿಕೊಂಡನೆಂದು ಇಬ್ರಿಯ ಪತ್ರಿಕೆಯು ಹೇಳುತ್ತದೆ (ಇಬ್ರಿ 2:9, 14-16, ಇಬ್ರಿಯ 10:5-10) ಇದು ರಕ್ಷಣಾ ಯೋಜನೆಯ ಅಸ್ತಿವಾರವೂ, ನಿತ್ಯಜೀವದ ನಿರೀಕ್ಷೆಯೂ ಆಗಿದೆ.

`ಮತ್ತಾಯ 16:17, ಗಲಾತ್ಯ 1:16, 1 ಕೊರಿಂಥ 15:50 ಮತ್ತು ಎಫೆಸ 6:12ನ್ನು ಓದಿರಿ. ರಕ್ತಮಾಂಸ ಎಂಬ ಹೇಳಿಕೆಯು ಮನುಷ್ಯ ಸ್ವಭಾವದ ಯಾವ ಕೊರತೆಗಳನ್ನು ಕುರಿತು ಈ ವಚನಗಳು ಹೇಳುತ್ತವೆ?`

ಮನುಷ್ಯ ಸ್ವಭಾವದಲ್ಲಿರುವ ದೌರ್ಬಲ್ಯಗಳನ್ನು, ಬಲಹೀನತೆಗಳನ್ನು ರಕ್ತಮಾಂಸವೆಂಬ ಪದವು ಒತ್ತಿ ಹೇಳುತ್ತದೆ (ಎಫೆಸ 6;12) ತಿಳುವಳಿಕೆಯ ಕೊರತೆ (ಮತ್ತಾಯ 16:17, ಗಲಾತ್ಯ 1:16), ಸಾವಿಗೆ ಒಳಗಾಗುವುದು (I ಕೊರಿಂಥ 15:50) ಯೇಸುವು ಎಲ್ಲಾ ವಿಷಯಗಳಲ್ಲಿ ತನ್ನ ಸಹೋದರರಂತೆ ಮಾಡಲ್ಪಟ್ಟನು ಎಂದು ಇಬ್ರಿಯ ಪತ್ರಿಕೆಯು ಹೇಳುತ್ತದೆ (ಇಬ್ರಿಯ 2:17). ಯೇಸುವು ಸಂಪೂರ್ಣವಾಗಿ ನರಮನುಷ್ಯನಾದನು ಎಂಬುದನ್ನು ಈ ಹೇಳಿಕೆಯು ತಿಳಿಸುತ್ತದೆ. ಯೇಸುವು ಕೇವಲ ನೋಡುವುದಕ್ಕೆ ಅಥವಾ ಕಾಣುವುದಕ್ಕೆ ನಮ್ಮ ಹಾಗೆ ಆಗಲಿಲ್ಲ. ಆದರೆ ಸ್ವಭಾವದಲ್ಲಿ ನಿಜವಾಗಿಯೂ ನಮ್ಮಂತೆ ಆದನು.

ಆದರೆ ಪಾಪದ ವಿಷಯದಲ್ಲಿ ಮಾತ್ರ ಆತನು ನಮಗಿಂತ ಭಿನ್ನವಾಗಿದ್ದನೆಂದು ಪತ್ರಿಕೆಯು ಹೇಳುತ್ತದೆ. ಮೊದಲನೆಯದಾಗಿ ಯೇಸುವು ಪಾಪಕ್ಕೆ ಒಳಗಾಗಲಿಲ್ಲ (ಇಬ್ರಿಯ 4:15). ಎರಡನೆಯದಾಗಿ, ಆತನು ಪರಿಶುದ್ಧನೂ, ನಿಷ್ಕಳಂಕನೂ, ನಿರ್ದೋಷಿಯೂ ಪಾಪಿಗಳಲ್ಲಿ ಸೇರದೆ ಪ್ರತ್ಯೇಕವಾಗಿರುವವನೂ ಆದ ಮನುಷ್ಯನಾಗಿದ್ದನು ಎಂದು ಹೇಳುತ್ತದೆ (ಇಬ್ರಿ 7:26). ನಾವೆಲ್ಲರೂ ಪಾಪ ಮಾಡಿದ್ದೇವೆ, ನಮ್ಮಲ್ಲಿ ಕೆಟ್ಟ ಸ್ವಭಾವವು ಮನೆಮಾಡಿದೆ. ಪಾಪ ಮಾಡುವ ಸ್ವಭಾವವು ನಮ್ಮ ರಕ್ತದಲ್ಲಿ ಆಳವಾಗಿ ಬೇರೂರಿದೆ. ನಾವು ದೇಹಧರ್ಮಕ್ಕೆ ಒಳಗಾದವರೂ ಪಾಪದ ಸ್ವಾಧೀನದಲ್ಲಿರುವುದಕ್ಕೆ ಮಾರಲ್ಪಟ್ಟವರೂ ಆಗಿದ್ದೇವೆ (ರೋಮ 7:14 ಮತ್ತು ರೋಮ 7:15-20ನ್ನು ನೋಡಿರಿ). ನಮ್ಮಲ್ಲಿರುವ ಅಹಂಕಾರ ಮತ್ತು ಇತರೆ ಪಾಪಧೀನ ಸ್ವಭಾವಗಳು ನಮ್ಮ ಸತ್ಕಾರ್ಯಗಳನ್ನೂ ಸಹಾ ಕೆಡಿಸುತ್ತವೆ. ಆದರೆ ಯೇಸುವಿನ ಸ್ವಭಾವವು ಪಾಪದಿಂದ ಕಳಂಕಿತವಾಗಲಿಲ್ಲ (ಕೆಟ್ಟು ಹೋಗಲಿಲ್ಲ). ಇದು ಈ ರೀತಿಯಾಗಿಯೇ ಇರಬೇಕಾಗಿತ್ತು. ಯೇಸುವು ಶಾರೀರಿಕ ದುರಿಚ್ಛೆಗಳನ್ನು ಹೊಂದಿದವನಾಗಿದ್ದು ಪಾಪಾಧೀನ ಸ್ವಭಾವಕ್ಕೆ ಮಾರಲ್ಪಟ್ಟಿದ್ದರೆ ಆತನಿಗೂ ರಕ್ಷಕನ ಅವಶ್ಯಕತೆ ಇರುತ್ತಿತ್ತು. ಆದರೆ ಅದಕ್ಕೆ ಬದಲಾಗಿ ಯೇಸುವು ನಮಗೋಸ್ಕರ ತನ್ನನ್ನೇ ದೇವರಿಗೆ ನಿಷ್ಕಳಂಕವಾದ ಯಜ್ಞವನ್ನಾಗಿ ಅರ್ಪಿಸಿಕೊಳ್ಳುವುದಕ್ಕೆ ಬಂದನು (ಇಬ್ರಿಯ 7:26-28, ಇಬ್ರಿಯ 9:14).

ಆಮೇಲೆ ಆತನು ನಮ್ಮ ಪಾಪಗಳಿಗೆ ತನ್ನನ್ನು ಪಾಪರಹಿತ ಯಜ್ಞವನ್ನಾಗಿ ಸಮರ್ಪಿಸಿಕೊಂಡು ಮರಣ ಹೊಂದಿ ಪಿಶಾಚನ ಶಕ್ತಿಯನ್ನು ನಾಶಪಡಿಸಿದ್ದರಿಂದ ನಮ್ಮ ಪಾಪಗಳಿಗೆ ಕ್ಷಮಾಪಣೆಯನ್ನೂ ದೇವರೊಂದಿಗೆ ಸಮಾಧಾನವನ್ನು ಹೊಂದುವುದಕ್ಕೆ ಸಾಧ್ಯ ಮಾಡಿದನು (ಇಬ್ರಿಯ 2:14-17). ಹಾಗೆಯೇ ಹೊಸ ಒಡಂಬಡಿಕೆಯ ಅನುಸಾರ ವಾಗ್ದಾನವನ್ನು ಪೂರೈಸುವ ಮೂಲಕ ಆಜ್ಞೆಗಳನ್ನು ನಮ್ಮ ಹೃದಯದ ಮೇಲೆ ಬರೆದು ನೀತಿಯ ಜೀವನವನ್ನು ಜೀವಿಸುವುದಕ್ಕೆ ಶಕ್ತಿಯನ್ನು ಕೊಟ್ಟನು (ಇಬ್ರಿಯ 8:10).

ಹಾಗಾಗಿ ಯೇಸುವು ವೈರಿಯನ್ನು ಸೋಲಿಸಿ ನಾವು ಜೀವಸ್ವರೂಪನಾದ ದೇವರನ್ನು ಸೇವಿಸುವಂತೆ ನಮ್ಮನ್ನು ಬಿಡುಗಡೆಗೊಳಿಸಿದ್ದಾನೆ (ಇಬ್ರಿ 9:14). ಏತನ್ಮಧ್ಯೆ ಸೈತಾನನ ಅಂತಿಮ ನಾಶನವು ಅಂತಿಮ ನ್ಯಾಯವಿಚಾರಣೆಯಾದ ಮೇಲೆ ಬರುತ್ತದೆ (ಪ್ರಕ 20:1-3,10).

`ಯೇಸುವಿನಲ್ಲಿ ನಮಗೆ ಜಯವಿದೆ ಎಂಬ ವಾಗ್ದಾನವು ಇದ್ದಾಗ್ಯೂ ನಮ್ಮಲ್ಲಿ ಅನೇಕರು ಪಾಪದೊಂದಿಗೆ ಇನ್ನೂ ಹೆಣಗಾಡುತ್ತಿದ್ದೇವೆ ಏಕೆ? ನಾವು ಯಾವ ತಪ್ಪನ್ನು ಮಾಡುತ್ತಿದ್ದೇವೆ ಮತ್ತು ಕ್ರಿಸ್ತನಲ್ಲಿ ನಮಗಿರುವ ಉನ್ನತವಾದ ಕರೆಯನ್ನು ಜೀವಿಸುವುದನ್ನು ಹೇಗೆ ಆರಂಭಿಸುತ್ತೇವೆ?`