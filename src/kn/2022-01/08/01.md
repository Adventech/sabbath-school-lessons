---
title:  ಯೇಸು ಹೊಸ ಒಡಂಬಡಿಕೆಯ ಮಧ್ಯಸ್ಥನು
date:   12/02/2022
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ ಓದಿರಿ
ಇಬ್ರಿಯ 7:11-19, ಇಬ್ರಿಯ 8:10-12, ಯೆರೆ 31:31-31, ಇಬ್ರಿ 8:1-6, ವಿ.ಕಾಂಡ 24:1-8, ಯೆಹೆ 36:26,27.

> <p>ಸ್ಮರಣವಾಕ್ಯ</p>
> "ಆದರೆ ಯೇಸು ಅದಕ್ಕಿಂತಲೂ ಶ್ರೇಷ್ಟವಾದ ಯಾಜಕೋದ್ಯೋಗವನ್ನು ಹೊಂದಿದವನಾಗಿದ್ದಾನೆ; ಉತ್ತಮ ವಾಗ್ದಾನಗಳ ಮೇಲೆ ಸ್ಥಾಪಿತವಾದ ಉತ್ತಮವಾದ ಒಡಂಬಡಿಕೆಗೆ ಮಧ್ಯಸ್ಥನಾಗಿದ್ದಾನೆ" (ಇಬ್ರಿಯ 8:6).

ಪರಿಪೂರ್ಣವಾದ ಜೀವನವನ್ನು ಜೀವಿಸಿ ನಮ್ಮ ಸಾವನ್ನು ತಾನು ಸತ್ತು ಯೇಸುವು ಹೊಸದಾದ ಉತ್ತಮವಾದ ಒಡಂಬಡಿಕೆಗೆ ನಮಗೂ ದೇವರಿಗೂ ನಡುವೆ ಮಧ್ಯಸ್ಥನಾಗಿದ್ದಾನೆ. ಯೇಸುವು ತನ್ನ ಮರಣದ ಮೂಲಕ ನಮ್ಮ ಉಲ್ಲಂಘನೆಗೆ ಅಗತ್ಯವಾದ ದಂಡನೆಯನ್ನು ರದ್ದು ಮಾಡಿ ಹೊಸ ಒಡಂಬಡಿಕೆಯನ್ನು ಸಾಧ್ಯ ಮಾಡಿದ್ದಾನೆ.

ಈ ಸತ್ಯವನ್ನು ಇಬ್ರಿಯ 10:5-10 ವಚನಗಳು ವಿವರಿಸುತ್ತವೆ, ಒಡಂಬಡಿಕೆಗೆ ಅಗತ್ಯವಾದ ಪರಿಪೂರ್ಣ ವಿಧೇಯತೆಯನ್ನು ಯೇಸುವು ತೋರಿಸಿದ್ದಾನೆಂದು ಇವು ಗುರುತಿಸುತ್ತವೆ. ದೇವರಿಗೆ ಸಂಪೂರ್ಣ ವಿಧೇಯತೆಯನ್ನು ತೋರುವ ಯೇಸುವಿನ ಬಯಕೆಯನ್ನು ಹೇಳುವ ಕೀರ್ತನೆ 40ನೇ ಸಂಧಿಯನ್ನು ಉಲ್ಲೇಖಿಸುತ್ತದೆ. "ಆಗ ನಾನು ಇಗೋ ಇದ್ದೇನೆ; ನನ್ನ ಕರ್ತವ್ಯವು ಗ್ರಂಥದ ಸುರಳಿಯಲ್ಲಿ ಬರೆದಿದೆ. ನನ್ನ ದೇವರೇ ನಿನ್ನ ಚಿತ್ತವನ್ನು ಅನುಸರಿಸುವುದೇ ನನ್ನ ಸಂತೋಷವು; ನಿನ್ನ ಧರ್ಮೋಪದೇಶವು ನನ್ನ ಅಂತರಂಗದಲ್ಲಿದೆ ಎಂದೆನು" (ಕೀರ್ತನೆ 40:7,8). ಮೂಲಾರ್ಥದ ಸಂದರ್ಭದ ಪ್ರಕಾರ "ನಿನ್ನ ಚಿತ್ತವನ್ನು ಅನುಸರಿಸುವುದೇ" ಎಂಬ ಪದವೃಂದವು ದೇವರ ಚಿತ್ತಕ್ಕೆ ತೋರುವ ನೈತಿಕ ವಿಧೇಯತೆಯನ್ನು ವರ್ಣಿಸುತ್ತದೆ. ಇಬ್ರಿಯ ಪತ್ರಿಕೆಯನ್ನು ಬರೆದ ಅಪೋಸ್ತಲನು ಯಾವುದೇ ಯೇಸುಕ್ರಿಸ್ತನ ಸಮರ್ಪಕ ದೋಷಪರಿಹಾರಕ ಬಲಿಯು ದೇವರ ಚಿತ್ತವನ್ನು ನೆರವೇರಿಸಿತು ಎಂಬುದನ್ನು ಹೇಳಲು ಈ ಪದವೃಂದವನ್ನು ಬಳಸಿದ್ದಾನೆ" - ಎಸ್.ಡಿ.ಎ ಬೈಬಲ್ ಕಾಮೆಂಟರಿ, 7ನೇ ಸಂಪುಟ, 460ನೇ ಪುಟ.

ಪೌಲನ ಪಾಲಿಗೆ ಈ ಕೀರ್ತನೆಯು ಯೇಸುವಿನ ನರಾವತಾರದ ವಿಷಯದಿಂದ ಒಂದು ವಿಶೇಷವಾದ ಮಹತ್ವವನ್ನು ಪಡೆದುಕೊಂಡಿದೆ. ಯೇಸುವು ಹೊಸ ಒಡಂಬಡಿಕೆಯಲ್ಲಿ ವಿಧೇಯತೆಯನ್ನು ಕಾರ್ಯರೂಪದಲ್ಲಿ ತೋರಿಸಿದ್ದಾನೆ. ಆತನು ನಮ್ಮ ಉದಾಹರಣೆಯಾಗಿದ್ದಾನೆ. ನಾವು ಕೇವಲ ಆತನ ಮರಣದಿಂದ ಮಾತ್ರವಲ್ಲದೆ ಆತನ ಪರಿಪೂರ್ಣವಾದ ವಿಧೇಯತೆಯಿಂದ ರಕ್ಷಣೆಯನ್ನು ಹೊಂದಿದ್ದೇವೆ.

_ಈ ವಾರದ ಪಾಠವನ್ನು ಫೆಬ್ರವರಿ 19ರ ಸಬ್ಬತ್ತಿಗೆ ಅಧ್ಯಯನ ಮಾಡಿ ಸಿದ್ಧಪಡಿಸಿಕೊಳ್ಳಿರಿ._