---
title:  ಅಮರತ್ವವೆಂಬ ಹಳೆಯ ಸುಳ್ಳು
date:   29/05/2023
---

`ಪ್ರಕಟನೆ 16:13,14 ಹಾಗೂ 18:2, 23ನೇ ವಚನಗಳನ್ನು ಓದಿರಿ, ಸತ್ತು ಹೋದವರ ಪ್ರೇತಗಳು/ ಆತ್ಮಗಳು ಮಧ್ಯವರ್ತಿಗಳ (Medium) ಮೂಲಕ ಬದುಕಿರುವ ಬಂಧು ಮಿತ್ರರೊಡನೆ ಮಾತಾಡುವುದಲ್ಲದೆ, ಅವರಿಗೆ ಪ್ರತ್ಯಕ್ಷವಾಗುವವೆಂಬ ಪ್ರೇತ ಸಂಪರ್ಕ ಸಿದ್ಧಾಂತವು (Spiritualism) ಈ ವಾಕ್ಯಗಳಲ್ಲಿ ಹೇಗೆ ಪರೋಕ್ಷವಾಗಿ ಕಂಡುಬರುತ್ತದೆ?`

ಅಶುದ್ಧಾತ್ಮಗಳು, ಮಹತ್ಕಾರ್ಯಗಳನ್ನು ಮಾಡುವ ದೆವ್ವಗಳು, ದೆವ್ವಗಳ ವಾಸಸ್ಥಾನ. ಅಶುದ್ಧಾತ್ಮಗಳ ಆಶ್ರಯ - ಈ ಎಲ್ಲಾ ಪದಗಳು ದೆವ್ವಗಳ ಕಾರ್ಯ ಚಟುವಟಿಕೆಗಳನ್ನು ಸೂಚಿಸುತ್ತವೆ. ಕೊನೆಯ ಕಾಲದಲ್ಲಿ ನಡೆಯುವ ಎರಡು ಮಹಾವಂಚನೆಗಳಲ್ಲಿ ಆತ್ಮವು ಅಮರ ಅಂದರೆ ಸತ್ತವರ ದೇಹವು ಮಾತ್ರ ಮಣ್ಣಿಗೆ ಸೇರುತ್ತದೆ. ಆದರೆ ಅವರ ಆತ್ಮಕ್ಕೆ ಸಾವಿಲ್ಲ ಎಂಬ ಸುಳ್ಳು ಸಿದ್ದಾಂತವೂ ಸಹ ಒಂದಾಗಿದೆ ಎಂದು ಶ್ರೀಮತಿ ವೈಟಮ್ಮನವರು 'ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 588ನೇ ಪುಟದಲ್ಲಿ ತಿಳಿಸುತ್ತಾರೆ.

ಇದನ್ನು ಕಾಣುವುದು ಇಂದು ಬಹಳ ಸುಲಭವಾಗಿದೆ. ಅನೇಕ ಕ್ರೈಸ್ತರೂ ಸಹ ಆತ್ಮಕ್ಕೆ ಸಾವಿಲ್ಲ ಎಂಬ ಸುಳ್ಳು ಸಿದ್ಧಾಂತವನ್ನು ಬಲವಾಗಿ ನಂಬಿದ್ದಾರೆ. ಸತ್ತಾಗ ರಕ್ಷಿಸಲ್ಪಟ್ಟವರು ನೇರವಾಗಿ ಪರಲೋಕಕ್ಕೆ ಹೋಗುತ್ತಾರೆ. ಕೆಟ್ಟವರು ನರಕಕ್ಕೆ ಇಳಿಯುತ್ತಾರೆಂಬ ನಂಬಿಕೆ ಅನೇಕ ಕ್ರೈಸ್ತ ಪಂಗಡಗಳಲ್ಲಿವೆ. ಇಂತಹ ಸುಳ್ಳು ವಿಚಾರವನ್ನು ಸಭೆಗಳಲ್ಲಿ, ಶಾಲೆಗಳಲ್ಲಿ ಹಾಗೂ ವಿಶೇಷವಾಗಿ ಶವಸಂಸ್ಕಾರದ ಸಮಯದಲ್ಲಿ ಸಾಮಾನ್ಯವಾಗಿ ಕೇಳಿದ್ದೇವಲ್ಲವೇ!

`ಪ್ರಸಂಗಿ 9:5; ಯೋಬನು 19:25-27; 1 ಥೆಸಲೋನಿಕ 4:26,17 ಹಾಗೂ ಪ್ರಕಟನೆ 14:13ನೇ ವಚನಗಳನ್ನು ಓದಿರಿ. ದೇವರು ತನ್ನ ಮಕ್ಕಳಿಗೆ ಮರಣದ ನಂತರ ಜೀವದ ಬಗ್ಗೆ ಸ್ಪಷ್ಟವಾದ ಯಾವ ಸೂಚನೆಗಳನ್ನು ಈ ವಾಕ್ಯಗಳಲ್ಲಿ ನೀಡಿದ್ದಾನೆ? ನಮ್ಮ ಪರೀಕ್ಷೆಯು ಎಲ್ಲಿ ಕಂಡುಬರುತ್ತದೆ?`

ಪುರಾತನ ಬಾಬೆಲಿನ ಸಿದ್ಧಾಂತಗಳಲ್ಲಿ ಮರಣದ ಬಗ್ಗೆ ಇರುವ ತಪ್ಪು ಅಭಿ ಪ್ರಾಯವೂ ಒಂದಾಗಿತ್ತು. ಸತ್ತವರ ಆತ್ಮಗಳು ಎಂದೆಂದಿಗೂ ಜೀವಂತವಾಗಿರುತ್ತವೆಂಬ ತಪ್ಪು ತಿಳುವಳಿಕೆಯು ಪ್ರೇತ ಸಂಪರ್ಕ ಸಿದ್ದಾಂತವೆಂಬ ವಂಚನೆಗೆ ಕಾರಣವಾಯಿತು. ಸತ್ತವರು ಒಂದಲ್ಲಾ ಒಂದು ವಿಧವಾಗಿ ಜೀವಿಸಿರುತ್ತಾರೆ ಹಾಗೂ ನಮ್ಮೊಂದಿಗೆ ಸಂಪರ್ಕ ಹೊಂದುತ್ತಾರೆಂದು ನಾವು ನಂಬಿದಲ್ಲಿ, ಸೈತಾನನ ಅಸಂಖ್ಯಾತವಾದ ಮೋಸ ವಂಚನೆಗಳಿಂದ ನಾವು ಹೇಗೆ ರಕ್ಷಣೆ ಹೊಂದಲು ಸಾಧ್ಯ? ಮರಣ ಹೊಂದಿರುವ ನಮ್ಮ ತಾಯಿ, ತಂದೆ ಅಥವಾ ಬಂಧು ಬಾಂಧವರೆಂದು ನಾವು ತಿಳಿದುಕೊಂಡಿರುವವರು ಇದ್ದಕ್ಕಿದ್ದಂತೆ ನಿಮ್ಮ ಮುಂದೆ ಕಾಣಿಸಿಕೊಂಡು ಮಾತಾಡಿದಲ್ಲಿ, ನಮ್ಮಲ್ಲಿ ಎಷ್ಟು ಜನ ಸುಲಭವಾಗಿ ನಿಜವಾಗಿಯೂ ಸತ್ತುಹೋಗಿದ್ದ ನಮ್ಮ ತಂದೆತಾಯಿಯರೇ ಕಾಣಿಸಿಕೊಂಡಿದ್ದಾರೆಂದು 'ಮೋಸ ಹೋಗುತ್ತೇವಲ್ಲವೇ? ಹಿಂದೆ ಈ ರೀತಿ ಆಗಿದೆ. ಈಗಲೂ ಆಗುತ್ತಿದೆ ಹಾಗೂ ಕೊನೆಯ ದಿನಗಳಲ್ಲಿ ಈ ವಂಚನೆ ಖಂಡಿತವಾಗಿಯೂ ನಡೆಯುವುದರಲ್ಲಿ ಯಾವುದೇ ಸಂಶಯವಿಲ್ಲ. ಸತ್ಯವೇದದ ವಾಕ್ಯಗಳನ್ನು ದೃಢವಾಗಿ ನಂಬುವುದು ಮತ್ತು ಕ್ರಿಸ್ತನ ಎರಡನೇ ಬರೋಣದವರೆಗೆ ಮರಣ ಹೊಂದಿರುವವರು ನಿದ್ರಿಸುತ್ತಿದ್ದಾರೆಂಬ ಸತ್ಯವೇದದ ಬೋಧನೆಯಲ್ಲಿ ಭರವಸೆ ಇಟ್ಟಿರುವುದು ಮಾತ್ರ ನಾವು ಆತ್ಮಕ್ಕೆ ಸಾವಿಲ್ಲ, ಅದು ಎಂದೆಂದಿಗೂ ಅಮರವಾಗಿರುತ್ತದೆಂಬ ವಂಚನೆಗೆ ಒಳಗಾಗದಂತೆ ನಮ್ಮನ್ನು ರಕ್ಷಿಸಿಕೊಳ್ಳಬಹುದು.

`ನಮ್ಮ ಸಂಸ್ಕೃತಿ, ಸಂಪ್ರದಾಯಗಳಲ್ಲಿ ಇಂದು ಪ್ರೇತಸಂಪರ್ಕ ಸಿದ್ಧಾಂತವು ಪ್ರಚಲಿತವಾಗಿದೆಯೇ? ದೇವರವಾಕ್ಯದ ಮೇಲೆ ಬಲವಾದ ನಂಬಿಕೆ ಇಡುವುದು ಮಾತ್ರ ಹೇಗೆ ಇದರಿಂದ ರಕ್ಷಿಸಿಕೊಳ್ಳಲು ನಮಗಿರುವ ಏಕೈಕ ರಕ್ಷಣೆಯಾಗಿದೆ?`