---
title:  ಮರಣಕರವಾದ ಗಾಯ
date:   11/06/2023
---

ನಾವು ಈಗಾಗಲೇ ತಿಳಿದಿರುವಂತೆ ಪ್ರಕಟನೆ 13-14ನೇ ಅಧ್ಯಾಯಗಳಲ್ಲಿ ತಿಳಿಸಿರುವ ಮೃಗದ ಅಧಿಕಾರವು ಜಗತ್ತಿನಾದ್ಯಂತ ಸುಳ್ಳು ಆರಾಧನಾ ವ್ಯವಸ್ಥೆಯನ್ನು ಸೂಚಿಸುತ್ತದೆ. ಆದರೆ ಅದಕ್ಕಿಂತಲೂ ಹೆಚ್ಚಿನದ್ದು ಇದೆ.

`ಪ್ರಕಟನೆ 13:5, 12:6,14 ಹಾಗೂ ದಾನಿಯೇಲನು 7:25ನೇ ವಚನಗಳನ್ನು ಓದಿರಿ, ಹಿಂದಿನ ಶತಮಾನಗಳಲ್ಲಿ ಈ ಅಧಿಕಾರವು ಎಷ್ಟು ಧಾರ್ಮಿಕ ವ್ಯವಸ್ಥೆಯ ಮೂಲಕ ಪ್ರಭಾವ ಹೊಂದಿರುತ್ತದೆ?`

ಮೃಗವು ಇತಿಹಾಸದಲ್ಲಿ ಒಂದು ನಿರ್ದಿಷ್ಟವಾದ ಸಮಯದ ಅವಧಿಯವರೆಗೆ ಮುಂದುವರೆಯಲಿದೆ. ಕಾಲ ಅಥವಾ ಸಮಯದ ಬಗ್ಗೆ ತಿಳಿಸುವ ಪ್ರವಾದನೆಗಳಲ್ಲಿ ಸಾಂಕೇತಿಕವಾದ ಒಂದು ದಿನವು ವಾಸ್ತವವಾದ ಒಂದು ವರ್ಷಕ್ಕೆ ಸಮನಾಗಿದೆ. ಅರಣ್ಯಕಾಂಡ 14:34ನೇ ವಚನವು "ನೀವು ಆ ದೇಶವನ್ನು ಸಂಚರಿಸಿ ನೋಡಿದ ನಾಲ್ವತ್ತು ದಿನಗಳಿಗೆ ಸಮನಾಗಿ, ದಿನ ಒಂದಕ್ಕೆ ಒಂದು ಸಂವತ್ಸರದ (ವರ್ಷದ) ಮೇರೆಗೆ" ಎಂದು ಹೇಳುವಾಗ ಒಂದು ದಿನವು ಒಂದು ವರ್ಷ ಎಂಬ ಸತ್ಯವೇದದ ಸಿದ್ಧಾಂತವು ಅನ್ವಯವಾಗುವುದನ್ನು ಈ ವಾಕ್ಯದಲ್ಲಿ ಕಾಣಬಹುದು. ತಿರುಗಿ ದೇವರು "ವರುಷ ಒಂದಕ್ಕೆ ಒಂದು ದಿನದ ಮೇರೆಗೆ.... (ಯೆಹೆಚ್ಚೇಲನು 4:6) ಎಂದು ಹೇಳುತ್ತಾನೆ. ಈ ಸಿದ್ಧಾಂತವು ದಾವೀದನು 9:24-27ನೇ ವಚನಗಳಲ್ಲಿ ತಿಳಿಸಿರುವ 70 ವಾರಗಳಂತ ಸತ್ಯವೇದದ ಪ್ರವಾದನೆಗಳನ್ನು ನಿಖರವಾಗಿ ವ್ಯಾಖ್ಯಾನಿಸಿರುವುದನ್ನೇ ಕಾಣಬಹುದು. ಅದೇ ರೀತಿ ಪ್ರಕಟನೆ 13:5ನೇ ವಚನದಲ್ಲಿ 42 ತಿಂಗಳು ಎಂಬುದು ತಿಂಗಳಿಗೆ 30 ದಿನಗಳಂತೆ 1260 ಪ್ರವಾದನಾ ದಿನಗಳು ಅಥವಾ 1260 ವರ್ಷಗಳನ್ನು ತಿಳಿಸುತ್ತದೆ. ಪುರಾತನ ಕಾಲದ ಕ್ಯಾಲೆಂಡರ್ ಗಳಲ್ಲಿ ಒಂದು ವರ್ಷಕ್ಕೆ 360 ದಿನಗಳಿದ್ದವು.

ಕ್ರಿ.ಶ.ನಾಲ್ಕನೇ ಶತಮಾನದಲ್ಲಿ ರೋಮನ್ ಚಕ್ರವರ್ತಿಯಾಗಿದ್ದ ಕಾನ್ ಸ್ಟಾಂಟೈನ್ ಕ್ರೈಸ್ತಧರ್ಮವನ್ನು ತನ್ನ ಸಾಮ್ರಾಜ್ಯದಾದ್ಯಂತ ಅಧಿಕೃತ ಧರ್ಮವನ್ನಾಗಿ ಮಾಡಿದನು. ಕ್ರಿ.ಶ.330ರಲ್ಲಿ ಅವನು ತನ್ನ ರಾಜಧಾನಿಯನ್ನು ಇಟಲಿದೇಶದ ರೋಮ್ ನಗರದಿಂದ ಈಗಿನ ಟರ್ಕಿದೇಶದ ಬೈಜಾಂಟೈನ್ ನಗರಕ್ಕೆ ವರ್ಗಾಯಿಸಿದನು (ಇದಕ್ಕೆ ಈಗ ಇಸ್ತಾನ್ ಬುಲ್ ಎನ್ನುತ್ತಾರೆ). ವಿಶಾಲವಾದ ತನ್ನ ಸಾಮ್ರಾಜ್ಯದ ಪೂರ್ವ ಹಾಗೂ ಪಶ್ಚಿಮ ಭಾಗಗಳನ್ನು ಒಂದುಗೂಡಿಸಬೇಕೆಂಬುದು ಅವನ ಉದ್ದೇಶವಾಗಿತ್ತು. ಆದರೆ ಇದರ ಪರಿಣಾಮ ರೋಮ್ ನಲ್ಲಿ ನಾಯಕತ್ವದ ಕೊರತೆ ಉಂಟಾಯಿತು. ರೋಮ್ ನ ಬಿಷಪ್ ರವರು (ಅನಂತರ ಇವರಿಗೆ ಪೋಪ್ ಎಂದು ಹೆಸರಾಯಿತು). ಈ ಕೊರತೆಯನ್ನು ತುಂಬಿದರು. ಅವರು ಬಲಿಷ್ಠ ಧಾರ್ಮಿಕ ನಾಯಕರು ಮಾತ್ರವಲ್ಲ, ಯೂರೋಪಿನಲ್ಲಿ ಪ್ರಭಾವಶಾಲಿಯಾದ ರಾಜಕೀಯ ನಾಯಕರೂ ಆದರು. ಕ್ರಿ.ಶ.538ರಲ್ಲಿ ರೋಮ್ ಸಾಮ್ರಾಜ್ಯದ ಚಕ್ರವರ್ತಿಯಾಗಿದ್ದು ಜಸ್ಟೀನಿಯನ್ ತನ್ನ ಅಧಿಕಾರ ಬಲದಿಂದ ರೋಮಿನ ಬಿಷಪ್ ರವರನ್ನು "ಕ್ರೈಸ್ತಧರ್ಮದ ಸಂರಕ್ಷಕ" ಎಂಬ ಬಿರುದು ನೀಡಿದನು. ಮಧ್ಯಕಾಲದಲ್ಲಿ ಈ ಕಥೋಲಿಕ್ ಸಭೆಯು ಕ್ರಿ.ಶ. 538ರಿಂದ 1798ರವರೆಗೆ 1260 ವರ್ಷಗಳ ಕಾಲ ಯೂರೋಪಿನಲ್ಲಿ ಮಹಾಪ್ರಭಾವ ಬೀರಿತು. ಸತ್ಯವೇದದ ಮೇಲೆ ನಂಬಿಕೆಯಿಟ್ಟು ದೇವರಿಗೆ ವಿಧೇಯರಾಗಿ ನಡೆಯುತ್ತಿದ್ದ ಸುಮಾರು ಐದುಕೋಟಿ ಕ್ರೈಸ್ತರನ್ನು ಈ ಸಭೆಯು ಹಿಂಸಿಸಿ ಕೊಂದುಹಾಕಿತು. 1798ನೇ ಇಸವಿಯಲ್ಲಿ ಫ್ರಾನ್ಸ್ ದೇಶದ ಚಕ್ರವರ್ತಿಯಾಗಿದ್ದ ನೆಪೋಲಿಯನ್ನನ ಸೇನಾದಂಡಾಧಿಕಾರಿ ಜನರಲ್ ಬರ್ಥಿಯರ್ ಪೋಪ್ ರವರನ್ನು ಸೆರೆಹಿಡಿದು ರಾಜಧಾನಿಯಾದ ಪ್ಯಾರಿಸ್ಸಿಗೆ ಕರೆದೊಯ್ದನು. ಸತ್ಯವೇದದ ಪ್ರವಾದನೆಯು ನಿಖರವಾಗಿ ನೆರವೇರಿತು.

ಬರ್ಥಿಯರ್ ಪೋಪ್ ಆರನೇ ಪಯಸ್ ಎಂಬುವವರನ್ನು ಸೆರೆಹಿಡಿದು ಅವರನ್ನು ಪೋಪ್ ಪಟ್ಟದಿಂದ ಅಗೌರವವಾಗಿ ತೆಗೆದುಹಾಕಿದನು. ಈ ಘಟನೆಯು ಕಥೋಲಿಕ್ ಸಭೆಗೆ ಮರಣಕರವಾದ ಹೊಡೆತವಾಗಿತ್ತು. ಆದರೆ ಪ್ರಕಟನೆ 13:12ನೇ ವಚನದ ಪ್ರಕಾರ ಈ ಮರಣಕರವಾದ ಗಾಯವು ಆಶ್ಚರ್ಯಕರವಾದ ರೀತಿಯಲ್ಲಿ ವಾಸಿಯಾಯಿತು. ಇನ್ನು ಮುಂದಿನ ದಿನಗಳಲ್ಲಿ ನಾವೆಲ್ಲರೂ ಈ ಅಧಿಕಾರ ಶಕ್ತಿಯ ಬಗ್ಗೆ ಹೆಚ್ಚಾಗಿ ಕೇಳಲಿದ್ದೇವೆ.

`ಸತ್ಯವೇದದ ಪ್ರವಾದನೆಗಳು ಎಷ್ಟೊಂದು ವಿಸ್ಮಯಕರವಾಗಿದೆ ಹಾಗೂ ಇದು ಹೇಗೆ ಸರ್ವಜ್ಞಾನಿಯಾದ ದೇವರು ಮುಂದೆ ನಡೆಯುವಂತ ಘಟನೆಗಳನ್ನು ಪ್ರಕಟಪಡಿಸುತ್ತಾನೆಂಬುದರ ಬಗ್ಗೆ ಆಲೋಚಿಸಿ, ದೇವರು ಮಾಡಿರುವ ಅನೇಕ ವಾಗ್ದಾನಗಳು ಇನ್ನೂ ನೆರವೇರಿಲ್ಲ. ಆದರೂ ಆತನ ವಾಗ್ದಾನಗಳಲ್ಲಿ ನಾವು ಯಾಕೆ ಭರವಸವಿಡಬೇಕೆಂಬ ವಿಷಯದಲ್ಲಿ ಈ ವಾಸ್ತವಾಂಶಗಳು ನಮಗೇನು ತಿಳಿಸುತ್ತವೆ?`