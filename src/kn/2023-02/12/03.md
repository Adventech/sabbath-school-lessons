---
title:  ಮತಭ್ರಷ್ಟತೆ
date:   12/06/2023
---

`2 ಥೆಸಲೋನಿಕ 2:3,4,9-12ನೇ ವಚನಗಳು ಕೊನೆಯ ದಿನಗಳ ಬಗ್ಗೆ ಮುಂದಾಗಿ ಏನು ತಿಳಿಸುತ್ತವೆ? ಕ್ರಿಸ್ತವಿರೋಧಿ ಶಕ್ತಿಯಾದ ಈ ಮೃಗದ ಗುರುತನ್ನು ಹಿಡಿಯುವ ಯಾವ ಸೂಚನೆಗಳನ್ನು ಪೌಲನು ಇಲ್ಲಿ ಕೊಡುತ್ತಾನೆ?`

ಕ್ರೈಸ್ತ ಸಮುದಾಯವು ದೇವರ ವಾಕ್ಯದ ಸತ್ಯವನ್ನು ಬಿಟ್ಟು ಮತಭ್ರಷ್ಟವಾಗುತ್ತದೆಂದು ಪೌಲನು ಎಚ್ಚರಿಕೆ ನೀಡುತ್ತಾನೆ. ಹೊಸ ಒಡಂಬಡಿಕೆಯ ಸಭೆಯಲ್ಲಿ ಮೊದಲನೆ ಶತಮಾನದಲ್ಲಿಯೇ ಮತಭ್ರಷ್ಟತೆ ಕಾಣಿಸಿಕೊಳ್ಳುತ್ತಿರುವ ವಿಷಯದ ಬಗ್ಗೆ ಅವನು ಚಿಂತಿಸುತ್ತಾನೆ. ಈ ಮತಭ್ರಷ್ಟತೆಯು ಕ್ರಿಸ್ತನು ಎರಡನೇ ಸಾರಿ ಬರುವುದಕ್ಕೆ ಮೊದಲು ಶತಶತಮಾನಗಳ ಕಾಲದವರೆಗೆ ಮುಂದುವರಿಯುತ್ತದೆಂದು ಪೌಲನಿಗೆ ತಿಳಿದಿತ್ತು. ಸತ್ಯಸಭೆಗೆ ನಕಲಿ ಸುವಾರ್ತೆಯು ಪ್ರವೇಶಿಸಿ ದೇವರವಾಕ್ಯವನ್ನು ವಿರೂಪಗೊಳಿಸುತ್ತದೆ.

ಕ್ರೈಸ್ತಸಭೆಯಲ್ಲಿ ಕಂಡು ಬಂದ ಮತಭ್ರಷ್ಟತೆಗೆ ಸೈತಾನನೇ ಮುಖ್ಯಕಾರಣನು. ಅವನು ತಾನೇ ಅಧರ್ಮಸ್ವರೂಪನಾಗಿದ್ದು... ತನ್ನನ್ನು ತಾನೇ ಹೆಚ್ಚಿಸಿಕೊಂಡು ತಾನು ದೇವರೆಂದು ಹೇಳಿಕೊಂಡು ದೇವರಗರ್ಭಗುಡಿಯಲ್ಲೇ ಕೂತುಕೊಳ್ಳುತ್ತಾನೆ" ಎಂದು ಅಪೋಸ್ತಲನಾದ ಪೌಲನು ತಿಳಿಸುತ್ತಾನೆ (2 ಥೆಸಲೋನಿಕ 2:4), ಆದರೆ ಮಹಾಮೋಸಗಾರನಾದ ಸೈತಾನನು ಮನುಷ್ಯರ ಮೂಲಕ ತನ್ನ ಉದ್ದೇಶವನ್ನು ಸಾಧಿಸಲು ಪ್ರಯತ್ನಿಸುತ್ತಾನೆ. ದಾನಿಯೇಲನು 7ನೇ ಅಧ್ಯಾಯದ ಚಿಕ್ಕಕೊಂಬು, ಪ್ರಕಟನೆ 13,14ನೇ ಅಧ್ಯಾಯಗಳಲ್ಲಿ ತಿಳಿಸಿರುವ ಮೃಗ ಹಾಗೂ 2 ಥೆಸಲೋನಿಕ 2ನೇ ಅಧ್ಯಾಯದಲ್ಲಿ ತಿಳಿಸಿರುವ ಅಧರ್ಮಸ್ವರೂಪನು ಈ ಮೂರೂ ಸಹ ಒಂದೇ ವ್ಯಕ್ತಿಯ ಬಗ್ಗೆ ವಿವರಿಸುತ್ತವೆ.

ಸೆವೆಂತ್ ಡೇ ಅಡ್ಡೆಂಟಿಸ್ಟ್ ಸತ್ಯವೇದ ವ್ಯಾಖ್ಯಾನ ಸಂಪುಟ 7, ಪುಟ 271ರಲ್ಲಿ ಈ ಮೂರು ಶಕ್ತಿಗಳ ಬಗ್ಗೆ ಹೀಗೆ ತಿಳಿಸಲಾಗಿದೆ :

"ವಿಗ್ರಹಾರಾಧಕ ರೋಮ್ ಸಾಮ್ರಾಜ್ಯದ ಪತನದ ನಂತರ ಅಧಿಕಾರಕ್ಕೆ ಬಂದ ದಾನಿಯೇಲನ ಪ್ರವಾದನೆಯಲ್ಲಿ ತಿಳಿಸಿರುವ ಬಡಾಯಿಕೊಚ್ಚಿಕೊಂಡು ದೇವದೂಷಣೆ ಮಾಡುವ ಶಕ್ತಿಯನ್ನು ಪ್ರಕಟನೆ ಗ್ರಂಥದಲ್ಲಿ ಯೋಹಾನನು ತಿಳಿಸಿರುವ ಕಣ್ಣಿಗೆ ಕಟ್ಟುವಂತೆ ವರ್ಣಿಸಿರುವ ಚಿರತೆಯಂತೆ ಮೃಗದ ಶಬ್ದಚಿತ್ರದೊಂದಿಗೆ ಹೋಲಿಕೆ ಮಾಡಿದ್ದಾನೆ. ಇದು ಚಿಕ್ಕಕೊಂಬು, ಮೃಗ ಹಾಗೂ ಅಧರ್ಮಸ್ವರೂಪನು ಈ ಮೂರು ವಿವರಣೆಗಳ ನಡುವೆ ಅನೇಕ ಹೋಲಿಕೆಗಳಿರುವುದನ್ನು ತಿಳಿಸುತ್ತದೆ. ದಾನಿಯೇಲನು, ಪೌಲನು ಹಾಗೂ ಯೋಹಾನನು ಈ ಮೂವರೂ ಸಹ ರೋಮನ್ ಕಥೋಲಿಕ್ ಸಭೆಯೆಂಬ ಒಂದೇ ಅಧಿಕಾರದ ಬಗ್ಗೆ ಮಾತಾಡಿದ್ದಾರೆಂದು ಇದರಿಂದ ತಿಳಿಯಬಹುದು".

ಸತ್ಯವೇದದ ಈ ಪ್ರವಾದನೆಯು ದೇವರ ವಾಕ್ಯವನ್ನು ಅಗೌರವಗೊಳಿಸಿ ಕಳಂಕ ತರದಂತ, ಸುವಾರ್ತೆಗೆ ಬದಲಾಗಿ ಮಾನವ ಸಂಪ್ರದಾಯಗಳನ್ನು ಅಳವಡಿಸಿಕೊಂಡು, ಸತ್ಯವೇದದ ಸತ್ಯವನ್ನು ಬಿಟ್ಟಿರುವ ಒಂದು ಧಾರ್ಮಿಕ ವ್ಯವಸ್ಥೆಯ ಬಗ್ಗೆ ವಿವರಿಸುತ್ತದೆಂಬುದನ್ನು ನೆನಪಿನಲ್ಲಿಟ್ಟುಕೊಳ್ಳುವುದು ಬಹಳ ಪ್ರಾಮುಖ್ಯವಾಗಿದೆ. ಪಾಪಿಗಳಾದ ನಮ್ಮನ್ನು ಆಶ್ಚರ್ಯಕರವಾಗಿ ಪ್ರೀತಿಸುವ ದೇವರು ಕ್ರಿಸ್ತನ ಎರಡನೇ ಬರೋಣಕ್ಕೆ ಜನರನ್ನು ಸಿದ್ಧಪಡಿಸಬೇಕೆಂಬ ಉದ್ದೇಶದಿಂದ ಪ್ರವಾದನೆಗಳನ್ನು ನೀಡಿದ್ದಾನೆ. ದೇವರ ವಾಕ್ಯವನ್ನು ಬಿಟ್ಟು ಮತಭ್ರಷ್ಟವಾಗಿರುವ ಧಾರ್ಮಿಕ ಸಂಸ್ಥೆಗೆ ದೇವರು ಕೊಟ್ಟ ಬಲವಾದ ಗದರಿಕೆಯಾಗಿದೆ. ಆ ಸಂಸ್ಥೆಯಲ್ಲಿಯೂ ದೇವಜನರಿದ್ದಾರೆಂಬುದನ್ನು ನಾವು ಮರೆಯಬಾರದು (ಪ್ರಕಟನೆ 18:4). ಕೋಟ್ಯಾಂತರ ಜನರನ್ನು ಮೋಸಗೊಳಿಸಿರುವ ಧಾರ್ಮಿಕ ವ್ಯವಸ್ಥೆಗೆ ದೇವರು ಈ ಎಚ್ಚರಿಕೆಯ ಸಂದೇಶ ಕೊಡುತ್ತಾನೆ. ಅವರು ವಂಚನೆಗೆ ಒಳಗಾಗಿದ್ದರೂ, ದೇವರು ಅವರನ್ನು ಬಹಳವಾಗಿ ಪ್ರೀತಿಸುತ್ತಾನೆ. ಆದುದರಿಂದ ನಾವೂ ಸಹ ಅವರನ್ನು ಪ್ರೀತಿಯಿಂದ ಕಾಣಬೇಕು.

`"ಅಂತು ಜನರು ನಿಮಗೆ ಏನೇನು ಮಾಡಬೇಕೆಂದು ಅಪೇಕ್ಷಿಸುತ್ತೀರೋ, ಅದನ್ನೇ ನೀವು ಅವರಿಗೆ ಮಾಡಿರಿ. "ಇದೇ ಧರ್ಮಶಾಸ್ತ್ರದ ಮತ್ತು ಪ್ರವಾದಿಗಳ ತಾತ್ಪರ್ಯ" (ಮತ್ತಾಯ 7:12) ಪ್ರಕಟನೆ 13, 14ನೇ ಅಧ್ಯಾಯಗಳಲ್ಲಿ ತಿಳಿಸಿರುವ ಮೃಗದ ಅಧಿಕಾರದ ವಿಷಯದ ಬಗ್ಗೆ ನಾವು ನಡೆದುಕೊಳ್ಳುವಾಗ ಈ ವಾಕ್ಯದ ಸಿದ್ಧಾಂತವನ್ನು ಹೇಗೆ ಅದಕ್ಕೆ ಅನ್ವಯಿಸಬಹುದು?`