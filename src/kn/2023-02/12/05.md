---
title:  ಮೃಗದ ಗುರುತು
date:   14/06/2023
---

`ಪ್ರಕಟನೆ 14:9ನೇ ವಚನವನ್ನು 14:12ನೇ ವಚನದೊಂದಿಗೆ ಹೋಲಿಸಿ, ಮೃಗದ ಗುರುತು ಎಲ್ಲಿ ಹಾಕಲ್ಪಡುತ್ತದೆ? (ಧರ್ಮೋಪದೇಶಕಾಂಡ 6:8 ಹಾಗೂ 11:18ನೇ ವಚನಗಳನ್ನು ಓದಿರಿ), ಮೃಗದ ಗುರುತು ಹಾಕಿಸಿಕೊಂಡವರಿಗೆ ವ್ಯತಿರಿಕ್ತವಾಗಿ ದೇವಜನರು ವಿಶೇಷವಾದ ಯಾವ ಎರಡು ಗುಣಸ್ವಭಾವಗಳನ್ನು ಹೊಂದಿರುತ್ತಾರೆ?`

ಒಂದು ಗುಂಪಿನವರು ಮೃಗಕ್ಕೆ ನಮಸ್ಕರಿಸಿದರೆ, ಮತ್ತೊಂದು ಗುಂಪಿನವರು ಮೃಗವು ಬದಲಾಯಿಸಲು ಪ್ರಯತ್ನಿಸಿದ ನಾಲ್ಕನೇ ಆಜ್ಞೆಯನ್ನು ಒಳಗೊಂಡಂತೆ, ದೇವರ ಎಲ್ಲಾಆಜ್ಞೆಗಳನ್ನು ಕೈಕೊಂಡು ನಡೆಯುವರು ಮತ್ತು ಯೇಸುವಿನ ಮೇಲಣ ನಂಬಿಕೆ ಹೊಂದಿರುವರು. ಇದುತಾನೇ ಎರಡೂ ಗುಂಪಿನವರಿಗಿರುವ ವ್ಯತ್ಯಾಸ. ಸಮುದ್ರದಿಂದ ಏರಿಬಂದ ಹಾಗೂ ಭೂಮಿಯೊಳಗಿಂದ ಬಂದ ಮೃಗಗಳ (ಪ್ರಕಟನೆ 13:1,11) ಮೂಲಕ ಕಾರ್ಯಮಾಡುವ ಸೈತಾನನು ದೇವರು ಸೃಷ್ಟಿಕರ್ತನು, ಆತನು ಆರಾಧನೆಗೆ ಯೋಗ್ಯನೆಂದು ತಿಳಿಸುವ ಸೃಷ್ಟಿಯ ಸ್ಮಾರಕವಾದ ಸಬ್ಬತ್ ದಿನವನ್ನು ಬದಲಾಯಿಸುವುದರ ಮೂಲಕ ದೇವರ ಮಹತ್ವ ಹಾಗೂ ಅಧಿಕಾರವನ್ನು ಹಾಳು ಮಾಡುವುದಕ್ಕೆ ಪ್ರಯತ್ನಿಸುತ್ತಾನೆ. ಮೃಗದ ಗುರುತು ಹಣೆ ಅಥವಾ ಕೈಮೇಲೆ ಹಾಕಲ್ಪಡುತ್ತದೆ. ಹಣೆಯು ಮನಸ್ಸಿನ ಸಂಕೇತವಾಗಿದ್ದು, ವಿವೇಚನಾ ಶಕ್ತಿ, ನಿರ್ಣಯಸುವಿಕೆ ಮತ್ತು ತಪ್ಪು ಸರಿ ಯಾವುದು ಎಂಬುದನ್ನು ನಿರ್ಧರಿಸುವ ಶಕ್ತಿಯ ಕೇಂದ್ರವಾಗಿದೆ. ಮನಸ್ಸು ನಿರ್ಧರಿಸಿದ್ದನ್ನು 'ಕೈ'ತಾನೇ ಕಾರ್ಯಾಚರಣೆಗೆ ತರುವ ಸಂಕೇತವಾಗಿದೆ.

ನಾವು ನೆನಸುವುದಕ್ಕಿಂತಲೂ ಶೀಘ್ರವಾಗಿ ನಮ್ಮ ಧಾರ್ಮಿಕ ಸ್ವಾತಂತ್ರ್ಯವನ್ನು ಸೀಮಿತಗೊಳಿಸುವ ಕಾನೂನುಗಳು ಜಾರಿಗೆ ಬರಲಿವೆ. ದೇವರವಾಕ್ಯವನ್ನು ಅನುಸರಿಸಿ, ಏಳನೇದಿನದ ಕರ್ತನ ನಿಜವಾದ ಸಬ್ಬತ್ತನ್ನು ಕೈಕೊಂಡು ನಡೆಯುವವರು ಸಮಾಜದ ಒಳತಿಗೆ ಮತ್ತು ಐಕ್ಯತೆಗೆ ವಿರುದ್ಧವಾಗಿರುವವರು ಎಂಬ ಆಪಾದನೆಗೆ ಒಳಗಾಗುತ್ತಾರೆ.

ಶ್ರೀಮತಿ ವೈಟಮ್ಮನವರು ಈ ವಿಷಯದಲ್ಲಿ ತಮ್ಮ 'ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 592ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಸತ್ಯವೇದದಲ್ಲಿ ತಿಳಿಸಿರುವ ಏಳನೇದಿನದ ಸಬ್ಬತ್ತನ್ನು ಗೌರವಿಸುವವರನ್ನು ಕಾನೂನು ಹಾಗೂ ಸುವ್ಯವಸ್ಥೆಯ ವೈರಿಗಳೆಂದು ಬಹಿರಂಗವಾಗಿ ಆರೋಪ ಮಾಡಲಾಗುತ್ತದೆ. ಅಲ್ಲದೆ ಸಮಾಜದ ನೈತಿಕ ನೀತಿನಿಯಮಗಳನ್ನು ಮೀರುವವರು ಹಾಗೂ ಸಮಾಜದಲ್ಲಿ ಅರಾಜಕತೆ ಮತ್ತು ಭ್ರಷ್ಟತೆಗೆ ಕಾರಣರಾಗಿದ್ದು, ಇದರಿಂದಾಗಿ ದೇವರ ನ್ಯಾಯತೀರ್ಪು ಈ ಲೋಕಕ್ಕೆ ಬಂದಿದೆ ಎಂದು ಪರಿಗಣಿಸಲ್ಪಡುತ್ತಾರೆ. ಯಾವುದೇ ಅನ್ಯಾಯ, ಕೆಟ್ಟ ಕಾರ್ಯಗಳನ್ನು ಮಾಡದೆ ಆತ್ಮಸಾಕ್ಷಿಯಂತೆ ನಡೆಯುವ ಅವರ ನಿಷ್ಠೆಯ ಸ್ವಭಾವವನ್ನು ಜನರು ಹಠಮಾರಿತನ, ಯಾರ ಮಾತನ್ನು ಕೇಳದ ಮೊಂಡುತನ ಹಾಗೂ ಅಧಿಕಾರಕ್ಕೆ ವಿರೋಧ ವ್ಯಕ್ತಪಡಿಸಿ ಅವಮಾನಿಸುವ ನಿಂದನೆಯೆಂದು ತಿಳಿಯುತ್ತಾರೆ. ಸರ್ಕಾರಕ್ಕೆ ವೈರಿಗಳೆಂದು ನಿಜಸಬ್ಬತ್ತನ್ನು ಕೈಕೊಂಡು ನಡೆಯುವವರ ವಿರುದ್ಧವಾಗಿ ಆಪಾದನೆ ಮಾಡಲಾಗುತ್ತದೆ.

'ಭಾನುವಾರವು ತನ್ನ ಧಾರ್ಮಿಕ ಅಧಿಕಾರದ 'ಗುರುತು' ಎಂದು ರೋಮನ್ ಕಥೋಲಿಕ್ ಸಭೆಯು ಹಕ್ಕಿನಿಂದ ಹೇಳಿಕೊಳ್ಳುತ್ತದೆ. ಸಬ್ಬತ್ ದಿನವನ್ನು ಶನಿವಾರದಿಂದ ಭಾನುವಾರಕ್ಕೆ ಬದಲಾಯಿಸಿದ್ದು ಕ್ರೈಸ್ತಧರ್ಮದ ವಿಷಯಗಳಲ್ಲಿ ತನಗಿರುವ ಪರಮಾಧಿಕಾರದ ಸೂಚನೆಯಾಗಿದೆ ಎಂದು ಆ ಸಭೆಯ ಪ್ರತಿಪಾದಿಸುತ್ತದೆ" (ಅಮೇರಿಕನ್ ಕಥೋಲಿಕ್ ರಿವ್ಯೂ, ಜನವರಿ 1883).

ಮುಂದಿನ ದಿನಗಳಲ್ಲಿ ಅಂತರರಾಷ್ಟ್ರೀಯ ಬಿಕ್ಕಟ್ಟಿನ ಸಮಯದಲ್ಲಿ ನಮ್ಮ ಜಗತ್ತಿನಲ್ಲಿ ರಾಜಕೀಯ, ಧಾರ್ಮಿಕ ಹಾಗೂ ನೈತಿಕವಾಗಿ ಒಂದು ರೀತಿಯ ತೀವ್ರ ಸ್ವರೂಪದ (Radical) ಬದಲಾವಣೆ ಉಂಟಾಗುವುದು. ಆ ಸಮಯದಲ್ಲಿ ಭಾನುವಾರದಂದೇ ದೇವಾರಾಧನೆ ಮಾಡಬೇಕೆಂಬ ಕಡ್ಡಾಯವಾದ ಆಚರಣೆಯು ಜಾರಿಗೆ ಬರಲಿದೆ. ಅದು 'ಮೃಗದ ಗುರುತು' ಎಂದು ಪ್ರಕಟನೆಯು ಮುಂದಾಗಿಯೇ ಪ್ರವಾದನೆಯಲ್ಲಿ ತಿಳಿಸಿದೆ. ಆದರೆ ಇವು ಯಾವ ರೀತಿ ಪ್ರಕಟಗೊಳ್ಳುತ್ತದೆಂದು ನಮಗೆ ತಿಳಿಸಲಾಗಿಲ್ಲ. ಆದರೆ ಸೈತಾನನು ಮತ್ತು ಕ್ರಿಸ್ತನ ನಡುವಣ ಮಹಾಹೋರಾಟವು ಮೃಗಕ್ಕೆ ನಮಸ್ಕರಿಸುವುದು ಅಥವಾ ಸೃಷ್ಟಿಕರ್ತನನನ್ನು ಆರಾಧಿಸಿ ಏಳನೇ ದಿನದ ಸಬ್ಬತ್ತನ್ನು ಕೈಕೊಂಡು ನಡೆಯುವುದು ಈ ವಿಷಯಕ್ಕೆ ಪ್ರಧಾನವಾಗಿ ಸಂಬಂಧಪಟ್ಟದ್ದು, ಈ ಹೋರಾಟವು ಅಂತಿಮ ಘಟ್ಟ ತಲುಪಿರುವುದನ್ನು ಸತ್ಯವೇದವು ಸಾಕಷ್ಟು ಸಾಕ್ಷಾಧಾರದ ಮೂಲಕ ತಿಳಿಸಿದೆ.

`ಮಾನವರು ದೇವರ ಪಕ್ಷಕ್ಕೆ ಸೇರಿದವರು ಅಥವಾ ಸೈತಾನನ ಪರವಾಗಿರುವವರು ಎಂಬ ವಿಷಯದಲ್ಲಿ ಯಾವ ರೀತಿಯಾಗಿ ವಿಭಾಗಿಸಲ್ಪಟ್ಟಿದ್ದಾರೆ? ಇದನ್ನು ಬಿಟ್ಟರೆ ಯಾಕೆ ಮೂರನೇ ಆಯ್ಕೆಯಿಲ್ಲ? ನಾವು ವಾಸ್ತವವಾಗಿ ಯಾರ ಪರವಾಗಿದ್ದೇವೆ ಎಂಬುದನ್ನು ಖಚಿತವಾಗಿ ತಿಳಿಯುವುದು ಹೇಗೆ?`