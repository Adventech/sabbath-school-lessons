---
title:  ಕಷ್ಟಸಂಕಟಗಳಲ್ಲಿ ಜೊತೆಗಾರ
date:   07/05/2023
---

ಯೇಸು ಪರಲೋಕಕ್ಕೆ ಏರಿಹೋದ ಮೇಲೆ (ಅ.ಕೃತ್ಯಗಳು 1:9) ಯೇಸುವು ಪತ್ರೋಸ್ ದ್ವೀಪದಲ್ಲಿ ಕೊನೆಯದಾಗಿ ಉಳಿದಿದ್ದ ಅಪೋಸ್ತಲನಾದ ಯೋಹಾನನನ್ನು ಸಂಧಿಸಿದನು. ಕ್ರೂರಿಯಾದ ಡೊಮಿಷಿಯನ್ ಎಂಬ ರೋಮನ್ ಚಕ್ರವರ್ತಿಯು ಯೋಹಾನನನ್ನು ಅಲ್ಲಿಗೆ ಗಡಿಪಾರು ಮಾಡಿದ್ದನು.

`ಪ್ರಕಟನೆ 1:9ನೇ ವಚನ ಓದಿರಿ, ಅಲ್ಲದೆ ಮತ್ತಾಯ 13:21; ಯೋಹಾನ 16:33 ಹಾಗೂ ಅ.ಕೃತ್ಯಗಳು 14:22ನೇ ವಚನಗಳನ್ನೂ ಸಹ ಓದಿರಿ, ಈ ಲೋಕದಲ್ಲಿ ಯೇಸುಸ್ವಾಮಿಯನ್ನು ಹಿಂಬಾಲಿಸಲು ಬಯಸುವವರಿಗೆ ಈ ವಾಕ್ಯಗಳಲ್ಲಿ ಬರುವ ಸಂದೇಶವೇನು?`

ಯೋಹಾನನು ತನ್ನ ಕುಟುಂಬ, ಸ್ನೇಹಿತರು ಮತ್ತು ಕ್ರೈಸ್ತಸಮುದಾಯದ ಸಂಪರ್ಕದಿಂದ ಬೇರ್ಪಟ್ಟಿದ್ದನು. ಆದಾಗ್ಯೂ, ಕ್ರಿಸ್ತನ ಹಿಂಬಾಲಕರು ಅನುಭವಿಸ ಬೇಕಾದ ಕಷ್ಟಹಿಂಸೆಗಳ ಸಮಯದಲ್ಲಿ ಅವನು ಒಂಟಿಗನಾಗಿರಲಿಲ್ಲ. ಅವನ ಸುವಾರ್ತಾಸೇವೆಯ ಕಾರ್ಯ ಇನ್ನೂ ಮುಗಿದಿರಲಿಲ್ಲ. ಕ್ರಿಸ್ತನಿಗಾಗಿ ಯೋಹಾನನು ಇನ್ನೂ ಸಾಕ್ಷಿಕೊಡಬೇಕಾಗಿತ್ತು. ಕಣ್ಣು ಕೋರೈಸುವಂತೆ ಪ್ರಕಾಶವುಳ್ಳ ದೇವದೂತನು ನಿರ್ಜನವಾದ ಆ ಪತ್ರೋಸ್ ದ್ವೀಪದಲ್ಲಿ ಯೋಹಾನನನ್ನು ಸಂಧಿಸಿ ಸ್ವತಃ ದೇವರಿಂದ ಅವನಿಗೆ ಒಂದು ಸಂದೇಶ ತಂದನು. ಕ್ರಿಸ್ತಯೇಸುವಿನ ಈ ಸಂದೇಶವು ಶತಶತಮಾನಗಳ ಕಾಲ ಜಗತ್ತಿನಾದ್ಯಂತ ಸಾರಿಹೇಳಬೇಕಾಗಿತ್ತು. ಇದು ಎಲ್ಲಾ ಜನಾಂಗಗಳಿಗೆ ನಿರೀಕ್ಷೆಯ ಸಂದೇಶವಾಗಿತ್ತು. ಅದರಲ್ಲಿಯೂ ವಿಶೇಷವಾಗಿ ಕ್ರಿಸ್ತನ ಎರಡನೇ ಬರೋಣಕ್ಕಾಗಿ ದೇವಜನರನ್ನು ಸಿದ್ಧಪಡಿಸುವ ಸಂದೇಶವಾಗಿತ್ತು. ಕೊನೆಯ ಕಾಲದಲ್ಲಿ ದೇವಜನರಾದ ನಾವು ಕಷ್ಟಸಂಕಟಗಳನ್ನು ಎದುರಿಸಲು ಸಿದ್ಧತೆ ಮಾಡಿಕೊಳ್ಳುತ್ತಿರುವಾಗ, ಯೋಹಾನನಿಗೆ ಪತ್ರೋಸ್ ದ್ವೀಪದಲ್ಲಿ ಕೊಟ್ಟ ಇದು ಗಂಭೀರವಾದ ಎಚ್ಚರಿಕೆಯ ಸಂದೇಶ ಮಾತ್ರವಲ್ಲದೆ, ನಮಗೆ ಧೈರ್ಯ ನೀಡಿ ಉತ್ತೇಜಿಸುವ ಸಂದೇಶವೂ ಸಹ ಆಗಿದೆ.

ಪ್ರಕಟನೆ ಪುಸ್ತಕದ ಪ್ರಮುಖ ಸಂದೇಶವು ಆರಾಧನೆಗೆ ಸಂಬಂಧಪಟ್ಟಿದೆ. "ನೀವೆಲ್ಲರೂ ದೇವರಿಗೆ ಭಯಪಟ್ಟು ಆತನನ್ನು ಘನಪಡಿಸಿರಿ, ಆತನು ನ್ಯಾಯತೀರ್ಪು ಮಾಡುವ ಗಳಿಗೆಯು ಬಂದಿದೆ. ಭೂಪರಲೋಕಗಳನ್ನೂ, ಸಮುದ್ರಗಳನ್ನೂ, ಸಮುದ್ರವನ್ನೂ, ನೀರಿನ ಬುಗ್ಗೆಗಳನ್ನೂ ಉಂಟುಮಾಡಿದಾತನಿಗೆ ನಮಸ್ಕಾರ ಮಾಡಿರಿ" ಎಂದು ಮೊದಲನೆ ದೇವದೂತನು ಮಹಾಶಬ್ದದಿಂದ ಹೇಳುತ್ತಾನೆ (ಪ್ರಕಟನೆ 14:6). ನಾವು ದೇವರನ್ನು ಆರಾಧಿಸುವವರಾಗಿ ಉಂಟುಮಾಡಲ್ಪಟ್ಟಿದ್ದೇವೆ. ಲೋಕದಲ್ಲಿರುವವರೆಲ್ಲರೂ ಒಂದಲ್ಲಾ ಒಂದು ವಸ್ತುವನ್ನು ಅಥವಾ ಯಾವುದಕ್ಕೋ ನಮಸ್ಕರಿಸುತ್ತಾರೆ. ಸೃಷ್ಟಿಕರ್ತ ದೇವರನ್ನು ಆರಾಧಿಸುವುದು ಯಥಾರ್ಥವಾದ ಆರಾಧನೆಯಾಗಿದ್ದು, ಜೀವನದ ನಿಜ ಉದ್ದೇಶ ಏನೆಂಬುದನ್ನು ತಿಳಿದುಕೊಳ್ಳಲು ನಮಗೆ ಸಹಾಯಮಾಡುತ್ತದೆ. ಅಲ್ಲದೆ ನಾವು ಇಲ್ಲಿ ಜೀವಿಸುವುದಕ್ಕೆ ಒಂದು ಕಾರಣವನ್ನೂ ಸಹ ಕೊಡುತ್ತದೆ. ಈ ಲೋಕದಲ್ಲಿ ಜೀವಿಸುವುದಕ್ಕೆ ಅದರಲ್ಲಿಯೂ ಅಗತ್ಯಬಿದ್ದಲ್ಲಿ ಹಿಂಸೆಸಂಕಟಗಳನ್ನು ತಾಳಿಕೊಳ್ಳುವುದಕ್ಕೆ ನಮ್ಮನ್ನು ಬಲಪಡಿಸುತ್ತದೆ. ಈ ಲೋಕದ ಚರಿತ್ರೆಯಲ್ಲಿ ಕೊನೆಯ ಅಪಾಯಕರ ಸಮಯದಲ್ಲಿ ಜೀವಿಸುತ್ತಿರುವ ನಾವು "ಬಹುಸಂಕಟಗಳನ್ನು ಅನುಭವಿಸಿ ದೇವರರಾಜ್ಯಕ್ಕೆ ಸೇರಬೇಕು" ಎಂಬ ವಾಕ್ಯಗಳನ್ನು ಚೆನ್ನಾಗಿ ಅರ್ಥಮಾಡಿಕೊಳ್ಳಬಹುದು (ಅ.ಕೃತ್ಯಗಳು 14:22).

`ಕ್ರಿಸ್ತನ ಅಪೋಸ್ತಲನೂ, ನಂಬಿಗಸ್ತ ಸೇವಕನೂ ಆಗಿದ್ದ ಯೋಹಾನನು ಕಷ್ಟಸಂಕಟಗಳನ್ನು ಅನುಭವಿಸಿದ್ದಾನೆ. ಅಂದಮೇಲೆ ನಮಗೆ ಹಿಂಸೆ ಸಂಕಟಗಳು ಬರುವುದಿಲ್ಲವೆಂದು ನಾವು ಯಾಕೆ ತಿಳಿದುಕೊಳ್ಳಬಾರದು? (1 ಪೇತ್ರನು 4:12- 15).`