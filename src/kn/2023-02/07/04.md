---
title:  ನಮಗೆ ನಿಕಟವಾಗಿರುವ ದೇವರು
date:   09/05/2023
---

ಸೂರ್ಯ, ಚಂದ್ರ, ನಕ್ಷತ್ರಗಳನ್ನು ಉಂಟುಮಾಡಿದ ಸೃಷ್ಟಿಕರ್ತನಾದ ದೇವರು, ತನ್ನ ಅಗಾಧವಾದ ಭಯಭಕ್ತಿ ಹುಟ್ಟಿಸುವಂತ ಶಕ್ತಿಯಿಂದ ನಮ್ಮ ಲೋಕವನ್ನು ಎಲ್ಲಾ ವಿಧವಾದ ಜೀವಿಗಳಿಂದ ತುಂಬಿಸಿದ್ದಾನೆ. ಆತನು ಇಂತಹ ಸೃಷ್ಟಿಕರ್ತ ದೇವರು ನಮ್ಮ ಪ್ರತಿಯೊಬ್ಬರ ಬಗ್ಗೆಯೂ ಆಸಕ್ತಿ ಹೊಂದಿದ್ದಾನೆ. ಇಸ್ರಾಯೇಲ್ಯರನ್ನು ಐಗುಪ್ತರ ಗುಲಾಮತನದಿಂದ ಬಿಡಿಸಿದವನೂ, ಅರಣ್ಯದಲ್ಲಿ ಮಾರ್ಗದರ್ಶಕನೂ, ಪರಲೋಕದಿಂದ ಅವರಿಗೆ ಮನ್ನವೆಂಬ ಆಹಾರ ಕೊಟ್ಟವನೂ, ಯೆರಿಕೋ ಪಟ್ಟಣದ ಕೋಟೆ ಬೀಳಿಸಿದವನೂ ಹಾಗೂ ಇಸ್ರಾಯೇಲ್ಯರ ವೈರಿಗಳನ್ನು ಸೋಲಿಸಿದ ದೇವರಾಗಿದ್ದಾನೆ. ತನ್ನ ಅಪರಿಮಿತ ಶಕ್ತಿಯಿಂದ ಸಮಸ್ತ ವಿಶ್ವವನ್ನು ಉಂಟುಮಾಡಿದ ಇದೇ ದೇವರು, ನಮಗೆ ವಿರುದ್ಧವಾಗಿ ಹೋರಾಡುವ ದುಷ್ಟಶಕ್ತಿಗಳನ್ನು ಸೋಲಿಸುತ್ತಾನೆ.

`2 ಕೊರಿಂಥ 5:17; ಕೀರ್ತನೆ 139:15-18, ಅ.ಕೃತ್ಯಗಳು 17:27 ಹಾಗೂ ಕೊಲೊಸ್ಸೆ 1:17ನೇ ವಚನಗಳನ್ನು ಓದಿರಿ, ಈ ವಾಕ್ಯಗಳು ದೇವರು ನಮಗೆ ಎಷ್ಟೊಂದು ನಿಕಟತೆ ಹೊಂದಿದ್ದಾನೆಂಬುದರ ಬಗ್ಗೆ ನಮಗೇನು ತಿಳಿಸುತ್ತವೆ?`

ಕ್ರೈಸ್ತಧಾರ್ಮಿಕ ವಿದ್ವಾಂಸರು ದೇವರ ಅಲೌಕಿಕ ಶಕ್ತಿ ಹಾಗೂ ಎಲ್ಲವನ್ನೂ ಮೀರಿಸುವ ಅತ್ಯುತ್ಕೃಷ್ಟತೆಯ ಬಗ್ಗೆ ತಿಳಿಸುತ್ತಾರೆ. ದೇವರು ಎಲ್ಲಾ ಸೃಷ್ಟಿಗಿಂತಲೂ ಅತ್ಯುನ್ನತನು ಎಂಬುದು ಇದರ ಅರ್ಥ. ಅಲ್ಲದೆ ಆತನ ವಿಶ್ವವ್ಯಾಪಕತೆಯ ಬಗ್ಗೆಯೂ ಸಹ ಮಾತಾಡುತ್ತಾರೆ. ಅಂದರೆ ದೇವರು ನಮ್ಮ ಲೋಕದಲ್ಲಿಯೂ ಸಹ ಇದ್ದಾನೆ ಹಾಗೂ ಇಲ್ಲಿನ ಕಾರ್ಯಗಳಲ್ಲಿ ಆಸಕ್ತಿ ವಹಿಸುತ್ತಾನೆ ಎಂಬುದು ಇದರ ಅರ್ಥ. ಸತ್ಯವೇದವನ್ನು ಓದಿದಾಗ ಇದು ನಮಗೆ ನಿಜವೆಂದು ಗೊತ್ತಾಗುತ್ತದೆ. ಉನ್ನತ ಲೋಕವೆಂಬ ಪವಿತ್ರಾಲಯದಲ್ಲಿ ವಾಸಿಸುವ ನಾನು (ಮಹೋನ್ನತನಾದ ದೇವರು) ಜಜ್ಜಿ ಹೋದ ದೀನಮನದೊಂದಿಗೆ ಇರುತ್ತೇನೆ” ಎಂದು ಯೆಶಾಯ 57:15ನೇ ವಚನವು ತಿಳಿಸುತ್ತದೆ. ಯೇಸುಸ್ವಾಮಿಯು ತನ್ನ ನಂಬಿಗಸ್ತರಾದ ಹಿಂಬಾಲಕರಿಗೆ "ನಾನು ಅವರಲ್ಲಿಯೂ, ನೀನು ನನ್ನಲ್ಲಿಯೂ ಇರಲಾಗಿ ಅವರ ಐಕ್ಯವು ಪೂರ್ಣ ಸಿದ್ಧಿಗೆ ಬರುವುದರಿಂದ ನೀನು ನನ್ನನ್ನು ಕಳುಹಿಸಿಕೊಟ್ಟಿದ್ದೀ ಎಂದೂ, ನೀನು ನನ್ನನ್ನು ಪ್ರೀತಿಸಿದಂತೆ ಅವರನ್ನೂ ಪ್ರೀತಿಸಿದ್ದೀ ಎಂದು ಲೋಕಕ್ಕೆ ತಿಳಿದು ಬರುವುದು" ಎಂದು ಹೇಳುತ್ತಾನೆ (ಯೋಹಾನ 17:23). ದೇವರು ನಮ್ಮೊಂದಿಗೆ ನಿಕಟವಾಗಿದ್ದೇನೆ ಎಂಬುದಕ್ಕೆ ಇದಕ್ಕಿಂತ ಬೇರೆ ಉದಾಹರಣೆಯ ಅಗತ್ಯವಿಲ್ಲ.

ದೇವರ ಮಹೋನ್ನತೆ ಹಾಗೂ ಅಗಾಧಶಕ್ತಿಯು ಸಮಸ್ತ ವಿಶ್ವದ ಊಹೆಗೆ ನಿಲುಕದಷ್ಟು ವಿಶಾಲವಾಗಿದೆ. ಆದರೆ ಈ ಶಕ್ತಿಯು ಜಗತ್ತಿನಾದ್ಯಂತ ಎಲ್ಲರಿಗೂ ದೊರೆಯುತ್ತದೆಂಬುದು ಆತನ ಬಗ್ಗೆ ನಮಗೆ ಕೊಡಲ್ಪಟ್ಟಿರುವ ಮಹೋನ್ನತವಾದ ಶುಭವಾರ್ತೆಯಾಗಿದೆ. ನಮ್ಮನ್ನು ತನ್ನ ಹೋಲಿಕೆಗೂ ಹಾಗೂ ಸ್ವರೂಪಕ್ಕೆ ಬದಲಾಯಿಸಿ ನೂತನವಾಗಿ ಸೃಷ್ಟಿಸುತ್ತೇನೆಂದು ದೇವರು ವಾಗ್ದಾನ ಮಾಡುತ್ತಾನೆ. ಇದರ ಅಭಿಪ್ರಾಯವೇನೆಂದು ಆಲೋಚನೆ ಮಾಡಿ. ಲಕ್ಷಲಕ್ಷ ಕೋಟಿಗಳ ಸಂಖ್ಯೆಯಲ್ಲಿರುವ ಆಕಾಶಗಂಗೆಯನ್ನು (Galaxies) ಸೃಷ್ಟಿಸಿ ಅವುಗಳನ್ನು ಪರಿಪಾಲಿಸುವಂತೆ ಅದೇ ದೇವರಲ್ಲಿ ನಾವು ಜೀವಿಸುತ್ತೇವೆ, ಚಲಿಸುತ್ತೇವೆ, ಇರುತ್ತೇವೆ” (ಅ.ಕೃತ್ಯಗಳು 17:28), ಅದೇ ದೇವರು ನಮ್ಮ ಹಳೆಯ ಸ್ವಭಾವ ತೆಗೆದುಹಾಕಿ ನೂತನ ಹೃದಯಗಳನ್ನು ಕೊಟ್ಟು, ಪಾಪವನ್ನೆಲ್ಲಾ ಶುದ್ಧಿಗೊಳಿಸಿ, ನಮ್ಮನ್ನು ಕ್ರಿಸ್ತನಲ್ಲಿ ಹೊಸ ಸೃಷ್ಟಿಗಳಾಗುವಂತೆ ಮಾಡುತ್ತಾನೆ. ಸರ್ವಶಕ್ತನಾದ ಇಂತಹ ದೇವರು ನಮ್ಮನ್ನು ಪ್ರೀತಿಸುತ್ತಾನೆ, ನಮಗಾಗಿ ಚಿಂತಿಸುತ್ತಾನೆಂಬುದನ್ನು ನಾವು ಮನವರಿಕೆ ಮಾಡಿಕೊಂಡಾಗ ನಮಗೆ ಎಂತಹ ಆದರಣೆ ಉಂಟಾಗುತ್ತದಲ್ಲವೇ?

`ದೇವರ ವಿಶ್ವವ್ಯಾಪಕತೆಯನ್ನು ಅರ್ಥಮಾಡಿಕೊಂಡಾಗ ನಮಗೆ ಹೇಗೆ ಆದರಣೆ ಮತ್ತು ನಿರೀಕ್ಷೆ ಉಂಟಾಗುತ್ತದೆ? ನಿರೀಕ್ಷೆ, ಆದರಣೆಗೆ ಬದಲಾಗಿ ಆತನು ನಾವು ರಹಸ್ಯವಾಗಿ ಮಾಡಿದ ಪಾಪಗಳನ್ನೂ, ಸಹ ತಿಳಿದಿದ್ದಾನೆಂದು ಭಯವಾಗುತ್ತದೆಯೇ? ಈ ಸಂದರ್ಭಕ್ಕೆ ತಕ್ಕಂತೆ ಸುವಾರ್ತೆಯು ನಮಗೆ ಹೇಗೆ ಸಮಾಧಾನ ಕೊಡುತ್ತದೆ?`