---
title:  ಶಿಲುಬೆಯಲ್ಲಿ ಮರಣ ಹೊಂದಿದ ಸೃಷ್ಟಿಕರ್ತನು
date:   11/05/2023
---

ಸೃಷ್ಟಿಕರ್ತದೇವರನ್ನು ನಾವು ವಿಸ್ಮಯಗೊಂಡು ಆರಾಧಿಸುತ್ತೇವೆ. ಆದರೆ ನಮ್ಮ ಸೃಷ್ಟಿಕರ್ತನೂ, ನಮ್ಮ ವಿಮೋಚಕನೂ ಆಗಿದ್ದಾನೆಂಬ ವಿಷಯವೂ ಅದಕ್ಕಿಂತಲೂ ಹೆಚ್ಚಿನದ್ದಾಗಿದೆ. ನಮ್ಮನ್ನು ಉಂಟುಮಾಡಿದ ಅದೇ ದೇವರು ನಮ್ಮನ್ನು ಬಿಡುಗಡೆ ಮಾಡಿದ ವಿಮೋಚಕನೂ ಆಗಿದ್ದಾನೆ.

"ನಮ್ಮ ಸ್ವರೂಪದಲ್ಲಿ, ನಮ್ಮ ಹೋಲಿಕೆಗೆ ಸರಿಯಾಗಿ ಮನುಷ್ಯರನ್ನು ಉಂಟು ಮಾಡೋಣ” (ಆದಿಕಾಂಡ 1:26) ಎಂದು ಹೇಳಿದ ಅದೇ ದೇವರು ಶಿಲುಬೆಯ ಮೇಲೆ "ನನ್ನ ದೇವರೇ, ನನ್ನ ದೇವರೇ, ಯಾಕೆ ನನ್ನನ್ನು ಕೈಬಿಟ್ಟಿದ್ದೀ' ಎಂದು ಕೂಗಿದನು. ದೇವರಿಗೆ ಯಾಕೆ ಭಯಪಡಬೇಕು ಅಥವಾ ಅದಕ್ಕಿಂತಲೂ ಹೆಚ್ಚಾಗಿ ಆತನನ್ನು ಘನಪಡಿಸಿ ಆತನಿಗೆ ನಮಸ್ಕಾರ ಮಾಡಬೇಕೆಂಬ ಕಾರಣ ಈಗ ತಿಳಿಯಿತಲ್ಲವೇ!

ಇಂತಹ ವಿಸ್ಮಯಕರವಾದ ಸತ್ಯಕ್ಕೆ ಪಾಪಿಗಳಾದ ನಾವು ಹೇಗೆ ಉತ್ತರಿಸಲು ಸಾಧ್ಯ? ಇದಕ್ಕೆ ಪ್ರತಿಕ್ರಿಯೆಯಾಗಿ ನಾವೇನು ಮಾಡಲು ಸಾಧ್ಯ? ಮೊದಲನೆ ದೇವದೂತನ ಸಂದೇಶದಲ್ಲಿ ನಾವು ಏನು ಮಾಡಬೇಕೆಂದು ತಿಳಿಸಲಾಗಿದೆ. "ನೀವೆಲ್ಲರೂ ದೇವರಿಗೆ ಭಯಪಟ್ಟು, ಆತನನ್ನು ಘನಪಡಿಸಿರಿ. ಆತನು ನ್ಯಾಯತೀರ್ಪು ಮಾಡುವ ಗಳಿಗೆಯು ಬಂದಿದೆ. ಭೂಲೋಕ ಪರಲೋಕಗಳನ್ನೂ, ಸಮುದ್ರವನ್ನೂ ನೀರಿನ ಬುಗ್ಗೆಗಳನ್ನು ಉಂಟುಮಾಡಿದಾತನಿಗೆ ನಮಸ್ಕಾರ ಮಾಡಿರಿ” ಎಂದು ಮಹಾಶಬ್ದದಿಂದ ಹೇಳಿದನು. ಇದನ್ನೇ ನಾವು ಮಾಡಬೇಕಾಗಿದೆ.

ಯೋಹಾನ 19:16-30ನೇ ವಚನಗಳಲ್ಲಿ ಅಪೋಸ್ತಲನು ಕ್ರಿಸ್ತನು ಶಿಲುಬೆಯ ಮೇಲಿದ್ದಾಗ ನಡೆದ ಘಟನೆಗಳ ಬಗ್ಗೆ ತಿಳಿಸುತ್ತಾನೆ. ಇದನ್ನು ಓದುವಾಗ, ಆತನು ಸೃಷ್ಟಿಕರ್ತನೂ ಆಗಿದ್ದಾನೆಂದು ತಿಳಿಸುವ ಕೊಲೊಸ್ಸೆ 1:16ನೇ ವಚನವನ್ನು ಓದಿರಿ.

'ಭೂಪರಲೋಕಗಳಲ್ಲಿರುವ ದೃಶ್ಯಾದೃಶ್ಯವಾದವುಗಳೆಲ್ಲವೂ ಸಿಂಹಾಸನಗಳಾಗಲಿ, ಪ್ರಭುತ್ವಗಳಾಗಲಿ, ದೊರೆತನಗಳಾಗಲಿ, ಅಧಿಕಾರಗಳಾಗಲಿ ಆತನಲ್ಲಿ ಸೃಷ್ಟಿಸಲ್ಪಟ್ಟವು. ಸರ್ವವೂ ಆತನ ಮುಖಾಂತರವಾಗಿಯೂ, ಆತನಿಗೋಸ್ಕರವಾಗಿಯೂ ಸೃಷ್ಟಿಸಲ್ಪಟ್ಟಿತು".

`ದೇವರ ಅತ್ಯಾಶ್ಚರ್ಯಕರವಾದ ಈ ಪ್ರೀತಿಗೆ ನಾವು ಹೇಗೆ ಉತ್ತರಿಸಬೇಕು?`

ಸೃಷ್ಟಿಕರ್ತನಾದ ದೇವರನ್ನು ಆರಾಧಿಸಿರಿ ಎಂಬ ಮೊದಲನೆ ದೂತನ ಸಂದೇಶವು ಕ್ರಿಸ್ತನು ಶಿಲುಬೆಯಲ್ಲಿ ಮರಣ ಹೊಂದಿದ ನಂತರ ಕೊಡಲ್ಪಟ್ಟಿತು. ಮತ್ತು ಸಮಸ್ತ ವಿಶ್ವಕ್ಕೂ ಹಾಗೂ ಕ್ರಿಸ್ತನ ಹಿಂಬಾಲಕರಿಗೆ ಭೂಮ್ಯಾಕಾಶಗಳನ್ನೂ, ಸಮುದ್ರವನ್ನೂ, ನೀರಿನ ಬುಗ್ಗೆಗಳನ್ನು ಉಂಟುಮಾಡಿದ ಅದೇ ದೇವರು "ತಾನು ದೇವಸ್ವರೂಪನಾಗಿದ್ದರೂ, ದೇವರಿಗೆ ಸರಿಸಮಾನರಾಗಿರುವದೆಂಬ ಅಮೂಲ್ಯ ಪದವಿಯನ್ನು ಬಿಡಲೊಲ್ಲೆನು ಎಂದೆಣಿಸದೆ, ತನ್ನನ್ನು ಬರಿದು ಮಾಡಿಕೊಂಡು ದಾಸನರೂಪವನ್ನು ಧರಿಸಿಕೊಂಡು ಮನುಷ್ಯರಿಗೆ ಸದೃಶನಾದನು. ಹೀಗೆ ಆತನು ಆಕಾರದಲ್ಲಿ ತನ್ನನ್ನು ತಗ್ಗಿಸಿಕೊಂಡು ಮರಣವನ್ನು ಅಂದರೆ ಶಿಲುಬೆಯ ಮರಣವನ್ನಾದರೂ ಹೊಂದುವಷ್ಟು ವಿಧೇಯನಾದನು' ಎಂಬುದು ತಿಳಿಸಲ್ಪಟ್ಟಿತು (ಫಿಲಿಪ್ಪಿ 2:7,8).

ಕ್ರಿಸ್ತನು ಈ ಲೋಕಕ್ಕೆ ಮನುಷ್ಯನಾಗಿ ಬರುವುದಕ್ಕೆ ಮೊದಲೇ ಆತನನ್ನು ತಿಳಿದಿದ್ದವರಿಗೆ, ಶಿಲುಬೆಯಲ್ಲಿ ವೇದನೆಯಿಂದ ಮರಣಹೊಂದಿದ ಆ ದೃಶ್ಯವು ಎಷ್ಟೊಂದು ಆಶ್ಚರ್ಯ ತಂದಿರಬಹುದಲ್ಲವೇ? ಕ್ರಿಸ್ತನ ಅಮೂಲ್ಯ ರಕ್ತದಿಂದ ಬಿಡುಗಡೆ ಹೊಂದಿದ ಮಾನವರಾದ ನಾವು ನಮ್ಮ ಸೃಷ್ಟಿಕರ್ತನೂ ಹಾಗೂ ವಿಮೋಚಕನು ಆದವನನ್ನು ಆರಾಧಿಸುವುದಕ್ಕಿಂತ ಬೇರೇನು ಮಾಡಲು ಸಾಧ್ಯ?

`ಪಾಪಿಗಳಾದ ನಾವು ಕ್ರಿಸ್ತನ ಶಿಲುಬೆಯ ಹಿನ್ನೆಲೆಯಲ್ಲಿ ಆತನು ಮರಣ ಹೊಂದಿದ್ದಕ್ಕೆ ಯಾಕೆ ಏನನ್ನು ಹೆಚ್ಚಾಗಿ ಸೇರಿಸಬಾರದು? ಸೇರಿಸಿದಲ್ಲಿ ಅದು ಕ್ರೈಸ್ತ ಧರ್ಮಕ್ಕೂ ಸತ್ಯವೇದದ ಸಿದ್ಧಾಂತಗಳಿಗೂ ಹೇಗೆ ವಿರುದ್ಧವಾಗುತ್ತದೆ? ಸೃಷ್ಟಿಕರ್ತನು ನಮಗೆ ಈಗಾಗಲೇ ಮಾಡಿರುವುದಕ್ಕೆ ನಮ್ಮ ಯಾವ ಕ್ರಿಯೆಗಳನ್ನು ಸೇರಿಸಬಹುದು?`