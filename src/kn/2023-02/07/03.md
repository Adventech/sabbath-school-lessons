---
title:  ಸೃಷ್ಟಿಕರ್ತನಿಗೆ ನಮಸ್ಕರಿಸಿರಿ
date:   08/05/2023
---

`ಪ್ರಕಟನೆ 14:7ನೇ ವಚನದಲ್ಲಿ ಮೊದಲನೆ ದೇವದೂತನ ಸಂದೇಶವು ಹೇಗೆ ಮುಕ್ತಾಯವಾಗುತ್ತದೆ? ನ್ಯಾಯತೀರ್ಪು ಮಾಡುವ ಗಳಿಗೆ ಬಂದಿದೆ ಎಂದು ಎಚ್ಚರಿಸುವ ಈ ಸಂದೇಶವು ಕೊನೆಯದಾಗಿ ಯಾವ ಮನವಿ ಮಾಡುತ್ತದೆ? (ಯೆಶಾಯ 40:26; ಯೋಹಾನ 1:1-3 ಹಾಗೂ ರೋಮಾಯ 1:20ನೇ ವಚನಗಳನ್ನು ಓದಿರಿ.`

ಪ್ರಕಟನೆ 14:7ನೇ ವಚನವು ಸೃಷ್ಟಿಕರ್ತನಾದ ದೇವರಿಗೆ ನಮಸ್ಕಾರ ಮಾಡಿರಿ ಅಥವಾ ಆತನನ್ನು ಆರಾಧಿಸಿರಿ ಎಂದು ಸ್ಪಷ್ಟವಾಗಿ ಕರೆನೀಡುತ್ತದೆ. ವಿಜ್ಞಾನಿಗಳಲ್ಲಿ ಹೆಚ್ಚಿನವರು ಮಾತ್ರವಲ್ಲದೆ, ಕ್ರೈಸ್ತರೂ ಸಹ ವಿಕಾಸವಾದ ಸಿದ್ಧಾಂತವನ್ನು ಅಂಗೀಕರಿಸಿಕೊಳ್ಳುವ ಈ ಸಂದರ್ಭದಲ್ಲಿ ದೇವರ ಈ ಕರೆಯು ಬಹಳ ಪ್ರಾಮುಖ್ಯವಾಗಿದೆ (Evolution, ಜೀವಜಾತಿಗಳು ಬೇರೆ ಬೇರೆಯಾಗಿ ಮತ್ತು ಹೊಸದಾಗಿ ಸೃಷ್ಟಿಯಾಗುವುದಿಲ್ಲ. ಬದಲಾಗಿ ಹಿಂದಿದ್ದ ಜೀವಜಾತಿಗಳು ಅಲ್ಪಸ್ವಲ್ಪ ಬದಲಾವಣೆಗಳಿಂದ ಕ್ರಮೇಣವಾಗಿ ಒಟ್ಟುಗೂಡಿ ಹೊಸ ಜೀವ ಜಾತಿ ಉದ್ಭವಿಸುತ್ತದೆಂದು ಅಭಿಪ್ರಾಯಪಡುವ ಸಿದ್ದಾಂತವನ್ನು ವಿಕಾಸವಾದ ಎನ್ನುತ್ತಾರೆ). ಈ ಸಿದ್ಧಾಂತವು ದೇವರು ಈ ವಿಶ್ವದಲ್ಲಿರುವ ಸಮಸ್ತವನ್ನೂ ಉಂಟುಮಾಡಿದನೆಂಬ ಕ್ರೈಸ್ತಧರ್ಮದ ನಂಬಿಕೆಗೆ ಸಂಪೂರ್ಣ ವಿರೋಧವಾಗಿದೆ. ವಿಕಾಸವಾದವು ಸತ್ಯವಾದಲ್ಲಿ ನಮ್ಮ ನಂಬಿಕೆಯು ಸುಳ್ಳಾಗಿದೆ. ನಿರ್ಣಯಿಸಬೇಕಾದ ವಿವಾದಾಂಶಗಳು ಅಂದರೆ ಈ ಸಮಸ್ತ ವಿಶ್ವವು ದೇವರಿಂದ ಉಂಟುಮಾಡಲ್ಪಟ್ಟಿತೋ ಅಥವಾ ವಿಕಾಸವಾದದ ಮೂಲಕ ಕೋಟ್ಯಾಂತರ ವರ್ಷಗಳ ಸಮಯದಲ್ಲಿ ಬೆಳವಣಿಗೆ ಹೊಂದಿತೋ ಎಂಬುದು ಕಣ್ಣಿಗೆ ಕಾಣಿಸುವಷ್ಟು ವ್ಯತಿರಿಕ್ತವಾಗಿವೆ.

ಪ್ರಕಟನೆ ಪುಸ್ತಕದಲ್ಲಿ ಸೃಷ್ಟಿಕರ್ತನಾದ ದೇವರಿಗೆ ನಮಸ್ಕಾರ ಮಾಡಿರಿ ಎಂಬ ಕೊನೆಯ ಕರೆಯು ಸತ್ಯವೇದದ ಮೊದಲನೆ ಪುಸ್ತಕವಾದ ಆದಿಕಾಂಡದಲ್ಲಿ ಬಲವಾಗಿ ಆಧಾರಗೊಂಡಿದೆ. ಸೃಷ್ಟಿಯ ಪ್ರಾಮುಖ್ಯತೆಯನ್ನು ಅರ್ಥಮಾಡಿಕೊಳ್ಳದಿದ್ದಲ್ಲಿ, ನಾವು ಸೈತಾನನು ಮತ್ತು ಕ್ರಿಸ್ತನ ನಡುವಣ ಮಹಾಹೋರಾಟದಲ್ಲಿ ಯಾರಿಗೆ ನಮಸ್ಕರಿಸಬೇಕೆಂಬ ವಿವಾದಾಸ್ಪದ ಅಂಶಗಳನ್ನು ಎಂದಿಗೂ ಸಂಪೂರ್ಣವಾಗಿ ಮನದಟ್ಟು ಮಾಡಿಕೊಳ್ಳಲಾಗದು. ಆದಿಯಲ್ಲಿ ದೇವರು ಆಕಾಶವನ್ನೂ, ಭೂಮಿಯನ್ನೂ ಉಂಟುಮಾಡಿದನು” (ಆದಿಕಾಂಡ 1:1). ಈ ವಾಕ್ಯವು ಸಂಪೂರ್ಣ ಸತ್ಯವೇದದ ಅಸ್ತಿವಾರವಾಗಿದೆ. ಆದಿಯಲ್ಲಿ ದೇವರು ಉಂಟುಮಾಡಿದನು. ಉಂಟು ಮಾಡಿದವನು ಎಂಬುದಕ್ಕೆ ಇಬ್ರಿಯ ಭಾಷೆಯಲ್ಲಿ "ಬಾರ" (Bara) ಎಂಬ ಪದ ಉಪಯೋಗಿಸಲಾಗಿದೆ. ಈ ವಾಕ್ಯದಲ್ಲಿ ಉಂಟುಮಾಡಿದನು' ಎಂಬ ಕ್ರಿಯಾಪದವನ್ನು (Verb) ದೇವರಿಗೆ ಮಾತ್ರ ಕರ್ತಪದವಾಗಿ (Subject) ಪ್ರತ್ಯೇಕವಾಗಿ ಉಪಯೋಗಿಸಲಾಗಿದೆ.

(ವಾಕ್ಯವು ಯಾವುದರ ವಿಷಯ ತಿಳಿಸುತ್ತಿದೆಯೋ ಮತ್ತು ವಾಕ್ಯದ ಕ್ರಿಯಾಪದವು ಯಾವ ಪದದೊಡನೆ ಹೊಂದಿಕೊಂಡಿರುತ್ತದೋ, ಆ ನಾಮಪದವನ್ನು ಕರ್ತಪದ (Subject) ಎನ್ನುತ್ತಾರೆ).

ದೇವರ ಅಪರಿಮಿತವಾದ ಶಕ್ತಿಯ ಬಗ್ಗೆ ಅಲ್ಪವಾಗಿ ತಿಳಿದುಕೊಳ್ಳುವುದಕ್ಕೆ ಆತನ ಸೃಷ್ಟಿಯಲ್ಲಿ ಒಂದಾದ ಸೂರ್ಯನ ಬಗ್ಗೆ ಮಾಹಿತಿಯನ್ನು ಗಮನಿಸಿ. ಈ ಲೋಕವು ಉಂಟಾದ ಸಮಯದಿಂದ ಇಲ್ಲಿಯವರೆಗೆ ಮನುಷ್ಯರು ಇಂಧನ, ಕಲ್ಲಿದ್ದಲು, ಬೆಂಕಿ ಅಥವಾ ತೈಲದಿಂದ ಉತ್ಪತ್ತಿಮಾಡಿದ ವಿಕಿರಣ ಶಕ್ತಿಗಿಂತಲೂ (Energy) ಅಧಿಕವಾದ ಶಕ್ತಿಯನ್ನು ಸೂರ್ಯ ಒಂದು ಕ್ಷಣದಲ್ಲಿ ಉತ್ಪತ್ತಿಮಾಡುತ್ತದೆ.

ಸೂರ್ಯ ಸರಿಸುಮಾರು, ಎಂಟುಲಕ್ಷದ ಅರುವತ್ತೈದು ಸಾವಿರ ಮೈಲುಗಳ ವ್ಯಾಸ (Diameter) ಹೊಂದಿದೆ. ನಮ್ಮ ಭೂಮಿಯಂತ ಹತ್ತುಲಕ್ಷ ಭೂಮಿಗಳನ್ನು ಅದರಲ್ಲಿ ಹಾಕಬಹುದು. ಆದರೆ ಸೂರ್ಯನು ನಮ್ಮ ಕ್ಷೀರಪಥ ಅಂದರೆ ಆಕಾಶ ಗಂಗೆಯಲ್ಲಿರುವ (Galaxy) ಲಕ್ಷಾಂತರ ಕೋಟಿ ನಕ್ಷತ್ರಗಳಲ್ಲಿ ಒಂದಾಗಿದೆ. ಪಿಸ್ಟಲ್ (Pistol) ಎಂಬ ನಕ್ಷತ್ರವು ನಮ್ಮ ಸೂರ್ಯನಿಂದ ಉತ್ಪತ್ತಿಯಾಗುವ ಶಕ್ತಿಗಿಂತ ಒಂದುಕೋಟಿಯಷ್ಟು ಅಧಿಕವಾದ ಶಕ್ತಿಯನ್ನು ಉತ್ಪಾದಿಸುತ್ತದೆ. ಸೂರ್ಯನಂತಹ ಹತ್ತುಲಕ್ಷದಷ್ಟು ನಕ್ಷತ್ರಗಳನ್ನು ಪಿಸ್ಟಲ್ ನಕ್ಷತ್ರದೊಳಕ್ಕೆ ಸುಲಭವಾಗಿ ಹಾಕಬಹುದು. ಇದನ್ನು ಊಹಿಸಿಕೊಳ್ಳುವುದೂ ಕಷ್ಟ. ಅಂದಮೇಲೆ ದೇವರ ಅಗಾಧವಾದ ಸೃಷ್ಟಿಯನ್ನು ಮನುಷ್ಯರಿಂದ ಎಂದಾದರೂ ತಿಳಿದುಕೊಳ್ಳುವುದು ಸಾಧ್ಯವೇ? ನಮ್ಮ ದೇವರು ಅಪರಿಮಿತಶಕ್ತಿಶಾಲಿಯೂ ಹಾಗೂ ಭಯಭಕ್ತಿ ಹುಟ್ಟಿಸುವಂತ ಪರಾಕ್ರಮಿಯು ಆಗಿದ್ದಾನೆಂಬುದನ್ನು ಸೃಷ್ಟಿಯು ಪ್ರಕಟಿಸುತ್ತದೆ. ಭೂಮ್ಯಾಕಾಶಗಳನ್ನು ಉಂಟುಮಾಡಿದ ದೇವರ ಸೃಷ್ಟಿ ಸಾಮರ್ಥ್ಯವು ಶತಶತಮಾನಗಳಿಂದಲೂ ಆತನ ಜನರ ಪರವಾಗಿ ಕಾರ್ಯಮಾಡುತ್ತದೆ. ಈ ಲೋಕವನ್ನು ಉಂಟುಮಾಡಿದವನು ಹಾಗೂ ಸರ್ವವ್ಯಾಪಿಯೂ ಆಗಿರುವ ದೇವರು ತನ್ನ ಮಕ್ಕಳನ್ನು ಎಂದಿಗೂ ತೊರೆಯುವುದಿಲ್ಲ.

`ಸೃಷ್ಟಿಯ ಅಗಾಧವಾದ ಕಾರ್ಯವು ದೇವರು ನಮ್ಮನ್ನು ಪ್ರೀತಿಸುತ್ತಾನೆಂಬ ವಾಸ್ತವಾಂಶವನ್ನು ನಮ್ಮಲ್ಲಿ ಹೇಗೆ ವೃದ್ಧಿಯಾಗುವಂತೆ ಮಾಡುತ್ತದೆ? ಸೃಷ್ಟಿಯ ಅಗಾಧತೆಗೆ ಹೋಲಿಸಿದಾಗ ನಾವು ಕೇವಲ ದೂಳಿನಂತಿದ್ದೇವೆ. ಆದರೂ ಕ್ರಿಸ್ತನು ನಮಗಾಗಿ ಪ್ರಾಣಕೊಟ್ಟನು ಎಂಬುದು ಹೇಗೆ ದೇವರ ಪ್ರೀತಿಯನ್ನು ಪ್ರಚುರಪಡಿಸುತ್ತದೆ?`