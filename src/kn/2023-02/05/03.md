---
title:  ದೇವರ ಕರುಣೆ ಮತ್ತು ನ್ಯಾಯತೀರ್ಪು
date:   24/04/2023
---

ಶಿಲುಬೆ ಮತ್ತು ನ್ಯಾಯತೀರ್ಪು ಇವೆರಡೂ ದೇವರು ನ್ಯಾಯವಂತನೂ, ಕರುಣೆಯುಳ್ಳವನೂ ಆಗಿದ್ದಾನೆಂದು ಪ್ರಕಟಪಡಿಸುತ್ತದೆ. "ಪಾಪದ ಸಂಬಳ ಮರಣ" ಎಂದು ನ್ಯಾಯವು ತಿಳಿಸುತ್ತದೆ. ಅದಕ್ಕುತ್ತರವಾಗಿ ಕರುಣೆಯು "ದೇವರ ಉಚಿತಾರ್ಥವಾದ ವರವು ನಮ್ಮ ಕರ್ತನಾದ ಕ್ರಿಸ್ತ ಯೇಸುವಿನಲ್ಲಿರುವ ನಿತ್ಯಜೀವ" ಎಂದು ತಿಳಿಸುತ್ತದೆ (ರೋಮಾಯ 6:23). ದೇವರು ಹತ್ತು ಆಜ್ಞೆ ಅಥವಾ ಧರ್ಮಶಾಸ್ತ್ರವನ್ನು ಬದಲಾಯಿಸುವುದಾಗಲಿ ಇಲ್ಲವೆ ರದ್ದು ಮಾಡಿದ್ದಲ್ಲಿ ಅಥವಾ ಯೇಸುಸ್ವಾಮಿಯು ಧರ್ಮಶಾಸ್ತ್ರವನ್ನು ಬದಲಾಯಿಸುವುದಾಗಲಿ ಇಲ್ಲವೆ ರದ್ದು ಮಾಡಿದ್ದಲ್ಲಿ, ಯೇಸುಸ್ವಾಮಿಯು ಶಿಲುಬೆಯಲ್ಲಿ ಸಾಯುವುದು ಸಂಪೂರ್ಣವಾಗಿ ಅನಗತ್ಯವಾಗಿತ್ತು. ಕ್ರಿಸ್ತನ ಮರಣವು ದೇವರ ಹತ್ತು ಆಜ್ಞೆಗಳು ನಿರಂತರಕ್ಕೂ ಇರುತ್ತವೆಂದು ದೃಢಪಡಿಸಿತು ಹಾಗೂ ಆಜ್ಞೆಗಳು ನ್ಯಾಯತೀರ್ಪಿನ ತಳಹದಿಯಾಗಿದೆ.

`ಪ್ರಕಟನೆ 20:12ನೇ ವಚನ ಓದಿರಿ, ನಾವು ಹೇಗೆ ನ್ಯಾಯತೀರ್ಪು ಹೊಂದುತ್ತೇವೆ? ನಮ್ಮ ಒಳ್ಳೆಯ ಕ್ರಿಯೆಗಳು ನಮ್ಮ ರಕ್ಷಣೆಯೊಂದಿಗೆ ಯಾವ ಸಂಬಂಧಹೊಂದಿವೆ?`

ನಮ್ಮ ಕ್ರಿಯೆಗಳು ನಮ್ಮ ಆಯ್ಕೆಗಳು ಮತ್ತು ದೇವರ ಮೇಲೆ ನಮ್ಮ ನಿಷ್ಠೆಯನ್ನು ತಿಳಿಸುತ್ತವೆ. ನಂಬಿಕೆಯ ಮೂಲಕ ಕೃಪೆಯಿಂದಲೇ ರಕ್ಷಣೆ ಹೊಂದಿದವರಾಗಿದ್ದೀರಿ... ಅದು ಪುಣ್ಯಕ್ರಿಯೆಗಳಿಂದ ಉಂಟಾದದ್ದಲ್ಲ; ಆದುದರಿಂದ ಹೊಗಳಿಕೊಳ್ಳುವುದಕ್ಕೆ ಯಾರಿಗೂ ಆಸ್ಪದವಿಲ್ಲ" ಎಂದು ಪೌಲನು ಹೇಳುತ್ತಾನೆ (ಎಫೆಸ 2:8). ಆದರೆ ಕ್ರಿಸ್ತನು ನಮ್ಮನ್ನು ರಕ್ಷಿಸಿದಾಗ, ಆತನು ನಮ್ಮನ್ನು ಪರಿವರ್ತಿಸುತ್ತಾನೆ. "ನಾವು ಆತನ ನಿರ್ಮಾಣ, ಸತ್ಕಾರ್ಯಗಳನ್ನು ಮಾಡುವುದಕ್ಕಾಗಿಯೇ ಕ್ರಿಸ್ತ ಯೇಸುವಿನಲ್ಲಿ ಸೃಷ್ಟಿಸಲ್ಪಟ್ಟೆವು" ಎಂದು ಪೌಲನು ಎಫೆಸ 2:10ನೇ ವಚನದಲ್ಲಿ ತಿಳಿಸುತ್ತಾನೆ.

ಪವಿತ್ರಾತ್ಮನಿಂದ ಪ್ರೇರಿತವಾದ ನಮ್ಮ ಒಳ್ಳೆಯ ಕ್ರಿಯೆಗಳು ನಮ್ಮನ್ನು ರಕ್ಷಿಸುವುದಿಲ್ಲ, ಆದರೆ ನಮ್ಮ ನಂಬಿಕೆಯು ಯಥಾರ್ಥವಾದದ್ದೆಂದು ಅವು ಸಾಕ್ಷಿಕೊಡುತ್ತವೆ. ದೇವರ ಕೊನೆಯ ನ್ಯಾಯತೀರ್ಪು ಎಲ್ಲ ವಿಧವಾದ ಕಪಟ, ಸುಳ್ಳುತನ, ಡೋಂಗಿತನವನ್ನು ಬಯಲಿಗೆಳೆದು ನಮ್ಮ ಹೃದಯದ ಆಳಕ್ಕೆ ಇಳಿಯುತ್ತದೆ. ನ್ಯಾಯತೀರ್ಪಿನಲ್ಲಿ ನಮ್ಮ ಸ್ಥಿತಿಗತಿ ಹೇಗಿರುತ್ತದೆಂಬುದನ್ನು ವಿವರಿಸುವಾಗ ಶ್ರೀಮತಿ ವೈಟಮ್ಮನವರು ಸುವಾರ್ತೆ/ ಶುಭವಾರ್ತೆ ಮತ್ತು ನ್ಯಾಯತೀರ್ಪು ಹೇಗೆ ಪರಸ್ಪರ ಸಂಬಂಧಹೊಂದಿವೆ ಎಂಬುದನ್ನು ಹೀಗೆ ತಿಳಿಸುತ್ತಾರೆ:

"ದೇವರ ಮುಂದೆ ಆತನ ಮಕ್ಕಳೆಂದು ಗುರುತಿಸಿಕೊಂಡವರು ಕೊಳಕು ಬಟ್ಟೆ ಧರಿಸಿನಿಂತಿರುವ ವಾಸ್ತವಾಂಶವು, ನಾವೆಲ್ಲರೂ ನಮ್ಮನ್ನು ನಾವೇ ತಗ್ಗಿಸಿಕೊಂಡು ಹೃದಯ ಪರಿಶೋಧನೆ ಮಾಡಿಕೊಳ್ಳಬೇಕೆಂದು ತಿಳಿಸುತ್ತದೆ. ಸತ್ಯಕ್ಕೆ ವಿಧೇಯರಾಗಿ ತಮ್ಮ ಮನಸ್ಸನ್ನು ಶುದ್ದೀಕರಿಸಿಕೊಳ್ಳುವವರು ತಮ್ಮ ಬಗ್ಗೆ ಎಂದಿಗೂ ಹೆಮ್ಮೆಪಟ್ಟುಕೊಳ್ಳದೆ ವಿನಯಭಾವನೆ ಹೊಂದಿರುತ್ತಾರೆ. ಕ್ರಿಸ್ತನ ಕಳಕರಹಿತ ಸ್ವಭಾವವನ್ನು ಅವರು ಚೆನ್ನಾಗಿ ತಿಳಿದುಕೊಂಡಾಗ, ಆತನ ಸ್ವರೂಪಕ್ಕೆ ತಕ್ಕಹಾಗೆ ನಡೆಯಬೇಕೆಂಬ ಬಯಕೆ ಅವರಲ್ಲಿ ಇನ್ನೂ ಬಲಗೊಳ್ಳುತ್ತದೆ. ನಮ್ಮ ಪಾಪದ ಸ್ಥಿತಿಗತಿಯನ್ನು ನಾವು ಅರಿತುಕೊಂಡಾಗ, ಕ್ರಿಸ್ತನು ನಮ್ಮ ನೀತಿಯೂ, ವಿಮೋಚಕನೂ ಹಾಗೂ ನಮ್ಮನ್ನು ಶುದ್ಧಿಕರಿಸುವವನೂ ಆಗಿದ್ದಾನೆಂದು ಆತನ ಮೇಲೆ ಬಲವಾಗಿ ಆತುಕೊಳ್ಳಬೇಕು. ಸೈತಾನನು ನಮ್ಮ ವಿರುದ್ಧವಾಗಿ ಮಾಡುವ ಆಪಾದನೆಗಳಿಗೆ ನಮ್ಮಿಂದ ಉತ್ತರಿಸಲು ಸಾಧ್ಯವಿಲ್ಲ. ಕ್ರಿಸ್ತನು ಮಾತ್ರ ನಮ್ಮ ಪರವಾಗಿ ಪರಿಣಾಮಕಾರಿಯಾಗಿ ಮಾತನಾಡಲು ಸಾಧ್ಯ. ಸೈತಾನನು ನಮ್ಮ ವಿರುದ್ಧವಾಗಿ ಮಾಡುವ ಎಲ್ಲಾ ಆಪಾದನೆಗಳಿಗೆ ಕ್ರಿಸ್ತನು ನಮ್ಮ ಯೋಗ್ಯತೆಯಿಂದಲ್ಲ, ಬದಲಾಗಿ ತನ್ನ ಯೋಗ್ಯತೆಯಿಂದ ಉತ್ತರಿಸಿ ಅವನ ಬಾಯಿ ಮುಚ್ಚಿಸುತ್ತಾನೆ (ಟೆಸ್ಟಿಮೊನಿಸ್ ಫಾರ್ ದಿ ಚರ್ಚ್, ಸಂಪುಟ 5, ಪುಟಗಳು 471, 472).

`ಶ್ರೀಮತಿ ವೈಟಮ್ಮನವರ ಮೇಲಿನ ಹೇಳಿಕೆಯಲ್ಲಿ ಸುವಾರ್ತೆಯು ನ್ಯಾಯತೀರ್ಪಿನಿಂದ ಬೇರ್ಪಡಿಸಲಾಗುವುದಿಲ್ಲವೆಂಬುದನ್ನು ತಿಳಿಯಬಹುದು. ಇವೆರಡರ ನಡುವಣ ಸಂಬಂಧದಿಂದ ನಮ್ಮಲ್ಲಿ ಯಾವ ನಿರೀಕ್ಷೆ ಉಂಟಾಗಲಿದೆ?`