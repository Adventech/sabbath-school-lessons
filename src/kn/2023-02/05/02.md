---
title:  ನ್ಯಾಯತೀರ್ಪು ಮಾಡುವ ಗಳಿಗೆಯ ಮಹತ್ವ
date:   23/04/2023
---

ಪ್ರಕಟನೆಯ ಪುಸ್ತಕವು ಯುಗಯುಗಾಂತರಗಳಿಂದಲೂ ಒಳ್ಳೆಯದು ಮತ್ತು ಕೆಟ್ಟದ್ದರ ನಡುವಣ ಮಹಾಹೋರಾಟದ ಮುಕ್ತಾಯದ ಬಗ್ಗೆ ಗಮನ ಕೇಂದ್ರೀಕರಿಸುತ್ತದೆ. ದೇವರ ವಿರುದ್ಧವಾಗಿ ದಂಗೆಯೆದ್ದ ಲೂಸಿಫರನೆಂಬ ದೇವದೂತನು ದೇವರ ನ್ಯಾಯ ನಡವಳಿಕೆ, ನಿಷ್ಪಕ್ಷಪಾತತ್ವ ಹಾಗೂ ಜ್ಞಾನ ವಿವೇಕವನ್ನು ಪ್ರಶ್ನಿಸುತ್ತಾನೆ. ಈ ವಿಶ್ವದ ಪರಿಪಾಲನೆಯಲ್ಲಿ ದೇವರು ಪಕ್ಷಪಾತಿಯೂ, ಅನ್ಯಾಯಗಾರವೂ ಆಗಿದ್ದಾನೆಂದು ಲೂಸಿಫರನು ದೇವರ ಬಗ್ಗೆ ಆಪಾದನೆ ಹೊರಿಸುತ್ತಾನೆ. ಪ್ರಕಟನೆ ಪುಸ್ತಕದ ಅಂತಿಮ ನ್ಯಾಯತೀರ್ಪು ದೇವರ ಗುಣಸ್ವಭಾವದ ಬಗೆಗಿನ ಹೋರಾಟದ ಪ್ರಮುಖ ಅಂಶವಾಗಿದೆ.

ಪ್ರಕಟನೆ 14:7ನೇ ವಚನವು "ನೀವೆಲ್ಲರೂ ದೇವರಿಗೆ ಭಯಪಟ್ಟು ಆತನನ್ನು ಘನಪಡಿಸಿರಿ, ಆತನು ನ್ಯಾಯತೀರ್ಪು ಮಾಡುವ ಗಳಿಗೆಯು ಬಂದಿದೆ. ಭೂಲೋಕ ಪರಲೋಕಗಳನ್ನು, ಸಮುದ್ರವನ್ನೂ, ನೀರಿನ ಬುಗ್ಗೆಗಳನ್ನೂ ಉಂಟುಮಾಡಿದಾತನಿಗೆ ನಮಸ್ಕಾರ ಮಾಡಿರಿ" ಎಂದು ಹೇಳುತ್ತದೆ. ಸಕಲ ಜನಾಂಗ ಕುಲಪ್ರಜೆ ಭಾಷೆಗಳವರಿಗೆ ಸಾರಿ ಹೇಳುವುದಕ್ಕೆ ನಿತ್ಯವಾದ ಶುಭವರ್ತಮಾನದ ಬಗ್ಗೆ ತಿಳಿಸಿದ ತಕ್ಷಣದಲ್ಲಿಯೇ, ಮೊದಲನೆ ದೂತನ ಸಂದೇಶವು ದೇವರ ನ್ಯಾಯತೀರ್ಪಿನ ಬಗ್ಗೆ ಹೇಳುವುದು ಯಾಕೆ ಪ್ರಾಮುಖ್ಯವಾಗಿದೆ? ನಿತ್ಯವಾದ ಶುಭವರ್ತಮಾನ ಮತ್ತು ದೇವರ ನ್ಯಾಯತೀರ್ಪಿನ ಬಗ್ಗೆ ಹೇಳುವುದು ಯಾಕೆ ಪ್ರಾಮುಖ್ಯವಾಗಿದೆ?

ಮೊದಲನೆ ದೇವದೂತನ ಸಂದೇಶದ "ಶುಭವರ್ತಮಾನ" ಹಾಗೂ ನ್ಯಾಯತೀರ್ಪು ಇವೆರಡೂ ಒಂದಕ್ಕೊಂದು ಬೇರ್ಪಡಿಸಲಾಗದಂತೆ ಹೆಣೆದುಕೊಂಡಿವೆ. ನಿತ್ಯವಾದ ಶುಭವರ್ತಮಾನವಿಲ್ಲದಿದ್ದಲ್ಲಿ, ನಮಗೆ ನ್ಯಾಯತೀರ್ಪಿನ ಬಗ್ಗೆ ಯಾವುದೇ ನಿರೀಕ್ಷೆ ಇರುತ್ತಿರಲಿಲ್ಲ. ಈ ಶುಭವರ್ತಮಾನವು ವಾಸ್ತವವಾಗಿ ನ್ಯಾಯತೀರ್ಪಿನಲ್ಲಿ ನಮ್ಮ ಏಕೈಕ ನಿರೀಕ್ಷೆಯಾಗಿದೆ.

ನ್ಯಾಯತೀರ್ಪಿನ ಸಮಯದಲ್ಲಿ ಪಾಪಮಾಡದ ಇತರ ಲೋಕಗಳಲ್ಲಿರುವವರೂ ಸಹ ದೇವರು ಪ್ರತಿಯೊಬ್ಬ ಮನುಷ್ಯನನ್ನು ರಕ್ಷಿಸಲು ಎಲ್ಲವನ್ನೂ ಮಾಡಿದನೆಂದು ತಿಳಿದುಕೊಳ್ಳುತ್ತಾರೆ. ನ್ಯಾಯತೀರ್ಪು ದೇವರ ನ್ಯಾಯ ಹಾಗೂ ಕರುಣೆಯನ್ನು ಪ್ರಕಟಪಡಿಸುತ್ತದೆ. ಅದು ಆತನ ಪ್ರೀತಿ ಮತ್ತು ಆಜ್ಞೆಗಳ ಬಗ್ಗೆ ತಿಳಿಸುತ್ತದೆ. ಅಲ್ಲದೆ ನಮ್ಮನ್ನು ರಕ್ಷಿಸುವ ದೇವರ ಕೃಪೆ ಹಾಗೂ ಬಿಡುಗಡೆಗೊಳಿಸುವ ಆತನ ಶಕ್ತಿಯ ಬಗ್ಗೆ ತಿಳಿಸುತ್ತದೆ.

ನ್ಯಾಯತೀರ್ಪು ಪಾಪದ ಸಮಸ್ಯೆಗೆ ದೇವರು ಕೊಡುವ ಕೊನೆಯ ಪರಿಹಾರವಾಗಿದೆ. ಕ್ರಿಸ್ತನ ಮತ್ತು ಸೈತಾನನ ನಡುವಣ ಮಹಾಹೋರಾಟದಲ್ಲಿ ದೇವರು ಶಿಲುಬೆಯ ಮೇಲೆ ಸೈತಾನನ ಆಪಾದನೆಗಳಿಗೆ ಉತ್ತರಕೊಟ್ಟನು. ಆದರೆ ನ್ಯಾಯತೀರ್ಪಿನಲ್ಲಿ ನಮ್ಮನ್ನು ಶಿಲುಬೆಯ ಬಳಿಗೆ ನಡೆಸಿ ರಕ್ಷಿಸಲು ಸಾಧ್ಯವಾದ ಎಲ್ಲವನ್ನೂ ತಾನು ಮಾಡಿದನೆಂದು ದೇವರು ಪ್ರಕಟಿಸುತ್ತಾನೆ.

ಪರಲೋಕದ ಪುಸ್ತಕಗಳು ತೆರೆಯಲ್ಪಡುತ್ತವೆ (ದಾನಿಯೇಲನು 7:10). ಅದರಲ್ಲಿ ಎಲ್ಲಾ ಮಾನವರ ಖಚಿತವಾದ, ಅತಿಸೂಕ್ಷ್ಮವಾದ ವಿಷಯಗಳೂ ಸಹ ವಿವರವಾಗಿ ಬರೆಯಲ್ಪಟ್ಟಿರುತ್ತವೆ. ಪವಿತ್ರಾತ್ಮನು ನಮ್ಮ ಮನವೊಲಿಸಲು ಮಾಡಿದ ಪ್ರಯತ್ನ, ಕ್ರಿಸ್ತನು ಶಿಲುಬೆಯ ಮೇಲೆ ಉಚಿತವಾಗಿ ನೀಡಿದ ಬಿಡುಗಡೆ, ರಕ್ಷಣೆಯ ವಿಷಯದಲ್ಲಿ ನಾವು ಮಾಡಿದ ಆಯ್ಕೆಗಳನ್ನು ಸಮಸ್ತ ವಿಶ್ವವು ಗಮನಿಸುವುದು ನಾವು ದೇವರ ದೃಷ್ಟಿಯಲ್ಲಿ ಎಷ್ಟೊಂದು ಅಮೂಲ್ಯರಾಗಿದ್ದೇವೆಂಬುದನ್ನು ತಿಳಿಸುತ್ತದೆ.

`ಕೀರ್ತನೆ 51:1-4ನೇ ವಚನಗಳನ್ನು, ಅದರಲ್ಲಿಯೂ ವಿಶೇಷವಾಗಿ ನಾಲ್ಕನೇ ವಚನ ಓದಿರಿ, ಈ ವಾಕ್ಯಗಳು ನ್ಯಾಯತೀರ್ಪಿನ ಉದ್ದೇಶ ಹಾಗೂ ಪ್ರಾಮುಖ್ಯತೆಯ ಬಗ್ಗೆ ತಿಳಿದುಕೊಳ್ಳಲು ಹೇಗೆ ಸಹಾಯ ಮಾಡುತ್ತವೆ?`