---
title:  ಪರಲೋಕದ ಒಂದು ಮಿನುಗುನೋಟ
date:   26/04/2023
---

ಕ್ಷಣಿಕವೂ, ಅಪರಿಪೂರ್ಣವೂ ಆದ ದೃಶ್ಯ ಅಥವಾ ದರ್ಶನವನ್ನು ಮಿನುಗು ನೋಟ (Glimpse) ಎನ್ನುತ್ತಾರೆ. ಪ್ರಕಟನೆ 4ನೇ ಅಧ್ಯಾಯದಲ್ಲಿ ಯೋಹಾನನು ಪರಲೋಕದಲ್ಲಿ ತೆರೆದಿದ್ದ ಬಾಗಿಲನ್ನು ಕಾಣುತ್ತಾನೆ. ಆಗ ಒಂದು ವಾಣಿಯು "ಇಲ್ಲಿಗೆ ಏರಿ ಬಾ, ಮುಂದೆ ಆಗಬೇಕಾದವುಗಳನ್ನು ನಿನಗೆ ತೋರಿಸುವೆನು" ಎಂದು ಅವನಿಗೆ ಹೇಳಿತು. ಯೇಸುಸ್ವಾಮಿಯು ಅಪೋಸ್ತಲನಾದ ಯೋಹಾನನಿಗೆ ಒಳ್ಳೇದರ ಮತ್ತು ಕೆಟ್ಟದ್ದರ ನಡುವಣ ಮಹಾಹೋರಾಟದ ದೃಶ್ಯಗಳನ್ನು ಪರಲೋಕದ ದೇವದರ್ಶನದ ಗುಡಾರದಲ್ಲಿ ತೆರೆದಿರುವ ಬಾಗಿಲಿನ ಮೂಲಕ ನೋಡುವಂತೆ ತಿಳಿಸಿದನು. ಇದರಲ್ಲಿ ನಿತ್ಯವಾದ ರಕ್ಷಣಾ ಯೋಜನೆಯ ಮಿನುಗುನೋಟವು ಯೋಹಾನನಿಗೆ ಕಾಣಿಸಿತು. ಪರಲೋಕದ ನ್ಯಾಯಾಲಯದಲ್ಲಿ ನಿರ್ಧಾರವಾಗುವ ಸಂಗತಿಗಳಿಗೆ ನಾವು ಸಾಕ್ಷಿಗಳಾಗಿದ್ದೇವೆ. ಒಳ್ಳೇದರ ಮತ್ತು ಕೆಟ್ಟದ್ದರ ನಡುವಣ ಮಹಾಹೋರಾಟದ ಅತಿಮುಖ್ಯವಾದ ವಿಷಯಗಳು ನಮಗೆ ಕಾಣಬರುತ್ತವೆ.

`ಪ್ರಕಟನೆ 4:2-4ನೇ ವಚನಗಳಿಗೂ ಹಾಗೂ ದಾನಿಯೇಲನು 7ನೇ ಅಧ್ಯಾಯದಲ್ಲಿ ಕಂಡುಬರುವ ನ್ಯಾಯತೀರ್ಪಿನ ದೃಶ್ಯಕ್ಕೂ ಇರುವ ಹೋಲಿಕೆಗಳೇನು?`

ಇದು ನಿಸ್ಸಂಶಯವಾಗಿಯೂ ಸಿಂಹಾಸನ ಹಾಕಲ್ಪಟ್ಟಿರುವ ಪರಲೋಕದಲ್ಲಿ ನ್ಯಾಯಾಸನದ ದೃಶ್ಯವಾಗಿದೆ. ತಂದೆಯಾದ ದೇವರು ದೇವದೂತರಿಂದ ಆವರಿಸಲ್ಪಟ್ಟಿರುವ ಸಿಂಹಾಸನದಲ್ಲಿ ಆಸೀನವಾಗಿದ್ದಾನೆ. ಸಾಂಕೇತಿಕವಾಗಿ ಗುಡುಗು ಮಿಂಚುಗಳು ದೇವರನ್ಯಾಯತೀರ್ಪನ್ನು ಸೂಚಿಸುತ್ತಿದ್ದವು. ಪ್ರಕಟನೆ 4:4ನೇ ವಚನದಲ್ಲಿ ಸಿಂಹಾಸನದ ಸುತ್ತಲೂ 24 ಮಂದಿ ಹಿರಿಯರು ಕೂತಿರುವುದನ್ನು ನಾವು ಗಮನಿಸಬಹುದು.

ಈ ಇಪ್ಪತ್ತು ನಾಲ್ಕು ಮಂದಿ ಹಿರಿಯರು ಯಾರು? ಪುರಾತನ ಇಸ್ರಾಯೇಲ್ಯರಲ್ಲಿ ಯಾಜಕಸೇವೆ ಮಾಡುತ್ತಿದ್ದ ಲೇವಿಯರಲ್ಲಿ 24 ವರ್ಗಿಕರಣಗಳಿದ್ದವು. ಈ ಯಾಜಕರು ದೇವರ ಮುಂದೆ ಜನರನ್ನು ಪ್ರತಿನಿಧಿಸುತ್ತಿದ್ದರು. 1 ಪೇತ್ರನು 2:9ನೇ ವಚನದಲ್ಲಿ ಅಪೋಸ್ತಲನು ಹೊಸ ಒಡಂಬಡಿಕೆಯ ವಿಶ್ವಾಸಿಗಳನ್ನು ದೇವರಾದುಕೊಂಡ ಮೀಸಲಾದ ಜನಾಂಗವೂ, ರಾಜವಂಶಸ್ಥರಾದ ಯಾಜಕರೂ ಆಗಿದ್ದೀರೆಂದು ಹೇಳುತ್ತಾನೆ. ಈ 24 ಮಂದಿ ಕ್ರಿಸ್ತನು ಮರಣಹೊಂದಿದಾಗ ಪುನರುತ್ಥಾನಗೊಂಡು ಆತನೊಂದಿಗೆ ಪರಲೋಕಕ್ಕೆ ಹೋದವರಾಗಿದ್ದಾರೆ. (ಮತ್ತಾಯ 27:52; ಎಫೆಸ 4:7,8).

ಏನಾದರಾಗಲಿ, ಇದೊಂದು ಶುಭವರ್ತಮಾನವಾಗಿದೆ. ಭೂಲೋಕದಿಂದ ರಕ್ಷಿಸಲ್ಪಟ್ಟ ಕೆಲವರು ದೇವರ ಸಿಂಹಾಸನದ ಸುತ್ತಲೂ ಇದ್ದಾರೆ. ನಾವು ಎದುರಿಸಿದಂತ ಶೋಧನೆಗಳನ್ನು ಅವರೂ ಎದುರಿಸಿದ್ದಾರೆ. ಕ್ರಿಸ್ತನ ಕೃಪೆಯಿಂದಲೂ ಹಾಗೂ ಪವಿತ್ರಾತ್ಮನ ಬಲದಿಂದಲೂ ಈ ಇಪ್ಪತ್ತನಾಲ್ಕು ಮಂದಿ ಹಿರಿಯರು ಎಲ್ಲಾ ಶೋಧನೆಗಳನ್ನು ಜಯಿಸಿದ್ದಾರೆ. ಅವರು ಧರಿಸಿಕೊಂಡಿದ್ದ ಬಿಳಿಯ ವಸ್ತ್ರಗಳು ಅವರ ಪಾಪಗಳನ್ನು ಶುದ್ದೀಕರಿಸಿ ಅವರನ್ನು ಆವರಿಸಿಕೊಂಡಿದ್ದ ಕ್ರಿಸ್ತನ ನೀತಿಯನ್ನು ಸೂಚಿಸುತ್ತದೆ. ಅವರ ತಲೆಗಳ ಮೇಲಿದ್ದ ಚಿನ್ನದ ಕಿರೀಟಗಳು ಸೈತಾನನ ವಿರುದ್ಧದ ಹೋರಾಟದಲ್ಲಿ ಅವರು ಜಯಶಾಲಿಗಳಾಗಿದ್ದಾರೆಂಬುದನ್ನೂ ಸೂಚಿಸುತ್ತವೆ.

ಪರಲೋಕದಲ್ಲಿ ಸಿಂಹಾಸನವು ಹಾಕಲ್ಪಟ್ಟಿತ್ತು ಹಾಗೂ ಅದರಲ್ಲಿ ದೇವರು ಆಸೀನನಾಗಿದ್ದನ್ನು ನಾವು ಕಾಣುತ್ತೇವೆ. ಅದರ ಸುತ್ತಲೂ ಕೋಟ್ಯಾನುಕೋಟಿ ದೇವದೂತರು ನಿಂತುಕೊಂಡಿದ್ದರು. ಅವರೆಲ್ಲರೂ ಉನ್ನತವಾದ ಸ್ವರದಲ್ಲಿ ದೇವರನ್ನು ಸ್ತುತಿಸುತ್ತಾ 'ಕರ್ತನೇ, ನಮ್ಮ ದೇವರೇ, ನೀನು ಪ್ರಭಾವ ಮಾನ, ಬಲಗಳನ್ನು ಹೊಂದುವುದಕ್ಕೆ ಯೋಗ್ಯನಾಗಿದ್ದೀ. ಸಮಸ್ತವನ್ನೂ ಸೃಷ್ಟಿಸಿದಾತನು ನೀನೇ, ಎಲ್ಲವೂ ನಿನ್ನ ಚಿತ್ತದಿಂದಲೇ ಇದ್ದವು, ನಿನ್ನ ಚಿತ್ತದಿಂದಲೇ ನಿರ್ಮಿತವಾದವು" ಎಂದು ಹೇಳುತ್ತಾ ಆರಾಧಿಸಿದರು (ಪ್ರಕಟನೆ 4:11).