---
title:  ಮಹಾವೈಭವದ ದೃಶ್ಯ
date:   25/04/2023
---

ದಾನಿಯೇಲ ಹಾಗೂ ಪ್ರಕಟನೆ - ಇವೆರಡೂ ಪ್ರವಾದನಾತ್ಮಕ ಪುಸ್ತಕಗಳಾಗಿವೆ. ಪರಸ್ಪರ ಸಂಬಂಧವಿರುವ ಇವೆರಡೂ ಪುಸ್ತಕಗಳು ಲೋಕದ ಇತಿಹಾಸದ ಕೊನೆಯ ದಿನಗಳಲ್ಲಿ ನಡೆಯಲಿರುವ ಘಟನೆಗಳನ್ನು ತಿಳಿಸುತ್ತವೆ. ದೇವರು ನ್ಯಾಯತೀರ್ಪು ಮಾಡುವ ಸಮಯ ಬಂದಿದೆ ಎಂದು ಪ್ರಕಟನೆ ಪುಸ್ತಕ ತಿಳಿಸುತ್ತದೆ. ದಾನಿಯೇಲನ ಪುಸ್ತಕವು ಆ ನ್ಯಾಯವಿಚಾರಣೆಯು ಯಾವಾಗ ಆರಂಭವಾಯಿತೆಂದು ತಿಳಿಸುತ್ತದೆ.

ದಾನಿಯೇಲನು 7ನೇ ಅಧ್ಯಾಯದಲ್ಲಿ ದೇವರು ಪ್ರವಾದಿಗೆ ಈ ಲೋಕದ ಇತಿಹಾಸವನ್ನು ತಿಳಿಸುತ್ತಾನೆ. ಬಾಬೆಲ್, ಮೇದ್ಯ-ಪಾರಸೀಯ, ಗ್ರೀಸ್, ರೋಮ್ ಹಾಗೂ ರೋಮ್ ಸಾಮ್ರಾಜ್ಯದ ಛಿದ್ರಗೊಳ್ಳುವಿಕೆ ಮತ್ತು ಕ್ರೈಸ್ತಸಭೆಗೆ ಬರಲಿರುವ 1260 ವರ್ಷಗಳ ಹಿಂಸೆಯನ್ನು ವಿವರಿಸಿದ ಮೇಲೆ ದೇವರು ದಾನಿಯೇಲನ ಗಮನವನ್ನು ಎಲ್ಲವನ್ನೂ ಸರಿಪಡಿಸುವ ಪರಲೋಕದ ಮಹಾವೈಭವದ ದೃಶ್ಯದೆಡೆಗೆ ಸೆಳೆಯುತ್ತಾನೆ. ಸಾಮ್ರಾಜ್ಯಗಳ ಉದಯ ಹಾಗೂ ಪತನಗಳ ನಂತರ, ಪ್ರವಾದಿಯ ಗಮನವು ದೇವರ ಸಿಂಹಾಸನಕ್ಕೂ ಮತ್ತು ಆತನ ಕೊನೆಯ ನ್ಯಾಯತೀರ್ಪಿನ ಬಗ್ಗೆ ಹರಿಯುತ್ತದೆ. ಆಗ ದೇವರು ಎಂದಿಗೂ ಅಳಿಯದ ಆತನ ನೀತಿಯ ರಾಜ್ಯವನ್ನು ಸ್ಥಾಪಿಸುತ್ತಾನೆ.

ದೇವರು ದಾನಿಯೇಲನಿಗೆ ಪ್ರವಾದನಾತ್ಮಕ ದರ್ಶನದಲ್ಲಿ ಈ ಲೋಕದಲ್ಲಿ ಉಂಟಾಗುವ ಗಲಭೆ, ಹೋರಾಟಗಳನ್ನು ತೋರಿಸಿದ ನಂತರ, ಪರಲೋಕದ ದೇವದರ್ಶನದ ಗುಡಾರದ ಮಹಾವೈಭವ, ನ್ಯಾಯಾಸನಗಳು ಹಾಕಲ್ಪಡುವುದು. ಈ ಲೋಕದ ನ್ಯಾಯಸಮ್ಮತ ರಾಜನಾದ ಕ್ರಿಸ್ತನು ತಂದೆಯಿಂದ ರಾಜ್ಯವನ್ನು ಪಡೆದುಕೊಳ್ಳುವುದು ಈ ಎಲ್ಲ ದೃಶ್ಯಗಳು ಅವನಿಗೆ ತೋರಿಸಲ್ಪಡುತ್ತವೆ.

`ದಾನಿಯೇಲನು 7:9,10,13ನೇ ವಚನಗಳಲ್ಲಿ ದಾನಿಯೇಲನು ದರ್ಶನದಲ್ಲಿ ಏನು ಕಾಣುತ್ತಾನೆಂಬುದನ್ನು ವಿವರಿಸಿ ಈ ನ್ಯಾಯತೀರ್ಪಿನ ಕೊನೆಯ ಫಲಿತಾಂಶವೇನು? (7:14, 26, 27ನೇ ವಚನಗಳನ್ನು ಓದಿರಿ).`

ಪರಲೋಕದ ನ್ಯಾಯಾಲಯದಲ್ಲಿ ಲೋಕದ ಜನರೆಲ್ಲರೂ ನರಕಕ್ಕೆ ಹೋಗುವರೋ ಅಥವಾ ಪರಲೋಕಕ್ಕೆ ಹೋಗುವರೋ ಎಂಬ ವಿಷಯವು ನಿರ್ಣಯಿಸಲ್ಪಡುತ್ತದೆ. ಸತ್ಯ ಹಾಗೂ ನ್ಯಾಯಗಳು ವಿಜಯ ಹೊಂದುತ್ತವೆ. ಇದು ಸಂಪೂರ್ಣ ಸತ್ಯವೇದದಲ್ಲಿ ತಿಳಿಸಿರುವ ಅತ್ಯಂತ ವಿಸ್ಮಯಕಾರಿಯೂ ಮಹಾವೈಭವವೂ, ಮನೋಹರವೂ ಆದ ದೃಶ್ಯಗಳಲ್ಲಿ ಒಂದಾಗಿದೆ. ಕ್ರಿಸ್ತನ ನೀತಿ ಅಂದರೆ ಆತನ ಗುಣಸ್ವಭಾವ ಹೊಂದಿರುವ ಆತನ ನಂಬಿಗಸ್ತರಾದ ಜನರಿಗೆ ಎಲ್ಲವೂ ಉತ್ತಮ ರೀತಿಯಲ್ಲಿ ನಿರ್ಧರಿಸಲ್ಪಡುತ್ತದೆಂಬುದು ದೇವರ ಮಕ್ಕಳಿಗೆ ಒಂದು ಶುಭಸಮಾಚಾರವಾಗಿದೆ.

ಯೇಸುವು ಸಮಸ್ತ ವಿಶ್ವದ ಮುಂದೆ ಪರಲೋಕದ ತನ್ನ ತಂದೆಯ ಬಳಿಗೆ ಬರುತ್ತಾನೆ. ದೇವರ ಸಿಂಹಾಸನದ ಸುತ್ತಲೂ ಕೊಟ್ಯಾನುಕೋಟಿ ದೇವದೂತರು ನಿಂತಿದ್ದರು. ಪಾಪಮಾಡದ ಇತರ ಲೋಕಗಳ ಎಲ್ಲ ಜನರೂ ಈ ನ್ಯಾಯತೀರ್ಪಿನ ದೃಶ್ಯವನ್ನು ಭಯ, ಗಾಂಭೀರ್ಯದಿಂದ ವೀಕ್ಷಿಸುತ್ತಿದ್ದರು. ಸಾವಿರಾರು ವರ್ಷಗಳಿಂದ ಕ್ರಿಸ್ತನು ಮತ್ತು ಸೈತಾನನ ನಡುವೆ ನಡೆಯುತ್ತಿರುವ ಮಹಾಹೋರಾಟವು ಇನ್ನೇನು ಮುಕ್ತಾಯಗೊಳ್ಳಲಿದೆ. ಸಮಸ್ತ ವಿಶ್ವದ ಆಧಿಪತ್ಯಕ್ಕಾಗಿ ನಡೆದ ಹೋರಾಟವು ಸಂಪೂರ್ಣವಾಗಿ ನಿರ್ಧರಿಸಲ್ಪಡುತ್ತದೆ.

`ಪ್ರವಾದನೆಯಲ್ಲಿ ಮುಂತಿಳಿಸಿದಂತೆ ಬಾಬೆಲ್, ಮೇದ್ಯ-ಪಾರಸೀಯ, ಗ್ರೀಕ್ ಹಾಗೂ ರೋಮ್ ಸಾಮ್ರಾಜ್ಯಗಳು ಉದಯವಾಗಿ ಸ್ವಲ್ಪಕಾಲದ ನಂತರ ಪತನಗೊಂಡವು. ಅಂದಮೇಲೆ ಎಂದೆಂದಿಗೂ ಅಳಿಯದ ದೇವರ ನಿತ್ಯರಾಜ್ಯವೂ ಸಹ ಬರುವುದೆಂದು ದೇವರವಾಕ್ಯವು ತಿಳಿಸಿರುವುದರ ಮೇಲೆ ನಾವು ಯಾಕೆ ಸಂಪೂರ್ಣವಾಗಿ ಭರವಸೆಯಿಡುವುದು ಬುದ್ಧಿವಂತಿಕೆಯಾದ ವಿಷಯವಾಗಿದೆ?`