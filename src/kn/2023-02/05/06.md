---
title:  ಯೇಸುವು ಮಾತ್ರ ಯೋಗ್ಯನು
date:   27/04/2023
---

ಪ್ರಕಟನೆ 5:1-3ನೇ ವಚನಗಳಲ್ಲಿ ಮತ್ತೊಂದಾವರ್ತಿ ಸಿಂಹಾಸನದ ದೃಶ್ಯವನ್ನು ನೋಡಬಹುದು. ಎರಡೂ ಕಡೆಗಳಲ್ಲಿಯೂ ಬರೆದಿದ್ದ ಸುರುಳಿಯನ್ನು ಯೋಹಾನನು ಕಾಣುತ್ತಾನೆ. ಇದು ದೈವೀಕವಾದ ಏಳುಮುದ್ರೆಗಳಿಂದ ಮುದ್ರಿಸಲ್ಪಟ್ಟಿತ್ತು. ಅದನ್ನು ಬಿಚ್ಚುವುದಕ್ಕೂ, ಆ ಮುದ್ರೆಗಳನ್ನು ಒಡೆಯುವುದಕ್ಕೂ ಪರಲೋಕದಲ್ಲಾಗಲಿ, ಭೂಲೋಕದಲ್ಲಾಗಲಿ ಯಾರೂ ಇರಲಿಲ್ಲ. ಇದು ಬಹಳ ಗಂಭೀರವಾದ ಸಂಗತಿ, ಪರಲೋಕದ ದೂತರಿಗೂ ನಡುಕವುಂಟಾಯಿತು. ಲೋಕದ ಕೊನೆಯ ನ್ಯಾಯತೀರ್ಪಿನಲ್ಲಿ ಯಾವ ದೇವದೂತನೂ ಸಹ ಮಾನವರನ್ನು ಪ್ರತಿನಿಧಿಸಲು ಸಾಧ್ಯವಿಲ್ಲ. ಆ ಸುರುಳಿಯನ್ನು ಬಿಚ್ಚುವುದಕ್ಕೆ ಯಾರಿಂದಲೂ ಸಾಧ್ಯವಾಗದ ಕಾರಣ ಪ್ರವಾದಿಯಾದ ಯೋಹಾನನು ಬಹಳವಾಗಿ ಅಳುತ್ತಿದ್ದನು. ಆಗ ಪರಲೋಕದಲ್ಲಿದ್ದ ರಕ್ಷಿಸಲ್ಪಟ್ಟ 24 ಮಂದಿ ಹಿರಿಯರಲ್ಲಿ ಒಬ್ಬನು ಯೋಹಾನನನ್ನು ಸಂತೈಸುತ್ತಾನೆ. ದೇವರ ಯಜ್ಞದ ಕುರಿಯಾದ ಯೇಸುವು ಮಾತ್ರ ಆ ಸುರುಳಿಯನ್ನು ಬಿಚ್ಚುವುದಕ್ಕೆ ಯೋಗ್ಯನಾಗಿದ್ದಾನೆ.

ಪ್ರಕಟನೆ 5:5ನೇ ವಚನದಲ್ಲಿ ಪಾಪದ ಸಮಸ್ಯೆಗೆ ಅಂತಿಮವಾದ ಉತ್ತರವನ್ನು ಯೋಹಾನನು ನೋಡುತ್ತಾನೆ. ವೃದ್ಧನಾದ ಪ್ರವಾದಿಯು ದೇವರ ಸಿಂಹಾಸನದ ಮುಂದೆ ನಡೆಯುವ ಕೊನೆಯ ನ್ಯಾಯತೀರ್ಪಿನಲ್ಲಿ ಮಾನವರಾದ ನಾವು ಜಯ ಹೊಂದುವ ಏಕೈಕ ಮಾರ್ಗವಾದ ಕ್ರಿಸ್ತನನ್ನು ದೃಷ್ಟಿಸುತ್ತಾನೆ.

ಹಿರಿಯರಲ್ಲಿ ಒಬ್ಬನು ಯೋಹಾನನಿಗೆ "ಅಳಬೇಡ; ಅಗೋ, ಯೂದಾಕುಲದಲ್ಲಿ ಜನಿಸಿದ ಸಿಂಹವೂ, ದಾವೀದನ ಅಂಕುರದವನೂ ಆಗಿರುವಾತನು ಜಯಹೊಂದಿದನು, ಆತನ ಆ ಸುರುಳಿಯನ್ನೂ, ಅದರ ಏಳುಮುದ್ರೆಗಳನ್ನೂ ಬಿಚ್ಚುವನು ಎಂದು ಹೇಳಿದನು.... ಒಂದು ಕುರಿ ಕೊಯ್ಯಲ್ಪಟ್ಟಿದ್ದಾಗಿ ನಿಂತಿರುವುದನ್ನು (ಯೋಹಾನನು) ಕಂಡನು" (ಪ್ರಕಟನೆ 5:5,6).

`ಪ್ರಕಟನೆ 5:8-12ನೇ ವಚನಗಳನ್ನು ಓದಿರಿ, ದೈವೀಕವಾದ ಏಳು ಮುದ್ರೆಗಳಿಂದ ಮುದ್ರಿಸಲ್ಪಟ್ಟ ಸುರುಳಿಯನ್ನು ಬಿಚ್ಚುವುದಕ್ಕೆ ಯೇಸುಕ್ರಿಸ್ತನು ಮಾತ್ರ ಯೋಗ್ಯನೆಂದು ತಿಳಿದಾಗ ಸಮಸ್ತ ಪರಲೋಕದಲ್ಲಿ ಉಂಟಾದ ಪ್ರತಿಕ್ರಿಯೆ ಏನು?`

ಮಾನವಜನಾಂಗದ ರಕ್ಷಣೆಗಾಗಿ ತನ್ನ ಪ್ರಾಣವನ್ನು ಬಲಿದಾನವಾಗಿ ನೀಡಿದ ದೇವರ ಯಜ್ಞದ ಕುರಿಯಾದ ಯೇಸುವು ನ್ಯಾಯತೀರ್ಪಿನ ಸುರುಳಿಯನ್ನು ತೆಗೆದುಕೊಂಡು ಅದನ್ನು ಬಿಚ್ಚಿದನು. ಆಗ ಸಮಸ್ತ ಪರಲೋಕವು ಮಹಾಉತ್ಸಾಹದಿಂದ ಆನಂದಪರವಶರಾಗಿ ಆತನಿಗೆ ಸ್ತೋತ್ರ ಕೊಂಡಾಟ ಸಲ್ಲಿಸಿದರು. ಸೈತಾನನ ಶೋಧನೆಗಳನ್ನು ಆತನು ಜಯಸಿದ್ದು, ಕಲ್ವಾರಿ ಶಿಲುಬೆಯ ಮೇಲೆ ಆತನ ಮರಣ, ಪುನರುತ್ಥಾನ, ಕ್ರಿಸ್ತನ ಮಹಾಯಾಜಕ ಸೇವೆ ಇವೆಲ್ಲವೂ ಆತನು ತೋರಿಸುವ ಕೃಪೆಯನ್ನು ನಂಬಿಕೆಯಿಂದ ಅಂಗೀಕರಿಸುವ ಎಲ್ಲರಿಗೂ ರಕ್ಷಣೆ ನೀಡುತ್ತದೆ. ನ್ಯಾಯತೀರ್ಪು ದೇವಜನರಿಗೆ ನಂಬಲಸಾಧ್ಯವಾದ ಶುಭವರ್ತಮಾನವಾಗಿದೆ. ಇದು ಪಾಪದ ಆಳಿಕೆಯ ಮುಕ್ತಾಯ ಮತ್ತು ದೇವಜನರ ಬಿಡುಗಡೆಯನ್ನು ತಿಳಿಸುತ್ತದೆ.

ಇದಕ್ಕಿಂತ ಉತ್ತೇಜನಕಾರಿಯಾದ ಸಂಗತಿ ನಮಗೆ ಬೇರೇನಿದೆ? ನ್ಯಾಯತೀರ್ಪಿನಲ್ಲಿ ಯೇಸುಸ್ವಾಮಿಯು ನಮ್ಮ ಪರವಾಗಿರುತ್ತಾನೆ. ಆತನ ಪರಿಪೂರ್ಣವಾದ ನೀತಿಯ ಜೀವನವು ನಮ್ಮನ್ನು ಆವರಿಸುತ್ತದೆ. ಆತನ ನೀತಿಯು ನಮ್ಮಲ್ಲಿ ಕಾರ್ಯಮಾಡಿ ನಮ್ಮನ್ನು ಹೊಸಬರನ್ನಾಗಿ ಮಾಡುತ್ತದೆ. ಯೇಸುವಿನ ಕೃಪೆಯು ನಾವು ದೈವಭಕ್ತಿಯುಳ್ಳ ಜೀವನ ನಡೆಸುವಂತೆ ನಮ್ಮನ್ನು ಕ್ಷಮಿಸುತ್ತದೆ, ಬದಲಾಯಿಸುತ್ತದೆ ಹಾಗೂ ಬಲಪಡಿಸುತ್ತದೆ.

ಆದುದರಿಂದ ನಾವು ಭಯಪಡುವ ಅಗತ್ಯವಿಲ್ಲ. ನ್ಯಾಯತೀರ್ಪಿನಲ್ಲಿ ಯೇಸುವು ನಮ್ಮ ಪರವಾಗಿದ್ದಾನೆ ಮತ್ತು ದುಷ್ಟಶಕ್ತಿಗಳು ಸೋತುಹೋಗುತ್ತವೆ. ದೇವರಮಕ್ಕಳ ಪರವಾಗಿ ನ್ಯಾಯತೀರ್ಪು ಕೊಡಲ್ಪಡುತ್ತದೆ (ದಾನಿಯೇಲನು 7:22). ನ್ಯಾಯತೀರ್ಪಿನ ಉದ್ದೇಶವು ಮಾನವರಾದ ನಾವು ಎಷ್ಟೊಂದು ಕೆಟ್ಟವರೆಂದು ತಿಳಿಸುವುದಕ್ಕಲ್ಲ, ಬದಲಾಗಿ ದೇವರು ಎಷ್ಟೊಂದು ಒಳ್ಳೆಯವನು ಎಂಬುದನ್ನು ಪ್ರಕಟಪಡಿಸುತ್ತದೆ.

`ನ್ಯಾಯತೀರ್ಪಿನಲ್ಲಿ ಯೇಸುಸ್ವಾಮಿಯು ಮಾತ್ರ ಯಾಕೆ ನಮ್ಮ ಏಕೈಕ ನಿರೀಕ್ಷೆಯಾಗಿದ್ದಾನೆ?`