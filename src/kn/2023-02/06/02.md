---
title:  ಪವಿತ್ರಾಲಯದ ಶುದ್ದೀಕರಣ
date:   30/04/2023
---

ನಾವು ಮೊದಲೇ ನೋಡಿದಂತೆ ಕ್ರಿಸ್ತನು ಎರಡನೇ ಸಾರಿ ಬರುವುದಕ್ಕೆ ಮೊದಲೇ ನ್ಯಾಯವಿಚಾರಣೆ/ ನ್ಯಾಯತೀರ್ಪು ಆಗಬೇಕು : "ದೇವರು ನ್ಯಾಯತೀರ್ಪು ಮಾಡುವ ಗಳಿಗೆ ಬಂದಿದೆ" ಎಂದು ಮೊದಲನೆ ದೂತನು ಮಹಾಶಬ್ದದಿಂದ ಕೂಗುತ್ತಾನೆ (ಪ್ರಕಟನೆ 14:7). ದಾನಿಯೇಲನ ಪುಸ್ತಕದಲ್ಲಿ ಈ ನ್ಯಾಯವಿಚಾರಣೆ ಯಾವಾಗ ಆರಂಭವಾಯಿತೆಂಬ ಸಮಯವನ್ನು ತಿಳಿಸಲಾಗಿದೆ.

`ದಾನಿಯೇಲನು 8:14ನೇ ವಚನ ಓದಿರಿ, ದೇವಾಲಯದ ಶುದ್ದೀಕರಣಕ್ಕೆ (ಪುನಃ ನ್ಯಾಯಸ್ಥಾಪನೆಯಾಗುವುದು ಎಂದು ಕನ್ನಡ ಸತ್ಯವೇದದಲ್ಲಿ ಅನುವಾದಿಸಲಾಗಿದೆ) ಸಂಬಂಧಿಸಿದಂತೆ ಪ್ರವಾದಿಯು ನಿರ್ದಿಷ್ಟವಾದ ಯಾವ ವೇಳಾಪಟ್ಟಿಯನ್ನು (ಟೈಮ್ ಟೇಬಲ್) ಕೊಡುತ್ತಾನೆ?`

ಪ್ರತಿಯೊಬ್ಬ ಯೆಹೂದ್ಯನಿಗೂ ದೇವದರ್ಶನ ಗುಡಾರದ ಶುದ್ದೀಕರಣದ ಅರ್ಥವು ಸ್ಪಷ್ಟವಾಗಿ ತಿಳಿದಿತ್ತು. ಅದು ನ್ಯಾಯತೀರ್ಪಿನ ದಿನವಾದ ಮಹಾದೋಷ ಪರಿಹಾರಕ ದಿನದಂದು ನಡೆಯುತ್ತಿತ್ತು. ಪ್ರವಾದಿಯಾದ ದಾನಿಯೇಲನು ದೇವಾಲಯ ಹಾಗೂ ನ್ಯಾಯತೀರ್ಪಿನ ಪರಿಕಲ್ಪನೆಗಳ ಬಗ್ಗೆ ಮನವರಿಕೆ ಮಾಡಿಕೊಂಡರೂ, 2300 ದಿನಗಳ ಪ್ರವಾದನೆಯ ಬಗ್ಗೆ ಅವನಿಗೆ ಗಲಿಬಿಲಿಯಾಗಿತ್ತು.

`ದಾನಿಯೇಲನು 8:27 ಹಾಗೂ 9:21,22ನೇ ವಚನಗಳನ್ನು ಓದಿರಿ. 2300 ದಿನಗಳ ದರ್ಶನದ ಬಗ್ಗೆ ದಾನಿಯೇಲನ ಪ್ರತಿಕ್ರಿಯೆ ಏನಾಗಿತ್ತು? ಅದಕ್ಕೆ ದೇವರು ಅವನಿಗೆ ಕೊಟ್ಟ ಉತ್ತರವೇನು?`

ದಾನಿಯೇಲನು 8ನೇ ಅಧ್ಯಾಯದಲ್ಲಿ ಪ್ರವಾದಿಯು ಕಾಯಿಲೆಬಿದ್ದು ನಾನು ಕಂಡ ಕನಸಿಗೆ ಬೆಚ್ಚಿ ಬೆರಗಾದೆನು; ಅದು ಯಾರಿಗೂ ಅರ್ಥವಾಗಲಿಲ್ಲವೆಂದು ಹೇಳುತ್ತಾನೆ (8:27), ಅದು 2300 ದಿನಗಳ ದರ್ಶನ (ಈ ದರ್ಶನದ ಉಳಿದ ಭಾಗವನ್ನು 8:19-22ನೇ ವಚನಗಳಲ್ಲಿ ವಿವರಿಸಲಾಗಿದೆ). 9ನೇ ಅಧ್ಯಾಯದಲ್ಲಿ ಗಬ್ರಿಯೇಲ್ ದೇವದೂತನು 2300 ದಿನಗಳ ಪ್ರವಾದನೆಯನ್ನು ಪ್ರವಾದಿಗೆ ವಿವರಿಸಲು ಬಂದನೆಂದು ತಿಳಿಸುತ್ತದೆ. ದಾನಿಯೇಲನೇ, ನಿನಗೆ ಜ್ಞಾನಬೋಧೆ ಮಾಡುವುದಕ್ಕೆ ಈಗ ಬಂದೆನು" ಎಂದು ಗಬ್ರಿಯೇಲನು ತಿಳಿಸುತ್ತಾನೆ (8:22).

ಗಬ್ರಿಯೇಲನು ಅತಿಪ್ರಿಯನಾದ ದಾನಿಯೇಲನೇ ನಿನ್ನ ವಿಜ್ಞಾಪನೆಯ ಆರಂಭದಲ್ಲಿಯೇ ದೇವರು ಹೇಳಿದ ಅಪ್ಪಣೆಯನ್ನು ತಿಳಿಸಲು ನಾನು ಬಂದಿದ್ದೇನೆಂದು ಹೇಳಿದಾಗ, ಪ್ರವಾದಿಗೆ ವಿಸ್ಮಯವಾಯಿತು. ದೇವದೂತನು ದಾನಿಯೇಲನಿಗೆ ಅಭಿಷಕ್ತನಾದ ಮೆಸ್ಸಿಯನ ಜನನ, ಆತನ ಸುವಾರ್ತಾ ಸೇವೆ ಆರಂಭವಾಗುವ ಖಚಿತವಾದ ವರ್ಷ, ಶಿಲುಬೆಯಲ್ಲಿ ಕ್ರೂರವಾದ ಮರಣ ಹಾಗೂ ದೇವಾಲಯದ ಶುದ್ದೀಕರಣಕ್ಕೆ ಸಂಬಂಧಪಟ್ಟಂತೆ ನಡೆಯುವ ಘಟನೆಗಳ ಬಗ್ಗೆ ಎಂಟನೇ ಅಧ್ಯಾಯದಲ್ಲಿ ಸ್ಪಷ್ಟವಾಗಿ ತಿಳಿಸುತ್ತಾನೆ. ಕ್ರಿಸ್ತನ ಮರಣ ಮತ್ತು ನ್ಯಾಯವಿಚಾರಣೆ/ ನ್ಯಾಯತೀರ್ಪಿಗೆ ಬೇರ್ಪಡಿಸಲಾಗದ ಸಂಬಂಧವಿದೆ ಎಂದು ಇದರಿಂದ ಸ್ಪಷ್ಟವಾಗುತ್ತದೆ.

`ದಾನಿಯೇಲನು 9:26-27ರಲ್ಲಿ ತಿಳಿಸಲ್ಪಟ್ಟಿರುವ ಯೇಸುವಿನ ಮರಣವು 8:14ನೇ ವಚನದಲ್ಲಿರುವ ನ್ಯಾಯತೀರ್ಪು ಅಥವಾ ದೇವಾಲಯದ ಶುದ್ಧಿಕರಣದೊಂದಿಗೆ ನೇರವಾಗಿ ಸಂಬಂಧ ಹೊಂದಿರುವುದು ಯಾಕೆ ಪ್ರಾಮುಖ್ಯವಾಗಿದೆ? ಈ ಸಂಬಂಧದಿಂದ ಯಾವ ಮಹಾಸತ್ಯವು ತಿಳಿಸಲ್ಪಟ್ಟಿದೆ?`