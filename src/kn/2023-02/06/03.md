---
title:  2300 ದಿನಗಳು ಹಾಗೂ ಕೊನೆಯ ಕಾಲ
date:   01/05/2023
---

`ದಾನಿಯೇಲನು 8:17,19,26ನೇ ವಚನಗಳನ್ನು ಓದಿರಿ, 8ನೇ ಅಧ್ಯಾಯದಲ್ಲಿ ಪ್ರವಾದಿಯು ಕಂಡ ದರ್ಶನಕ್ಕೂ ಹಾಗೂ 2300 ದಿನಗಳಿಗೂ ಯಾವ ಕಾಲದ ಅವಧಿಯು ಅನ್ವಯವಾಗುತ್ತದೆಂದು ದೇವದೂತನು ತಿಳಿಸುತ್ತಾನೆ? ಇದನ್ನು ಅರ್ಥ ಮಾಡಿಕೊಳ್ಳುವುದು ಯಾಕೆ ಪ್ರಾಮುಖ್ಯವಾಗಿದೆ?`

2300 ದಿನಗಳು ವಾಸ್ತವವಾಗಿಯೂ ದಿನಗಳೆಂದು ಕೆಲವರು ವಾದ ಮಾಡುತ್ತಾರೆ. ಅಲ್ಲದೆ ದಾನಿಯೇಲನು 8ನೇ ಅಧ್ಯಾಯದಲ್ಲಿ ತಿಳಿಸಿರುವ ಚಿಕ್ಕಕೊಂಬು ಗ್ರೀಕ್ ಸಾಮ್ರಾಜ್ಯದ ಸೆಲ್ಯೂಸಿಡ್ ರಾಜವಂಶಕ್ಕೆ ಸೇರಿದ ಅಂಟಿಯೋಕಸ್ ಎಪಿಫೆನೆಸ್ ಎಂಬ (ಕ್ರಿ.ಪೂ.216-164) ಸೇನಾಧಿಕಾರಿಗೆ ಅನ್ವಯವಾಗುತ್ತದೆಂದು ಅವರು ನಂಬುತ್ತಾರೆ. ಅವನು ಯೆರೂಸಲೇಮಿನ ಮೇಲೆ ದಾಳಿ ಮಾಡಿ ದೇವಾಲಯವನ್ನು ಅಶುದ್ಧಗೊಳಿಸಿದ ಕಾರಣದಿಂದ ಕೆಲವರು ಚಿಕ್ಕಕೊಂಬು ಅಂಟಿಯೋಕಸ್ ಎಪಿಫೆನೆಸ್ ಗೆ ಎಂದು ಹೇಳುತ್ತಾರೆ. ಆದರೆ ಈ ಪ್ರವಾದನೆಯು ಅವನಿಗೆ ಅನ್ವಯವಾಗುವುದಿಲ್ಲ. ದಾನಿಯೇಲನು ಕಂಡ 2300 ದಿನಗಳ ದರ್ಶನವು ಕೊನೆಯ ಕಾಲಕ್ಕೆ ಸಂಬಂಧಿಸಿದ್ದೆಂದು ಗಬ್ರಿಯೇಲನು ಸ್ಪಷ್ಟವಾಗಿ ಸೂಚಿಸುವುದರಿಂದ ಇದು ಅಂಟಿಯೋಕಸ್ ಎಪಿಫೆನಸ್ ಗೆ ಸಂಬಂಧಿಸಿದ್ದಲ್ಲ.

ದಾನಿಯೇಲನು 8ನೇ ಅಧ್ಯಾಯದಲ್ಲಿ ಗಬ್ರಿಯೇಲ್ ದೇವದೂತನು 2300 ದಿನಗಳ ಪ್ರವಾದನೆಯನ್ನು ವಿವರಿಸಲು ಆರಂಭಿಸುತ್ತಾನೆ. ಟಗರು ಮಧ್ಯ ಪಾರಸೀಯ ರಾಜ್ಯವನ್ನೂ ಮತ್ತು ಹೋತವು ಗ್ರೀಕ್ ರಾಜ್ಯವನ್ನೂ ಸೂಚಿಸುತ್ತದೆಂದು ಅವನು ತಿಳಿಸುತ್ತಾನೆ (8:20,21). ಈ ಎರಡು ಸಾಮ್ರಾಜ್ಯಗಳ ಪತನದ ನಂತರ ಬಂದ ಮುಂದಿನ ಚಿಕ್ಕಕೊಂಬು ಸ್ಪಷ್ಟವಾಗಿಯೂ ರೋಮ್ ಸಾಮ್ರಾಜ್ಯವನ್ನು ಸೂಚಿಸುತ್ತದೆ (8:9,23,24), ಅನಂತರ ಗಬ್ರಿಯೇಲನು ಈ ರಾಜ್ಯದ ಧಾರ್ಮಿಕ ರಾಜಕೀಯ ಘಟ್ಟದ ಬಗ್ಗೆ ವಿವರಿಸುತ್ತಾ ಸತ್ಯಧರ್ಮವನ್ನು ನೆಲಕ್ಕೆ ದೊಬ್ಬುತ್ತದೆ" (8:12) ಹಾಗೂ ಕ್ರಿಸ್ತನ ಪರಲೋಕದ ಯಾಜಕ ಸೇವೆಯಲ್ಲಿ ಹಸ್ತಕ್ಷೇಪ ಎಂದು ಹೇಳುತ್ತಾನೆ. (8:10-12). ಎಂಟನೇ ಅಧ್ಯಾಯದ 14ನೇ ವಚನದಲ್ಲಿ ತಿಳಿಸಿರುವ ದೇವಾಲಯವು ಶುದ್ದೀಕರಿಸಲ್ಪಡುವುದು ಎಂಬುದು ಈ ಅಧ್ಯಾಯದ ಅತ್ಯಂತ ಪ್ರಾಮುಖ್ಯವಾದ ವಿಷಯವಾಗಿದೆ. ಇದು ತನ್ನ ಅಧಿಕಾರವನ್ನು ಅನ್ಯಾಯ ಮೋಸದಿಂದ ಕಿತ್ತುಕೊಳ್ಳಲು ಪ್ರಯತ್ನಿಸುವ ಈ ಲೋಕದ ಧಾರ್ಮಿಕ ಶಕ್ತಿಗಳಿಗೆ ದೇವರು ಕೊಡುವ ಉತ್ತರವಾಗಿದೆ. ಇದು ಪಾಪದ ಸಮಸ್ಯೆಗೆ ದೇವರ ದೈವೀಕ ಪರಿಹಾರದ ಭಾಗವಾಗಿದೆ.

ಗಬ್ರಿಯೇಲ್ ದೇವದೂತನು ದಾನಿಯೇಲನಿಗೆ ದೇವರ ಪ್ರವಾದನಾತ್ಮಕ ವೇಳಾಪಟ್ಟಿಯನ್ನು ವಿಸ್ತಾರವಾಗಿ ವಿವರಿಸಲು ಸಿದ್ಧನಾಗಿದ್ದನು. ದಾನಿಯೇಲನು 2300 ದಿನಗಳ ದರ್ಶನಕ್ಕೆ ಸಂಬಂಧಪಟ್ಟ ವಿಷಯವನ್ನು ಅರ್ಥಮಾಡಿಕೊಳ್ಳಲಿಲ್ಲವೆಂದು ಎಂಟನೇ ಅಧ್ಯಾಯದ ಕೊನೆಯ ವಚನವು ಸ್ಪಷ್ಟವಾಗಿ ತಿಳಿಸುತ್ತದೆ. ಇದಕ್ಕೆ ಮೊದಲಿನ ಭಾಗವಾದ ಹೋತ, ಟಗರು ಮತ್ತು ಚಿಕ್ಕಕೊಂಬು ಇವೆಲ್ಲವೂ ಪ್ರವಾದಿಗೆ ವಿವರಿಸಲ್ಪಟ್ಟವು. ಮೇದ್ಯ-ಪಾರಸೀಯ ಹಾಗೂ ಗ್ರೀಸ್ ಸಾಮ್ರಾಜ್ಯಗಳನ್ನು ಹೆಸರಿನಿಂದಲೇ ಗುರುತಿಸಲಾಗಿದೆ (8:20,21). ಆದರೆ ದೇವಾಲಯದ ಶುದ್ದೀಕರಣವು ಪ್ರವಾದಿಗೆ ವಿವರಿಸಲಿಲ್ಲ.

ದಾನಿಯೇಲನು 8ನೇ ಅಧ್ಯಾಯದಲ್ಲಿ ಕಾಣಿಸಿಕೊಂಡ ಗಬ್ರಿಯೇಲ್ ದೇವದೂತನು 9ನೇ ಅಧ್ಯಾಯದಲ್ಲಿ ಪ್ರತ್ಯಕ್ಷನಾಗಿ ದಾನಿಯೇಲನಿಗೆ ನಿನ್ನ ವಿಜ್ಞಾಪನೆಯ ಆರಂಭದಲ್ಲಿಯೇ, ದೇವರ ಅಪ್ಪಣೆಯಾಯಿತು; ಅದನ್ನು ನಿನಗೆ ತಿಳಿಸಲು ಇಲ್ಲಿಗೆ ಬಂದಿದ್ದೇನೆ. ನೀನು ದೇವರಿಗೆ ಅತಿಪ್ರಿಯ, ಈ ದೈವೋಕ್ತಿಯನ್ನು ಯೋಚಿಸು, ಈ ದರ್ಶನವನ್ನು ಗ್ರಹಿಸಿಕೋ” ಎಂದು ಹೇಳುತ್ತಾನೆ (9:23). ಯಾವ ದರ್ಶನ? ಎಂಟನೇ ಅಧ್ಯಾಯದಲ್ಲಿ ವಿವರಿಸಲ್ಪಡದ 2300 ದಿನಗಳ ದರ್ಶನದ ಭಾಗವು ಇನ್ನೂ ಸಹ ದಾನಿಯೇಲನಿಗೆ ತಿಳಿಸಲ್ಪಟ್ಟಿರಲಿಲ್ಲ.

`ಗಬ್ರಿಯೇಲ್ ದೇವದೂತನು ದಾನಿಯೇಲನನ್ನು 'ಅತಿ ಪ್ರಿಯನೇ' ಎಂದು ಕರೆಯುತ್ತಾನೆ. ಪರಲೋಕ ಮತ್ತು ಭೂಲೋಕಗಳ ನಡುವಣ ನಿಕಟ ಸಂಬಂಧದ ಬಗ್ಗೆ ಇದು ನಮಗೇನು ತಿಳಿಸುತ್ತದೆ?`