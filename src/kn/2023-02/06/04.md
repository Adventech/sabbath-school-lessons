---
title:  ದಾನಿಯೇಲನಿಗೆ ದೇವದೂತನ ಸೂಚನೆ
date:   02/05/2023
---

`ದಾನಿಯೇಲನು 9:23ನೇ ವಚನದಲ್ಲಿ ದೇವದೂತನು ದಾನಿಯೇಲನಿಗೆ ನಿರ್ದಿಷ್ಟವಾದ ಯಾವ ಸೂಚನೆಯನ್ನು ನೀಡುತ್ತಾನೆ? ದಾನಿಯೇಲನು 8:14ನೇ ವಚನದಲ್ಲಿ ತಿಳಿಸಿರುವ ದೇವಾಲಯದ ಶುದ್ದೀಕರಣ ಅಥವಾ ನ್ಯಾಯಸ್ಥಾಪನೆ- ಯಾಗುವುದು ಎಂಬುದರ ಅರ್ಥವನ್ನು ತಿಳಿದುಕೊಳ್ಳಲು ಇದು ಯಾಕೆ ಪ್ರಾಮುಖ್ಯವಾಗಿದೆ?`

ಗಬ್ರಿಯೇಲನು ದಾನಿಯೇಲನಿಗೆ ಸ್ಪಷ್ಟವಾಗಿ ಈ ದೈವೋಕ್ತಿಯನ್ನು ಯೋಚಿಸು;ಈ ದರ್ಶನವನ್ನು ಗ್ರಹಿಸಿಕೋ" ಎಂದು ಹೇಳುತ್ತಾನೆ (9:23). ಈ ದೈವೋಕ್ತಿ ಯಾವುದು ಹಾಗೂ ದರ್ಶನ ಯಾವುದು? 9ನೇ ಅಧ್ಯಾಯದಲ್ಲಿ ಯಾವುದೇ ದರ್ಶನದ ವಿಷಯ ಬರೆಯಲ್ಪಟ್ಟಿಲ್ಲದ್ದರಿಂದ, ಗಬ್ರಿಯೇಲ್ ದೇವದೂತನು ಹಿಂದಿನ ಅಧ್ಯಾಯದಲ್ಲಿ ತಿಳಿಸಿರುವ 2300 ದಿನಗಳ ದರ್ಶನದ ಬಗ್ಗೆ ಮಾತಾಡುತ್ತಿದ್ದಾನೆಂದು ತಿಳಿದುಕೊಳ್ಳಬಹುದು.

ದಾನಿಯೇಲನು 9:24-27ನೇ ವಚನಗಳಲ್ಲಿ ದೇವದೂತನು ಕ್ರಿಸ್ತನ ಜೀವನ ಮತ್ತು ಸುವಾರ್ತಾಸೇವೆಯ ಯಾವ ಘಟನೆಗಳ ಬಗ್ಗೆ ತಿಳಿಸುತ್ತಿದ್ದಾನೆ? ಈ 2300 ದಿನಗಳ ಪ್ರವಾದನೆಯ ಮೊದಲ ಭಾಗವು ದೇವಜನರಾದ ಯೆಹೂದ್ಯರ ಬಗ್ಗೆ ತಿಳಿಸುತ್ತದೆ. ದೇವಜನರಾದ ಯೆಹೂದ್ಯರಿಗೆ 70 ವಾರಗಳು ನಿಷ್ಕರ್ಷೆಯಾಗಿವೆ (9:24). ಸತ್ಯವೇದದಲ್ಲಿ ಒಂದು ಪ್ರವಾದನಾ ದಿನವು ಒಂದು ವರ್ಷಕ್ಕೆ ಸಮನಾಗಿದೆ (ಯೆಹೆಚ್ಚೇಲನು 4:6; ಅರಣ್ಯಕಾಂಡ 14:34), ದಾನಿಯೇಲನು ಮತ್ತು ಪ್ರಕಟನೆ ಪುಸ್ತಕಗಳಲ್ಲಿ ಸಾಂಕೇತಿಕವಾದ ನಿರೂಪಣೆ ಅಥವಾ ಚಿತ್ರಣ (Imagery) ಕಂಡುಬಂದಾಗ, ಸಾಮಾನ್ಯವಾಗಿ ಸಾಂಕೇತಿಕವಾದ ಸಮಯದ ಪ್ರವಾದನೆ ತಿಳಿಸಲ್ಪಟ್ಟಿರುತ್ತದೆ. ಈ ಸಿದ್ಧಾಂತವನ್ನು ನಾವು ಅನ್ವಯಿಸಿದಾಗ, 70 ವಾರಗಳು 490 ದಿನಗಳನ್ನು ಒಳಗೊಂಡಿದೆ. ಒಂದು ಪ್ರವಾದನಾತ್ಮಕ ದಿನವು ಸತ್ಯವೇದದಲ್ಲಿ ಒಂದು ವರ್ಷಕ್ಕೆ ಸಮಯವಾಗಿರುವುದರಿಂದ 490 ದಿನಗಳು 490 ವರ್ಷಗಳೆಂದು ಪರಿಗಣಿಸಲ್ಪಡುತ್ತದೆ.

490 ವರ್ಷಗಳು ನಿಷ್ಕರ್ಷೆಯಾಗಿವೆ ಎಂದು ಗಬ್ರಿಯೇಲನು ಪ್ರವಾದಿಗೆ ತಿಳಿಸುತ್ತಾನೆ. ಯಾವುದರಿಂದ ನಿಷ್ಕರ್ಷೆಯಾಗಿದೆ? ದಾನಿಯೇಲನು 8:14ನೇ ವಚನದಲ್ಲಿ ತಿಳಿಸಿರುವ 2300 ದಿನಗಳ ಪ್ರವಾದನೆಯಿಂದ ಮಾತ್ರವೆಂದು ಹೇಳಬಹುದು. ಕಾಲದ ಪ್ರವಾದನೆಯಾದ (Time Prophecy) ಇದು 8:14ನೇ ವಚನದಲ್ಲಿ ತಿಳಿಸಿರುವ ಕಾಲದ ಪ್ರವಾದನೆಗೆ ನೇರವಾದ ಸಂಬಂಧ ಹೊಂದಿದೆ. 2300 ದಿನಗಳ ಈ ಪ್ರವಾದನೆಯನ್ನು ಮಾತ್ರ ದೇವದೂತನು ದಾನಿಯೇಲನಿಗೆ ವಿವರಿಸಲಿಲ್ಲ. ಆದುದರಿಂದ ದೇವದೂತನು ಈ ಪ್ರವಾದನೆಯನ್ನು ದಾನಿಯೇಲನು ಅರ್ಥಮಾಡಿಕೊಳ್ಳಲು ಸಹಾಯಮಾಡಲು ಬರುತ್ತಾನೆ.