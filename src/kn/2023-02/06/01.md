---
title:  ಆತನು ನ್ಯಾಯತೀರ್ಪು ಮಾಡುವ ಗಳಿಗೆ
date:   29/04/2023
---

### ಈ ಪಾಠದ ಅಧ್ಯಯನಕ್ಕಾಗಿ
ದಾನಿಯೇಲನು 8 ಮತ್ತು 9ನೇ ಅಧ್ಯಾಯಗಳು, ಏಜ್ರನು ಏಳನೇ ಅಧ್ಯಾಯ, ಯಾಜಕಕಾಂಡ 16:16; ಮತ್ತಾಯ 3:13-17; ಮಾರ್ಕ 15:38; ರೋಮಾಯ 5:6-9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> 'ಈಗಿನ ಕಾಲವು ನಿದ್ದೆಯಿಂದ ಎಚ್ಚರವಾಗತಕ್ಕ ಕಾಲವೆಂದು ಅರಿತು ಇದನ್ನೆಲ್ಲಾ ಮಾಡಿರಿ. ನಾವು ಕ್ರಿಸ್ತನನ್ನು ಮೊದಲು ನಂಬಿದ ಕಾಲದಲ್ಲಿ ಇದ್ದದ್ದಕ್ಕಿಂತ ಈಗ ನಮ್ಮ ವಿಮೋಚನೆಯು ಹತ್ತಿರವಾಯಿತು. ಇರುಳು ಬಹಳ ಮಟ್ಟಿಗೆ ಕಳೆಯಿತು; ಹಗಲು ಸಮೀಪವಾಯಿತು. ಕತ್ತಲೆಗೆ ಅನುಗುಣವಾದ ಕೃತ್ಯಗಳನ್ನು ಬಿಟ್ಟು ಬೆಳಕಿಗೆ ಅನುಗುಣವಾದ ಆಯುಧಗಳನ್ನು ಧರಿಸಿಕೊಳ್ಳೋಣ” (ರೋಮಾಯ 13:11-12).

ಅಮೇರಿಕಾ ದೇಶದಲ್ಲಿ 'ನ್ಯಾಷನಲ್ ಜಿಯೋಗ್ರಾಫಿಕ್' ಎಂಬ ಸುಪ್ರಸಿದ್ಧವಾದ ಮಾಸಪತ್ರಿಕೆಯಿದೆ. ಅನೇಕ ವರ್ಷಗಳ ಹಿಂದೆ ಅಮೇರಿಕಾ ದೇಶದ ಎಲ್ಲೋಸ್ಟೋನ್ ಎಂಬ ರಾಷ್ಟ್ರೀಯ ಉದ್ಯಾನದಲ್ಲಿ ಹೊತ್ತಿಕೊಂಡಿದ್ದ ಕಾಡಿನ ಬೆಂಕಿಯ ಬಗ್ಗೆ ಆ ಪತ್ರಿಕೆ ವರದಿ ಮಾಡಿತು. ಬೆಂಕಿಯನ್ನು ಆರಿಸಿದ ನಂತರ ಅದರಿಂದಾದ ಹಾನಿಯನ್ನು ಪರಿಶೀಲಿಸಲು ಅರಣ್ಯ ಅಧಿಕಾರಿಗಳ ಒಂದು ತಂಡ ಸಮೀಪದಲ್ಲಿದ್ದ ಬೆಟ್ಟಕ್ಕೆ ಹೋಯಿತು. ಒಂದು ಮರದ ಕೆಳಗೆ ಒಂದು ಪಕ್ಷಿಯು ಸಂಪೂರ್ಣವಾಗಿ ಉರಿದು ಬೂದಿಯಾಗಿರುವುದನ್ನು ಒಬ್ಬ ಅಧಿಕಾರಿ ಗಮನಿಸಿದರು. ಆ ದೃಶ್ಯವನ್ನು ನೋಡಿ ಬಹಳ ವಿಷಾದಗೊಂಡ ಅರಣ್ಯಾಧಿಕಾರಿಯು ತಮ್ಮ ಕೋಲಿನಿಂದ ಆ ಹಕ್ಕಿಯನ್ನು ಹೊಡೆದರು.

ಆಗ ಕಂಡುಬಂದ ನೋಟವು ಎಲ್ಲರಿಗೂ ಆಶ್ಚರ್ಯ ತಂದಿತು. ಸತ್ತುಹೋಗಿದ್ದ ತಾಯಿಪಕ್ಷಿಯ ರೆಕ್ಕೆಗಳ ಕೆಳಗೆ ಮೂರುಚಿಕ್ಕ ಪಕ್ಷಿಗಳು ಅಲ್ಲಿಂದ ಹೊರಬಂದು ದಿಕ್ಕಾಪಾಲಾಗಿ ಓಡಿದವು. ಮುಂದೆ ಬರಲಿರುವ ಬೆಂಕಿಯ ಅನಾಹುತವನ್ನು ತಿಳಿದುಕೊಂಡ ತಾಯಿ ಪಕ್ಷಿಯು ತನ್ನ ಮರಿಗಳನ್ನು ಕರೆದುಕೊಂಡು ಒಂದು ಮರದ ಕೆಳಗೆ ಒಟ್ಟುಗೂಡಿಸಿ ತನ್ನ ರೆಕ್ಕೆಗಳಿಂದ ಅವುಗಳಿಗೆ ರಕ್ಷಣೆ ನೀಡಿತು. ಮರಿಗಳನ್ನು ಬಿಟ್ಟು ತಾಯಿ ಪಕ್ಷಿಯು ಹಾರಿ ಹೋಗಬಹುದಾಗಿತ್ತು. ಆದರೆ ತನ್ನ ಮರಿಗಳನ್ನು ಬಿಟ್ಟು ಹೋಗಲು ಅದಕ್ಕೆ ಮನಸ್ಸು ಬರಲಿಲ್ಲ. ತನ್ನ ಮರಿಗಳು ಸುರಕ್ಷಿತವಾಗಿರಲೆಂದು ತಾಯಿ ಪಕ್ಷಿಯು ತನ್ನ ಪ್ರಾಣವನ್ನೇ ಕೊಟ್ಟಿತು. ಕ್ರಿಸ್ತನಲ್ಲಿ ನಂಬಿಕೆಯಿಟ್ಟವರೂ ಸಹ ಆತನ ರೆಕ್ಕೆಗಳ ಅಡಿಯಲ್ಲಿ ಸುರಕ್ಷಿತರಾಗಿರುವರು ಎಂಬುದನ್ನು ಇದರಿಂದ ತಿಳಿದುಕೊಳ್ಳಬಹುದು.

ದೇವರ ನ್ಯಾಯತೀರ್ಪಿನ ಬೆಂಕಿಯು ಕಲ್ವಾರಿ ಶಿಲುಬೆಯಲ್ಲಿ ಹೊತ್ತಿ ಉರಿಯಿತು. ಆದರೆ ಕ್ರಿಸ್ತನಲ್ಲಿರುವವರೆಲ್ಲರೂ ಆತನ ರೆಕ್ಕೆಗಳ ಅಡಿಯಲ್ಲಿ ಸದಾಕಾಲವೂ ಸುರಕ್ಷಿತರಾಗಿರುವರು. ನಾವು ಪರಲೋಕರಾಜ್ಯದ ನೀತಿವಂತರಾದ ನಾಗರೀಕರೆಂದು ತೀರ್ಪು ಮಾಡುವುದಕ್ಕಾಗಿ ಕ್ರಿಸ್ತನು ಶಿಲುಬೆಯ ಮೇಲೆ ತಾನು ಪಾಪಿಯೆಂದು ತೀರ್ಪಿಗೊಳಗಾದನು. ನಮ್ಮನ್ನು ನಿತ್ಯವಾದ ಬೆಂಕಿಯ ಎರಡನೆಯ ಮರಣದಿಂದ ಬಿಡುಗಡೆಗೊಳಿಸುವ ಸಲುವಾಗಿ ನಮ್ಮ ಕರ್ತನಾದ ಯೇಸುಕ್ರಿಸ್ತನು ತಾನು ಅಪರಾಧಿ ಎಂದು ಎಣಿಸಲ್ಪಟ್ಟನು.