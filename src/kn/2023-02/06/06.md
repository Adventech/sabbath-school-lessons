---
title:  1844ನೇ ಇಸವಿ
date:   04/05/2023
---

2300 ವರ್ಷಗಳ ದೀರ್ಘ ಪ್ರವಾದನೆಯ ಮೊದಲ 490 ವರ್ಷಗಳು ವಿಶೇಷವಾಗಿ ಹಳೆಯ ಒಡಂಬಡಿಕೆಯ ಕಾಲದ ಇಸ್ರಾಯೇಲ್ಯರಿಗೂ ಮತ್ತು ಮೆಸ್ತೀಯನಾದ ಕ್ರಿಸ್ತನ ಮೊದಲನೆ ಬರೋಣದ ಬಗ್ಗೆ ನೇಮಿಸಲ್ಪಟ್ಟಿದ್ದವು. 2300 ವರ್ಷಗಳ ಕೊನೆಯ ಭಾಗವಾದ ಉಳಿದ 1810 ವರ್ಷಗಳು ಪರಲೋಕದ ಪವಿತ್ರಾಲಯದ ಶುದ್ದೀಕರಣ, ಅನ್ಯರು ಮತ್ತು ಯೆಹೂದ್ಯರನ್ನು ಒಳಗೊಂಡಂತೆ ಎಲ್ಲಾ ದೇವಜನರಿಗೆ ಹಾಗೂ ಕೊನೆಯದಾಗಿ ಕ್ರಿಸ್ತನ ಎರಡನೇ ಬರೋಣಕ್ಕೆ ಸಂಬಂಧಪಟ್ಟಿವೆ.

2300 ವರ್ಷಗಳ ಮೊದಲ ಭಾಗವಾದ 490 ವರ್ಷಗಳು ಕ್ರಿಸ್ತನ ಮೊದಲನೆ ಬರೋಣಕ್ಕೆ ಅನ್ವಯಿಸಲ್ಪಟ್ಟಿದ್ದು ಕ್ರಿ.ಶ.34ನೇ ಇಸವಿಯಲ್ಲಿ ಮುಕ್ತಾಯಗೊಂಡಿತು. 2300 ವರ್ಷಗಳಿಂದ 490 ವರ್ಷಗಳನ್ನು ಕಳೆದಾಗ 1810 ವರ್ಷಗಳು ಉಳಿಯುತ್ತದೆ. ಎರಡನೇ ಭಾಗದ 1810 ವರ್ಷಗಳು ದೇವಜನರಿಗೆ ಅನ್ವಯವಾಗುತ್ತವೆ. ಕ್ರಿ.ಶ.34ನೇ ವರ್ಷಕ್ಕೆ 1810 ವರ್ಷಗಳನ್ನು ಸೇರಿಸಿದಾಗ ಅದು ಕ್ರಿ.ಶ.1844ನೇ ಇಸವಿಗೆ ಬಂದು ನಿಲ್ಲುತ್ತದೆ.

ದೇವರ ಪವಿತ್ರಾಲಯ ಮತ್ತು ಪರಲೋಕದ ಕೊನೆಯ ಕಾಲದ ನ್ಯಾಯತೀರ್ಪಿನ ಸತ್ಯಕ್ಕೆ ಸಂಬಂಧಪಟ್ಟಂತೆ, ಶುದ್ದೀಕರಣ ಅಥವಾ ಪವಿತ್ರಾಲಯಕ್ಕೆ ಪುನಃ ನ್ಯಾಯ ಸ್ಥಾಪನೆಯಾಗುವುದು. ಈ ವಾಸ್ತವಾಂಶದ ಬೆಳಕಿನಲ್ಲಿ ದೇವರು ಪ್ರಕಟನೆ 14:6,7ನೇ ವಚನಗಳಲ್ಲಿ ತನ್ನ ಪ್ರೀತಿ, ಕೃಪೆಯನ್ನು ಅಂಗೀಕರಿಸಿಕೊಂಡು ದೈವಭಕ್ತಿಯುಳ್ಳ ವಿಧೇಯತೆಯ ಜೀವನ ನಡೆಸಬೇಕೆಂದು ಸಕಲ ಮಾನವಜನಾಂಗಕ್ಕೆ ಕೊನೆಯದಾಗಿ ಅರಿಕೆ ಮಾಡುತ್ತಾನೆ.

`ಯಾಜಕಕಾಂಡ 16:16ನೇ ವಚನವನ್ನು ಓದಿರಿ, ದೇವದರ್ಶನದ ಗುಡಾರದ ಶುದ್ದೀಕರಣಕ್ಕೆ ಕಾರಣವೇನು? ಇದು ಸುವಾರ್ತೆಯ ಬಗ್ಗೆ ನಮಗೇನು ತಿಳಿಸುತ್ತದೆ?`

ಜನರ ಸಮೂಹದವರ ಪಾಪಗಳು ಹಾಗೂ ದೋಷಾಪರಾಧಗಳ ನಿಮಿತ್ತ ದೇವದರ್ಶನದ ಗುಡಾರವು ಮಹಾದೋಷ ಪರಿಹಾರಕ ದಿನದಲ್ಲಿ ಶುದ್ದೀಕರಿಸಲ್ಪಡ ಬೇಕಾಗಿತ್ತು. ಈ ಶುದ್ದೀಕರಣವು ಪ್ರಾಣಿಗಳ ರಕ್ತದಿಂದ ಮಾತ್ರ ಸಾಧ್ಯವಾಗುತ್ತಿತ್ತು. ಇದು ನಮಗೂ ಸಹ ಅನ್ವಯವಾಗುತ್ತದೆ. ಮಹಾದೋಷಪರಿಹಾರಕ ದಿನದಲ್ಲಿ ವಧಿಸಲ್ಪಟ್ಟ ಪ್ರಾಣಿಯು ಕ್ರಿಸ್ತನನ್ನು ಸಾಂಕೇತಿಕವಾಗಿ ಸೂಚಿಸುತ್ತದೆ. ನ್ಯಾಯತೀರ್ಪಿನಲ್ಲಿ ನಮಗಾಗಿ ಮಧ್ಯಸ್ಥಿಕೆ ವಹಿಸಲು ರಕ್ಷಕನಾದ ಕ್ರಿಸ್ತನ ಅಗತ್ಯ ನಮಗಿದೆ.

`ಯಾಜಕಕಾಂಡ 23:26-29ನೇ ವಚನಗಳನ್ನು ಓದಿರಿ. ನ್ಯಾಯತೀರ್ಪಿನ ದೋಷಪರಿಹಾರಕವಾದ ಆ ಮಹಾದಿನದಂದು ತನ್ನ ಜನರು ಏನು ಮಾಡಬೇಕೆಂದು ದೇವರು ಆಜ್ಞಾಪಿಸಿದ್ದಾನೆ? ಈ ಆದೇಶವು ಇಂದು ನಮಗೆ ಯಾವ ಅರ್ಥ ಕೊಡುತ್ತದೆ?`

ಆ ದಿನದಲ್ಲಿ ಇಸ್ರಾಯೇಲ್ಯರು ಉಪವಾಸ ಮಾಡಬೇಕು. ಅವರು ತಮ್ಮನ್ನು ದೇವರ ಮುಂದೆ ತಗ್ಗಿಸಿಕೊಂಡು, ಹೃದಯಗಳನ್ನು ಪರಿಶೋಧಿಸಿಕೊಳ್ಳಬೇಕು. ತಮ್ಮ ಪಾಪಗಳನ್ನು ಒಪ್ಪಿಕೊಂಡು ಪಶ್ಚಾತ್ತಾಪಪಟ್ಟು, ಮಹಾಯಾಜಕನು ಹೇಗೆ ಈ ಲೋಕದ ದೇವದರ್ಶನದ ಗುಡಾರವನ್ನು ಶುದ್ದೀಕರಿಸುತ್ತಿದ್ದನೋ, ಅದೇ ರೀತಿ ತಮ್ಮನ್ನು ಶುದ್ದೀಕರಿಸಬೇಕೆಂದು ದೇವರನ್ನು ಬೇಡಿಕೊಳ್ಳಬೇಕು.

ದಾನಿಯೇಲನು 7-9 ಅಧ್ಯಾಯಗಳು ಹಾಗೂ ಪ್ರಕಟನೆ 14ನೇ ಅಧ್ಯಾಯವು ವಿಶೇಷವಾಗಿ ನ್ಯಾಯತೀರ್ಪು ಮಾಡುವ ಗಳಿಗೆಗೆ ಸಿದ್ಧರಾಗುವಂತೆ ನಮಗೆ ತ್ವರಿತವಾದ ಅರಿಕೆ ಮಾಡುತ್ತವೆ. 1844ನೇ ಇಸವಿಯಿಂದ ನಾವು ನ್ಯಾಯತೀರ್ಪಿನ ಗಳಿಗೆಯಲ್ಲಿ ಜೀವಿಸುತ್ತಿದ್ದೇವೆ. ಮೊದಲನೆ ದೇವದೂತನು ದೇವರು ನ್ಯಾಯತೀರ್ಪು ಮಾಡುವ ಗಳಿಗೆ ಬಂದಿದೆ' ಎಂಬ ಸಂದೇಶಕೊಡುತ್ತಾನೆ. ಆದುದರಿಂದ ನಾವು ಇಂದು ಹೇಗೆ ನಮ್ಮ ಹೃದಯಗಳನ್ನು ಕುಗ್ಗಿಸಿಕೊಂಡು ಪಶ್ಚಾತ್ತಾಪ ಪಡಬೇಕು?