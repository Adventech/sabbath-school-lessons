---
title:  ದೇವರಿಗೆ ಭಯಪಡಿರಿ
date:   16/04/2023
---

ಕ್ರಿಸ್ತನ ಆತ್ಮನ ಸಹಾಯದಿಂದ ಕೊನೆಯಕಾಲದ ಆತನ ಸಂದೇಶವನ್ನು ಲೋಕಕ್ಕೆ ಸಾರುವುದು ಹಾಗೂ ಜನರನ್ನು ಕ್ರಿಸ್ತನ ಎರಡನೇ ಬರೋಣಕ್ಕೆ ಸಿದ್ಧಪಡಿಸುವುದು ನಮ್ಮ ಕಾಲಕ್ಕೆ ಪ್ರಕಟನೆ ಪುಸ್ತಕದ ಉದ್ದೇಶವಾಗಿದೆ. ಈ ಪುಸ್ತಕವು ದೇವರ ಯೋಜನೆಗಳನ್ನು ಪ್ರಕಟಪಡಿಸುತ್ತದೆ ಮತ್ತು ಸೈತಾನನ ಯೋಜನೆಗಳ ನಿಜ ಉದ್ದೇಶಗಳನ್ನು ಬಯಲು ಮಾಡುತ್ತದೆ. ಇದು ಕೊನೆಯದಾದ ಮತ್ತು ನಿತ್ಯವಾದ ಜಾಗತಿಕ ಸಂದೇಶವನ್ನು ಮಾನವರಿಗೆ ದೇವರು ಮಾಡಿಕೊಳ್ಳುವ ಮನವಿಯಾಗಿದೆ.

`ಪ್ರಕಟನೆ 14:7ನೇ ವಚನದಲ್ಲಿ ಯೋಹಾನನು ಕೊನೆಯಕಾಲದ ತ್ವರಿತವಾದ ಮನವಿಯನ್ನು ಓದಿರಿ (ಆದಿಕಾಂಡ 22:12; ಕೀರ್ತನೆ 89:7; ಪ್ರಸಂಗಿ 12:13,14 ಹಾಗೂ ಎಫೆಸ 5:21ನೇ ವಚನಗಳನ್ನು ಸಹ ಓದಿರಿ). ಇಲ್ಲಿ ಅವನು ನಿರ್ದಿಷ್ಟವಾದ ಯಾವ ಸೂಚನೆಯನ್ನು ನಮಗೆ ಕೊಡುತ್ತಿದ್ದಾನೆ?`

ದೇವರಿಗೆ ಭಯಪಡಿರಿ ಎಂದು ಹೇಳುವಾಗ ಆತನಿಗೆ ಹೆದರಿಕೊಳ್ಳಿರಿ ಎಂಬ ಅರ್ಥವಲ್ಲ. ಬದಲಾಗಿ ದೇವರಿಗೆ ಸಂಪೂರ್ಣವಾದ ನಿಷ್ಠೆತೋರಿಸಿ, ಆತನ ಚಿತ್ರಕ್ಕೆ ವಿಧೇಯರಾಗಬೇಕೆಂದು 'ಭಯಪಡಿರಿ' ಎಂಬ ಪದವು ತಿಳಿಸುತ್ತದೆ. ಇದು ದೇವರಲ್ಲಿ ಸಂಪೂರ್ಣವಾಗಿ ಕೇಂದ್ರೀಕರಿಸುವ ಮನಸ್ಸಿನ ಭಾವನೆಯಾಗಿದೆ. ಯೆಶಾಯ 14:13,14ನೇ ವಚನಗಳಲ್ಲಿ ತಿಳಿಸಿರುವ ಲೂಸಿಫರನ ಮನೋಭಾವನೆಗೆ ಇದು ಸಂಪೂರ್ಣ ವ್ಯತಿರಿಕ್ತವಾಗಿದೆ. ಅವನು ತನ್ನ ಮನಸ್ಸಿನಲ್ಲಿ ನಾನು ಆಕಾಶಕ್ಕೆ ಹತ್ತಿ ಉತ್ತರ ದಿಕ್ಕಿನ ಕಟ್ಟಕಡೆಯಿರುವ ಸುರಗಣ ಪರ್ವತದಲ್ಲಿ ನನ್ನ ಸಿಂಹಾಸನವನ್ನು ದೇವರ ನಕ್ಷತ್ರಗಳಿಗಿಂತ ಮೇಲೆ ಏರಿಸಿ ಆಸೀನನಾಗುವೆನು; ಉನ್ನತ ಮೇಘ ಮಂಡಲದ ಮೇಲೆ ಏರಿ ಉನ್ನತೋನ್ನತನಿಗೆ ಸರಿಸಮಾನನಾಗುವೆನು" ಅಂದುಕೊಂಡನು.

ಆದರೆ ಯೇಸುಕ್ರಿಸ್ತನ ಮನೋಭಾವನೆ ಏನೆಂದು ಪೌಲನು ಫಿಲಿಪ್ಪಿ 2:6,8ನೇ ವಚನಗಳಲ್ಲಿ ತಿಳಿಸುತ್ತಾನೆ: "ಆತನು ದೇವಸ್ವರೂಪನಾಗಿದ್ದರೂ.... ತನ್ನನ್ನು ಬರಿದು ಮಾಡಿಕೊಂಡು ದಾಸನರೂಪವನ್ನು ಧರಿಸಿದನು.... ತನ್ನನ್ನು ತಗ್ಗಿಸಿಕೊಂಡು, ಮರಣವನ್ನು ಅಂದರೆ ಶಿಲುಬೆಯ ಮರಣವನ್ನಾದರೂ ಹೊಂದುವಷ್ಟು ವಿಧೇಯನಾದನು".

ದೇವರು ಮತ್ತು ಸೈತಾನನ ನಡುವಣ ಮಹಾಹೋರಾಟದ ಮುಖ್ಯವಾದ ಸಾರಾಂಶವೆಂದರೆ ನಾವು ಸಂಪೂರ್ಣವಾಗಿ ದೇವರಿಗೆ ವಿಧೇಯರಾಗಬೇಕು ಎಂಬುದೇ ಆಗಿದೆ. ಲೂಸಿಫರನು ಯಾವಾಗಲೂ ಸ್ವಾರ್ಥಿಯಾಗಿ ತನ್ನ ಹಿತವನ್ನು ಮಾತ್ರ ನೋಡಿಕೊಳ್ಳುತ್ತಿದ್ದನು. ತನ್ನನ್ನು ಬಿಟ್ಟು ಬೇರೆ ಯಾವ ಅಧಿಕಾರಕ್ಕೂ ಅವನು ಅಧೀನನಾಗಲು ನಿರಾಕರಿಸಿದನು. ಸಿಂಹಾಸನದಲ್ಲಿರುವ ದೇವರಿಗೆ ತಗ್ಗಿಸಿಕೊಳ್ಳುವ ಬದಲು, ಆ ಸಿಂಹಾಸನವು ತನ್ನದಾಗಬೇಕೆಂದು ಲೂಸಿಫರನು ಬಯಸಿದನು. ಸರಳವಾಗಿ ಹೇಳುವುದಾದರೆ, ದೇವರಿಗೆ ಭಯಪಡುವುದೆಂದರೆ, ನಮ್ಮೆಲ್ಲಾ ಆಲೋಚನೆಯಲ್ಲಿ ಆತನಿಗೆ ಮೊದಲ ಸ್ಥಾನ ಕೊಡುವುದೇ ಆಗಿದೆ. ಅಂದರೆ ನಮ್ಮ ಸ್ವಾರ್ಥ, ಅಹಂಕಾರವೆಲ್ಲವನ್ನು ಬಿಟ್ಟು, ಆತನಿಗಾಗಿ ಜೀವಿಸುವುದೇ ಆಗಿದೆ.

ಮೂರುದೂತರಲ್ಲಿ ಮೊದಲನೆ ದೂತನ ಬಾಯಿಂದ ಮೊದಲನೇ ಮಾತುಗಳು ಇದಾಗಿರುವುದರಿಂದ, 'ದೇವರಿಗೆ ಭಯಪಡಬೇಕು' ಎಂಬ ಮಾತುಗಳು ಖಂಡಿತವಾಗಿಯೂ ಪ್ರಾಮುಖ್ಯವಾಗಿರಲೇಬೇಕು. ಆದುದರಿಂದ ನಾವು ಅದಕ್ಕೆ ಎಚ್ಚರಿಕೆಯಿಂದ ಗಮನಕೊಡಬೇಕು.

`ದೇವರಿಗೆ ಭಯಪಡುವ ವಿಷಯದಲ್ಲಿ ನಿಮ್ಮ ಅನುಭವವೇನು? ದೇವರಿಗೆ ಭಯಪಡುವುದು ಒಳ್ಳೆಯದೆಂದು ಬೇರೆಯವರಿಗೆ ನೀವು ಹೇಗೆ ವಿವರಿಸಬಹುದು?`