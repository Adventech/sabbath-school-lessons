---
title:  ದೇವರಿಗೆ ಭಯಪಡುವುದು ಹಾಗೂ ವಿಧೇಯರಾಗುವುದು
date:   17/04/2023
---

ದೇವರಿಗೆ ಭಯಪಡುವುದೆಂದರೆ ಯಾವ ಅರ್ಥಕೊಡುತ್ತದೆಂಬ ವಿಷಯದಲ್ಲಿ ಸತ್ಯವೇದವು ಬೇರೇನು ತಿಳಿಸುತ್ತದೆ?

`ಧರ್ಮೋಪದೇಶಕಾಂಡ 6:2; ಕೀರ್ತನೆ 119:73,74 ಹಾಗೂ ಪ್ರಸಂಗಿ 12:13,14ನೇ ವಚನಗಳನ್ನು ಓದಿರಿ, ದೇವರಿಗೆ ಭಯಪಡುವುದರಿಂದಾಗುವ ಫಲಿತಾಂಶಗಳ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಈ ವಚನಗಳು ದೇವರಿಗೆ ಭಯಪಡುವುದು ಹಾಗೂ ಆತನ ಆಜ್ಞೆಗಳನ್ನು ಕೈಕೊಂಡು ನಡೆಯುವುದರ ನಡುವಣ ಸಂಬಂಧವನ್ನು ತಿಳಿಸುತ್ತವೆ. ದೇವರಿಗೆ ಭಯಪಡುವುದು ಆತನಿಗೆ ಭಕ್ತಿಭಾವದಿಂದ ಗೌರವಾದರ ತೋರಿಸುವ ಮನೋಭಾವವಾಗಿದ್ದು, ಆತನಿಗೆ ವಿಧೇಯರಾಗುವಂತೆ ಮಾಡುತ್ತದೆ. ನಂಬಿಕೆಯ ಮೂಲಕ ಕೃಪೆಯಿಂದಲೇ ರಕ್ಷಿಸಲ್ಪಟ್ಟವರಿಗೆ ದೇವರ ಆಜ್ಞೆಗಳಿಗೆ ವಿಧೇಯರಾಗಬೇಕೆಂದು ಪರಲೋಕವು ತುರ್ತಾಗಿ ಮನವಿ ಮಾಡಿಕೊಳ್ಳುತ್ತಿದೆ (ಎಫೆಸ 2:8-10). ಕೃಪೆಯು ನಾವು ದೇವರಿಗೆ ಅವಿಧೇಯರಾಗಬೇಕೆಂದು ತಿಳಿಸುವುದಿಲ್ಲ. ಹತ್ತು ಆಜ್ಞೆಗಳು ನಾವು ಅಪರಾಧಿಗಳೆಂಬ ನಿರ್ಣಯಿಸುತ್ತವೆ. ಆದರೆ ಸುವಾರ್ತೆಯ ಈ ನಿರ್ಣಯದಿಂದ ನಮ್ಮನ್ನು ಬಿಡುಗಡೆಗೊಳಿಸುತ್ತದೆ. ಆದರೆ ಅದಕ್ಕೆ ವಿಧೇಯರಾಗಬೇಕೆಂಬ ಜವಾಬ್ದಾರಿಯಿಂದ ಮುಕ್ತಗೊಳಿಸುವುದಿಲ್ಲ.

ಕೃಪೆಯು ನಮ್ಮ ಹಿಂದಿನ ಪಾಪಗಳ ಕಳಂಕಗಳಿಂದ ದೋಷಮುಕ್ತಗೊಳಿಸುವುದು ಮಾತ್ರವಲ್ಲದೆ, ಪ್ರಸ್ತುತ ನಾವು ದೈವೀಕ ಭಯಭಕ್ತಿಯಿಂದ ವಿಧೇಯರಾಗಿ ಜೀವಿಸುವಂತೆ ನಮ್ಮನ್ನು ಬಲಗೊಳಿಸುತ್ತದೆ. ಈ ವಿಷಯದಲ್ಲಿ ಅಪೋಸ್ತಲನಾದ ಪೌಲನು "ದೇವಕುಮಾರನಾದ ಕ್ರಿಸ್ತನ ಹೆಸರಿನ ಪ್ರಸಿದ್ಧಿಗಾಗಿ ಎಲ್ಲಾ ಅನ್ಯಜನಗಳಲ್ಲಿ ನಂಬಿಕೆಯೆಂಬ ವಿಧೇಯತ್ವ ಉಂಟಾಗುವುದಕ್ಕೋಸ್ಕರ ನಾವು ಆತನ ಮೂಲಕವಾಗಿ ಕೃಪೆಯನ್ನೂ, ಅಪೋಸ್ಕಲತನವನ್ನೂ ಹೊಂದಿದೆವು" ಎಂದು ಹೇಳುತ್ತಾನೆ (ರೋಮಾಯ 1:5).

ನಾವು ಕೃಪೆಯಿಂದ ರಕ್ಷಣೆ ಹೊಂದಿದ್ದೇವೆ. ಆದುದರಿಂದ ಕೆಲವರು ದೇವರಾಜೆಗಳು ರದ್ದುಮಾಡಲ್ಪಟ್ಟಿವೆ ಅಥವಾ ಅವುಗಳಿಗೆ ವಿಧೇಯರಾಗಿರಬೇಕಾದದ್ದು ಅಷ್ಟೊಂದು ಪ್ರಾಮುಖ್ಯವಲ್ಲವೆಂಬ ವಿಚಿತ್ರವಾದ ಭಾವನೆ ಹೊಂದಿದ್ದಾರೆ. ದೇವರಾಜ್ಞೆಗಳಿಗೆ ವಿಧೇಯರಾಗುವುದೆಂದರೆ, ಕ್ರಿಯೆಗಳ ಮೂಲಕ ರಕ್ಷಣೆ ಹೊಂದುವುದು ಎಂದು ಅವರು ನಂಬುತ್ತಾರೆ. ನಮಗೆ ಯೇಸುಸ್ವಾಮಿ ಮಾತ್ರ ಸಾಕು ಎಂದು ಹೇಳುತ್ತಾರೆ. ಯಾವ ಯೇಸು? ನಮ್ಮದೇ ಆದ ಕಲ್ಪನೆಯ ಯೇಸುವೇ? ಅಥವಾ ಸತ್ಯವೇದದಲ್ಲಿ ತಿಳಿಸಿದ ಕ್ರಿಸ್ತನೇ? ದೇವರಾಜ್ಞೆಗಳು ಆತನ ಗುಣಸ್ವಭಾವದ ಪ್ರತಿರೂಪ (Transcript) ಆಗಿದೆ. ಆದುದರಿಂದ ಸತ್ಯವೇದದಲ್ಲಿ ತಿಳಿಸಿರುವ ಯೇಸುಸ್ವಾಮಿಯು ತಾನೇ ಸೀನಾಯಿಬೆಟ್ಟದಲ್ಲಿ ಕೊಟ್ಟಂತ, ತನ್ನದೇ ಆದ ಆಜ್ಞೆಗಳ ಮಹತ್ವವನ್ನು ಎಂದಿಗೂ ಹಗುರವಾಗಿ ಎಣಿಸುವುದಿಲ್ಲ ಅಥವಾ ಕಡಿಮೆ ಎಂದು ಪರಿಗಣಿಸುವುದಿಲ್ಲ. ಸತ್ಯವೇದದ ಸಿದ್ಧಾಂತಗಳನ್ನು ಎಂದಿಗೂ ಕೇವಲವಾಗಿ ಕಾಣಬೇಕೆಂದು ಕ್ರಿಸ್ತನು ಹೇಳುವುದಿಲ್ಲ. ಅವು ಆತನು ಯಾರು ಹಾಗೂ ಈ ಲೋಕಕ್ಕೆ ಆತನ ಯೋಜನಗಳೇನೆಂಬುದನ್ನು ಸ್ಪಷ್ಟವಾಗಿ ಪ್ರಕಟಿಸುತ್ತವೆ. ಆತನ ಬೋಧನೆಗಳು ಅನಾವಶ್ಯಕವಾದವುಗಳು ಮತ್ತು ಸಾಕಷ್ಟು ಬಳಸಿರುವ ಸವಕಲು ನುಡಿಗಳೆಂದು ಸತ್ಯವೇದವು ಎಂದಿಗೂ ಬೋಧಿಸುವುದಿಲ್ಲ. ಕ್ರಿಸ್ತನು ಸತ್ಯವೇದದ ಎಲ್ಲಾ ಸತ್ಯವಾದ ಸಿದ್ಧಾಂತಗಳ ಸಾಕಾರರೂಪವಾಗಿದ್ದಾನೆ (Embodiment). ಆತನೇ ಸತ್ಯವೂ, ಜೀವವೂ, ಮಾರ್ಗವೂ ಆಗಿದ್ದಾನೆ.

ಯೇಸುಕ್ರಿಸ್ತನ ಮೂಲಕ ನಂಬಿಕೆಯಿಂದ, ಆತನು ಕೊಡುವ ಎಲ್ಲವನ್ನೂ ಪರಿಪೂರ್ಣವಾಗಿ ಅಂಗೀಕರಿಸಬೇಕೆಂದು ಪ್ರಕಟನೆ ಪುಸ್ತಕವು ನಮಗೆ ಕೊನೆಯದಾಗಿ ಎಚ್ಚರಿಕೆಯ ಸಂದೇಶದ ಮೂಲಕ ಮನವಿ ಮಾಡುತ್ತದೆ. ದೇವರಿಗೆ ಭಯಪಡಿರೆಂದು ಅದು ನಮಗೆ ತಿಳಿಸುತ್ತದೆ. ಆತನ ಬಿಡುಗಡೆಗೊಳಿಸುವ ಶಕ್ತಿಯಲ್ಲಿ ನಂಬಿಕೆ ಇಟ್ಟಾಗ ಅದು ನಮ್ಮನ್ನು ದೈವಭಕ್ತಿಯಲ್ಲಿ ವಿಧೇಯತೆಯಿಂದ ಜೀವಿಸುವಂತೆ ಬಲಕೊಡುತ್ತದೆ.

`ಇದಲ್ಲದೆ ದೇಹವನ್ನು ಕೊಂದು ಆತ್ಮವನ್ನು ಕೊಲ್ಲಲಾರದವರಿಗೆ ಹೆದರಬೇಡಿರಿ. ಆತ್ಮ, ದೇಹ ಎರಡನ್ನು ಕೂಡ ನರಕದಲ್ಲಿ ಹಾಕಿ ನಾಶಮಾಡಬಲ್ಲಾತನಿಗೇ ಹೆದರಿರಿ" ಎಂದು ಯೇಸು ಹೇಳುತ್ತಾನೆ (ಮತ್ತಾಯ 10:28). ಈ ವಾಕ್ಯವು "ದೇವರಿಗೆ ಭಯಪಡುವುದು" ಏನೆಂಬುದನ್ನು ಅರ್ಥಮಾಡಿಕೊಳ್ಳಲು ನಮಗೆ ಹೇಗೆ ಸಹಾಯ ಮಾಡುತ್ತದೆ?`