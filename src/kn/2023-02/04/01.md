---
title:  ದೇವರಿಗೆ ಭಯಪಟ್ಟು ಆತನನ್ನು ಘನಪಡಿಸಿರಿ
date:   15/04/2023
---

### ಈ ಪಾಠದ ಅಧ್ಯಯನಕ್ಕಾಗಿ
ಆದಿಕಾಂಡ 22:12; ಪ್ರಸಂಗಿ 12:13,14; 1 ಕೊರಿಂಥ 3:16,17; ಕೊಲೊಸ್ಸೆ 3:1,2; ಇಬ್ರಿಯ 12:1,2 ಹಾಗೂ ಪ್ರಕಟನೆ 14ನೇ ಅಧ್ಯಾಯವನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಇದರಲ್ಲಿ ದೇವರ ಆಜ್ಞೆಗಳನ್ನೂ, ಯೇಸುವಿನ ಮೇಲಣ ನಂಬಿಕೆಯನ್ನು ಕೈಕೊಂಡು ನಡೆಯುತ್ತಿರುವ ದೇವಜನರ ತಾಳ್ಮೆಯು ತೋರಿಬರುತ್ತದೆ' (ಪ್ರಕಟನೆ 14:12).

ಡೆನ್ಮಾರ್ಕ್ ದೇಶದ ಸೊರೆನ್ ಕೀರ್ಕೆ ಗಾರ್ಡ್ ಎಂಬ ಲೇಖಕರು ಕೊನೆಯ ಕಾಲಕ್ಕೆ ಸಂಬಂಧಪಟ್ಟಂತೆ ಒಂದು ಸಾಮ್ಯವನ್ನು ಹೇಳಿದ್ದಾರೆ. ಅದು ಈ ರೀತಿ ಇದೆ:

ಒಂದು ನಗರದಲ್ಲಿ ನಾಟಕ ನಡೆಯುತ್ತಿತ್ತು. ನಾಟಕ ನಡೆಯುತ್ತಿದ್ದ ರಂಗಮಂದಿರದ ತೆರೆಯ ಹಿಂದೆ ಇದ್ದಕ್ಕಿದ್ದಂತೆ ಬೆಂಕಿ ಹೊತ್ತಿಕೊಂಡಿತು. ಆ ನಾಟಕದಲ್ಲಿ ಪಾತ್ರ ಮಾಡುತ್ತಿದ್ದ ಒಬ್ಬ ವಿದೂಷಕನು (ಜೋಕರ್) ಪ್ರೇಕ್ಷಕರಿಗೆ ಈ ವಿಷಯವಾಗಿ ಎಚ್ಚರಿಸಲು ಓಡಿ ಬಂದು ನಾಟಕ ನಡೆಯುವ ವೇದಿಕೆಯ ತೆರೆಯ ಹಿಂದೆ ಬೆಂಕಿ ಬಿದ್ದಿದೆ, ದಯೆಯಿಟ್ಟು ಬೇಗೆ ಓಡಿಹೋಗಿ ಎಂದು ಹೇಳಿದನು. ಪ್ರೇಕ್ಷಕರು ಇದು ನಾಟಕದ ಒಂದು ಭಾಗವೆಂದು ತಿಳಿದು ಚಪ್ಪಾಳೆ ತಟ್ಟಿದರು. ಆದರೆ ವಿದೂಷಕನು ನನ್ನ ಮಾತನ್ನು ನಂಬಿ, ತೆರೆಯ ಹಿಂದೆ ಬೆಂಕಿ ಬಿದ್ದಿದೆ, ಓಡಿಹೋಗಿ ತಪ್ಪಿಸಿಕೊಳ್ಳಿ ಎಂದು ಮೇಲಿಂದ ಮೇಲೆ ಎಚ್ಚರಿಸಿದರೂ ಪ್ರೇಕ್ಷಕರು ಅದನ್ನು ಹಾಸ್ಯವಾಗಿ ತೆಗೆದುಕೊಂಡು ಜೋರಾಗಿ ಚಪ್ಪಾಳೆ ತಟ್ಟುತ್ತಿದ್ದರು.

ಈ ಲೋಕದಲ್ಲಿ ನಡೆಯುವ ಘಟನೆಗಳನ್ನು ನೋಡಿದಾಗ, ಅಂತ್ಯಕಾಲ ಬಂದಿದೆ ಎಂದು ತಿಳಿಯುತ್ತದೆ, ಆದರೆ ಇದು ತಮಾಷೆಯ ಮಾತಲ್ಲ. ನೋಹನ ಕಾಲದಲ್ಲಿ ನಡೆದ ಜಲಪ್ರಳಯದ ನಂತರ ನಮ್ಮ ಈ ಲೋಕವು ಅತ್ಯಂತ ಗಂಭೀರವಾದ ಇಕ್ಕಟ್ಟಿನ ಪರಿಸ್ಥಿತಿ ಎದುರಿಸುತ್ತಿದೆ. ವಾಸ್ತವವಾಗಿ ಅಪೋಸ್ತಲನಾದ ಪೇತ್ರನು ಜಲಪಳಯವನ್ನು ಲೋಕ ಅಂತ್ಯವಾಗುವ ಸಂಕೇತವಾಗಿ ತಿಳಿಸುತ್ತಾನೆ. ''ಆ ಕಾಲದಲ್ಲಿದ್ದ ಲೋಕವು ಜಲಪಳಯದಲ್ಲಿ ನಾಶವಾಯಿತು. ಆದರೆ ಈಗಿರುವ ಭೂಮ್ಯಾಕಾಶಗಳು ಅದೇ ವಾಕ್ಯದ ಬಲದಿಂದ ಬೆಂಕಿಯ ಮೂಲಕ ನಾಶವಾಗುತ್ತದೆ' ಎಂದು ತಿಳಿಸುತ್ತಾನೆ (2 ಪೇತ್ರನು 3:6-7).

`'ಆ ದಿನದಲ್ಲಿ ಆಕಾಶಮಂಡಲವು ಬೆಂಕಿ ಹತ್ತಿ ಲಯವಾಗಿ ಹೋಗುವುದು. ಸೂರ್ಯಚಂದ್ರ ನಕ್ಷತ್ರಗಳು ಉರಿದು ಕರಗಿ ಹೋಗುವವು” (2 ಪೇತ್ರನು 3:10). ಮುಂದೇನಾಗುತ್ತದೆಂದು ನಮಗೆ ಎಚ್ಚರಿಕೆ ನೀಡಲಾಗಿದೆ. ಆದುದರಿಂದ ನಾವು ಅದಕ್ಕಾಗಿ ಸಿದ್ಧರಾಗಬೇಕಾಗಿದೆ.`