---
title:  ಹೆಚ್ಚಿನ ಚಿಂತನೆ
date:   21/04/2023
---

ಇಬ್ರಿಯ 7:25ನೇ ವಚನದಲ್ಲಿ ಪೌಲನು ಮಹಾಯಾಜಕನಾದ ಯೇಸುಕ್ರಿಸ್ತನು ತನ್ನ ಮೂಲಕ ದೇವರ ಬಳಿಗೆ ಬರುವವರನ್ನು ಸಂಪೂರ್ಣವಾಗಿ ರಕ್ಷಿಸುವುದಕ್ಕೆ ಶಕ್ತನಾಗಿದ್ದಾನೆ” ಎಂದು ತಿಳಿಸುತ್ತಾನೆ. ಯೇಸುಕ್ರಿಸ್ತನು ಮಾತ್ರ ನಮ್ಮನ್ನು ಸಂಪೂರ್ಣವಾಗಿ ರಕ್ಷಿಸಲಿಕ್ಕೆ ಸಮರ್ಥನಾಗಿದ್ದಾನೆ. ಆತನಿಗೆ ನಮ್ಮನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಡುವುದು ನಮ್ಮ ಕರ್ತವ್ಯವಾಗಿದೆ. ನಮ್ಮ ಮೇಲಲ್ಲ, ಆತನ ಮೇಲೆ ನಾವು ಸಂಪೂರ್ಣ ಭರವಸೆ ಇಡಬೇಕು.

"ಪ್ರಕಟನೆ ಪುಸ್ತಕದಲ್ಲಿ ದೇವರಿಗೆ ಭಯಪಡಿರಿ' ಎಂಬ ಪದದ ಸಾರಾಂಶವನ್ನು ಸಂಕ್ಷಿಪ್ತವಾಗಿ ಹೀಗೆ ತಿಳಿಸಬಹುದು. ಮಾನವರು ತನ್ನನ್ನು ತಮ್ಮ ಮಹಿಮಾ ಪೂರ್ಣನಾದ, ಘನತೆ ಗಾಂಭೀರ್ಯವುಳ್ಳ ದೇವರೆಂದು ಅಂಗೀಕರಿಸಿಕೊಳ್ಳಬೇಕೆಂದು ಆತನು ಅವರಿಗೆ ನೀಡುವ ಕೊನೆಯ ಕರೆಯಾಗಿದೆ. ಆತನು ಮಾನವರ ಮೇಲೆ ತನಗಿರುವ ರಕ್ಷಣಾ ಯೋಜನೆಯನ್ನು ವಿರೋಧಿಸುವ ಕೆಟ್ಟಶಕ್ತಿಗಳ ಮೇಲೆ ಜಯಗಳಿಸುತ್ತಾನೆ (ಪ್ರಕಟನೆ 14:9-11). ದೇವರಿಗೆ ಭಯಪಡುವುದೆಂದರೆ ಭೀತಿಯಿಂದ ನಡುಗುವುದಿಲ್ಲ. ಬದಲಾಗಿ ದೇವರಾಜ್ಞೆಗಳಿಗೆ ಸಂತೋಷದಿಂದಲೂ, ಪ್ರೀತಿಯಿಂದಲೂ ವಿಧೇಯರಾಗುವುದೇ ಆಗಿದೆ. ದೇವರನ್ನು ಬಿಟ್ಟು ಈ ವಿಶ್ವಾಸದಲ್ಲಿ ಯಾರೂ ಸಹ ನಮ್ಮ ಭಯಭಕ್ತಿ, ನಿಷ್ಠೆ, ಆರಾಧನೆಗೆ ಯೋಗ್ಯರಲ್ಲ. ಎಲ್ಲಾ ವಿಧವಾದ ಸೈತಾನನ ಶಕ್ತಿಗಳು ಸಂಪೂರ್ಣವಾಗಿ ಅಂತ್ಯದಲ್ಲಿ ನಾಶವಾಗುವುದರಿಂದ ದೇವರಾಜ್ಞೆಗಳನ್ನು ಕೈಕೊಂಡು ನಡೆಯುವುದನ್ನು ಬಿಟ್ಟು ನಮಗೆ ಬೇರೆ ಯಾವ ಆಯ್ಕೆಯೂ ಇಲ್ಲ (ಪ್ರಕಟನೆ 16:13,14; 17:14, 20:11-15). ಆದುದರಿಂದ ದೇವರಿಗೆ ಭಯಪಡುವುದೆಂದರೆ ಕ್ರಿಸ್ತನು ಮತ್ತು ಸೈತಾನನ ನಡುವಣ ಈ ವಿಶ್ವವ್ಯಾಪಿ ಹೋರಾಟದಲ್ಲಿ ನಾವು ದೇವರ ಪರವಾಗಿ ನಿಲ್ಲಬೇಕೆಂದು ನೀಡುವ ದೈವೀಕ ಕರೆಯಾಗಿದೆ.   **ಚರ್ಚಿಸಬೇಕಾದ ಪ್ರಶ್ನೆಗಳು**

`1. ಸಮಸ್ತ ವಿಶ್ವವನ್ನು ಉಂಟುಮಾಡಿ ಅದನ್ನು ಪರಿಪಾಲಿಸುತ್ತಿರುವ ದೇವರ ನಂಬಲಸಾಧ್ಯವಾದ ಶಕ್ತಿಯ ಬಗ್ಗೆ ಆಲೋಚಿಸಿ, ನಾವು ಈ ಸಮಸ್ತ ವಿಶ್ವವನ್ನು ಅತ್ಯಲ್ಪಮಟ್ಟದಲ್ಲಿ ತಿಳಿಯಲು ಸಾಧ್ಯ. ಅಂದಮೇಲೆ ಸೃಷ್ಟಿಕರ್ತನ ಅಗಾಧ ಮಹಿಮೆ ಶಕ್ತಿ, ಸರ್ವವ್ಯಾಪಿತ್ವ, ಸರ್ವಜ್ಞಾನದ ಬಗ್ಗೆ ತಿಳಿದುಕೊಳ್ಳಲು ಹೇಗೆ ಸಾಧ್ಯ? ಇಂತಹ ದೇವರು ಒಂದುದಿನ ನಮಗೆ ನ್ಯಾಯತೀರ್ಪು ಕೊಡುತ್ತಾನೆ! ಈ ವಾಸ್ತವಾಂಶಗಳು ದೇವರಿಗೆ ಭಯಪಡಿರಿ' ಎಂಬ ವಿಷಯವನ್ನು ಅರ್ಥ ಮಾಡಿಕೊಳ್ಳಲು ಹೇಗೆ ಸಹಾಯಮಾಡುತ್ತವೆ?`

`2. ಪಾವಿತ್ರ್ಯತೆ, ಗೆಲ್ಲುವುದು, ಮೊದಲಾದ ಸತ್ಯವೇದದಲ್ಲಿ ತಿಳಿಸಿರುವ ವಿಷಯಗಳನ್ನು ಚರ್ಚಿಸುವಾಗ ನಾವು ಹೇಗೆ ಕರ್ಮಪ್ರಾಧಾನ್ಯವಾದ ಅಂದರೆ ಒಳ್ಳೆಯ ಕ್ರಿಯೆಗಳ ಮೂಲಕ ರಕ್ಷಣೆ ಎಂಬುದರಿಂದ ತಪ್ಪಿಸಿಕೊಳ್ಳಬಹುದು? ನಾವು ಈ ಲೋಕದಲ್ಲಿ ಶೋಧನೆಗಳ ಮೇಲೆ ಜಯಹೊಂದಿದರೂ ಅಥವಾ ಕೆಲವು ಸಂದರ್ಭಗಳಲ್ಲಿ ವೈಫಲ್ಯ ಅನುಭವಿಸಿದರೂ, ಶಿಲುಬೆಯ ಮೇಲಿನ ಕ್ರಿಸ್ತನ ಜಯವು ಮಾತ್ರ ನಮ್ಮ ರಕ್ಷಣೆಯ ನಿರೀಕ್ಷೆಯ ಏಕೈಕ ಅಸ್ತಿವಾರವಾಗಿದೆ ಎಂಬುದನ್ನು ಯಾಕೆ ಯಾವಾಗಲು ನೆನಪಿನಲ್ಲಿಡಬೇಕು?`

`3. ಪಾಪದ ಮೇಲೆ ನಾವು ಜಯಹೊಂದಬಹುದೆಂಬ ವಾಗ್ದಾನಗಳಿದ್ದರೂ, ನಾವು ಯಾಕೆ ಅನೇಕ ಸಾರಿ ಅದರ ಮೇಲೆ ಜಯಹೊಂದಲು ವಿಫಲರಾಗುತ್ತೇವೆ?`