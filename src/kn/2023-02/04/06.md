---
title:  ಪ್ರಕಟನೆ ಪುಸ್ತಕದ ಜಯಹೊಂದಿದವರು
date:   20/04/2023
---

"ಇದರಲ್ಲಿ ದೇವರ ಆಜ್ಞೆಗಳನ್ನೂ, ಯೇಸುವಿನ ಮೇಲಣ ನಂಬಿಕೆಯನ್ನೂ ಕೈಕೊಂಡು ನಡೆಯುತ್ತಿರುವ ದೇವಜನರ ತಾಳ್ಮೆಯು ತೋರಿಬರುತ್ತದೆ" (ಪ್ರಕಟನೆ 14:12). ಈ ವಾಕ್ಯವು ಕೊನೆಯಕಾಲದಲ್ಲಿ ಜೀವಿಸುವ ನಂಬಿಗಸ್ತರಾದ ದೇವಜನರ ವರ್ಣನೆಯಾಗಿದೆ. ಆಗ ಮಾತ್ರವಲ್ಲ, ಈಗಲೂ ಸಹ ಯೇಸುವಿನ ಮೇಲಣ ನಂಬಿಕೆಯು ಮಾತ್ರ ನಾವು ದೇವರ ಆಜ್ಞೆಗಳನ್ನು ಕೈಕೊಂಡು ನಡೆಯುವ ಏಕೈಕ ಮಾರ್ಗವಾಗಿದೆ. ಯೇಸುವಿನಲ್ಲಿ ನಂಬಿಕೆಯು ಬಹಳ ಪ್ರಮುಖವಾಗಿದ್ದರೂ, ಈ ವಾಕ್ಯವು ಅದರ ಬಗ್ಗೆ ತಿಳಿಸುವುದಿಲ್ಲ. ಬದಲಾಗಿ ಅದಕ್ಕಿಂತಲೂ ಪ್ರಮುಖವಾದ ಯೇಸುವಿನ ಮೇಲಣ ನಂಬಿಕೆಯ ಬಗ್ಗೆ ಇದು ತಿಳಿಸುತ್ತದೆ. ಶ್ರೇಷ್ಠವಾದ ಹಾಗೂ ದೃಢವಾದ ನಂಬಿಕೆಯಿಂದ ಮಾತ್ರ, ಯೇಸುಕ್ರಿಸ್ತನು ಸೈತಾನನ ಅತ್ಯಂತ ತೀಕ್ಷ್ಮವಾದ ಶೋಧನೆಗಳನ್ನು ಜಯಿಸಲು ಸಾಧ್ಯವಾಯಿತು. ನಂಬಿಕೆಯು ಪ್ರತಿಯೊಬ್ಬ ವಿಶ್ವಾಸಿಗೂ ದೇವರು ಕೊಟ್ಟ ವರವಾಗಿದೆ. ನಮ್ಮ ಹೃದಯದಲ್ಲಿ ಪವಿತ್ರಾತ್ಮನು ಕೊಟ್ಟ ನಂಬಿಕೆಯನ್ನು ನಾವು ಕ್ರಿಯೆಯ ಮೂಲಕ ವ್ಯಕ್ತಪಡಿಸಿದಾಗ, ಆ ನಂಬಿಕೆಯ ಬೆಳವಣಿಗೆ ಹೊಂದುತ್ತದೆ. ನಮ್ಮ ಇಚ್ಛಾಶಕ್ತಿಯಿಂದಲ್ಲ, ಬದಲಾಗಿ ಜೀವಸ್ವರೂಪನಾದ ಕ್ರಿಸ್ತನು ನಮ್ಮ ಮೂಲಕ ಕಾರ್ಯಮಾಡುವ ಆತನ ಶಕ್ತಿಯಿಂದ ನಾವು ಜಯಹೊಂದುತ್ತೇವೆ ಹಾಗೂ ದೇವರ ಆಜ್ಞೆಗಳನ್ನು ಕೈಕೊಂಡು ನಡೆಯುತ್ತೇವೆ. ನಾವು ಯಾರೆಂಬ ಕಾರಣದಿಂದಲ್ಲ, ಬದಲಾಗಿ ಆತನು ಯಾರು ಎಂಬ ಕಾರಣದಿಂದ ಜಯಹೊಂದುತ್ತೇವೆ.

ಕ್ರಿಸ್ತನು ಜಯಹೊಂದಿದ್ದರಿಂದ ನಾವು ಜಯಹೊಂದಬಹುದು. ಆತನು ಜಯಶಾಲಿಯಾಗಿರುವುದರಿಂದ ನಾವು ಜಯಶಾಲಿಗಳಾಗಬಹುದು. ಯೇಸುವು ಶೋಧನೆಗಳ ಮೇಲೆ ಜಯಹೊಂದಿದ ಕಾರಣದಿಂದ ನಾವೂ ಸಹ ಶೋಧನೆಗಳನ್ನು ಜಯಿಸಬಹುದು.

`ಇಬ್ರಿಯ 4:14-16 ಹಾಗೂ ಇಬ್ರಿಯ 7:25ನೇ ವಚನಗಳನ್ನು ಓದಿರಿ, ಜಯ ಹೊಂದುವ ಮತ್ತು ದೇವರಿಗೆ ಭಯಪಟ್ಟು ಆತನನ್ನು ಘನಪಡಿಸುವಂತ ಜೀವನ ನಡೆಸುವ ಮಾರ್ಗಗಳು ಯಾವುವು?`

ದೇವರ ದೈವೀಕ ಮಗನಾದ ಯೇಸುಕ್ರಿಸ್ತನು ಸೈತಾನನ ಎಲ್ಲಾ ಕುತಂತ್ರಗಳನ್ನು ಜಯಿಸಿದನು. ಕ್ರಿಸ್ತನು ದೇವರ ವಾಗ್ದಾನಗಳ ಮೇಲೆ ಭರವಸವಿಟ್ಟು, ತನ್ನ ತಂದೆಯ ಶಕ್ತಿಯ ಮೇಲೆ ಆತುಕೊಂಡು, ತನ್ನ ಚಿತ್ರವನ್ನು ದೇವರಿಗೆ ಒಪ್ಪಿಸಿಕೊಟ್ಟ ಕಾರಣದಿಂದ ಸೈತಾನನ ಶೋಧನೆಗಳನ್ನು ಎದುರಿಸಿದನು. ನಾವೂ ಸಹ ದೇವರ ಮೇಲೆ ಭರವಸವಿಟ್ಟು, ಆತನಲ್ಲಿ ವಿಶ್ವಾಸ ಹೊಂದಿದ್ದಲ್ಲಿ ಕ್ರಿಸ್ತನಂತೆಯೇ ಜಯಶಾಲಿಗಳಾಗಬಹುದು. ಯೇಸುಸ್ವಾಮಿಯು ನಮ್ಮ ಸಮಸ್ತವೂ ಆಗಿದ್ದಾನೆ ಹಾಗೂ ಮೂರುದೂತರ ಸಂದೇಶಗಳು ಸಂಪೂರ್ಣವಾಗಿ ಆತನ ಬಗ್ಗೆಯೇ ತಿಳಿಸುತ್ತವೆ. ಪ್ರಕಟನೆ ಪುಸ್ತಕವು ಜಯದ ಸಂದೇಶವೇ ಹೊರತು, ಅಪಜಯದ ಸಂದೇಶವಲ್ಲ. ಆತನ ಕೃಪೆ ಹಾಗೂ ಶಕ್ತಿಯ ಮೂಲಕ ಜಯಹೊಂದಿದ ದೇವಜನರ ಬಗ್ಗೆ ಈ ಪುಸ್ತಕವು ತಿಳಿಸುತ್ತದೆ.

'ಜಯಹೊಂದು' ಎಂಬ ಪದವು ಪ್ರಕಟನೆ ಪುಸ್ತಕದಲ್ಲಿ ಒಂದಲ್ಲಾ ಒಂದು ವಿಧವಾಗಿ ಹನ್ನೊಂದು ಸಾರಿ ಉಪಯೋಗಿಸಲ್ಪಟ್ಟಿದೆ. ಪ್ರಕಟನೆ 2 ಮತ್ತು 3ನೇ ಅಧ್ಯಾಯಗಳು ಏಳು ಸಭೆಗಳಿಗೆ ಕ್ರಿಸ್ತನು ಬರೆದ ಪತ್ರಗಳನ್ನು ತಿಳಿಸುತ್ತವೆ. ಈ ಏಳು ಸಭೆಗಳು ಕ್ರೈಸ್ತಸಭೆಯ ಚರಿತ್ರೆಯನ್ನು ಮೊದಲ ಶತಮಾನದಿಂದ ನಮ್ಮ ಕಾಲದವರೆಗೆ ಇರುವ ಘಟ್ಟವನ್ನು ತಿಳಿಸುತ್ತವೆ. ಪ್ರತಿಯೊಂದು ಕಾಲಘಟ್ಟದಲ್ಲಿಯೂ ಜಯಹೊಂದಿದ ವಿಶ್ವಾಸಿಗಳಿದ್ದರೆಂದು ಯೋಹಾನನು ತಿಳಿಸುತ್ತಾನೆ. ಕೊನೆಯ ಕಾಲದಲ್ಲಿ ಜಯಹೊಂದಿದವರು ಇವುಗಳಿಗೆ ಬಾಧ್ಯರಾಗುವರು (ಪ್ರಕಟನೆ 21:7) ಎಂದು ತಿಳಿಸುತ್ತದೆ. ಇದು ಕರ್ಮಪ್ರಾಧಾನ್ಯವಾದ ಅಂದರೆ ಒಳ್ಳೆಯ ಕಾರ್ಯಗಳಿಂದ ರಕ್ಷಣೆ ಹೊಂದುವುದಲ್ಲ. ಯೇಸುಕ್ರಿಸ್ತನ ಪರಿಪೂರ್ಣ ಜೀವನ ಹಾಗೂ ಪರಿಪೂರ್ಣ ನೀತಿಯ ಮೂಲಕ ಪಡೆದ ಜಯವಾಗಿದೆ. ಈ ಜಯವು ಅವರಿಗೆ ನಿತ್ಯಜೀವದ ವಾಗ್ದಾನ ಕೊಡುತ್ತದೆ. ಇದು ಕ್ರಿಯೆಯ ಮೂಲಕ ತೋರಿಸಿದ ನಂಬಿಕೆಯಾಗಿದೆ. ಇದು ವಿಶ್ವಾಸಿಯ ಜೀವನದಲ್ಲಿ ಬದಲಾವಣೆ ತಂದ ಅದ್ಭುತವಾದ ಕೃಪೆಯಾಗಿದೆ.

`ನಿಮ್ಮ ಜೀವನದಲ್ಲಿ ಯಾವುದಾದರೂ ವಿಷಯಗಳ ಬಗ್ಗೆ ಜಯ ಹೊಂದಬೇಕೆಂದು ಬಯಸುವಿರಾ? ನಮ್ಮ ಈ ಬಯಕೆಯನ್ನು ಹೇಗೆ ಕಾರ್ಯರೂಪದಲ್ಲಿ ತೋರಿಸಬಹುದು? ಪ್ರಕಟನೆ ಪುಸ್ತಕದಲ್ಲಿ ತಿಳಿಸಿರುವ ಜಯಹೊಂದಿದವರ ಬಗ್ಗೆ ತಿಳಿಸುತ್ತದೆ. ನಾವೂ ಸಹ ಜಯಗಳಿಸಲು ಏನು ಮಾಡಬೇಕು?`