---
title:  ಕೃಪೆ ತುಂಬಿದ ನಿರೀಕ್ಷೆಯ ಪುಸ್ತಕ
date:   09/04/2023
---

ಸತ್ಯವೇದದ ಕೊನೆಯ ಪುಸ್ತಕವಾದ ಪ್ರಕಟನೆಯ ಬಗ್ಗೆ ಮಾತಾಡುವಾಗ, ಅನೇಕರು ಅಲ್ಲಿ ಕಂಡುಬರುವ ದೇವರ ಕೃಪೆಯ ಬಗ್ಗೆ ಆಲೋಚಿಸುವುದಿಲ್ಲ. ಕೊನೆಯ ಕಾಲದ ದೇವರ ಸಂದೇಶ ಎಂದು ತಿಳಿದುಕೊಳ್ಳುವಾಗ, ಅವರ ಮನಸ್ಸಿನಲ್ಲಿ ತಕ್ಷಣವೇ ದಿಗಿಲುಹುಟ್ಟಿಸುವ ಮೃಗಗಳು, ರಹಸ್ಯಾರ್ಥಕವಾದ ಸಂಕೇತಗಳು ಹಾಗೂ ಅಪರಿಚಿತವಾದ ಪ್ರತಿಮೆಗಳು ಇವೇ ಕಣ್ಣಮುಂದೆ ಬರುತ್ತವೆ. ಈ ಪುಸ್ತಕವು ಅನೇಕರಿಗೆ ಭಯ ತರುವುದು ದುರದೃಷ್ಟಕರ. ಇಲ್ಲಿ ದೇವರಕೃಪೆ ಮತ್ತು ನಿರೀಕ್ಷೆಯು ಸಾಕಷ್ಟು ಕಂಡುಬರುತ್ತದೆ. ದಿಗಿಲುಹುಟ್ಟಿಸುವ ಮೃಗಗಳು, ಮುಂದೆ ಕ್ರೈಸ್ತರಿಗೆ ಬರಲಿರುವ ಮಹಾಹಿಂಸೆ ಹಾಗೂ ಕಠಿಣಕಾಲಗಳ ಹೊರತಾಗಿಯೂ, ನಾವು ದೇವರ ರಕ್ಷಣೆಯಲ್ಲಿ ಉಲ್ಲಾಸಿಸಬೇಕೆನ್ನುವುದಕ್ಕೆ ಆತನು ಸಾಕಷ್ಟು ಕಾರಣಗಳನ್ನು ಕೊಡುತ್ತಾನೆ.

`ಪ್ರಕಟನೆ 1:1-3 ಹಾಗೂ 14:6ನೇ ವಚನಗಳನ್ನು ಓದಿರಿ, ಈ ವಾಕ್ಯಗಳು ಪ್ರಕಟನೆ ಪುಸ್ತಕದ ಬಗ್ಗೆ ಮಾತ್ರವಲ್ಲ, ಆದರೆ ನಿತ್ಯವಾದ ಶುಭವರ್ತಮಾನದ ಬಗ್ಗೆ ಹೇಗೆ ತಿಳಿಸುತ್ತವೆ?`

ಪ್ರಕಟನೆ ಪುಸ್ತಕವು ಸಂಪೂರ್ಣವಾಗಿ ಕ್ರಿಸ್ತನ ಬಗ್ಗೆ ತಿಳಿಸುತ್ತದೆ. ಇದು ಆತನು ತನ್ನ ಜನರಿಗೆ ಕೊಡುವ ಸಂದೇಶವಾಗಿದೆ. ಅದರಲ್ಲಿಯೂ ವಿಶೇಷವಾಗಿ ಕೊನೆಯ ದಿನಗಳಲ್ಲಿ ಆತನ ಸಭೆಗೆ ಅನ್ವಯವಾಗುತ್ತದೆ. ಇದು ನಮ್ಮ ಕೊನೆಯ ಕಾಲದ ನಿರೀಕ್ಷೆಯ ಕೃಪೆಯಿಂದ ತುಂಬಿದ ಸಂದೇಶವಾಗಿದೆ. ಈ ಪುಸ್ತಕದಾದ್ಯಂತ ಕ್ರಿಸ್ತನನ್ನು ಕೊಯ್ಯಲ್ಪಟ್ಟ ಕುರಿಮರಿ ಎಂದು ವರ್ಣಿಸಲಾಗಿದೆ. ಹಾಗೂ ಈ ಪುಸ್ತಕದ ಪ್ರವಾದನಾ ವಾಕ್ಯಗಳನ್ನು ಓದುವಂತವರೂ, ಕೇಳುವಂತವರೂ ಹಾಗೂ ಅವುಗಳನ್ನು ಕೈಕೊಂಡು ನಡೆಯುವವರು ಧನ್ಯರೆಂದು ಅಂದರೆ ಆಶೀರ್ವಾದ ಹೊಂದಿದವರೆಂದು ತಿಳಿಸಲಾಗಿದೆ.

ಯೇಸುಸ್ವಾಮಿಯು "ನಮ್ಮನ್ನು ಪ್ರೀತಿಸುವವನೂ, ತನ್ನ ರಕ್ತದ ಮೂಲಕ ನಮ್ಮನ್ನು ಪಾಪಗಳಿಂದ ಬಿಡಿಸಿದವನೂ, ನಮ್ಮನ್ನು ರಾಜರನ್ನಾಗಿಯೂ ಮತ್ತು ತನ್ನ ತಂದೆಯಾದ ದೇವರಿಗೆ ಯಾಜಕರನ್ನಾಗಿಯೂ ಮಾಡಿದವನು" ಎಂದು ಪ್ರಕಟನೆ 1:5,6ನೇ ವಚನಗಳು ತಿಳಿಸುತ್ತವೆ. ಕ್ರಿಸ್ತನಲ್ಲಿ ನಮ್ಮ ಪಾಪಗಳು ಕ್ಷಮಿಸಲ್ಪಟ್ಟವು. ಕೃಪೆಯು ಹಿಂದಿನವುಗಳನ್ನು ಕ್ಷಮಿಸುತ್ತದೆ, ಈಗಿನದನ್ನು ಬಲಪಡಿಸುತ್ತದೆ ಹಾಗೂ ಭವಿಷ್ಯಕ್ಕೆ ನಿರೀಕ್ಷೆ ಒದಗಿಸುತ್ತದೆ. ಅಂದರೆ ಕ್ರಿಸ್ತನಲ್ಲಿ ನಾವು ಪಾಪದ ಬಂಧನ ಹಾಗೂ ಶಿಕ್ಷೆಯಿಂದ ಬಿಡುಗಡೆ ಹೊಂದಿದ್ದೇವೆ ಮತ್ತು ಮುಂದೆ ಶೀಘ್ರದಲ್ಲಿಯೇ ಒಂದುದಿನ ಪಾಪದ ಇರುವಿಕೆಯಿಂದಲೂ ಬಿಡುಗಡೆ ಹೊಂದಲಿದ್ದೇವೆ. ಇದು ತಾನೇ ಪ್ರಕಟನೆಯ ಪ್ರಮುಖ ಸಂದೇಶವಾಗಿದೆ.

ಅಲ್ಲದೆ ಇದು ಒಂದು ತ್ವರಿತವಾದ ಸಂದೇಶವೂ ಸಹ ಆಗಿದೆ. ಮೊದಲನೆಯದರಲ್ಲಿ ಒಬ್ಬ ದೇವದೂತನು ಆಕಾಶದ ಮಧ್ಯದಲ್ಲಿ ಶುಭವರ್ತಮಾನದೊಡನೆ ಹಾರುತ್ತಿರುವ ದೃಶ್ಯವು ಕಂಡುಬರುತ್ತದೆ.

ಶುಭವಾರ್ತೆ? ಕ್ರಿಸ್ತನಲ್ಲಿ ನಂಬಿಕೆಯಿಂದಲೇ ರಕ್ಷಣೆ? ನಮಗಾಗಿ ಕ್ರಿಸ್ತನ ಪಾಪ ಪ್ರಾಯಶ್ಚಿತ್ತವಾದ ಮರಣ? ನಾವು ಏನು ಮಾಡಬಲ್ಲವೆಂಬ ಕಾರಣದಿಂದಲ್ಲ, ಬದಲಾಗಿ ಕ್ರಿಸ್ತನು ನಮ್ಮೆಲ್ಲರಿಗೂ ಮಾಡಿದ ತ್ಯಾಗಬಲಿದಾನದಿಂದ ನಿತ್ಯಜೀವದ ವಾಗ್ದಾನ. ಇವೆಲ್ಲವೂ ಸಹ ಮೂರು ದೂತರ ವರ್ತಮಾನಗಳ ಆರಂಭದಲ್ಲಿಯೇ ಇದೆಯೆ? ಖಂಡಿತವಾಗಿಯೂ ಅಂದಮೇಲೆ ಪ್ರಕಟನೆ ಪುಸ್ತಕವು ಪಾಪದಿಂದ ಕುಗ್ಗಿಹೋಗಿ, ಸಂಕಟ ಅನುಭವಿಸುತ್ತಿರುವ ಆತನ ಜನರಿಗೆ ಸಂಪೂರ್ಣವಾದ ನಿರೀಕ್ಷೆ ಮತ್ತು ವಾಗ್ದಾನದಿಂದ ಕೂಡಿದ ಕೃಪೆಯ ಸಂದೇಶವಾಗಿರುವುದು ಆಶ್ಚರ್ಯವಲ್ಲ!

`ಪ್ರಕಟನೆ ಪುಸ್ತಕದಲ್ಲಿ ವಿವರಿಸಿರುವ ಮೃಗಗಳು ಮತ್ತು ಎಚ್ಚರಿಕೆಗಳ ಬಗ್ಗೆ ಗಮನ ಕೇಂದ್ರೀಕರಿಸುವುದು ಸುಲಭ. ಆದರೆ ನಮಗಾಗಿ ಕ್ರಿಸ್ತನು ಮಾಡಿದ ಸ್ವಯಂ ತ್ಯಾಗಬಲಿದಾನದ ಸಂದೇಶಕ್ಕೂ ಸಹ ಹೇಗೆ ಪ್ರಾಮುಖ್ಯ ನೀಡಿ ಸಮತೋಲನ ಕಾಯ್ದುಕೊಳ್ಳಬಹುದು?`