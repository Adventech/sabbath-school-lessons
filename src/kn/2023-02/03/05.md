---
title:  ಜಗತ್ತಿಗೆಲ್ಲಾ ನಿತ್ಯವಾದ ಶುಭವರ್ತಮಾನ
date:   12/04/2023
---

`ಪ್ರಕಟನೆ 14:6ನೇ ವಚನವನ್ನು ಮತ್ತೊಮ್ಮೆ ಓದಿ. ಈ ನಿತ್ಯವಾದ ಶುಭ ವರ್ತಮಾನವು ಸಾರಲ್ಪಡಬೇಕಾದ ವ್ಯಾಪ್ತಿಯು ಎಲ್ಲಿಯವರೆಗಿದೆ? ಸೆವೆಂತ್ ಡೇ ಅಡ್ಡೆಂಟಿಸ್ಟರಾದ ನಮಗೆ ಈ ವರ್ತಮಾನ ಸಾರುವುದು ಯಾಕೆ ಪ್ರಾಮುಖ್ಯವಾಗಿದೆ?`

ಮೊದಲನೆದೂತನ ಕೊನೆಯಕಾಲದ ಈ ಸಂದೇಶವು ಸಕಲ ಜನಾಂಗ, ಕುಲಪ್ರಜೆ, ಭಾಷೆಗಳನ್ನಾಡುವವರಿಗೆ ಸಾರಲ್ಪಡಬೇಕಾಗಿದೆ. ದೈವನಿಯಮಿತವಾದ ಈ ಕಾರ್ಯವು ಮಹತ್ವವುಳ್ಳದ್ದೂ, ವಿಶಾಲವಾದ ವ್ಯಾಪ್ತಿಯುಳ್ಳದ್ದೂ ಹಾಗೂ ಅತ್ಯಂತ ಪ್ರಾಮುಖ್ಯವಾದದ್ದೂ ಆಗಿದೆ. ಈ ಕಾರ್ಯಸಾಧಿಸುವುದಕ್ಕೆ ಸಂಪೂರ್ಣ ಶ್ರದ್ಧೆಯಿಂದ ನಾವು ಅತ್ಯುತ್ತಮ ಪ್ರಯತ್ನಮಾಡಬೇಕಾಗಿದೆ. ನಮ್ಮೆಲ್ಲಾ ಸ್ವಹಿತಾಸಕ್ತಿಯನ್ನು ಬಿಟ್ಟು ಕ್ರಿಸ್ತನ ಸೇವೆಗಾಗಿ ನಮ್ಮನ್ನು ನಾವೇ ಸಮರ್ಪಿಸಿಕೊಳ್ಳಬೇಕಾಗಿದೆ. ನಮ್ಮ ಸಂಕುಚಿತ ಭಾವನೆ ಬಿಟ್ಟು ವಿಶಾಲವಾಗಿ ಎಲ್ಲರ ರಕ್ಷಣೆಗಾಗಿ ಸೇವೆ ಮಾಡುವಂತೆ ಮೊದಲನೇ ದೂತನ ಸಂದೇಶವು ನಮ್ಮನ್ನು ಪ್ರೇರಿಸುತ್ತದೆ.

`ಮತ್ತಾಯ 28:19,20ನೇ ವಚನಗಳು ಮೊದಲನೆ ದೂತನ ಸಂದೇಶದೊಡನೆ ಹೇಗೆ ಸಂಬಂಧ ಹೊಂದಿದೆ?`

ಪಾಲ್ ಡೇವಿಡ್ ಟ್ರಿಪ್ ಎಂಬುವವರು ಮನಃಶಾಸ್ತ್ರಕ್ಕೆ ಸಂಬಂಧಪಟ್ಟಂತೆ ಎ ಕ್ವೆಸ್ಟ್ ಫಾರ್ ಮೋರ್.... ಎಂಬ ಪುಸ್ತಕದ ಬರೆದಿದ್ದಾರೆ. ಮನುಷ್ಯರು ತಮ್ಮ ಜೀವನಕ್ಕಿಂತಲೂ ವಿಶಾಲವ್ಯಾಪ್ತಿಯುಳ್ಳದ್ದರ ಒಂದು ಭಾಗವಾಗುವುದಕ್ಕಾಗಿ ಸೃಷ್ಟಿಸಲ್ಪಟ್ಟಿದ್ದಾರೆ. ಆದರೆ ಪಾಪವು ಅದರ ವ್ಯಾಪ್ತಿಯನ್ನು ಕುಗ್ಗಿಸಿದೆ. ಆದರೆ ಕ್ರಿಸ್ತನ ಕೃಪೆಯು ನಮ್ಮಲ್ಲಿ ಆ ಸಂಕುಚಿತ ಭಾವನೆ ಹೋಗಲಾಡಿಸಿ ದೇವರ ರಾಜ್ಯದಲ್ಲಿ ಸಂತೋಷಪಡುವಂತೆ ಮಾಡುತ್ತದೆಂದು ಪಾಲ್ ಡೇವಿಡ್ ತಿಳಿಸುತ್ತಾರೆ.

ಅಡ್ಡೆಂಟಿಸ್ಟ್ ಸಭೆಯ ಚಳುವಳಿಯು ದೇವರ ಕೃಪೆಯಿಂದಲೇ ಆರಂಭವಾಗಿದೆ. ಮಾನವರು ತಮ್ಮ ಸ್ವಂತ ಬುದ್ದಿಬಲ, ಜ್ಞಾನದಿಂದ ಸಾಧಿಸಲಾಗದ್ದನ್ನು ಅಡ್ಡೆಂಟಿಸ್ಟರು ದೈವಾನುಗ್ರಹದಿಂದ ಸಾಧಿಸಬೇಕೆಂಬ ಉದ್ದೇಶದಿಂದ ದೇವರು ನಮ್ಮ ಸಭೆಯನ್ನು ಸ್ಥಾಪಿಸಿದ್ದಾನೆ. ಇಂತಹ ದೈವೀಕ ಚಳುವಳಿಯಲ್ಲಿ ಪಾಲ್ಗೊಳ್ಳುವುದಕ್ಕಿಂತ ತೃಪ್ತಿಕೊಡುವ ಬೇರಾವ ಕಾರ್ಯವು ಅಡ್ಡೆಂಟಿಸ್ಟರಾದ ನಮಗಿಲ್ಲ. ಪ್ರಕಟನೆ 14ನೇ ಅಧ್ಯಾಯದಲ್ಲಿ ದೇವರು ಕೊಟ್ಟಿರುವ ಆದೇಶವು ಆತನು ತನ್ನ ಸಭೆಗೆ ಕೊಟ್ಟ ಎಲ್ಲಾ ಕಾರ್ಯಗಳಿಗಿಂತಲೂ ಅತ್ಯಂತ ಮಹತ್ವವುಳ್ಳದ್ದಾಗಿದೆ. ದೇವರ ಎಂದಿಗೂ ಅರ್ಥ ಮಾಡಿಕೊಳ್ಳಲಾಗದಂತ ಅಪಾರವಾದ ಪ್ರೀತಿಯನ್ನು ಕ್ರಿಸ್ತನ ಬರೋಣಕ್ಕೆ ಮೊದಲು ಜಗತ್ತಿಗೆಲ್ಲಾ ಪ್ರಕಟಪಡಿಸಬೇಕೆಂದು ನಮಗೆ ಆತನು ಕಳಕಳಿಯಿಂದ ಮಾಡಿಕೊಳ್ಳುವ ಮನವಿಯು ಈ ಸಂದೇಶವಾಗಿದೆ.

`ನಿಮ್ಮ ಶಕ್ತಿಮೀರಿದ ಯಾವುದಾದರೂ ಮಹತ್ವದ ಕಾರ್ಯ ನೀವು ಮಾಡಿರುವಿರಾ? ಇದರಲ್ಲಿ ನಿಮಗಾದ ಅನುಭವವೇನು? ಈ ದಿನದ ಪಾಠದ ಪ್ರಮುಖ ಅಂಶವನ್ನು ಅರ್ಥಮಾಡಿಕೊಳ್ಳುವುದಕ್ಕೆ ನಿಮ್ಮ ಅನುಭವವು ಹೇಗೆ ಸಹಾಯಕವಾಗಿದೆ? ಸಮಸ್ತ ವಿಶ್ವದ ಸೃಷ್ಟಿಕರ್ತನು ನಮ್ಮನ್ನು ತನ್ನ ಸೇವೆಯಲ್ಲಿ ಉಪಯೋಗಿಸಿಕೊಳ್ಳುವುದಕ್ಕಿಂತ ಹೆಚ್ಚಿನ ಭಾಗ್ಯ ನಮಗೆ ಬೇರೇನಿದೆ?`