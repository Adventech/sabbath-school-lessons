---
title:  ದೈವನಿಯಮಿತ ಚಳುವಳಿ
date:   13/04/2023
---

ಅಡ್ಡೆಂಟಿಸ್ಟ್ ಸಭೆಯ ಸ್ಥಾಪಕರು ಸತ್ಯವೇದವನ್ನು ಆಳವಾಗಿ ಅಧ್ಯಯನ ಮಾಡಿದ ಕಾರಣದಿಂದ ಮೂರುದೂತರ ಸಂದೇಶಗಳ ಮಹತ್ವವನ್ನು ಚೆನ್ನಾಗಿ ಅರಿತಿದ್ದರು. ಕ್ರಿಸ್ತನ ಎರಡನೇಬರೋಣಕ್ಕೆ ಜಗತ್ತನ್ನು ಸಿದ್ಧಮಾಡುವುದಕ್ಕಾಗಿ ಸಕಲ ಜನಾಂಗ, ಕುಲಪ್ರಜೆ, ಭಾಷೆಗಳ ಜನರಿಗೆ ಅಂತ್ಯಕಾಲದ ಸಂದೇಶವನ್ನು ತ್ವರಿತವಾಗಿ ಸಾರಬೇಕೆಂಬ ಉದ್ದೇಶದಿಂದ ದೇವರು ಈ ನಿತ್ಯವಾದ ಶುಭವರ್ತಮಾನವನ್ನು ನೀಡಿದ್ದನೆಂದು 19ನೇ ಶತಮಾನದ ಮಧ್ಯಭಾಗದಲ್ಲಿ ಜೀವಿಸಿದ್ದ ನಮ್ಮ ಸಭೆಯ ಪೂರ್ವಿಕರಿಗೆ ಚೆನ್ನಾಗಿ ಮನವರಿಕೆಯಾಗಿತ್ತು. ಮೂರುದೂತರ ಈ ಸಂದೇಶಗಳು ಆರಂಭದಿಂದಲೂ ನಮ್ಮ ಸಭೆಯು ಮಾಡಬೇಕಾದ ದೈವನಿಯಮಿತವಾದ ಕರ್ತವ್ಯಕ್ಕೆ ಪ್ರೇರಣೆ ನೀಡುತ್ತಾ ಬಂದಿದೆ.

ಈ ಕಾರಣದಿಂದ 1874ರಲ್ಲಿ ನಮ್ಮ ಸಭೆಯ ಜಾಗತಿಕ ಕೇಂದ್ರ ಕಚೇರಿಯಾದ ಜನರಲ್ ಕಾನ್ಫರೆನ್ಸ್ನಿಂದ ಜಾನ್ ಆಂಡ್ರಸ್ ಎಂಬ ಸೇವಕರನ್ನು ಸ್ವಿಜರ್ ಲ್ಯಾಂಡ್ ದೇಶಕ್ಕೆ ಕಳುಹಿಸಲಾಯಿತು. ಅವರು ಈ ಕಾರ್ಯಕ್ಕೆ ಅತ್ಯಂತ ಸಮರ್ಥ ವ್ಯಕ್ತಿಯಾಗಿದ್ದರೆಂದು ಶ್ರೀಮತಿ ವೈಟಮ್ಮನವರು ಆಂಡೂಸ್ ರವರ ಬಗ್ಗೆ ತಿಳಿಸಿದ್ದಾರೆ. ಜಾನ್ ಆಂಡೂಸ್ ರವರು ಏಳು ಭಾಷೆಗಳಲ್ಲಿ ನಿರರ್ಗಳವಾಗಿ ಮಾತಾಡುತ್ತಿದ್ದರು. ಹೊಸ ಒಡಂಬಡಿಕೆಯ ಎಲ್ಲಾ 27 ಪುಸ್ತಕಗಳನ್ನು ಬಾಯಿಪಾಠ ಮಾಡಿದ್ದರು. ಅಲ್ಲದೆ ಹಳೆಯ ಒಡಂಬಡಿಕೆಯ ಹೆಚ್ಚಿನ ಭಾಗವನ್ನು ತಿಳಿದುಕೊಂಡಿದ್ದರು. ಆಂಡ್ರಸ್ ರವರು ದೊಡ್ಡ ವಿದ್ವಾಂಸರು, ಲೇಖಕರು ಉತ್ತಮ ಸಂದೇಶಕರು ಹಾಗೂ ಧರ್ಮಶಾಸ್ತ್ರದಲ್ಲಿ ಜ್ಞಾನಿಯೂ ಆಗಿದ್ದರು.

ಬಹಳ ಕಡಿಮೆ ಸಂಖ್ಯೆಯಲ್ಲಿ ಅಡ್ಡೆಂಟಿಸ್ಟರಿದ್ದ ಸ್ಥಳಕ್ಕೆ ಇಂತಹ ವ್ಯಕ್ತಿಯನ್ನು ಯಾಕೆ ಕಳುಹಿಸಬೇಕು? ಅತ್ಯಂತ ಸಮರ್ಥನಾದ ವ್ಯಕ್ತಿಯನ್ನು ಅಪರಿಚಿತ ಸ್ಥಳಕ್ಕೆ ಯಾಕೆ ಕಳುಹಿಸಬೇಕು? ಆಂಡ್ರಸ್ ರವರು ಯಾಕೆ ಸ್ವಿಜರ್ಲೆಂಡ್ ದೇಶಕ್ಕೆ ಹೋಗಲು ಬಯಸಿದರು? ಅವರ ಪತ್ನಿ ಕೆಲವು ವರ್ಷಗಳ ಹಿಂದೆ ಅಮೇರಿಕಾದಲ್ಲಿಯೇ ಮರಣಹೊಂದಿದ್ದರು. ಜಾನ್ ಆಂಡೂಸ್ ತಮ್ಮ ಗೆಳೆಯರು, ಬಂಧು ಬಳಗವನ್ನು ಬಿಟ್ಟು ತಮ್ಮ ಇಬ್ಬರು ಮಕ್ಕಳೊಂದಿಗೆ ಕ್ರಿಸ್ತನ ಸೇವೆಗಾಗಿ ಯಾಕೆ ಅಪರಿಚಿತವಾದ ಸ್ವಿಜರ್ಲೆಂಡ್ ದೇಶಕ್ಕೆ ಹೋಗಲು ಬಯಸಿದರು?

ಅದಕ್ಕೆ ಒಂದೇ ಒಂದು ಕಾರಣವಿದೆ. ಯೇಸುಕ್ರಿಸ್ತನು ಶೀಘ್ರವಾಗಿ ಈ ಲೋಕಕ್ಕೆ ಬರಲಿದ್ದಾನೆ. ಈ ಕಾರಣದಿಂದ ಕೊನೆಯ ಕಾಲದ ಈ ಸತ್ಯಸಂದೇಶವು ಜಗತ್ತಿಗೆಲ್ಲಾ ಸಾರಬೇಕಾಗಿದೆ ಎಂದು ಆಂಡ್ರಸ್ ರವರು ನಂಬಿದ್ದರು. ಅದಕ್ಕಾಗಿ ಅವರು ಸ್ವಿಜರ್ಲೆಂಡ್ ದೇಶಕ್ಕೆ ಹೋಗಲು ನಿರ್ಧರಿಸಿದರು.

ನಮ್ಮ ಅತ್ತೆಂಟಿಸ್ಟ್ ಚಳುವಳಿಯ ಚರಿತ್ರೆಯಲ್ಲಿ ಸತ್ಯವೇದದ ವಿದ್ವಾಂಸರೂ, ಬುದ್ದಿವಂತರೂ ಆಗಿದ್ದ ಅನೇಕರು ಕೊನೆಯಕಾಲದ ಈ ಸಂದೇಶ ಸಾರುವುದಕ್ಕಾಗಿ ಜಗತ್ತಿನ ಮೂಲೆಮೂಲೆಗೆ ಹೋಗಿದ್ದಾರೆ. ಅವರಲ್ಲಿ ಶಿಕ್ಷಕರು, ವೈದ್ಯರು, ದಾದಿಯರು, ಬೋಧಕರು, ರೈತರು, ಮೆಕ್ಯಾನಿಕ್ ಗಳು, ಬಡಗಿಗಳು ಎಲ್ಲಾ ರೀತಿಯ ಕುಶಲಕರ್ಮಿಗಳು ಇದ್ದರು. ಅವರಲ್ಲಿ ಕೆಲವರು ಮಾತ್ರ ಸಂಸ್ಥೆಯ ಕೆಲಸಗಾರರಾಗಿದ್ದರು. ಉಳಿದವರು ಸಭೆಯ ಸಾಮಾನ್ಯ ಸದಸ್ಯರಾಗಿದ್ದು ಕ್ರಿಸ್ತನು ಶೀಘ್ರವಾಗಿ ಬರುತ್ತಾನೆಂದು ನಂಬಿದವರಾಗಿದ್ದರು.

`ಪ್ರಕಟನೆ 14:6; ಅ.ಕೃತ್ಯಗಳು 1:8 ಹಾಗೂ ಮತ್ತಾಯ 24:14ನೇ ವಚನಗಳಲ್ಲಿ ಕಂಡುಬರುವ ಹೋಲಿಕೆಗಳೇನು?`

ಭೌಗೋಳಿಕ ಎಲ್ಲೆಗಳನ್ನು ಮೀರಿ ದೇಶವಿದೇಶಗಳಲ್ಲಿ ನಿತ್ಯವಾದ ಶುಭವರ್ತಮಾನವು ಜಗತ್ತಿನಾದ್ಯಂತ ಸಾರಲ್ಪಡಬೇಕಾಗಿದೆ. ಎಲ್ಲಾ ಜಾತಿ, ಜನಾಂಗ, ಸಂಸ್ಕೃತಿ ಭಾಷೆಗಳನ್ನು ಇದು ಮುಟ್ಟುತ್ತದೆ. ಸಮಸ್ತ ಲೋಕದ ಮೇಲೆ ಈ ಶುಭವಾರ್ತೆಯು ಪರಿಣಾಮ ಬೀರುತ್ತದೆ. ವಿಶ್ವಸಂಸ್ಥೆಯು ಜಗತ್ತಿನಲ್ಲಿ 235 ದೇಶಗಳನ್ನು ಮಾನ್ಯಮಾಡಿದೆ. ಅವುಗಳಲ್ಲಿ 210 ದೇಶಗಳಿಗೆ ಸೆವೆಂತ್ ಡೇ ಸಭೆಯ ಈ ನಿತ್ಯವಾದ ಶುಭಸಂದೇಶವು ಒಂದಲ್ಲಾ ಒಂದು ವಿಧದಲ್ಲಿ ಇಲ್ಲಿಯವರೆಗೆ ಮುಟ್ಟಿದೆ ಎಂಬುದು ಸಂತೋಷದ ಸಂಗತಿಯಲ್ಲವೇ!

`ಸಕಲ ಜನಾಂಗ, ಕುಲಪ್ರಜೆ ಭಾಷೆಗಳವರಿಗೆ ಮೂರುದೂತನ ಸಂದೇಶಗಳನ್ನು ಸಾರುವಲ್ಲಿ ನೀವು ಹೇಗೆ ಉತ್ತಮವಾಗಿ ಭಾಗವಹಿಸಬಹುದು?`