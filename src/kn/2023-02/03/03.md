---
title:  ನಿತ್ಯವಾದ ಶುಭವರ್ತಮಾನ
date:   10/04/2023
---

14:6ನೇ ವಚನದಲ್ಲಿ ಮೂರುದೂತರ ಸಂದೇಶಗಳು ನಿತ್ಯವಾದ ಶುಭ ವರ್ತಮಾನದೊಂದಿಗೆ ಆರಂಭವಾಗುವುದನ್ನು ಗಮನಿಸಿ, ಸುವಾರ್ತೆಯ ಆಳವನ್ನು ಅರಿತುಕೊಳ್ಳಲು ನಾವು ವಿಫಲರಾದಲ್ಲಿ, ಈ ದೂತರ ಸಂದೇಶಗಳ ಸಂಪೂರ್ಣವಾದ ಪ್ರಮುಖ ಅಂಶಗಳನ್ನು ನಾವು ಅರ್ಥಮಾಡಿಕೊಳ್ಳಲು ಸಾಧ್ಯವಿಲ್ಲ. ನಾವು ನಿತ್ಯವಾದ ಶುಭವರ್ತಮಾನವನ್ನು ಅರ್ಥಮಾಡಿಕೊಳ್ಳಲು ವಿಫಲರಾದಲ್ಲಿ, ದೇವರು ನ್ಯಾಯತೀರ್ಪು ಮಾಡುವ ಗಳಿಗೆ ಅಥವಾ ಬಾಬೆಲೆಂಬ ಮಹಾನಗರಿಯ ಪತನ ಅಥವಾ ಮೃಗದ ಗುರುತು - ಈ ವಿಷಯಗಳನ್ನು ಎಂದಿಗೂ ಸಹ ಸಂಪೂರ್ಣವಾಗಿ ತಿಳಿದುಕೊಳ್ಳಲು ಸಾಧ್ಯವಾಗುವುದಿಲ್ಲ.

`1 ಕೊರಿಂಥ 15:1-4; ರೋಮಾಯ 3:24-26 ಹಾಗೂ 5:6-8ನೇ ವಚನಗಳಲ್ಲಿ ನಿತ್ಯವಾದ ಶುಭವರ್ತಮಾನವು ಹೇಗೆ ತಿಳಿಸಲ್ಪಟ್ಟಿದೆ? ಈ ವಾಕ್ಯಗಳಲ್ಲಿ ನಮಗೆ ಯಾವ ಮಹಾನಿರೀಕ್ಷೆ ಕೊಡಲ್ಪಟ್ಟಿದೆ?`

ನಮ್ಮ ಪಾಪಗಳಿಗಾಗಿ ಕ್ರಿಸ್ತನ ಮರಣ, ಆತನ ಮಹಿಮೆಯ ಪುನರುತ್ಥಾನ ಹಾಗೂ ನಮಗಾಗಿ ಆತನ ಎಂದೂ ಅಳಿಯದ ಪ್ರೀತಿಯನ್ನು ತಿಳಿಸುವ ನಂಬಲಸಾಧ್ಯವಾದ ಶುಭವರ್ತಮಾನವೇ ಸುವಾರ್ತೆಯಾಗಿದೆ. ಆತನು ಸುರಿಸಿದ ರಕ್ತ, ಆತನ ಪುನರುತ್ಥಾನದ ಶಕ್ತಿ ಇವುಗಳಲ್ಲಿ ನಾವು ನಂಬಿಕೆಯಿಟ್ಟಾಗ, ನಾವು ಪಾಪದ ಬಂಧನ ಮತ್ತು ಅದರ ದಂಡನೆಯಿಂದ ಬಿಡುಗಡೆ ಹೊಂದುತ್ತೇವೆ. ಪೌಲನ ಆಲೋಚನೆ, ಅವನ ಬೋಧನೆಯ ಪ್ರಮುಖ ಸಾರಾಂಶವು ಕ್ರಿಸ್ತನ ಮರಣದ ವಿಷಯವೇ ಆಗಿತ್ತು. ಶಿಲುಬೆಗೇರಿಸಲ್ಪಟ್ಟ ಕ್ರಿಸ್ತನು ಪೌಲನ ಹಿಂದಿನ ಎಲಾ ಅಪರಾಧ ಎಂಬ ದೋಷದಿಂದ ಬಿಡಿಸಿದನು. ಪುನರುತ್ಥಾನಗೊಂಡ ಯೇಸುವು ಪೌಲನ ಪ್ರಸ್ತುತ ಜೀವನಕ್ಕೆ ಬಲನೀಡಿದರೆ, ಎರಡನೇಸಾರಿ ಹಿಂದಿರುಗಿ ಬರುವ ಕ್ರಿಸ್ತನು ಅವನಿಗೆ ಮುಂದಿನ ನಿರೀಕ್ಷೆ ನೀಡಿದನು.

ರೋಮಾಯ 3:24-26 ಹಾಗೂ 5:6-8ನೇ ವಚನಗಳಲ್ಲಿರುವ ನಾಲ್ಕು ಪ್ರಮುಖ ಅಂಶಗಳನ್ನು ಗಮನಿಸಿ :

1. ನಾವು ದೇವರ ಉಚಿತಾರ್ಥವಾದ ಕೃಪೆಯಿಂದ ನೀತಿವಂತರೆಂದು ನಿರ್ಣಯಿಸಲ್ಪಟ್ಟೆವು (3:24). 2. ಕೃಪೆಯು ದೇವರು ನೀತಿಸ್ವರೂಪನೆಂದು ತೋರಿಸುತ್ತದೆ (3:26). 3. ಕೃಪೆಯು ಯೇಸುವಿನಲ್ಲಿ ನಂಬಿಕೆಯಿಡುವವರನ್ನು ನೀತಿವಂತರೆಂದು ನಿರ್ಣಯಿಸುತ್ತದೆ (3:26, ಕೊನೆಯ ಭಾಗ). 4. ನಾವು ಪಾಪಿಗಳಾಗಿದ್ದಾಗಲೂ ದೇವರು ನಮಗಾಗಿ ತನ್ನ ಪ್ರೀತಿ ತೋರಿಸಿದನು (5:8).

ಕ್ರಿಸ್ತನ ಕೃಪೆಯು ಅಯೋಗ್ಯರಿಗೂ, ಅರ್ಹತೆಯಿಲ್ಲದವರಿಗೂ ದೊರೆಯುವಂತದ್ದು, ಅದನ್ನು ದುಡಿದು ಗಳಿಸಿಕೊಳ್ಳಲಾಗದು. ಪಾಪಿಗಳಾದ ನಾವು ಅನುಭವಿಸಬೇಕಾದ ಮಹಾವೇದನೆಯ ಮರಣವನ್ನು ಯೇಸು ಅನುಭವಿಸಿದನು; ತಂದೆಯಾದ ದೇವರು ಪಾಪಕ್ಕೆ ವಿರುದ್ದವಾಗಿ ತೋರಿಸಿದ ಉಗ್ರಕೋಪ ಅಥವಾ ತೀರ್ಪನ್ನು ಆತನು ಅನುಭವಿಸಿದನು. ನಾವು ದೇವರಿಂದ ಅಂಗೀಕರಿಸಲ್ಪಡುವ ಸಲುವಾಗಿ ಕ್ರಿಸ್ತನು ದೇವರಿಂದ ತಿರಸ್ಕರಿಸಲ್ಪಟ್ಟನು. ಆತನ ಜೀವಿತವನ್ನು ನಾವು ಜೀವಿಸುವಂತೆ ಮಾಡಲು, ನಾವು ಸಾಯಬೇಕಾದ ಸ್ಥಳದಲ್ಲಿ ಆತನು ಸತ್ತನು.

ಅಂದಮೇಲೆ ಕರ್ಮಮಾರ್ಗ ಅಂದರೆ ಧರ್ಮಶಾಸ್ತ್ರವನ್ನು ಅನುಸರಿಸಿ ನಡೆಯುವುದರಿಂದಲ್ಲ, ಬದಲಾಗಿ ನಂಬಿಕೆಯ ಮೂಲಕ ಕೃಪೆಯಿಂದಲೇ ರಕ್ಷಣೆಯಾಗುವುದರಲ್ಲಿ ಆಶ್ಚರ್ಯವಿಲ್ಲ. ಉತ್ತಮವಾದ ಉದ್ದೇಶದಿಂದ ಮಾಡಿದ ಒಳ್ಳೇ ಕ್ರಿಯೆಗಳಾಗಲಿ, ಪವಿತ್ರಾತ್ಮಭರಿತರಾಗಿ ಮಾಡಿದ ಕಾರ್ಯಗಳಾಗಲಿ, ಕ್ರಿಸ್ತನು ಶಿಲುಬೆಯ ಮೇಲೆ ನಮಗಾಗಿ ಮಾಡಿದ ತ್ಯಾಗಕ್ಕೆ ಎಂದಿಗೂ ಸಮವಾಗುವುದಿಲ್ಲ.

ಈ ರಕ್ಷಣಾ ಯೋಜನೆಯು ಅನಾದಿಕಾಲದಲ್ಲಿಯೇ ಅಂದರೆ ಜಗದುತ್ಪತ್ತಿಗೆ ಮೊದಲೇ ಹಾಕಲ್ಪಟ್ಟಿತು (ಎಫೆಸ 1:4; 2 ತಿಮೊಥೆ 1:9; ತೀತನು 1:2; ಪ್ರಕಟನೆ 13:8). ಈ ಕಾರಣದಿಂದಲೇ ಇದನ್ನು ನಿತ್ಯವಾದ ಶುಭವರ್ತಮಾನವೆಂದು ಕರೆಯಲಾಗುತ್ತದೆ. ಜಗದುತ್ಪತ್ತಿಗೆ ಮೊದಲೇ ಏನಾಗುತ್ತದೆಂದು ದೇವರು ತಿಳಿದಿದ್ದನು, ಆದುದರಿಂದಲೇ ಅಂತಹ ಇಕ್ಕಟ್ಟಿನ ಪರಿಸ್ಥಿತಿಯನ್ನು ಎದುರಿಸಲು ಆತನು ರಕ್ಷಣಾ ಯೋಜನೆಯನ್ನು ಮೊದಲೇ ಸಿದ್ಧಪಡಿಸಿದ್ದನು.