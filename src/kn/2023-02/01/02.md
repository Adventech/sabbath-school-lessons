---
title:  ಪರಲೋಕದಲ್ಲಿ ಯುದ್ಧ
date:   26/03/2023
---

ಪ್ರಕಟನೆ 12ನೇ ಅಧ್ಯಾಯದಲ್ಲಿ ನಾಟಕೀಯವಾದ ಅನೇಕ ಘಟನೆಗಳು, ಒಳ್ಳೆಯ ಮತ್ತು ಕೆಟ್ಟದ್ದರ ನಡುವೆ ಆದಿಯಿಂದಲೂ ಪರಲೋಕದಲ್ಲಿ ನಡೆದ ಹೋರಾಟವನ್ನು ಸಂಕ್ಷಿಪ್ತವಾಗಿ ತಿಳಿಸುತ್ತದೆ. ಪರಲೋಕದಲ್ಲಿ ಆರಂಭವಾದ ಈ ಸಂಘರ್ಷವು ಭೂಲೋಕದಲ್ಲಿ ಮುಕ್ತಾಯಗೊಳ್ಳಲಿದೆ. ಈ ಘಟನೆಗಳು ಸೈತಾನನು ಪರಲೋಕದಲ್ಲಿ ದೇವರ ವಿರುದ್ಧವಾಗಿ ದಂಗೆಯೆದ್ದ ಮೊದಲಿನ ದೃಶ್ಯದಿಂದ ಆರಂಭವಾಗಿ ದೇವಜನರ ಮೇಲೆ ಅವನು ಕೊನೆಯಕಾಲದಲ್ಲಿ ಮಾಡುವ ತೀಕ್ಷ್ಮವಾದ ದಾಳಿಯನ್ನು ವಿವರಿಸುತ್ತವೆ.

`ಪ್ರಕಟನೆ 12:7-9ನೇ ವಚನಗಳನ್ನು ಓದಿರಿ. ಇದು ಪರಲೋಕದಲ್ಲಿ ಶಿಷ್ಟಶಕ್ತಿ ಮತ್ತು ಕೆಟ್ಟಶಕ್ತಿಗಳ ನಡುವಣ ಹೋರಾಟವನ್ನು ವಿವರಿಸುತ್ತದೆ. ಇಂತಹ ಘಟನೆಯು ಪರಲೋಕದಲ್ಲಿ ನಡೆಯಲು ಹೇಗೆ ಸಾಧ್ಯವಾಯಿತು? ಈ ವಾಕ್ಯಗಳು ಆಯ್ಕೆಯ ಸ್ವಾತಂತ್ರ್ಯ (Free Choice) ಹಾಗೂ ಇಚ್ಛಾಸ್ವಾತಂತ್ರ್ಯದ (Free Will) ಬಗ್ಗೆ ಏನನ್ನು ಸೂಚಿಸುತ್ತವೆ?`

ಭೂಪರಲೋಕಗಳೆರಡರಲ್ಲಿಯೂ ಆಯ್ಕೆಯ ಸ್ವಾತಂತ್ರ್ಯವು ದೇವರ ಸರ್ಕಾರದ ಮೂಲಭೂತ ಸಿದ್ಧಾಂತವಾಗಿದೆ. ದೇವರು ಪರಲೋಕದಲ್ಲಾಗಲಿ ಅಥವಾ ನಮ್ಮ ಈ ಲೋಕದಲ್ಲಾಗಲಿ ರೊಬೊಟ್ ನಂತಹ ಯಂತ್ರಗಳನ್ನು ಸೃಷ್ಟಿಸಲಿಲ್ಲ. ದೇವರ ಸ್ವರೂಪದಲ್ಲಿ ಆತನ ಹೋಲಿಕೆಗೆ ತಕ್ಕಂತೆ ಉಂಟುಮಾಡಲ್ಪಟ್ಟಂತ ನಾವು, ನೈತಿಕ ಆಯ್ಕೆಗಳನ್ನು ಮಾಡುವ ಸ್ವಾತಂತ್ರ್ಯ ಹೊಂದಿದ್ದೇವೆ.

ಆಯ್ಕೆಯ ನಿರ್ಧಾರವು ಪ್ರೀತಿಸುವ ಸಾಮರ್ಥ್ಯದೊಂದಿಗೆ ನಿಕಟವಾದ ಸಂಬಂಧ ಹೊಂದಿದೆ. ಆಯ್ಕೆಯ ಸ್ವಾತಂತ್ರ ಇಲ್ಲದಿದ್ದಲ್ಲಿ, ಪ್ರೀತಿಸುವ ಸಾಮರ್ಥ್ಯವು ನಾಶವಾಗುತ್ತದೆ. ಯಾಕೆಂದರೆ ಒತ್ತಾಯದಿಂದಾಗಲಿ ಇಲ್ಲವೆ ಬಲಾತ್ಕಾರದಿಂದಾಗಲಿ ಪ್ರೀತಿ ಹುಟ್ಟಲು ಸಾಧ್ಯವಿಲ್ಲ. ಪ್ರೀತಿಯು ಇಚ್ಛಾ ಸ್ವಾತಂತ್ರ್ಯವನ್ನು ವ್ಯಕ್ತಪಡಿಸುತ್ತದೆ. ಪರಲೋಕದ ಪ್ರತಿಯೊಬ್ಬ ದೇವದೂತನಿಗೂ ದೇವರ ಪ್ರೀತಿಯನ್ನು ಅಂಗೀಕರಿಸುವ ಅಥವಾ ಸ್ವಾರ್ಥ, ಅಹಂಕಾರ, ಗರ್ವದಿಂದ ಅದನ್ನು ತಿರಸ್ಕರಿಸುವ ಆಯ್ಕೆಯ ಸ್ವಾತಂತ್ರ್ಯ ಕೊಡಲಾಗಿತ್ತು. ಪರಲೋಕದ ದೇವದೂತರು ಹೇಗೆ ದೇವರ ಪ್ರೀತಿಯನ್ನು ಶಾಶ್ವತವಾಗಿ ಆಯ್ಕೆಮಾಡಿಕೊಳ್ಳುವ ಪರಿಸ್ಥಿತಿ ಎದುರಿಸಿದರೋ, ಅದೇರೀತಿ ನಾವು ಪ್ರತಿಯೊಬ್ಬರೂ ಈ ಲೋಕದ ಮುಕ್ತಾಯದ ಹೋರಾಟದಲ್ಲಿ ನಿತ್ಯವಾದ ಆಯ್ಕೆಯನ್ನು ಮಾಡಬೇಕೆಂದು ಪ್ರಕಟನೆ ಪುಸ್ತಕವು ತಿಳಿಸುತ್ತದೆ.

ಪರಲೋಕದಲ್ಲಿ ನಡೆದ ಮಹಾಹೋರಾಟದಲ್ಲಿ ದೇವದೂತರಲ್ಲಿ ಯಾರೂ ಸಹ ತಟಸ್ಥರಾಗಿರಲಿಲ್ಲ (ಲೂಕ 11:23). ಅವರು ಕ್ರಿಸ್ತನ ಕಡೆಗಿರಬೇಕು ಇಲ್ಲವೆ ಸೈತಾನನ ಪಕ್ಷದವರಾಗಿರಬೇಕು. ಅದೇರೀತಿ ನಾವೂಸಹ ಈ ಲೋಕದ ಕೊನೆಯ ಯುದ್ಧದಲ್ಲಿ ಯಾರ ಪಕ್ಷವನ್ನೂ ವಹಿಸದೆ ತಟಸ್ಥರಾಗಿರಲು ಸಾಧ್ಯವಿಲ್ಲ. ಪ್ರತಿಯೊಬ್ಬ ದೇವದೂತನು ಹೇಗೆ ಕ್ರಿಸ್ತನ ಪಕ್ಷ ಅಥವಾ ಲೂಸಿಫರನ ಪಕ್ಷದಲ್ಲಿದ್ದರೋ, ಅದೇರೀತಿ ಈ ಕೊನೆಯ ಕಾಲದಲ್ಲಿ ನಾವೂ ಸಹ ಅಂತಿಮವಾಗಿ ಎಂದೆಂದಿಗೂ ಬದಲಾಯಿಸಲಾಗದಂತ ಒಂದು ನಿರ್ಧಾರ ಮಾಡುತ್ತೇವೆ. ಯಾರು ನಮ್ಮ ನಿಷ್ಠೆ, ನಮ್ಮ ಆರಾಧನೆ ಮತ್ತು ನಮ್ಮ ವಿಧೇಯತೆ ಪಡೆದುಕೊಳ್ಳುತ್ತಾರೆ? ಮಾನವರು ಹಿಂದಿನಿಂದಲೂ ಇದೇ ವಿಷಯವನ್ನು ಎದುರಿಸಿದ್ದಾರೆ. ಈ ಲೋಕದ ಇತಿಹಾಸದ ಕೊನೆಯ ಇಕ್ಕಟ್ಟಿನ ಸಮಯದಲ್ಲಿ ವಾಸಿಸುವ ನಾವೂ ಸಹ ಇಂತಹ ಸ್ಥಿತಿಯನ್ನು ಎದುರಿಸಲಿದ್ದೇವೆ.

ಆದರೆ ನಂಬಲಸಾಧ್ಯವಾದ ಒಂದು ಶುಭಸಮಾಚಾರವಿದೆ. ಪ್ರಕಟನೆ 12ನೇ ಅಧ್ಯಾಯದಲ್ಲಿ ಕ್ರಿಸ್ತನು ಈ ಹೋರಾಟದಲ್ಲಿ ಜಯಹೊಂದಿದ್ದನ್ನು ನೋಡುತ್ತೇವೆ. ನಾವು ನಮ್ಮ ಆಯ್ಕೆಯ ಸ್ವಾತಂತ್ರವನ್ನು ಉಪಯೋಗಿಸಿ ಜಯಗಳಿಸಿದ ಕ್ರಿಸ್ತನ ಪಕ್ಷವನ್ನು ಆರಿಸಿಕೊಳ್ಳಬೇಕಾಗಿದೆ. ನಮಗೆ ಈಗಾಗಲೇ ಕ್ರಿಸ್ತನು ಮತ್ತು ಸೈತಾನನ ನಡುವಣ ಹೋರಾಟದಲ್ಲಿ ಗೆಲುವು ಸಾಧಿಸಿದವರು ಯಾರೆಂದು ತಿಳಿದಿದೆ. ಆದುದರಿಂದ ಅಂತಹ ಪಕ್ಷವನ್ನು ಆರಿಸಿಕೊಳ್ಳುವುದು ನಮಗೆ ಎಷ್ಟೊಂದು ಪ್ರಾಮುಖ್ಯವಾಗಿದೆಯಲ್ಲವೇ?

`ತಾನು ಮಾಡುವ ಪವಿತ್ರವಾದ ಆಯ್ಕೆಯಿಂದ ತಾನು ಶಿಲುಬೆಯಲ್ಲಿ ಕ್ರೂರವಾದ ರೀತಿಯಲ್ಲಿ ಸಾಯಬೇಕೆಂದು ಕ್ರಿಸ್ತನಿಗೆ ತಿಳಿದಿತ್ತು. ಆದಾಗ್ಯೂ ಆತನು ತನ್ನನ್ನು ನಮಗಾಗಿ ಅರ್ಪಿಸಿಕೊಂಡನು (2 ತಿಮೊಥೆ 1:9), ನಮಗೂ ಸಹ ಇಚ್ಛಾ ಸ್ವಾತಂತ್ರ್ಯವನ್ನು ಕೊಟ್ಟಿದ್ದಾನೆ. ಇಂತಹ ಪರಿಶುದ್ಧವಾದ ಆದರೆ ಅಮೂಲ್ಯವಾದ ಈ ಆಯ್ಕೆಯ ಸ್ವಾತಂತ್ರ್ಯವನ್ನು ನಾವು ಹೇಗೆ ಎಚ್ಚರಿಕೆಯಿಂದ ಉಪಯೋಗಿಸಬೇಕು?`