---
title:  ಕ್ರಿಸ್ತನ ಜಯವನ್ನು ಅಂಗೀಕರಿಸುವುದು
date:   28/03/2023
---

ಸತ್ಯವೇದದಲ್ಲಿ ತಿಳಿಸಿರುವಂತೆ ಯೇಸುಸ್ವಾಮಿಯು ಸೈತಾನನೊಂದಿಗೆ ಹೋರಾಟದಲ್ಲಿ ಎಂದೂ ಸಹ ಸೋಲನ್ನು ಅನುಭವಿಸಿಲ್ಲ. ಆತನು ದುಷ್ಟತನದ ಮೇಲೆ ಜಯಗಳಿಸಿದ ಮಹಾಬಲಿಷ್ಠ ವೀರನಾಗಿದ್ದಾನೆಂದು ನಂಬುವುದು ಒಂದು ವಿಷಯವಾದರೆ, ಆತನ ಗೆಲುವು ನಮ್ಮ ಗೆಲುವೂ ಸಹ ಆಗಿದೆ ಎಂದು ನಂಬುವುದು ಮತ್ತೊಂದು ಸಂಗತಿಯಾಗಿದೆ.

`ಪ್ರಕಟನೆ 12:10ನೇ ವಚನ ಓದಿರಿ. ನಮ್ಮ ಮೇಲೆ ನಮ್ಮ ದೇವರ ಮುಂದೆ ದೂರು ಹೇಳಿದ ದೂರುಗಾರನು ದೊಬ್ಬಲ್ಪಟ್ಟಿದ್ದಾನೆಂದು ಈ ವಚನವು ತಿಳಿಸುತ್ತದೆ. ಇದರಿಂದ ನಾವು ಯಾವ ರೀತಿಯ ಉತ್ತೇಜನ ಪಡೆದುಕೊಳ್ಳಬಹುದು?`

ನಮ್ಮ ಲೋಕದಲ್ಲಿ ಸೈತಾನನು ಮತ್ತು ಕ್ರಿಸ್ತನ ನಡುವಣ ಮಹಾಹೋರಾಟವು ಇನ್ನೂ ಮುಂದುವರಿಯುತ್ತಿದ್ದರೂ, ಸೈತಾನನು ಈಗಾಗಲೇ ಅದರಲ್ಲಿ ಸೋತಿದ್ದಾನೆ. ಮಾನವ ಚರಿತ್ರೆಯ ನಿರ್ಣಾಯಕ ಘಟ್ಟದಲ್ಲಿ (Climax) ಕ್ರಿಸ್ತನು ಅಂತಿಮವಾಗಿ ಜಯಹೊಂದುತ್ತಾನೆಂಬುದು ಸತ್ಯವಾಗಿದೆ. ಅದೇ ಸಮಯದಲ್ಲಿ ಈ ಲೋಕದ ದುಷ್ಟಶಕ್ತಿಗಳು, ರಾಜತ್ವಗಳು, ಅಧಿಕಾರಗಳು ಹಾಗೂ ಈ ಅಂಧಕಾರದ ಲೋಕಾಧಿಪತಿಗಳ ಮೇಲೆಯೂ ನಮ್ಮ ವೈಯಕ್ತಿಕ ಜೀವನದಲ್ಲಿ ನಾವೂ ಜಯಗಳಿಸುತ್ತೇವೆಂಬುದೂ ಸಹ ಸತ್ಯವಾಗಿದೆ. ಕ್ರೈಸ್ತರಲ್ಲಿ ಕೆಲವರು ತಾವು ಸೋತುಹೋಗಿದ್ದೇವೆಂದು ಹತಾಶೆಯಿಂದ ಜೀವಿಸುತ್ತಿದ್ದಾರೆ. ತಮ್ಮ ಯಾವುದೋ ಒಂದು ಕೆಟ್ಟನಡತೆ ಅಥವಾ ಕೆಟ್ಟಚಟವನ್ನು ಬಿಡಬೇಕೆಂದು ಅವರು ನಿರೀಕ್ಷೆ ಹೊಂದಿರುತ್ತಾರೆ. ಆದರೆ ಕ್ರಿಸ್ತನು ಈಗಾಗಲೇ ಅವರಿಗಾಗಿ ಜಯ ಹೊಂದಿದ್ದನೆಂಬ ವಾಸ್ತವಾಂಶವನ್ನು ಅವರು ಅರಿತುಕೊಂಡಿರುವುದಿಲ್ಲ.

`ಪ್ರಕಟನೆ 12:11ನೇ ವಚನದಲ್ಲಿ ಕ್ರಿಸ್ತನು ನಮಗೆ ಜಯದ ಬಗ್ಗೆ ಖಚಿತವಾದ ಯಾವ ಭರವಸೆ ನೀಡುತ್ತಾನೆ?`

ಏಳುಸಭೆಗಳಿಗೆ ಬರೆದ ಪತ್ರದಲ್ಲಿ ಏಳುಸಾರಿ 'ಯಾವನು ಜಯ ಹೊಂದುತ್ತಾನೋ ಎಂಬ ಪದವನ್ನು ಉಪಯೋಗಿಸಲಾಗಿದೆ. ಗ್ರೀಕ್ ಭಾಷೆಯಲ್ಲಿ 'ಜಯಹೊಂದುವುದು' ಎಂಬ ಪದಕ್ಕೆ NIKAO ಎಂದು ತಿಳಿಸಲಾಗಿದೆ. ಗೆಲ್ಲುವುದು, ಜಯಶಾಲಿಯಾಗುವುದು ಎಂಬುದು 'ನಿಕಾವೊ' ಎಂಬ ಪದದ ಅರ್ಥವಾಗಿದೆ. ನಾವು ಹೇಗೆ ಜಯಹೊಂದಲು ಸಾಧ್ಯವೆಂಬುದನ್ನು ಗಮನಿಸಿ. ಪ್ರಕಟನೆ 12:11ನೇ ವಚನವು 'ಯಜ್ಞದ ಕುರಿಯಾದಾತನ ರಕ್ತದ ಬಲದಿಂದ ಮಾತ್ರ ನಾವು ಜಯ ಹೊಂದುತ್ತೇವೆ.

ಪ್ರಕಟನೆ 5:6ನೇ ವಚನದಲ್ಲಿ ಯೋಹಾನನು ಪ್ರವಾದನಾ ದರ್ಶನದಲ್ಲಿ ಪರಲೋಕದಲ್ಲಿ ಒಂದು ಕುರಿ ಕೊಯ್ಯಲ್ಪಟ್ಟಿರುವುದನ್ನು ಕಾಣುತ್ತಾನೆ. ಕ್ರಿಸ್ತನ ಬಲಿದಾನವು ಸಮಸ್ತ ಪರಲೋಕದ ಗಮನ ಸೆಳೆಯುವ ಕೇಂದ್ರಬಿಂದುವಾಗಿದೆ. ದೇವರ ಅಗಾಧವಾದ ಹಾಗೂ ಮಹತ್ತರವಾದ ಪ್ರೀತಿಯ ಸರ್ವಶ್ರೇಷ್ಠತೆಯನ್ನು ಶಿಲುಬೆಗಿಂತ ಬೇರೆಯಾವುದೂ ತೋರಿಸಲು ಸಾಧ್ಯವಿಲ್ಲ.

ಕ್ರಿಸ್ತನು ನಮಗಾಗಿ ಮಾಡಿದ ತ್ಯಾಗವನ್ನು ನಂಬಿಕೆಯಿಂದ ಅಂಗೀಕರಿಸಿಕೊಂಡಾಗ, ನಮ್ಮೆಲ್ಲಾ ಅಪರಾಧ ಪಾಪಗಳು ಸಂಪೂರ್ಣವಾಗಿ ತೊಡೆದುಹಾಕಲ್ಪಟ್ಟು, ದೇವರ ದೃಷ್ಟಿಯಲ್ಲಿ ಪರಿಪೂರ್ಣರಾಗಿ ಕಾಣಲ್ಪಡುತ್ತೇವೆ. ನಮ್ಮ ಅಪರಾಧ ಪಾಪಗಳು ಕ್ಷಮಿಸಲ್ಪಡುತ್ತವೆ (ಕೊಲೊಸ್ಸೆ 1:14; ಎಫೆಸ 1:7; ಕೊಲೊಸ್ಸೆ 2:14) ಹಾಗೂ ನಮ್ಮ ಸಹೋದರರ ಮೇಲೆ ಹಗಲಿರುಳು ನಮ್ಮ ದೇವರ ಮುಂದೆ ದೂರು ಹೇಳಿದ ದೂರುಗಾರನು ದೊಬ್ಬಲ್ಪಡುತ್ತಾನೆ (ಪ್ರಕಟನೆ 12:10). ನಮ್ಮ ಸ್ವಂತ ಅರ್ಹತೆ ಅಥವಾ ಯೋಗ್ಯತೆಯಿಂದಲ್ಲ, ಬದಲಾಗಿ ಕ್ರಿಸ್ತನು ನಮ್ಮ ಪರವಾಗಿ ಜಯಗಳಿಸಿದ ಕಾರಣದಿಂದ ನಾವು ಬಿಡುಗಡೆ ಹೊಂದಿ, ಜಯಶಾಲಿಗಳಾಗಿ ರಕ್ಷಿಸಲ್ಪಡುತ್ತೇವೆ.