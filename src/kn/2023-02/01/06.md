---
title:  ಕೊನೆಯ ಕಾಲದಲ್ಲಿ ದೇವರ ಉಳಿದ ಜನರು
date:   30/03/2023
---

ಪರಲೋಕದಲ್ಲಿ ಸೈತಾನನು ದೇವರ ವಿರುದ್ಧ ದಂಗೆ ಎಂದಾಗಿನಿಂದಲೂ ಕ್ರಿಸ್ತನೊಂದಿಗೆ ಹೋರಾಟ ನಡೆಸುತ್ತಿದ್ದಾನೆ (ಪ್ರಕಟನೆ 12:7). ನಮ್ಮ ವಿಶ್ವವನ್ನು ತನ್ನ ಅಧೀನಕ್ಕೆ ತೆಗೆದುಕೊಳ್ಳಬೇಕೆಂಬುದು ಆಗ ಮಾತ್ರವಲ್ಲ, ಈಗಲೂ ಸಹ ಸೈತಾನನ ಉದ್ದೇಶವಾಗಿದೆ (ಯೆಶಾಯ 14:12-14), ಈ ಲೋಕದ ಚರಿತ್ರೆಯ ಕೊನೆಯ ದಿನಗಳಲ್ಲಿ ಅವನು ದೇವರ ಮಕ್ಕಳ ಮೇಲೆ ತನ್ನ ವಿರೋಧವನ್ನು ಮುಂದುವರೆಸುತ್ತಾನೆ. ಘಟಸರ್ಪವಾದ ಸೈತಾನನು ಸ್ತ್ರೀಯ ಮೇಲೆ ಅಂದರೆ ಕ್ರೈಸ್ತ ಸಭೆಯ ಮೇಲೆ ಕೋಪಿಸಿಕೊಂಡು, ಆಕೆಯ ಸಂತಾನದವರಲ್ಲಿ ಉಳಿದವರ ಮೇಲೆ ಅಂದರೆ ದೇವರ ಆಜ್ಞೆಗಳನ್ನು ಕೈಕೊಂಡು ನಡೆದು ಯೇಸುವಿನ ವಿಷಯವಾದ ಸಾಕ್ಷಿಯನ್ನು ಹೇಳಿರುವವರ ಮೇಲೆ ಯುದ್ಧ ಮಾಡುತ್ತಾನೆಂದು ಪ್ರಕಟನೆ 12:17ನೇ ವಚನವು ಬಹುಸ್ಪಷ್ಟವಾಗಿ ತಿಳಿಸುತ್ತದೆ. ದೇವರ ಉಳಿದ ಜನರು ಕ್ರಿಸ್ತನಿಗೆ ನಿಷ್ಠರಾಗಿ, ಆತನ ಸತ್ಯಕ್ಕೆ ವಿಧೇಯರಾಗಿ ಆತನ ದೈವನಿಯಮಿತ ಕರ್ತವ್ಯದಲ್ಲಿ (Mission) ನಂಬಿಗಸ್ತರಾಗಿರುತ್ತಾರೆ.

`ಪ್ರಕಟನೆ 12:17ರಲ್ಲಿ ಕೊನೆಯ ಕಾಲದಲ್ಲಿ ದೇವರ ಸಭೆಗೆ ಸೇರಿದ ಉಳಿದ ಜನರಲ್ಲಿ ಕಂಡುಬರುವ ಗುಣಲಕ್ಷಣಗಳೇನು?`

ಘಟಸರ್ಪವಾದ ಸೈತಾನನು ಸ್ತ್ರೀಯ ಮೇಲೆ ಅಂದರೆ ದೇವರ ಸಭೆಯ ಮೇಲೆ ಬಹಳ ಕೋಪಗೊಳ್ಳುವನೆಂದು ಪ್ರಕಟನೆ 12:17ನೇ ವಚನವು ತಿಳಿಸುತ್ತದೆ. ದೇವರಾಜ್ಞೆಗಳನ್ನು ಕೈಕೊಂಡು ನಡೆಯುವವರ ಮೇಲೆ ಸೈತಾನನು ಉಗ್ರಕೋಪ ಉಳ್ಳವನಾಗಿದ್ದು, ಅವರನ್ನು ನಾಶಮಾಡಲು ಅವನು ಎಲ್ಲಾ ರೀತಿಯ ಕುತಂತ್ರಗಳನ್ನು ಉಪಯೋಗಿಸುತ್ತಾನೆ.

ಕಟ್ಟಕಡೆಯಲ್ಲಿ ಸೈತಾನನು ದೇಶಗಳು ಒಂದು ಶಾಸನ ಜಾರಿಗೆ ತರುವಂತೆ ಅವುಗಳನ್ನು ಪ್ರೇರಿಸುತ್ತಾನೆ. ಆ ಶಾಸನದ ಪ್ರಕಾರ ದೇವರ ಉಳಿದ ಜನರು ಕ್ರಯವಿಕ್ರಯ ಮಾಡದಂತೆ, ಅಂದರೆ ಅವರು ಏನನ್ನೂ ಕೊಂಡುಕೊಳ್ಳಬಾರದು, ಅಥವಾ ಮಾರಲೂ ಬಾರದು. ಇದನ್ನು ಮೀರಿದಲ್ಲಿ ಅವರಿಗೆ ಮರಣದಂಡನೆ, ಸೆರೆಮನೆವಾಸ ಇವುಗಳ ಶಿಕ್ಷೆ ಜಾರಿಗೆ ತರುವಂತೆ ಸರ್ಕಾರಗಳನ್ನು ಪ್ರಚೋದಿಸುತ್ತಾನೆ (ಪ್ರಕಟನೆ 13:14-17), ಸೈತಾನನು ಕ್ರಿಸ್ತನನ್ನು ನಾಶಪಡಿಸಲು ಸಾಧ್ಯವಾಗಲಿಲ್ಲ. ಈ ಕಾರಣದಿಂದ ಕ್ರಿಸ್ತನು ಅತ್ಯಂತ ನಿಕಟತೆಯಿಂದ ಪ್ರೀತಿಸುವ ಆತನ ಸಭೆಯನ್ನು ನಾಶಮಾಡಲು ಪ್ರಯತ್ನಿಸುತ್ತಾನೆ. ಈ ಲೋಕದ ಕೊನೆಯ ಯುದ್ಧವು ಮಧ್ಯಪ್ರಾಚ್ಯ ಅಂದರೆ ಕೊಲ್ಲಿ ರಾಷ್ಟ್ರಗಳಲ್ಲಿ ಕೇಂದ್ರೀಕೃತವಾಗಿರುವುದಿಲ್ಲ. ಅದು ಜಗತ್ತಿನಾದ್ಯಂತ ಹರಡಿರುವ ದೇವಜನರ ಮನಸ್ಸಿನಲ್ಲಿ ಕೇಂದ್ರೀಕೃತವಾಗಿರುತ್ತದೆ. ಇದು ಸೈತಾನನು ಮತ್ತು ಕ್ರಿಸ್ತನು ಎಂಬ ಎರಡು ವಿರುದ್ಧ ಶಕ್ತಿಗಳ ನಡೆಯುವ ಯುದ್ಧ. ಇದರಲ್ಲಿ ಯಾರೂ ಸಹ ತಟಸ್ಥರಾಗಿರಲು ಸಾಧ್ಯವಿಲ್ಲ.

'ನಮ್ಮ ನಿಷ್ಠೆಯು ಯಾರ ಕಡೆಗೆ? ನಾವು ಯಾರ ಪಕ್ಷದಲ್ಲಿದ್ದೇವೆ? ಎಂಬುದೇ ಈ ಕೊನೆಯ ಹೋರಾಟದ ಅತ್ಯಂತ ಪ್ರಾಮುಖ್ಯವಾದ ಪ್ರಶ್ನೆಯಾಗಿದೆ. ಕ್ರಿಸ್ತನ ಪ್ರೀತಿಯಿಂದ ಆಕರ್ಷಿಸಲ್ಪಟ್ಟು, ಆತನ ಕೃಪೆಯಿಂದ ಬಿಡುಗಡೆ ಹೊಂದಿದ, ಆತನ ಆತ್ಮನಿಂದ ಬಲಗೊಂಡು, ಆತನ ಉದ್ದೇಶಗಳಿಗೆ ಶ್ರದ್ಧೆ ಹೊಂದಿ ಆಜ್ಞೆಗಳಿಗೆ ವಿಧೇಯರಾದವರನ್ನು ಹಾಗೂ ಕ್ರಿಸ್ತನ ಸೇವೆಯಲ್ಲಿ ಪ್ರಾಣಕೊಡಲೂ ಸಹ ಸಿದ್ಧರಾಗಿರುವಂತವರನ್ನು ದೇವರು ಕರೆಯುತ್ತಾನೆ.

ನಮ್ಮ ಈ ಲೋಕವು ಮುಂದೆ ಅತ್ಯಂತ ಪ್ರಮುಖವಾದ ಇಕ್ಕಟ್ಟಿನ ಪರಿಸ್ಥಿತಿ ಎದುರಿಸಲಿದೆ. ಆದರೆ ಕ್ರಿಸ್ತನಿಂದ, ಕ್ರಿಸ್ತನಲ್ಲಿ ಕ್ರಿಸ್ತನ ಮೂಲಕ ನಮ್ಮ ಜಯವು ಖಚಿತವಾಗಿದೆ. ಆದರೆ ನಾವು ವಿಧೇಯತೆಯಿಂದ ಆತನ ಮೇಲೆ ನಂಬಿಕೆಯಿಟ್ಟಲ್ಲಿ ಹಾಗೂ ಆತನಲ್ಲಿ ನೆಲೆಗೊಂಡಿದ್ದಲ್ಲಿ ಈ ಮಹಾಹೋರಾಟದಲ್ಲಿ ಸೈತಾನನ ಮೇಲೆ ನಾವು ಜಯ ಹೊಂದುತ್ತೇವೆ. ಇವೆಲ್ಲವೂ ನಮ್ಮ ಆಯ್ಕೆಯ ಮೇಲೆ ನಿರ್ಧರಿತವಾಗಿದೆ.

`ನಿಮ್ಮ ಜೀವನದಲ್ಲಿ, ನಿಮ್ಮ ಕ್ರೈಸ್ತ ಅನುಭವದಲ್ಲಿ ಪ್ರಕಟನೆ 12:17ರಲ್ಲಿ ತಿಳಿಸಿರುವ ವಿಷಯಗಳು ನಿಮ್ಮನ್ನು ಹೇಗೆ ಬಾಧಿಸಿವೆ? ಅಂದರೆ ಕ್ರಿಸ್ತನು ಮತ್ತು ಸೈತಾನನ ನಡುವಣ ಮಹಾಹೋರಾಟವು ನಿಮ್ಮ ಜೀವನದಲ್ಲಿ ಹೇಗೆ ಕಂಡುಬಂದಿವೆ?`