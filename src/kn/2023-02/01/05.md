---
title:  ಅರಣ್ಯದಲ್ಲಿ ಸ್ತ್ರೀ
date:   29/03/2023
---

`ಪ್ರಕಟನೆ 12:6 ಹಾಗೂ 12:14-16ನೇ ವಚನಗಳನ್ನು ಹೋಲಿಕೆ ಮಾಡಿ. ಸೈತಾನನು ಸ್ತ್ರೀ ಅಂದರೆ ದೇವರ ಸಭೆಯ ಮೇಲೆ ಮಾಡಿದ ದಾಳಿ, ಸಮಯದ ಅವಧಿ ಮತ್ತು ದೇವರು ತನ್ನ ಸಭೆಗೆ ಮಕ್ಕಳಿಗೆ ಮೊದಲೇ ಮಾಡಿದ ಏರ್ಪಾಡಿನ ಬಗ್ಗೆ ಎಚ್ಚರಿಕೆಯಿಂದ ಗಮನಿಸಿ. ಈ ವಾಕ್ಯಗಳು ಯಾವುದರ ಬಗ್ಗೆ ತಿಳಿಸುತ್ತವೆ?`

ಪ್ರಕಟನೆ 12:6ನೇ ವಚನದಲ್ಲಿ 1260 ದಿವಸಗಳು ಎಂದು ತಿಳಿಸುತ್ತದೆ. ಇದನ್ನೇ 12:14-16ನೇ ವಚನಗಳಲ್ಲಿ ಒಂದು ಕಾಲ, ಎರಡು ಕಾಲ, ಅರ್ಧಕಾಲವೆಂದು ತಿಳಿಸಲಾಗಿದೆ. ಇದೇ ಸಮಯದ ಅವಧಿಯನ್ನು ತಿಳಿಸುವ ಇದೇ ಪ್ರವಾದನೆಯು ದಾನಿಯೇಲನು 1:25; ಪ್ರಕಟನೆ 11:2,3 ಹಾಗೂ 13:5ನೇ ವಾಕ್ಯಗಳಲ್ಲಿಯೂ ಕಂಡುಬರುತ್ತದೆ. ಈ ಪ್ರವಾದನಾ ಸಮಯವು ಸಾಂಕೇತಿಕವಾಗಿರುವುದರಿಂದ ಒಂದು ದಿನವು ಪ್ರವಾದನೆಯಲ್ಲಿ ಒಂದು ವರ್ಷಕ್ಕೆ ಸಮ ಎಂಬ ಸಿದ್ಧಾಂತವನ್ನು ಅನ್ವಹಿಸಲಾಗುತ್ತದೆ (ಅರಣ್ಯಕಾಂಡ 14:34; ಯೆಹೆಲನು 4:4-6ನೇ ವಚನಗಳನ್ನು ಉದಾಹರಣೆಗಾಗಿ ಓದಿರಿ), ಸರಳವಾಗಿ ಹೇಳುವುದಾದರೆ, ಒಂದು ಪ್ರವಾದನಾ ದಿನವು ವಾಸ್ತವವಾದ ಒಂದು ವರ್ಷಕ್ಕೆ ಸಮನಾಗುತ್ತದೆ. ಇದರ ಬಗ್ಗೆ ವಿಮರ್ಶೆ ಮಾಡಿದ ಆ್ಯಂಡ್ರಸ್ ಯೂನಿವರ್ಸಿಟಿ ಸ್ಟಡಿ ಬೈಬಲ್ ನಲ್ಲಿ 1260 ಪ್ರವಾದನಾ ದಿನಗಳು 1260 ವರ್ಷಗಳಾಗಿದ್ದು ಕ್ರಿ.ಶ. 538 ರಿಂದ ಕ್ರಿ.ಶ. 1798 ರವರೆಗಿನ ಕಾಲಾವಧಿ ಎಂದು ತಿಳಿಸುತ್ತದೆ. ಭ್ರಷ್ಟಗೊಂಡ ಸಭೆಯು ಭ್ರಷ್ಟವಾದ ಸರ್ಕಾರ ರಾಜ್ಯದೊಂದಿಗೆ ಸೇರಿ ದೇವರ ನಂಬಿಗಸ್ತರಾದ ಜನರನ್ನು ಹಿಂಸೆಪಡಿಸಿ ಕ್ರೂರವಾಗಿ ದಬ್ಬಾಳಿಕೆ ನಡೆಸಿತು ಮತ್ತು ಕೊಲೆ ಮಾಡಿತು.

ಸತ್ಯವೇದ, ಸತ್ಯವೇದ ಮಾತ್ರವೆಂದು ಬಲವಾಗಿ ನಂಬಿದ ಕ್ರೈಸ್ತರ ವಿರುದ್ಧವಾಗಿ ಸೈತಾನನ ಈ ತೀಕ್ಷ್ಮವಾದ ಹಿಂಸೆಯು ಒಳ್ಳೆಯದರ ಮತ್ತು ಕೆಟ್ಟದ್ದರ ನಡುವಣ ಮಹಾಹೋರಾಟದ ಮುಂದುವರೆದ ಭಾಗವಾಗಿದೆ. ಮಧ್ಯಕಾಲದ ಕತ್ತಲ ಯುಗದ ನಂತರ, ಮಾರ್ಟಿನ್ ಲೂಥರ್ ರವರ ಮೂಲಕ ಆರಂಭವಾದ ಪ್ರೊಟೆಸ್ಟೆಂಟ್ ಧಾರ್ಮಿಕ ಚಳುವಳಿಯ ಸಮಯದಲ್ಲಿ ಕ್ರೈಸ್ತರಾದ ಸ್ತ್ರೀ ಪುರುಷರಿಗೆ ಒಂದು ಆಯ್ಕೆ ನೀಡಲಾಯಿತು. ಅವರು ದೇವರವಾಕ್ಯಕ್ಕೆ ವಿಧೇಯರಾಗಿರುವರೋ ಇಲ್ಲವೆ ಕಥೋಲಿಕ್ ಸಭೆಯ ಪಾದ್ರಿಗಳು, ಬಿಷಪ್, ಆರ್ಚ್ ಬಿಷಪ್ ಮುಂತಾದವರ ಬೋಧನೆಗಳನ್ನು ಅಂಗೀಕರಿಸುವರೋ? ಎಂಬುದೇ ಕ್ರೈಸ್ತರು ಮಾಡಬೇಕಾದ ಆಯ್ಕೆಯಾಗಿತ್ತು. ಇಂತಹ ಬಲವಾದ ವಿರೋಧದ ನಡುವೆಯೂ ದೇವರಿಗೆ ಮಾತ್ರ ವಿಧೇಯತೆ ತೋರಿದ ಕ್ರೈಸ್ತಭಕ್ತರಿದ್ದರು, ಸತ್ಯವು ಮತ್ತೊಮ್ಮೆ ಜಯಹೊಂದಿತು.

ಈ ವಚನಗಳಲ್ಲಿ ದೇವರು ತನ್ನ ಸಭೆಯ ಮೇಲಿಟ್ಟಿರುವ ಆಸಕ್ತಿಯನ್ನು ವ್ಯಕ್ತಪಡಿಸುವ ಅತ್ಯಂತ ಆಶಾದಾಯಕವಾದ ಉತ್ತೇಜನವನ್ನು ಕಾಣಬಹುದು. ಪ್ರಕಟನೆ 12:6ನೇ ವಚನದಲ್ಲಿ ದೇವರು 'ಆ ಸ್ತ್ರೀಗೆ ಸಭೆಗೆ ಸ್ಥಳವನ್ನು ಸಿದ್ಧಮಾಡಿದ್ದನು', 14ನೇ ವಚನದಲ್ಲಿ ಆ ಸ್ತ್ರೀ ಪೋಷಣೆ ಹೊಂದಿದಳು ಮತ್ತು 16ನೇ ವಚನದಲ್ಲಿ 'ಭೂಮಿಯು ಆ ಸ್ತ್ರೀಯ ಸಹಾಯಕ್ಕೆ ಬಂದಿತು' ಎಂಬಂತ ಅತ್ಯಾಕರ್ಷಕವಾದ ಮಾತುಗಳು ಬರೆಯಲ್ಪಟ್ಟಿವೆ. ಮಹಾಹಿಂಸೆಯ ಸಮಯದಲ್ಲಿ ದೇವರು ತನ್ನ ಸಭೆಗೆ ರಕ್ಷಣೆ ಒದಗಿಸಿದನು. ಹಿಂದೆ ಮಾಡಿದ ಹಾಗೆ, ಕೊನೆಯಕಾಲದಲ್ಲಿ ತನ್ನ ಉಳಿದ ಸಭೆಯ ಜನರಿಗೂ ಸಹ ದೇವರು ಅದೇ ರೀತಿಯಾದ ರಕ್ಷಣೆ ಒದಗಿಸುತ್ತಾನೆ.

`ನಿಮ್ಮ ಜೀವನದಲ್ಲಿ ಬಂದಂತ ಕಷ್ಟ, ಸಂಕಟಗಳಿಂದ ಅನೇಕ ಸಾರಿ ನೀವು ಹತಾಶೆಗೊಂಡಿರಬಹುದು. ಇಲ್ಲವೆ ಸುಲಭವಾಗಿ ನಿರಾಶೆಗೊಂಡಿರಬಹುದು. ಆದರೆ ಅಂತಹ ಸಮಯದಲ್ಲಿ ದೇವರು ನಮಗೆ ಸಹಾಯ ಮಾಡಿ ಆಶ್ರಯದುರ್ಗವಾಗಿದ್ದಾನೆ. ದೇವರ ಸಹಾಯವು ಅತ್ಯಂತ ಅಗತ್ಯವಾದ ಅಂತ ಸಮಯದಲ್ಲಿ ದೇವರು ನಿಮಗೆ ಹೇಗೆ ಸಹಾಯ ಮಾಡಿ ಉತ್ತೇಜನ ನೀಡಿದನು?`