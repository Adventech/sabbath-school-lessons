---
title:  ಸೈತಾನನ ದಾಳಿ
date:   27/03/2023
---

ಆರಂಭದಿಂದಲೂ ಸೈತಾನನು ಕ್ರಿಸ್ತನನ್ನು ನಾಶಮಾಡುವುದಕ್ಕೆ ಪ್ರಯತ್ನಿಸಿದನು. ಆದರೆ ಪ್ರತಿಯೊಂದು ಸಾರಿಯೂ ಅವನು ಅದರಲ್ಲಿ ವಿಫಲನಾದನು. ಉದಾಹರಣೆಗೆ ಕ್ರಿಸ್ತನು ಹುಟ್ಟಿದಾಗ, ಹೆರೋದನು ಎರಡುವರ್ಷಗಳ ಕೆಳಗಿನ ಗಂಡುಮಕ್ಕಳನ್ನು ಕೊಲ್ಲಬೇಕೆಂದು ಆಜ್ಞೆ ಹೊರಡಿಸಿದನು. ಆದರೆ ಒಬ್ಬ ದೇವದೂತನು ಮರಿಯಳು ಹಾಗೂ ಯೋಸೇಫನಿಗೆ ಹೆರೋದನ ಈ ದುಷ್ಟ ಆಲೋಚನೆಯ ಬಗ್ಗೆ ಮೊದಲೇ ಎಚ್ಚರಿಕೆ ನೀಡಿದ್ದರಿಂದ ಅವರು ಐಗುಪ್ತದೇಶಕ್ಕೆ ಪಲಾಯನ ಮಾಡಿದರು. ಅಡವಿಯಲ್ಲಿ ಕ್ರಿಸ್ತನು ಸೈತಾನನ ಎಲ್ಲಾ ರೀತಿಯ ಆಕರ್ಷಕವಾದ ಶೋಧನೆಗಳನ್ನು "ಧರ್ಮಶಾಸ್ತ್ರದಲ್ಲಿ ಬರೆದಿದೆ” ಎಂದು ಹೇಳುವ ಮೂಲಕ ದೇವರ ವಾಕ್ಯದ ಬಲದಿಂದ ಜಯಿಸಿದನು. ಈ ರೀತಿಯಲ್ಲಿ ಆತನು ದೇವರವಾಕ್ಯದಲ್ಲಿ ರಕ್ಷಣೆ ಪಡೆದುಕೊಂಡನು. ಶಿಲುಬೆಯಲ್ಲಿ ಮರಣಹೊಂದುವುದರ ಮೂಲಕ ತನ್ನ ಪ್ರೀತಿಯ ಅಗಾಧತೆಯನ್ನು ತೋರಿಸಿ, ನಮ್ಮನ್ನು ಪಾಪದಿಂದಾಗುವ ದಂಡನೆಯಿಂದ ತಪ್ಪಿಸಿದನು. ಮರಣದಿಂದ ಪುನರುತ್ಥಾನಗೊಂಡು, ನಮ್ಮ ಜೀವಸ್ವರೂಪನಾದ ಮಹಾ ಯಾಜಕನಾಗಿರುವ ಕ್ರಿಸ್ತನು ನಮ್ಮನ್ನು ಪಾಪದ ಬಂಧನದಿಂದ ಬಿಡಿಸುವನು.

**ಪ್ರಕಟನೆ 12:4-6,9; ಎಫೆಸ 5:22-32 ಮತ್ತು ಕೀರ್ತನೆ 2:7-9ನೇ ವಚನಗಳನ್ನು ಓದಿರಿ ಹಾಗೂ ಕೆಳಗಿನ ಸಂಕೇತಗಳ ಅರ್ಥವನ್ನು ತಿಳಿದುಕೊಳ್ಳಿರಿ.**

`ಘಟಸರ್ಪ`

`ಸೀ`

`ಗಂಡುಮಗು`

`ಕಬ್ಬಿಣದ ಕೋಲು`

ಸತ್ಯವೇದದಲ್ಲಿ ಕೋಲು ಆಧಿಪತ್ಯ, ಪರಮಾಧಿಕಾರದ (Rulership) ಸಂಕೇತವಾಗಿದೆ. ಕಬ್ಬಿಣದ ಕೋಲು ಒಡೆದುಹೋಗದಂತ, ಮಹಾಶಕ್ತಿಯುಳ್ಳ ಹಾಗೂ ಯಾರಿಂದಲೂ ಜಯಿಸಲಾಗದಂತ ಅಜೇಯ ಆಧಿಪತ್ಯದ ಸಂಕೇತವಾಗಿದೆ. ನಮ್ಮ ಹಾಗೆಯೇ ಯೇಸುಸ್ವಾಮಿಯು ಎಲ್ಲಾ ರೀತಿಯ ಶೋಧನೆಗಳನ್ನು ಎದುರಿಸಿದನು. ಆದರೆ ಆತನು ಎಂದಿಗೂ ಸಹ ಆ ಶೋಧನೆಗಳಿಗೆ ಒಳಗಾಗಲಿಲ್ಲ. ಬದಲಾಗಿ ಅವುಗಳ ಮೇಲೆ ಜಯಹೊಂದಿದನು. ಸೈತಾನನೆಂಬ ದೆವ್ವವು ಸೋತುಹೋಗಿರುವ ವೈರಿಯಾಗಿದ್ದಾನೆ. ಕ್ರಿಸ್ತನು ತನ್ನ ಜೀವನ, ಮರಣ ಹಾಗೂ ಪುನರುತ್ಥಾನಗಳ ಮೂಲಕ ಸೈತಾನನ ಮೇಲೆ ಜಯಶಾಲಿಯಾದನು. ಕಲ್ವಾರಿಯ ಶಿಲುಬೆಯಲ್ಲಿ ಕ್ರಿಸ್ತನು ಈಗಾಗಲೇ ವೈರಿಯಾದ ಸೈತಾನನನ್ನು ಜಯಿಸಿರುವುದರಿಂದ, ನಾವೂ ಸಹ ಜಯಶಾಲಿಗಳಾಗಬಹುದು. ಸೈತಾನನ ಮೇಲಣ ಯೇಸುಸ್ವಾಮಿಯ ವಿಜಯವು ಸಂಪೂರ್ಣವಾಗಿದೆ, ಆದರೆ ಅವರ ನಡುವಣ ಮಹಾಹೋರಾಟವು ಇನ್ನೂ ಸಹ ಮುಗಿದಿಲ್ಲ.

ಆದಾಗ್ಯೂ, ಕ್ರಿಸ್ತನು ಮಾಡಿದ ತ್ಯಾಗ ಬಲಿದಾನವನ್ನು ನಾವು ನಂಬಿಕೆಯಿಂದ ಅಂಗೀಕರಿಸಿಕೊಂಡಾಗ, ನಮ್ಮ ಪಾಪವು ಸಂಪೂರ್ಣವಾಗಿ ಕ್ಷಮಿಸಲ್ಪಡುತ್ತದೆ. ಆಗ ನಾವು ಕ್ರಿಸ್ತನ ನೀತಿಯಿಂದ ಆವರಿಸಲ್ಪಟ್ಟು, ದೇವರ ಮುಂದೆ ಸಂಪೂರ್ಣರಾಗಿ ಕಂಡುಬರುತ್ತೇವೆ. ಪೌಲನು ಈ ವಿಷಯವಾಗಿ 'ನಾನು ಕ್ರಿಸ್ತನನ್ನು ಸಂಪಾದಿಸಿಕೊಂಡು ಸೇವಾನಿಷ್ಠೆಗಳ ಫಲವಾಗಿರುವ ಸ್ವನೀತಿಯನ್ನಾಶ್ರಯಿಸದೆ, ಕ್ರಿಸ್ತನನ್ನು ನಂಬುವುದರಿಂದ ದೊರಕುವಂಥ ಅಂದರೆ ಕ್ರಿಸ್ತನ ಮೇಲಣ ನಂಬಿಕೆಯ ಆಧಾರದಿಂದ ದೇವರು ಕೊಡುವಂತ ನೀತಿಯನ್ನೇ ಹೊಂದಿ ಕ್ರಿಸ್ತನಲ್ಲಿರುವವನಾಗಿ ಕಾಣಿಸಿಕೊಳ್ಳಬೇಕೆಂಬುದೇ ಎಂದು ಹೇಳುತ್ತಾನೆ (ಫಿಲಿಪ್ಪಿ 3:9). ನಾವು ಕ್ಷಮಿಸಲ್ಪಟ್ಟಾಗ, ನಮ್ಮ ಮೇಲೆ ದೂರು/ ಅಪವಾದ ಹೊರಿಸುವುದಕ್ಕೆ ಏನೂ ಉಳಿದಿರುವುದಿಲ್ಲ. ಪಾಪ ಮತ್ತು ಕೆಟ್ಟತನದಿಂದಾಗುವ ಎಲ್ಲಾ ರೀತಿಯ ಕೇಡುಗಳನ್ನು, ದಂಡನೆಯನ್ನೂ ಆತನು ಸಂಪೂರ್ಣವಾಗಿ ಜಯಿಸಿದ್ದಾನೆ. ನಾವು ನಂಬಿಕೆಯಿಂದ ಯೇಸುಸ್ವಾಮಿಯನ್ನು ಅಂಗೀಕರಿಸಿದಾಗ, ಜಯವು ನಮಗೆ ದೊರೆಯುತ್ತದೆ.

`ಕ್ರಿಸ್ತನು ಸೈತಾನನ ಮೇಲೆ ಜಯಹೊಂದಿರುವ ಕಾರಣದಿಂದ ನಮಗುಂಟಾಗಿರುವ ರಕ್ಷಣೆಯ ಭರವಸೆಯು ಯಾಕೆ ನಮಗೆ ಅಷ್ಟೊಂದು ನಿರ್ಣಾಯಕವಾಗಿದೆ (Crucial), ಫಿಲಿಪ್ಪಿ 3:9ನೇ ವಚನದಲ್ಲಿ ಪೌಲನು ತಿಳಿಸಿರುವ ವಿಷಯವು ಹೇಗೆ ನಮ್ಮ ಸ್ವಂತ ಅನುಭವವಾಗಬಹುದು?`