---
title:  ಕ್ರಿಸ್ತನ ಗೆಲುವು ಸೈತಾನನ ಸೋಲು
date:   25/03/2023
---

### ಈ ಪಾಠದ ಅಧ್ಯಯನಕ್ಕಾಗಿ
ದಾನಿಯೇಲನು 1:25; ಯೆಶಾಯ 14:12-14; ಎಫೆಸ 5:25-27; ಫಿಲಿಪ್ಪಿ 3:9; ಪ್ರಕಟನೆ 13:14-17 ಹಾಗೂ 12ನೇ ಅಧ್ಯಾಯಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> ಆಗ ಘಟಸರ್ಪನು ಸ್ತ್ರೀಯ ಮೇಲೆ ಕೋಪಿಸಿಕೊಂಡು, ಆಕೆಯ ಸಂತಾನದವರಲ್ಲಿ ಉಳಿದವರ ಮೇಲೆ ಅಂದರೆ ದೇವರ ಆಜ್ಞೆಗಳನ್ನು ಕೈಕೊಂಡು ನಡೆದು, ಯೇಸುವಿನ ವಿಷಯವಾದ ಸಾಕ್ಷಿಯನ್ನು ಹೇಳಿರುವವರ ಮೇಲೆ ಯುದ್ಧ ಮಾಡುವುದಕ್ಕೆ ಹೊರಟು ಸಮುದ್ರತೀರದ ಮರಳಿನ ಮೇಲೆ ನಿಂತನು” (ಪ್ರಕಟನೆ 12:17).

ಕಾರ್ಮಾಕ್ ಓಬ್ರಯನ್ ಎನ್ನುವವರು ಇತಿಹಾಸದಲ್ಲಿ ನಡೆದ ಯುದ್ಧಗಳಲ್ಲಿ ಅತ್ಯಂತ ಆಶ್ಚರ್ಯಕರವೂ, ಅನಿರೀಕ್ಷಿತವೂ ಆದ ಫಲಿತಾಂಶಗಳನ್ನು ನೀಡಿದ ಉದಾಹರಣೆಗಳನ್ನು ತಮ್ಮ ಪುಸ್ತಕದಲ್ಲಿ ತಿಳಿಸಿದ್ದಾರೆ. ಕಡಿಮೆ ಸಂಖ್ಯೆಯಲ್ಲಿದ್ದ ಸೈನಿಕರು ಹೆಚ್ಚಿನ ಸಂಖ್ಯೆಯಲ್ಲಿದ್ದವರನ್ನು ಹೇಗೆ ಸೋಲಿಸಿದರು ಎಂಬುದನ್ನು ಅವರು ವಿವರಿಸಿದ್ದಾರೆ. ಆಫ್ರಿಕಾಖಂಡದ ಉತ್ತರಭಾಗದಲ್ಲಿರುವ ಟ್ಯುನಿಷಿಯಾ ದೇಶದ ರಾಜಧಾನಿ ಟ್ಯುನಿಸ್ ನಗರ, ಅದರ ಪಕ್ಕದಲ್ಲಿರುವ ಕಾರ್ತೆಜ್ ಎಂಬ ನಗರದ ರಾಜನಾದ ಹ್ಯಾನಿಬಾಲ್ ತನ್ನ ಐವತ್ತೈದುಸಾವಿರ ಸೈನಿಕರೊಂದಿಗೆ ಅದುವರೆಗೂ ಯುದ್ಧದಲ್ಲಿ ಸೋಲನ್ನೇ ಕಾಣದೆ ಅಜೇಯರಾಗಿದ್ದ ಎಂಬತ್ತು ಸಾವಿರ ರೋಮ್ ನಗರದ ಸೈನಿಕರನ್ನು ಯುದ್ಧದಲ್ಲಿ ಸೋಲಿಸಿದ್ದನ್ನು ಕಾರ್ಮಾಕ್ ಓ'ಬ್ರಯಾನ್ ಇತಿಹಾಸದ ನಂಬಲಸಾಧ್ಯವಾದ ರಣರಂಗದ ಕತೆಗಳು" ಎಂಬ ಪುಸ್ತಕದಲ್ಲಿ ವಿವರಿಸಿದ್ದಾರೆ. ಅದೇರೀತಿ ಕಡಿಮೆ ಸಂಖ್ಯೆಯಲ್ಲಿದ್ದ ಅಲೆಕ್ಸಾಂಡರ್ ಮಹಾಶಯನ ಗ್ರೀಕ್ ಸೈನ್ಯವು ಅಪಾರಸಂಖ್ಯೆಯಲ್ಲಿದ್ದ ಪರ್ಷಿಯನ್ ಸೈನ್ಯವನ್ನು ಸೋಲಿಸಿದ ವಿವರಣೆಯನ್ನೂ ಸಹ ಓ'ಬ್ರಯನ್ ತಮ್ಮ ಪುಸ್ತಕದಲ್ಲಿ ತಿಳಿಸಿದ್ದಾರೆ. ಕ್ರಿ.ಪೂ. 331ರಲ್ಲಿ ನಡೆದ ಪ್ರಸಿದ್ಧವಾದ ಅರ್ಬೆಲಾ ಎಂಬ ಯುದ್ಧದಲ್ಲಿ ಅಲೆಕ್ಸಾಂಡರನು ದಾರ್ಯಾವೇಷ ಕೊಡೊಮಾಸ್ ಎಂಬ ಪರ್ಷಿಯಾ ಚಕ್ರವರ್ತಿಯನ್ನು ಸೋಲಿಸಿದನು (ಪ್ರವಾದಿಯಾದ ದಾನಿಯೇಲನನ್ನು ಸಿಂಹದ ಗವಿಗೆ ಹಾಕಿದ ದಾರ್ಯಾವೆಷನು ಕೊರೇಷರಾಜನ ಚಿಕ್ಕಪ್ಪ. ಇವನು ಕ್ರಿ.ಪೂ. 536ರಲ್ಲಿಯೇ ಮರಣ ಹೊಂದಿದನು (ದಾನಿಯೇಲನು 5:31).

ನಾವೂ ಸಹ ಮೋಸಗಾರನೂ, ಮಹಾಕುತಂತ್ರಿಯೂ ಆದ ಸೈತಾನನೆಂಬ ವೈರಿಯೊಂದಿಗೆ ಜೀವನ್ಮರಣದ ಯುದ್ಧದಲ್ಲಿ ತೊಡಗಿದ್ದೇವೆ. ಕ್ರೈಸ್ತಭಕ್ತರಾದ ನಾವು ಕಡಿಮೆ ಸಂಖ್ಯೆಯಲ್ಲಿದ್ದು ನಂಬಲಸಾಧ್ಯವಾದ ರೀತಿಯಲ್ಲಿ ವೈರಿಗೆ ವಿರುದ್ಧವಾಗಿ ಹೋರಾಡುತ್ತಿದ್ದೇವೆ. ಸೈತಾನನ ದುಷ್ಟಶಕ್ತಿಯ ಸೈನಿಕರ ಮೇಲೆ ನಾವು ಗೆಲ್ಲಲಾಗದೆಂದು ನಮಗೆ ಅನಿಸಬಹುದು. ನಾವು ಖಂಡಿತವಾಗಿಯೂ ಸೋಲುತ್ತೇವೆಂಬ ಪರಿಸ್ಥಿತಿ ಎದುರಾಗಬಹುದು. ನಮ್ಮ ಸೋಲು ಅನಿವಾರ್ಯವೆನಿಸಬಹುದು, ಗೆಲುವು ಅಸಾಧ್ಯವೆನಿಸಬಹುದು. ಮಾನವರ ದೃಷ್ಟಿಯಲ್ಲಿ ಸೈತಾನನ ದುಷ್ಟಶಕ್ತಿಗಳು ನಮ್ಮ ಮೇಲೆ ಗೆಲುವು ಸಾಧಿಸುತ್ತವೆಂದು ನಮಗೆ ಅನಿಸಬಹುದು.

ಆದರೆ ದೇವರ ನಾಮಕ್ಕೆ ಸ್ತೋತ್ರವಾಗಲಿ, ಕ್ರಿಸ್ತನ ಮಕ್ಕಳಾದ ನಾವು ಕಡಿಮೆ ಸಂಖ್ಯೆಯಲ್ಲಿರಬಹುದು. ಎಲ್ಲವೂ ನಮಗೆ ವಿರುದ್ಧವಾಗಿದೆ ಎಂದು ಅನಿಸಬಹುದು. ಸೈತಾನನು ನಮ್ಮ ಮೇಲೆ ಮಾಡುವ ದಾಳಿಯು ತೀಕ್ಷವಾಗಿರಬಹುದು. ಆದರೆ ಕ್ರಿಸ್ತನ ಮೂಲಕ ನಾವು ಕೊನೆಯಲ್ಲಿ ಗೆಲುವು ಸಾಧಿಸುತ್ತೇವೆ. ಕ್ರಿಸ್ತನು ಗೆಲ್ಲುತ್ತಾನೆ, ಸೈತಾನನು ಸೋಲುತ್ತಾನೆ" ಎಂಬುದು ಪ್ರಕಟನೆ ಪುಸ್ತಕದ ಪ್ರಮುಖ ವಿಷಯವಾಗಿದೆ. ಈ ಹೋರಾಟದ ಸ್ಕೂಲ ವಿವರಣೆಯಲ್ಲಿ ಪ್ರಕಟನೆ 12ನೇ ಅಧ್ಯಾಯದಲ್ಲಿ ಕೊಡಲ್ಪಟ್ಟಿವೆ. ಅದನ್ನು ನಾವು ಈ ವಾರದ ಪಾಠದಲ್ಲಿ ಕಲಿಯುತ್ತೇವೆ. ಈ ಪಾಠವು ಪ್ರಕಟನೆ 14ನೇ ಅಧ್ಯಾಯ ಹಾಗೂ ಮೂರು ದೂತರ ವರ್ತಮಾನಗಳನ್ನು ಅರ್ಥಮಾಡಿಕೊಳ್ಳಲು ಉತ್ತಮವಾದ ತಳಹದಿಯಾಗಿದೆ.