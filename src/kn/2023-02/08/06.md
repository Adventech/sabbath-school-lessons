---
title:  ಸಬ್ಬತ್ತು ಮತ್ತು ಶಾಶ್ವತವಾದ ವಿಶ್ರಾಂತಿ
date:   18/05/2023
---

ಜಿಗುಪ್ಪೆ ತರುವ ಈ ಲೋಕದಲ್ಲಿ ಸಬ್ಬತ್ತು ಒಂದು ಆಶ್ರಯ ಸ್ಥಳವಾಗಿದೆ. ಪ್ರತಿವಾರವೂ ಸಹ ಲೌಕಿಕವಾದ ನಮ್ಮೆಲ್ಲಾ ಚಿಂತೆಯನ್ನು ಬಿಟ್ಟು ದೇವರು ವಿಶ್ರಾಂತಿ ಕೊಡುವ ಸಬ್ಬತ್ತಿಗೆ ಬರುತ್ತೇವೆ. ಪ್ರತಿವಾರದ ಏಳನೇ ದಿನದಲ್ಲಿ ದೇವರ ಪರಲೋಕದ ಅರಮನೆಯು ಭೂಮಿಗೆ ಇಳಿದುಬರುತ್ತದೆ. ಈ 24 ಗಂಟೆಗಳ ಅವಧಿಯಲ್ಲಿ ತನ್ನೊಂದಿಗೆ ಆತ್ಮೀಯವಾದ ಅನ್ನೋನ್ಯತೆಯಿಂದ ಸಮಯ ಕಳೆಯುವಂತೆ ದೇವರು ತನ್ನ ದಿವ್ಯಸಾನ್ನಿಧ್ಯಕ್ಕೆ ಕರೆಯುತ್ತಾನೆ. ಪ್ರಸಿದ್ಧ ಯೆಹೂದ್ಯ ಧಾರ್ಮಿಕ ಪಂಡಿತರೂ, ವಿದ್ವಾಂಸರೂ ಆದ ಅಬ್ರಹಾಮ್ ಹೆಶೆಲ್ ಎಂಬುವವರು ಸಬ್ಬತ್ತಿನ ಗಾಂಭೀರ್ಯ, ಪ್ರಾಮುಖ್ಯತೆಯ ಬಗ್ಗೆ ತಮ್ಮ ಪುಸ್ತಕದಲ್ಲಿ ಹೀಗೆ ತಿಳಿಸುತ್ತಾರೆ:

"ಸಬ್ಬತ್ತು ಪರದೈಸಿನ ಒಂದು ರೂಪಕವಾಗಿದ್ದು (Metaphor), ದೇವರ ಪ್ರಸನ್ನತೆಗೆ ಸಾಕ್ಷಾಧಾರವಾಗಿದೆ. ನಮ್ಮ ಪ್ರಾರ್ಥನೆಯಲ್ಲಿ ಸಬ್ಬತ್ತೆಂಬ ಮೆಸ್ಸಿಯನ ಸಮಯವನ್ನು ಎದುರು ನೋಡುತ್ತೇವೆ ಹಾಗೂ ಪ್ರತಿಯೊಂದು ಸಬ್ಬತ್ ದಿನವು ಮೆಸ್ಸಿಯನ ಸಾನ್ನಿಧ್ಯದಲ್ಲಿರುವಂತ ಅನುಭವಕ್ಕೆ ನಮ್ಮನ್ನು ಸಿದ್ಧಪಡಿಸುತ್ತದೆ. ಒಬ್ಬ ವ್ಯಕ್ತಿಯು ಸಬ್ಬತ್ತೆಂಬ ಈ ಸಿಹಿಯಾದ ಹಾಗೂ ಹಿತವಾದದ್ದನ್ನು ಅನುಭವಿಸದಿದ್ದಲ್ಲಿ, ಮುಂದೆ ಬರಲಿರುವ ಪರಲೋಕದಲ್ಲಿ ಸಂತೋಷ ಅನುಭವಿಸಲಿಕ್ಕೆ ಅವನಿಗೆ ಸಾಧ್ಯವಾಗುವುದಿಲ್ಲ".

ಸೃಷ್ಟಿಯ ಸಮಯದಲ್ಲಿ, ಯೇಸುಸ್ವಾಮಿಯು ನಮಗೆ ಒಂದು ವಿಶೇಷವಾದ ನಿವಾಸಸ್ಥಳವನ್ನು ಉಂಟುಮಾಡಿದನು. ಅದರಲ್ಲಿ ನಾವು ಆಶ್ರಯಪಡೆಯಬಹುದು ಹಾಗೂ ಸುರಕ್ಷಿತವಾಗಿರಬಹುದು. ಆತನ ಕಾರ್ಯವು ಮುಕ್ತಾಯವಾಗಿದೆ. ಸಬ್ಬತ್ತಿನಲ್ಲಿ ನಾವು ವಿಶ್ರಾಂತಿ ಪಡೆದಾಗ, ನಾವು ಆತನ ಪ್ರೀತಿಯ ರೆಕ್ಕೆಗಳ ಆಶ್ರಯದಲ್ಲಿ ವಿಶ್ರಮಿಸುತ್ತೇವೆ. ಶೀಘ್ರದಲ್ಲಿಯೇ ಬರಲಿರುವ ನೂತನಾಕಾಶ ಹಾಗೂ ನೂತನ ಭೂಮಂಡಲದಲ್ಲಿ ಶಾಶ್ವತವಾದ ವಿಶ್ರಾಂತಿಯನ್ನು ಎದುರುನೋಡುತ್ತಾ ಈ ಲೋಕದಲ್ಲಿ ಸಬ್ಬತ್ ದಿನದಲ್ಲಿ ವಿಶ್ರಾಂತಿ ಪಡೆದುಕೊಳ್ಳುತ್ತೇವೆ.

`ಯೆಶಾಯ 65:17; 66:22; 2 ಪೇತ್ರನು 3:13 ಹಾಗೂ ಪ್ರಕಟನೆ 21:1ನೇ ವಚನಗಳನ್ನು ಓದಿರಿ. ಸಬ್ಬತ್ತನ್ನು ಕೈಕೊಂಡು ನಡೆಯುವುದು ಹೇಗೆ ನಮ್ಮನ್ನು ನಿತ್ಯರಾಜ್ಯಕ್ಕೆ ನಡೆಸುತ್ತದೆಂಬುದನ್ನು ಈ ವಚನಗಳು ಹೇಗೆ ತಿಳಿಸುತ್ತವೆ?`

ಈ ಲೋಕವನ್ನು ಮೊದಲಬಾರಿ ಉಂಟುಮಾಡಿದ ಅದೇ ದೇವರು, ತಿರುಗಿ ನೂತನ ಭೂಮಂಡಲವನ್ನು ಸೃಷ್ಟಿಸಲಿದ್ದಾನೆ. ಆತನು ಸೃಷ್ಟಿಕರ್ತನೆಂಬುದಕ್ಕೆ ಸಬ್ಬತ್ತು ಶಾಶ್ವತವಾದ ಸಂಕೇತವಾಗಿ ನಿಲ್ಲುವುದು (ಯೆಶಾಯ 66:23), ಯೆಹೂದ್ಯರು ಏಳನೇ ದಿನದ ಸಬ್ಬತ್ತು ಮುಂದೆ ಬರಲಿರುವ ನೂತನ ಲೋಕದ ಸಂಕೇತವಾಗಿದೆ ಎಂದು ತಿಳಿದುಕೊಂಡಿದ್ದರು.

ಆಕಾಶದ ಮಧ್ಯದಲ್ಲಿ ಹಾರಾಡುತ್ತಿದ್ದ ಮೂರುದೂತರು ಸೃಷ್ಟಿಕರ್ತನನ್ನು ನಮಸ್ಕರಿಸಿರಿ ಎಂದು ನೀಡಿದ ಸಂದೇಶವು ಇಪ್ಪತ್ತೊಂದನೆ ಶತಮಾನದಲ್ಲಿ ನಿರೀಕ್ಷೆಯಿಲ್ಲದೆ ಹತಾಶರಾಗಿ ಜೀವಿಸುತ್ತಿರುವವರಿಗೆ ಪರಲೋಕವು ನೀಡಿದ ಉತ್ತರವಾಗಿದೆ. ನಿಮ್ಮ ಜೀವನ ಹಾಗೂ ಕುಟುಂಬದಲ್ಲಿ ಸಬ್ಬತ್ತನ್ನು ಕೈಕೊಂಡು ನಡೆಯುವುದು ಮುಂದೆ ಬರಲಿರುವ ಪರಲೋಕದ ಜೀವನದ ಸಂಕೇತವಾಗಿದೆ.