---
title:  ಬುದ್ಧಿಶಕ್ತಿಗೆ ಗ್ರಹಿಸಲಾಗದ ವಂಚನೆಯಲ್ಲ
date:   16/05/2023
---

ನಮ್ಮ ಸೃಷ್ಟಿಯ ವೈಶಿಷ್ಟ್ಯತೆಯನ್ನು ನಾಶಮಾಡಬೇಕೆಂಬ ಪ್ರಯತ್ನದಲ್ಲಿ, ಸೈತಾನನು ಬುದ್ಧಿಶಕ್ತಿಗೆ ಗ್ರಹಿಸಿಕೊಳ್ಳಬಹುದಾದ ಒಂದು ಕೃತಕವಾದ ಅನುಕರಣೆಯನ್ನು ತಂದಿದ್ದಾನೆ. ಈ ಅನುಕರಣೆಯನ್ನು (Counterfeit) ಅಟ್ವೆಂಟಿಸ್ಟರಾದ ನಮ್ಮಲ್ಲಿಯೂ ಕೆಲವರು ಒಪ್ಪಿಕೊಳ್ಳುತ್ತಾರೆ. ಅದೇನೆಂದರೆ, ದೇವರು ಸೃಷ್ಟಿಗೆ ಪ್ರಮುಖ ಕಾರಣನು, ಆದರೆ ಜೀವವು ಅಸ್ತಿತ್ವಕ್ಕೆ ಬರಲು ಆತನ ಬಹಳಷ್ಟು ದೀರ್ಘಕಾಲ ತೆಗೆದುಕೊಂಡನೆಂಬುದೇ ದೇವರೂ ಸಹ ಈ ಲೋಕದಲ್ಲಿ ಜೀವಿಗಳು ಅಸ್ತಿತ್ವಕ್ಕೆ ಬರಲು ವಿಕಾಸವಾದದ ಕಾರ್ಯವಿಧಾನವನ್ನು ಉಪಯೋಗಿಸಿದನು. ಈ ವಿಧಾನವು ವಿಕಾಸವಾದವೆಂಬ ವೈಜ್ಞಾನಿಕ ಅಂಶಗಳನ್ನು ಆದಿಕಾಂಡ ಪುಸ್ತಕದಲ್ಲಿ ತಿಳಿಸಿರುವ ಸೃಷ್ಟಿಯ ದಿನಗಳು ಬಹಳ ದೀರ್ಘವಾಗಿದ್ದು ಅನಿರ್ದಿಷ್ಟ ಕಾಲಾವಧಿಯುಳ್ಳದ್ದಾಗಿದೆ ಹಾಗೂ ಲೋಕದಲ್ಲಿ ಜೀವಿಗಳು ಉಂಟಾಗಿ ಸಾವಿರಾರು ಕೋಟಿ ವರ್ಷಗಳಾಗಿವೆ ಎಂದು ಪ್ರತಿಪಾದಿಸುತ್ತದೆ.

`ಕೀರ್ತನೆ 33:6,9 ಹಾಗೂ ಇಬ್ರಿಯ 11:3ನೇ ವಚನಗಳನ್ನು ಓದಿರಿ. ಸತ್ಯವೇದದ ಸ್ಪಷ್ಟವಾದ ಈ ವಾಕ್ಯಗಳು ದೇವರು ಹೇಗೆ ಲೋಕವನ್ನು ಉಂಟುಮಾಡಿದನೆಂದು ತಿಳಿಸುತ್ತವೆ?`

ಲೋಕದ ಸೃಷ್ಟಿಯ ಬಗ್ಗೆ ಸತ್ಯವೇದದ ವಿವರಣೆಯು ಬಹಳ ಸ್ಪಷ್ಟವಾಗಿದೆ. "ದೇವರ ಮಾತಿನಿಂದಲೇ ಲೋಕಗಳು ನಿರ್ಮಿತವಾದವೆಂದು ನಂಬಿಕೆಯಿಂದಲೇ ನಾವು ತಿಳಿದುಕೊಳ್ಳುತ್ತೇವೆ" (ಇಬ್ರಿಯ 11:3). "ಆತನು ನುಡಿದ ಮಾತ್ರಕ್ಕೆ ಸಮಸ್ತವೂ ಉಂಟಾಯಿತು; ಆತನು ಆಜ್ಞಾಪಿಸುತ್ತಲೇ ಸರ್ವವೂ ಸ್ಥಾಪನೆಯಾಯಿತು (ಕೀರ್ತನೆ 33:9) ದೇವರು ಒಂದುದಿನದಲ್ಲಿ 24 ಗಂಟೆಗಳುಳ್ಳ ವಾಸ್ತವವಾದ ಆರು ದಿನಗಳಲ್ಲಿ ನಮ್ಮ ಲೋಕವನ್ನು ಉಂಟುಮಾಡಿ ಏಳನೇ ದಿನದಲ್ಲಿ ವಿಶ್ರಮಿಸಿಕೊಂಡನೆಂದು ಆದಿಕಾಂಡ ಮೊದಲನೆ ಅಧ್ಯಾಯವು ದೃಢಪಡಿಸುತ್ತದೆ. 24 ಗಂಟೆಗಳ ವಾಸ್ತವವಾದ ಆರುದಿನಗಳ ಸೃಷ್ಟಿಯಲ್ಲಿ ವಿಶ್ವಾಸವಿಡದ ವಿದ್ವಾಂಸರೂ ಸಹ ಆದಿಕಾಂಡದ ಮೊದಲನೆ ಹಾಗೂ ಎರಡನೇ ಅಧ್ಯಾಯದಲ್ಲಿ ಈ ಲೋಕವು ಆರು ದಿನಗಳಲ್ಲಿ ಉಂಟುಮಾಡಲ್ಪಟ್ಟಿದೆ ಎಂದು ತಿಳಿಸುವುದು ಈ ಪುಸ್ತಕ ಬರೆದ ಮೋಶೆಯ ಉದ್ದೇಶವಾಗಿತ್ತೆಂದು ಒಪ್ಪುತ್ತಾರೆ.

'ದಿನ' ಎಂಬ ಪದಕ್ಕೆ ಆದಿಕಾಂಡ ಮೊದಲನೆ ಅಧ್ಯಾಯದಲ್ಲಿ ಇಬ್ರಿಯ ಭಾಷೆಯ 'ಯೋಮ್' (Yom) ಎಂಬ ಪದ ಉಪಯೋಗಿಸಲಾಗಿದೆ. ಇದು ಇಪ್ಪತ್ತುನಾಲ್ಕು ಗಂಟೆಗಳ ಅವಧಿಯನ್ನು ಸೂಚಿಸುತ್ತದೆ. ಯೋಮ್ ಎನ್ನುವ ಪದವು ಅನಿರ್ದಿಷ್ಟ ಕಾಲವನ್ನು ಸೂಚಿಸುತ್ತದೆಂದು ಸತ್ಯವೇದದಲ್ಲಿ ಒಂದೇ ಒಂದು ಉದಾಹರಣೆ ಕಂಡುಬರುವುದಿಲ್ಲ. ಅದು ಯಾವಾಗಲೂ 24 ಗಂಟೆಗಳ ಅವಧಿಯ ಒಂದು ದಿನಕ್ಕೆ ಉಪಯೋಗಿಸಲ್ಪಟ್ಟಿದೆ.

ಮತ್ತೊಂದು ಪ್ರಮುಖ ಅಂಶವೆಂದರೆ, ದೇವರು ವಾಸ್ತವವಾದ (Literal) 24 ಗಂಟೆಗಳ ಅವಧಿಯುಳ್ಳ ಆರುದಿನಗಳಲ್ಲಿ ಈ ಲೋಕವನ್ನು ಉಂಟು ಮಾಡಿರದಿದ್ದಲ್ಲಿ, ಏಳನೇ ದಿನದ ಸಬ್ಬತ್ತಿಗೆ ಯಾವ ಪ್ರಾಮುಖ್ಯತೆ ಇದೆ? ಅದನ್ನು ಪರಿಶುದ್ಧ ದಿನವನ್ನಾಗಿ ಆಚರಿಸಬೇಕೆಂದು ದೇವರು ಯಾಕೆ ಆಜ್ಞಾಪಿಸಿದನು? ಆರು ದಿನಗಳಲ್ಲಿ ಈ ಲೋಕವು ಸೃಷ್ಟಿಸಲ್ಪಡದಿದ್ದಲ್ಲಿ, ಸಬ್ಬತ್ತು ಸೃಷ್ಟಿಯ ಕಾರ್ಯದ ಒಂದು ಸ್ಮಾರಕವಾಗಿ ಕೊಡಲ್ಪಟ್ಟಿದೆ ಎನ್ನುವುದಕ್ಕೆ ಯಾವುದೇ ಅರ್ಥವಿರುವುದಿಲ್ಲ. ಕೋಟ್ಯಾಂತರ ವರ್ಷಗಳ ದೀರ್ಘ ಅವಧಿಯಲ್ಲಿ ಲೋಕವು ಸೃಷ್ಟಿಸಲ್ಪಟ್ಟಿತೆಂಬ ವಾದವನ್ನು ಒಪ್ಪಿಕೊಂಡಲ್ಲಿ, ಏಳನೇದಿನದ ಸಬ್ಬತ್ತಿನ ಅಗತ್ಯತೆಯನ್ನೇ ಪ್ರಶ್ನಿಸಿದಂತಾಗುತ್ತದೆ. ಈ ಕಾರಣದಿಂದ ಕ್ರೈಸ್ತರನ್ನೂ ಒಳಗೊಂಡಂತೆ ಅನೇಕರು ಏಳನೇದಿನದ ಸಬ್ಬತ್ತನ್ನು ನಿರ್ಲಕ್ಷಿಸುವುದು ಆಶ್ಚರ್ಯವಲ್ಲ.