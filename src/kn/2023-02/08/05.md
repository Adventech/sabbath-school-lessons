---
title:  ಸೃಷ್ಟಿ, ಸಬ್ಬತ್ತು ಹಾಗೂ ಕೊನೆಯ ಕಾಲ
date:   17/05/2023
---

ಪರಲೋಕದಲ್ಲಿ ಸಾವಿರಾರು ವರ್ಷಗಳ ಹಿಂದೆ ಕ್ರಿಸ್ತನಿಗೂ, ಸೈತಾನನಿಗೂ ನಡುವೆ ಆರಂಭವಾದ ಮಹಾಹೋರಾಟವು ದೇವರ ಅಧಿಕಾರಕ್ಕೆ ಸಂಬಂಧ ಪಟ್ಟದ್ದಾಗಿದೆ. ಈ ಹೋರಾಟವು ಇಂದೂ ಸಹ ಮುಂದುವರಿಯುತ್ತಿದೆ.

ಪ್ರಕಟನೆ 14:7,9 ಹಾಗೂ 12ನೇ ವಚನಗಳನ್ನು ಓದಿರಿ. ಇವುಗಳಲ್ಲಿ ಕಂಡುಬರುವ ಸಾರಾಂಶವನ್ನು ತರಗತಿಯಲ್ಲಿ ಚರ್ಚಿಸಿರಿ. ಕೊನೆಯಕಾಲದಲ್ಲಿ ಒಳ್ಳೇದರ ಮತ್ತು ಕೆಟ್ಟದ್ದರ ಹಾಗೂ ಕ್ರಿಸ್ತನ ಮತ್ತು ಸೈತಾನನ ನಡುವಿನ ಮಹಾಹೋರಾಟದ ಪ್ರಮುಖ ವಿಷಯವು ಆರಾಧನೆಗೆ ಸಂಬಂಧಪಟ್ಟಿದೆ ಎಂದು ಮೇಲಿನ ವಾಕ್ಯಗಳು ಸ್ಪಷ್ಟವಾಗಿ ತಿಳಿಸುತ್ತವೆ. ನಾವು ಸೃಷ್ಟಿಕರ್ತನನನ್ನು ಆರಾಧಿಸುತ್ತೇವೆಯೋ ಅಥವಾ ಮೃಗಕ್ಕೆ ನಮಸ್ಕರಿಸುತ್ತೇವೆಯೇ? ದೇವರು ಆರುದಿನಗಳಲ್ಲಿ ಭೂಮ್ಯಾಕಾಶಗಳನ್ನು ಸೂರ್ಯಚಂದ್ರ ನಕ್ಷತ್ರಗಳನ್ನು ಉಂಟುಮಾಡಿದ ಸೃಷ್ಟಿಕರ್ತನಾಗಿದ್ದಾನೆಂಬುದು ನಮ್ಮೆಲ್ಲಾ ನಂಬಿಕೆಗಳ ತಳಹದಿಯಾಗಿದೆ. ಆದುದರಿಂದ ಏಳನೇದಿನದ ಸಬ್ಬತ್ತು ಸೃಷ್ಟಿಯ ನಿರಂತರವಾದ ಹಾಗೂ ಎಂದೆಂದಿಗೂ ಬದಲಾವಣೆಯಾಗದಂತ ಒಂದು ಗುರುತಾಗಿದೆ. ಇದು ಅತ್ಯುನ್ನತವಾದ ಹಾಗೂ ಪ್ರಾಮುಖ್ಯವಾದ ಬೋಧನೆಯ ಅತ್ಯಂತ ಶ್ರೇಷ್ಠವಾದ ಸಂಕೇತವಾಗಿದೆ. ಸಬ್ಬತ್ತಿಗಿಂತಲೂ ಅತ್ಯಂತ ಪ್ರಾಮುಖ್ಯವಾದದ್ದೆಂದರೆ ದೇವರು ಮಾತ್ರ

ಆದುದರಿಂದ ಏಳನೇದಿನದ ಸಬ್ಬತ್ತನ್ನು ಅನ್ಯಾಯವಾಗಿಯೂ, ದುರಾಕ್ರಮಣದಿಂದಲೂ ಬದಲಾಯಿಸುವುದೆಂದರೆ, ಸೃಷ್ಟಿಕರ್ತನಾದ ನಮ್ಮ ದೇವರ ಅಧಿಕಾರದ ಮೇಲೆ ಅನ್ಯಾಯವಾಗಿ ಆಕ್ರಮಣ ಮಾಡಿದಂತಾಗುತ್ತದೆ. ಇದು ವಾಸ್ತವವಾಗಿ ದೇವರಸ್ಥಾನವನ್ನು ತೆಗೆದುಕೊಳ್ಳಲು ಪ್ರಯತ್ನಿಸಿದಂತಾಗುತ್ತದೆ (2 ಥೆಸಲೋನಿಕ 2:4).

ನಮ್ಮ ಕರ್ತನಾದ ಯೇಸುಸ್ವಾಮಿಗೆ ನಿಷ್ಠೆ ಹಾಗೂ ಪ್ರೀತಿ ತೋರಿಸುವುದೇ ಕೊನೆಯ ದಿನಗಳಲ್ಲಿ ವಾಸ್ತವವಾದ ಪ್ರಮುಖ ವಿಷಯವಾಗಿದೆ. ಆದರೆ ಸತ್ಯವೇದದ ಪ್ರಕಾರ ದೇವರಾಜ್ಞೆಗಳಿಗೆ ವಿಧೇಯರಾಗುವುದರ ಮೂಲಕ ನಾವು ಆತನಿಗೆ ನಮ್ಮ ಪ್ರೀತಿಯನ್ನು ವ್ಯಕ್ತಪಡಿಸುತ್ತೇವೆ (1 ಯೋಹಾನ 5:3; ಪ್ರಕಟನೆ 14:12). ಅಲ್ಲದೆ ಸಬ್ಬತ್ತುದಿನವು ಮಾತ್ರ ದೇವರು ಸೃಷ್ಟಿಕರ್ತನೆಂದು ತಿಳಿಸುವ ಏಕೈಕ ಆಜ್ಞೆಯಾಗಿರುವುದರಿಂದ ಅದನ್ನೂ ಸಹ ಕೈಕೊಂಡು ನಡೆಯುವುದು ಬಹಳ ಪ್ರಾಮುಖ್ಯವಾಗಿದೆ. ಈ ಕಾರಣದಿಂದ ಕರ್ತನನ್ನು ಆರಾಧಿಸುವವರು ಮತ್ತು ಮೃಗಕ್ಕೆ ನಮಸ್ಕರಿಸುವವರನ್ನು ಪ್ರತ್ಯೇಕಿಸುವ ಹೊರರೂಪದ (Outward) ಸಂಕೇತವು ಸಬ್ಬತ್ ದಿನವಾಗಿರುವುದರಲ್ಲಿ ಯಾವುದೇ ಆಶ್ಚರ್ಯವಿಲ್ಲ (ವಿಮೋಚನಕಾಂಡ 20:8-11; ಪ್ರಕಟನೆ 14:11,12). ಸಬ್ಬತ್ತು ಬೇರೆಲ್ಲದಿಕ್ಕಿಂತಲೂ ಅತ್ಯಂತ ಪ್ರಾಮುಖ್ಯವಾಗಿದೆ ಎಂಬುದು ಇದರಿಂದ ಸ್ಪಷ್ಟವಾಗುತ್ತದೆ. ಅಲ್ಲದೆ ಸೃಷ್ಟಿಕರ್ತನಾದ ದೇವರನ್ನು ಆರಾಧಿಸುವುದು ಎಲ್ಲಕ್ಕಿಂತಲೂ ಮಹತ್ವವಾಗಿದೆ ಎಂಬುದರಲ್ಲಿ ಸಂದೇಹವಿಲ್ಲ.

`ಸಬ್ಬತ್ ದಿನವೆಂದು ಯಾವ ದಿನವನ್ನಾದರೂ ಆಚರಿಸಬಹುದು. ಇದರಲ್ಲಿ ಯಾವುದೇ ವ್ಯತ್ಯಾಸವಿಲ್ಲವೆಂದು ಕೆಲವರು ವಾದಮಾಡುತ್ತಾರೆ. ಅಂತವರಿಗೆ ಸತ್ಯವೇದದ ಆಧಾರದಿಂದ ಹೇಗೆ ಉತ್ತರಿಸಬಹುದು?`