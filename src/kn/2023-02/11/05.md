---
title:  ಯಜ್ಞದ ಕುರಿಯಾದಾತನನ್ನು ಹಿಂಬಾಲಿಸುವವರು
date:   07/06/2023
---

`ಪ್ರಕಟನೆ 13:1,2ನೇ ವಚನಗಳು ಮೃಗವು ಎಲ್ಲಿಂದ ಬಂತು ಹಾಗೂ ಅದಕ್ಕೆ ಅಧಿಕಾರ ಕೊಟ್ಟವರು ಯಾರೆಂಬ ವಿಷಯದಲ್ಲಿ ಏನು ತಿಳಿಸುತ್ತವೆ?`

ಪ್ರಕಟನೆ 13ನೇ ಅಧ್ಯಾಯದಲ್ಲಿ ತಿಳಿಸಿರುವ ಮೊದಲನೆ ಮೃಗವು ತನ್ನ ಶಕ್ತಿ ಸಿಂಹಾಸನ ಹಾಗೂ ಮಹಾಅಧಿಕಾರವನ್ನು ಘಟಸರ್ಪನಿಂದ ಪಡೆದುಕೊಳ್ಳುತ್ತದೆ. ಘಟಸರ್ಪವು ಸೈತಾನನೆಂದು ಪ್ರಕಟನೆ 12:9 ಹಾಗೂ 20:2ನೇ ವಚನಗಳು ತಿಳಿಸುತ್ತವೆ. ಅವನು ಬಹಳ ಕುಯುಕ್ತಿಯುಳ್ಳ ವೈರಿಯಾಗಿದ್ದು, ಲೋಕದ ಅಧಿಕಾರಗಳ ಮೂಲಕ ತನ್ನ ಕಾರ್ಯನಡೆಸುತ್ತಾನೆ. ಘಟಸರ್ಪನೆಂಬ ಪಿಶಾಚನು ಗಂಡುಮಗುವು ಹುಟ್ಟಿದ ಕೂಡಲೇ ಅದನ್ನು ನಾಶಮಾಡಬೇಕೆಂದು ಪ್ರಯತ್ನಿಸಿದನು (ಪ್ರಕಟನೆ 12:3-5), ಈ ಗಂಡುಮಗುವು ಕ್ರಿಸ್ತನೇ ಆಗಿದ್ದಾನೆ. ಕ್ರಿಸ್ತನನ್ನು ಕೊಲ್ಲಬೇಕೆಂಬ ಉದ್ದೇಶದಿಂದ ಸೈತಾನನು ಹೆರೋದನು ಮತ್ತು ರೋಮ್ ಸಾಮ್ರಾಜ್ಯದ ಮೂಲಕ ಪ್ರಯತ್ನಿಸಿದನು. ರೋಮ್ ದೇಶಾಧಿಪತಿಯಾದ ಪಿಲಾತನು ಯೇಸುವನ್ನು ಶಿಲುಬೆಗೆ ಹಾಕಲು ಅನುಮತಿ ನೀಡಿದನು. ರೋಮನ್ ಸೈನಿಕರು ಕ್ರಿಸ್ತನ ಕೈಕಾಲುಗಳಿಗೆ ಮೊಳೆಯನ್ನು ಬಡಿದರು. ರೋಮನ್ ಸೈನಿಕರು ಆತನ ಎದೆಗೆ ಈಟಿಯಿಂದ ತಿವಿದರು ಹಾಗೂ ಆ ಸಾಮ್ರಾಜ್ಯದ ಸಿಪಾಯಿಗಳು ಕ್ರಿಸ್ತನ ಸಮಾಧಿಯನ್ನು ಕಾಯುತ್ತಿದ್ದರು. ಪ್ರಕಟನೆ 13:2ನೇ ವಾಕ್ಯದ ಪ್ರಕಾರ ಘಟಸರ್ಪನಾದ ಸೈತಾನನು ವಿಗ್ರಹಾರಾಧಕ ರೋಮ್ ಸಾಮ್ರಾಜ್ಯದ ಮೂಲಕ ಕಾರ್ಯಮಾಡಿ, ಮೃಗವಾದ ಕಥೋಲಿಕ್ ಸಭೆಗೆ ತನ್ನ ಸಿಂಹಾಸನ, ಅಧಿಕಾರ ಬಿಟ್ಟುಕೊಟ್ಟನು.

ಎ.ಸಿ. ಫಿಕ್ ಎಂಬುವವರು ತಮ್ಮ 'ದಿ ರೈಸ್ ಆಫ್ ದಿ ಮಿಡೀವಲ್ ಚರ್ಚ್ ಎಂಬ ಪುಸ್ತಕದ 150ನೇ ಪುಟದಲ್ಲಿ ಈ ವಿಷಯವಾಗಿ ಹೀಗೆ ತಿಳಿಸಿದ್ದಾರೆ :

"ಘಟಸರ್ಪವು ಮುಖ್ಯವಾಗಿ ಸೈತಾನನನ್ನು ಪ್ರತಿನಿಧಿಸಿದರೂ, ರೋಮನ್ ಸಾಮ್ರಾಜ್ಯವನ್ನು ಸಹ ಸೂಚಿಸುತ್ತದೆ... ರೋಮನ್ ಸಾಮ್ರಾಜ್ಯದ ನಂತರ ಅಧಿಕಾರಕ್ಕೆ ಬಂದಂತ ಶಕ್ತಿಯು ಘಟಸರ್ಪನಿಂದ ಅಧಿಕಾರ, ಸಿಂಹಾಸನ ಹಾಗೂ ಮಹಾ ಅಧಿಕಾರವನ್ನು ಪಡೆದುಕೊಂಡಿತು. ಇದು ನಿಸ್ಸಂದೇಹವಾಗಿ ರೋಮನ್ ಕಥೋಲಿಕ್ ಸಭೆಯಾಗಿದೆ. ರಾಜಕೀಯ ರೋಮ್ ಸಾಮ್ರಾಜ್ಯದ ಅವಶೇಷದಿಂದ ರೋಮನ್ ಕಥೋಲಿಕ್ ಎಂಬ ನೈತಿಕವಾದ ಮಹಾಸಾಮ್ರಾಜ್ಯವು ಮಹಾಪ್ರಭಾವವುಳ್ಳದ್ದಾಗಿ ಹೊರಹೊಮ್ಮಿತು".

`ಪ್ರಕಟನೆ 13:3 ಹಾಗೂ 14:4ನೇ ವಚನಗಳಲ್ಲಿ ಕಂಡುಬರುವ ವ್ಯತ್ಯಾಸಗಳೇನು?`

ಮೃಗವನ್ನು ಭೂಲೋಕದವರೆಲ್ಲರೂ ಹಿಂಬಾಲಿಸುತ್ತಾರೆ. ಇದಕ್ಕೆ ವ್ಯತಿರಿಕ್ತವಾಗಿ ಯಜ್ಞದ ಕುರಿಯಾದಾತನನ್ನು ಹಿಂಬಾಲಿಸುವವರು ಸಹ ದೇವರಿಗಿದ್ದಾರೆ. ನಾವು ಯೇಸುವಿನ ಪರವಾಗಿರುತ್ತೇವೆ ಅಥವಾ ವಿರುದ್ಧವಾಗಿರುತ್ತವೆ. ಇವೆರಡನ್ನು ಬಿಟ್ಟು ಅನ್ಯಮಾರ್ಗವಿಲ್ಲ ಅಥವಾ ತಟಸ್ಥವಾಗಿರಲು (Neutral) ಸಾಧ್ಯವಿಲ್ಲ. ನಾವು ದೃಢವಾಗಿ ಕ್ರಿಸ್ತನಿಗೆ ನಿಷ್ಠರಾಗಿರದಿದ್ದಲ್ಲಿ, ನಮಗೆ ಅರಿಯದೆ ನಾವು ಸೈತಾನನಿಗೆ ನಿಷ್ಠೆ ತೋರುತ್ತೇವೆ.

`"ನನ್ನ ಹೆಸರಿನ ನಿಮಿತ್ತ ನಿಮ್ಮನ್ನು ಎಲ್ಲರೂ ಹಗೆಮಾಡುವರು; ಆದರೆ ಕಡೇವರೆಗೆ ತಾಳುವವನು ರಕ್ಷಣೆಹೊಂದುವನು" (ಮತ್ತಾಯ 10:22). ಕಡೆಯವರೆಗೂ ತಾಳ್ಮೆಯಿಂದ ತಾಳುಕೊಳ್ಳುವುದಕ್ಕೆ ನೀವು ಸಿದ್ಧರಾಗಿದ್ದೀರಾ?`