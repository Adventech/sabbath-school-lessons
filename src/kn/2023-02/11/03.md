---
title:  ವಿಶ್ವದ ಮಹಾಹೋರಾಟ
date:   05/06/2023
---

ಮತ್ತಾಯ 27:45-52ನೇ ವಚನಗಳನ್ನು ಓದಿರಿ. ಶಿಲುಬೆಯಲ್ಲಿ ಕ್ರಿಸ್ತನು ಅನುಭವಿಸಿದ ಬಾಧೆಯ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ? 'ನನ್ನ ದೇವರೇ, ನನ್ನ ದೇವರೇ, ಯಾಕೆ ನನ್ನನ್ನು ಕೈಬಿಟ್ಟಿದ್ದೀ' ಎಂದು ಕ್ರಿಸ್ತನು ತಂದೆಯಾದ ದೇವರನ್ನು ಕೇಳಿದ್ದರ ಅಭಿಪ್ರಾಯವೇನು? ಯೇಸುವಿನ ನಂಬಿಕೆ ಹೊಂದಿರುವುದರ ಅರ್ಥವೇನೆಂದು ಮನವರಿಕೆ ಮಾಡಿಕೊಳ್ಳಲು ಶಿಲುಬೆಯ ಈ ದೃಶ್ಯವು ಹೇಗೆ ಸಹಾಯಕವಾಗಿದೆ?

ಶಿಲುಬೆಯ ಮೇಲೆ ತೂಗಾಡುತ್ತಿರುವಾಗ, ಸಮಸ್ತ ಲೋಕದ ಪಾಪದೋಷ ನಿಂದನೆ, ನಾಚಿಕೆ, ಅಪರಾಧವನ್ನು ಹೊತ್ತುಕೊಂಡು, ತಂದೆಯ ಪ್ರೀತಿಯಿಂದ ವಂಚಿತನಾದ ಸಮಯದಲ್ಲಿಯೂ, ಯೇಸುವು ತನ್ನ ಜೀವಮಾನದಾದ್ಯಂತ ತಂದೆಯೊಂದಿಗೆ ಹೊಂದಿದ್ದ ಸಂಬಂಧದ ಮೇಲೆ ಆತುಕೊಂಡಿದ್ದನು. ಒಳ್ಳೆಯ ಸಮಯದಲ್ಲಿ ತಂದೆಯ ಮೇಲೆ ಜೀವನದಾದ್ಯಂತ ಸಂಪೂರ್ಣ ಆತುಕೊಂಡದ್ದು ಮಾತ್ರವಲ್ಲ. ಶಿಲುಬೆಯ ಮರಣದ ಘೋರ ಸಮಯ ಎದುರಿಸಲೂ ಆತನು ಸಿದ್ಧನಾಗಿದ್ದನು. ತಂದೆಯು ತನ್ನನ್ನು ಕೈಬಿಟ್ಟಿದ್ದಾನೆಂದು ಅನಿಸಿದ ಸಮಯದಲ್ಲಿಯೂ ಯೇಸುಸ್ವಾಮಿಯು ತಂದೆಯ ಮೇಲಿನ ಸಂಬಂಧವನ್ನು ತೊರೆಯಲಿಲ್ಲ.

ಶ್ರೀಮತಿ ವೈಟಮ್ಮನವರು ಕ್ರಿಸ್ತನ ಶಿಲುಬೆಯ ಮೇಲಿನ ಘೋರ ದೃಶ್ಯವನ್ನು ಈ ರೀತಿ ವರ್ಣಿಸಿದ್ದಾರೆ :

'ಭಯಾನಕವಾದ ಕಾರ್ಗತ್ತಲೆಯ ಸಮಯದಲ್ಲಿ, ದೇವರಿಂದ ತ್ಯಜಿಸಲ್ಪಟ್ಟವನಾಗಿ ಯೇಸುಸ್ವಾಮಿಯು ಮಾನವರ ಪಾಪದೋಷಗಳೆಂಬ ಪಾತ್ರೆಯಲ್ಲಿದ್ದದ್ದನ್ನು ಕುಡಿದನು. ಅಂತಹ ಭೀಕರವಾದ ಗಳಿಗೆಯಲ್ಲಿ ತಂದೆಯು ತನ್ನ ತ್ಯಾಗಬಲಿದಾನವನ್ನು ಅಂಗೀಕರಿಸುತ್ತಾನೆಂಬ ಸಾಕ್ಷಾಧಾರದ ಮೇಲೆ ಭರವಸೆ ಇಟ್ಟಿದ್ದನು. ನಂಬಿಕೆಯಿಂದ ಕ್ರಿಸ್ತನು ಈ ಹೋರಾಟದಲ್ಲಿ ಜಯಶಾಲಿಯಾದನು" (ಕ್ರೈಸ್ಟ್ ಟ್ರಯಂಫಂಟ್ ಪುಟ 277).

ತಂದೆಯಾದ ದೇವರ ಮೇಲೆ ಕ್ರಿಸ್ತನು ಇಟ್ಟಿದ್ದ ನಂಬಿಕೆಯು ಎಷ್ಟೊಂದು ದೃಢವಾಗಿತ್ತೆಂದರೆ, ಸೈತಾನನ ದುಷ್ಟದೂತರಾಗಲಿ ಇಲ್ಲವೆ ಈ ಲೋಕದಲ್ಲಿ ಎದುರಿಸಿದ ಕಷ್ಟಸಂಕಟ, ಶ್ರಮೆಯಾಗಲಿ ಅದನ್ನು ಅಲುಗಾಡಿಸಲು ಸಾಧ್ಯವಾಗಲಿಲ್ಲ. ಆ ನಂಬಿಕೆಯು ಕಣ್ಣಿಗೆ ಕಾಣದವುಗಳ ಮೇಲೆ ಭರವಸೆಯಿಟ್ಟದ್ದೂ, ನಿರಾಶೆ ತುಂಬಿದ ಸಮಯದಲ್ಲಿ ಆಶಾದ ಹೊಂದಿದ್ದಂತದ್ದೂ, ಆಗಿತ್ತು. "ಕ್ರಿಸ್ತನ ಈ ನಂಬಿಕೆಯು ನಾವು ನಂಬಿಕೆಯಿಂದ ದೇವರಿಂದ ಪಡೆಯುವ ವರವಾಗಿದ್ದು, ಕ್ರಿಸ್ತನನ್ನು ಆರಾಧಿಸುವಂತೆ ತಮ್ಮ ಹೃದಯಗಳನ್ನು ಸೇರಿಸುತ್ತದೆ. ಮೃಗದ ಗುರುತು ಕಡ್ಡಾಯವಾಗಿ ಜಾರಿಯಾದಾಗ, ಬರಲಿರುವ ಹಿಂಸೆಯನ್ನು ಕ್ರಿಸ್ತನ ಮೇಲಣ ನಂಬಿಕೆಯಿಂದ ದೃಢವಾಗಿ ತಾಳಿಕೊಳ್ಳಲು ಸಹಾಯವಾಗುವಂತ ನಂಬಿಕೆಯು ಇದಾಗಿದೆ.

ಆದಾಗ್ಯೂ ಇಂತಹ ನಂಬಿಕೆಯು ಇದ್ದಕ್ಕಿದ್ದಂತೆ ಒಂದು ದಿನ ನಮ್ಮಲ್ಲಿ ಕಂಡುಬರುವುದಿಲ್ಲ. ದೇವರ ಮಕ್ಕಳು ಪ್ರತಿದಿನವೂ ನಂಬಿಕೆಯಿಂದ ಜೀವಿಸುವ ಮೂಲಕ ದೇವರಲ್ಲಿ ದೃಢನಂಬಿಕೆಯನ್ನು ಬೆಳೆಸಿಕೊಂಡಿರುತ್ತಾರೆ. ಅದು ಒಳ್ಳೆಯ ಸಮಯವೇ ಆಗಲಿ ಅಥವಾ ಕಷ್ಟಸಂಕಟದ ಶ್ರಮೆಯಾಗಲಿ, ದೇವರು ನಮ್ಮೊಂದಿಗಿದ್ದಾನೆ ಅಥವಾ ನಮ್ಮಿಂದ ದೂರವಾಗಿದ್ದಾನೆಂದು ಕಂಡುಬರುವ ಸಮಯವೇ ಆಗಲಿ ದೇವರ ಮಕ್ಕಳ ನಂಬಿಕೆಯು ಸದಾಕಾಲವೂ ದೃಢವಾಗಿರುತ್ತದೆಯೇ ಹೊರತು, ಕುಂದಿಹೋಗುವುದಿಲ್ಲ. "ನೀತಿವಂತನು ನಂಬಿಕೆಯಿಂದಲೇ ಬದುಕುವನು” (ಗಲಾತ್ಯ 3:11; ಇಬ್ರಿಯ 2:4), ನಂಬಿಕೆಯಲ್ಲಿ ನಾವು ದೃಢಗೊಂಡು ಕೊನೆಯ ಕಾಲದ ಸಂಕಟ ಎದುರಿಸಲು ಸಿದ್ಧತೆ ಮಾಡಿಕೊಳ್ಳುವ ಸಮಯವು ಇದೇ ಆಗಿದೆ. ಎಂತಹ ಕಷ್ಟಸಂಕಟಗಳೇ ಬರಲಿ, ನಂಬಿಕೆಯಿಂದ ಅವುಗಳನ್ನು ತಾಳಿಕೊಂಡಾಗ, ನಮ್ಮ ಜೀವನದಲ್ಲಿ ಅಮೂಲ್ಯ ಫಲವು ಕಂಡುಬರುತ್ತದೆ.

`ಜೀವನದಲ್ಲಿ ಎಲ್ಲವೂ ಶೂನ್ಯವೆಂದು ಕಂಡುಬಂದು, ಮುಂದೆ ಯಾವುದೇ ದಾರಿಯಿಲ್ಲವೆಂದು ಅನಿಸಿದ ಸಮಯದ ಬಗ್ಗೆ ಆಲೋಚಿಸಿ. ನಂಬಿಕೆ ಮಾತ್ರ ನಿಮ್ಮಲ್ಲಿತ್ತು. ಅಂತಹ ಹತಾಶ ಸ್ಥಿತಿಯನ್ನು ನೀವು ಹೇಗೆ ಎದುರಿಸಿದಿರಿ? ಅದರಿಂದ ಕಲಿತ ಪಾಠವೇನು? ಇದೇ ರೀತಿಯ ಪರಿಸ್ಥಿತಿ ಎದುರಿಸುತ್ತಿರುವವರಿಗೆ ನೀವು ನಿಮ್ಮ ಅನುಭವದಿಂದ ಹೇಗೆ ಧೈರ್ಯ ನೀಡಬಹುದು?`