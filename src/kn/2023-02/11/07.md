---
title:  ಹೆಚ್ಚಿನ ಚಿಂತನೆ
date:   09/06/2023
---

ಶ್ರೀಮತಿ ವೈಟಮ್ಮನವರು 'ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 582ನೇ ಪುಟದಲ್ಲಿ ಈ ರೀತಿ ತಿಳಿಸುತ್ತಾರೆ : ಪರಲೋಕದಲ್ಲಿ ಮಹಾಹೋರಾಟವು ಆರಂಭವಾದಂದಿನಿಂದಲೂ ದೇವರಾಜ್ಞೆಗಳನ್ನು ನಾಶಪಡಿಸಬೇಕೆಂಬುದೇ ಸೈತಾನನ ಉದ್ದೇಶವಾಗಿದೆ. ಇದನ್ನು ಸಾಧಿಸಬೇಕೆಂಬ ಕಾರಣದಿಂದಲೇ ಅವನು ಸೃಷ್ಟಿಕರ್ತನ ವಿರುದ್ಧವಾಗಿ ದಂಗೆಯೆದ್ದನು. ಅವನು ಪರಲೋಕದಿಂದ ದೊಬ್ಬಲ್ಪಟ್ಟರೂ, ಈ ಲೋಕದಲ್ಲಿ ಅದೇ ಹೋರಾಟವನ್ನು ಮುಂದುವರಿಸುತ್ತಿದ್ದಾನೆ. ಮನುಷ್ಯರನ್ನು ಮರುಳುಗೊಳಿಸಿ ಅದರ ಮೂಲಕ ಅವರು ದೇವರಾಜ್ಞೆಗಳನ್ನು ಮೀರಿ ನಡೆಯಬೇಕೆಂಬ ಉದ್ದೇಶವನ್ನು ಸೈತಾನನು ಎಡೆಬಿಡದೆ ಪಾಲಿಸುತ್ತಿದ್ದಾನೆ. ದೇವರ ಎಲ್ಲಾ ಹತ್ತು ಆಜ್ಞೆಗಳನ್ನು ನಾಶಮಾಡುವುದರಿಂದಲೇ ಅಥವಾ ಅವುಗಳಲ್ಲಿ ಒಂದು ಆಜ್ಞೆಯನ್ನು ಜನರು ನಿರಾಕರಿಸುವಂತೆ ಮಾಡುವ ಮೂಲಕ ಅವನು ತನ್ನ ಉದ್ದೇಶ ಸಾಧಿಸಬೇಕೆಂದಿದ್ದಾನೆಯೋ, ಅಂತಿಮವಾಗಿ ಪರಿಣಾಮವು ಒಂದೇ ಆಗಿದೆ. ದೇವರಿಂದ ಸ್ವತಃ ಬರೆಯಲ್ಪಟ್ಟ ಸೀನಾಯಿ ಬೆಟ್ಟದ ಮೇಲೆ ಘೋಷಿಸಲ್ಪಟ್ಟ ದೈವೀಕವಾದ ಈ ಆಜ್ಞೆಗಳನ್ನು ಜನರು ತಿರಸ್ಕರಿಸಬೇಕೆಂಬ ಉದ್ದೇಶದಿಂದ, ಸೈತಾನನು ಸತ್ಯವೇದದ ಸಿದ್ಧಾಂತಗಳನ್ನು ಕೆಡಿಸಿ ವಿಕೃತಿಗೊಳಿಸಿದ್ದಾನೆ. ಈ ಕಾರಣದಿಂದ ಸತ್ಯವೇದದಲ್ಲಿ ನಂಬಿಕೆಯಿಟ್ಟಿದ್ದೇವೆಂದು ಹೇಳಿಕೊಳ್ಳುವವರ ನಂಬಿಕೆಯಲ್ಲಿ ಬೈಬಲ್ಲಿಗೆ ವಿರುದ್ಧವಾದ ತಪ್ಪುಗಳು ಸೇರಿಸಲ್ಪಟ್ಟಿವೆ. ಸತ್ಯ ಮತ್ತು ಅಸತ್ಯಗಳ ನಡುವಣ ಕೊನೆಯ ಮಹಾ ಹೋರಾಟವು ದೀರ್ಘಕಾಲದಿಂದ ದೇವರಾಜ್ಞೆಗಳ ಬಗ್ಗೆ ಇರುವ ಹೋರಾಟದ ಅಂತಿಮ ಸಂಘರ್ಷವಾಗಿದೆ. ಈ ಹೋರಾಟಕ್ಕೆ ನಾವು ಈಗ ಪ್ರವೇಶಿಸಿದ್ದೇವೆ. ಮನುಷ್ಯರ ಕಾನೂನುಗಳು ಮತ್ತು ಯೆಹೋವ ದೇವರಾಜ್ಞೆಗಳು ಹಾಗೂ ಸತ್ಯವೇದದ ನಿಜವಾದ ಧರ್ಮ ಮತ್ತು ಕಾಲ್ಪನಿಕ ಕತೆಗಳು, ಸಂಪ್ರದಾಯಗಳ ಸುಳ್ಳು ಧರ್ಮದ ನಡುವಣ ಹೋರಾಟದಲ್ಲಿ ನಾವು ಈಗ ಭಾಗಿಗಳಾಗಿದ್ದೇವೆ.

ಪ್ರಕಟನೆ ಪುಸ್ತಕದಾದ್ಯಂತ ಆರಾಧನೆ ಹಾಗೂ ಸೃಷ್ಟಿ ಇವೆರಡರ ನಡುವೆ ಮುರಿಯಲಾರದಂತ ದೃಢವಾದ ಸಂಬಂಧವಿದೆ. ಒಳ್ಳೆಯದು ಮತ್ತು ಕೆಟ್ಟದ್ದರ ನಡುವಣ ಹೋರಾಟದ ಮುಖ್ಯಅಂಶ ಮತ್ತು ಮೃಗದ ಗುರುತಿಗೆ ಸಂಬಂಧಪಟ್ಟ ವಿಷಯವು ದೇವರು ಆರಾಧನೆಗೆ ಯೋಗ್ಯನೆಂಬುದರ ಬಗ್ಗೆಯೇ ಆಗಿದೆ.

ನಾವು ಕಲಿತಂತೆ ಕ್ರಿಸ್ತನು ಸೃಷ್ಟಿಕರ್ತನೆಂಬ ವಿಷಯವು ಸಬ್ಬತ್ತಿನ ಆರಾಧನೆಯ ಪ್ರಮುಖ ಅಂಶವಾಗಿದೆ. ತಾನು ಸಬ್ಬತ್ತಿಗೆ ಒಡೆಯನಾಗಿದ್ದೇನೆಂದು ಹೇಳುವ ಮೂಲಕ (ಮಾರ್ಕ 2:28; ಮತ್ತಾಯ 12:8; ಲೂಕ 6:5) ಏಳನೇದಿನದ ಸಬ್ಬತ್ತಿನ ಮಹತ್ವವನ್ನು ಯೇಸುಕ್ರಿಸ್ತನು ಯಾವಾಗಲೂ ಒತ್ತಿಹೇಳಿದ್ದಾನೆ. ಸಬ್ಬತ್ತು ನಮ್ಮ ಅನನ್ಯತೆಯನ್ನು Identity ಯುಗಯುಗಾಂತರಗಳವರೆಗೂ ನೆನಪಿಸುವಂತದ್ದಾಗಿದೆ ನಾವು ದೇವರಿಂದ ಸೃಷ್ಟಿಸಲ್ಪಟ್ಟವರು ಹಾಗೂ ನಮ್ಮ ಸೃಷ್ಟಿಕರ್ತನು ಎಲ್ಲಾ ಘನ, ಮಾನ, ಸ್ತುತಿಸ್ತೋತ್ರ, ಆರಾಧನೆ ನಿಷ್ಠೆಗೆ ಯೋಗ್ಯನಾಗಿದ್ದಾನೆಂಬ ಅಂಶವನ್ನು ಇದು ನಿರಂತರವಾಗಿ ನಮಗೆ ತಿಳಿಸುತ್ತದೆ. ಈ ಕಾರಣದಿಂದಲೇ ದೆವ್ವವಾದ ಸೈತಾನನು ಸಬ್ಬತ್ತನ್ನು ಬಹಳವಾಗಿ ದ್ವೇಷಿಸುತ್ತಾನೆ. ಇದು ನಮ್ಮನ್ನು ಸೃಷ್ಟಿಕರ್ತನೊಂದಿಗೆ ಜೋಡಿಸುವ ಬಂಗಾರದ ಕೊಂಡಿಯಾಗಿದೆ. ಈ ಕಾರಣದಿಂದಲೇ ಲೋಕದ ಕೊನೆಯ ಇಕ್ಕಟ್ಟಿನ ಸಮಯದಲ್ಲಿ ಸಬ್ಬತ್ತು ಒಂದು ನಿರ್ಣಾಯಕ ವಿಷಯವಾಗಿರುತ್ತದೆ.   **ಚರ್ಚಿಸಬೇಕಾದ ಪ್ರಶ್ನೆಗಳು**

`1. ಸಮುದ್ರದಿಂದ ಏರಿ ಬಂದ ಮೃಗವು ಅಧಿಕಾರವನ್ನು ಹಕ್ಕಿನಿಂದ ಕೇಳಿಕೊಳ್ಳುವುದಕ್ಕೆ ಆಧಾರವಾದ ಮೂಲಸಿದ್ಧಾಂತಗಳೇನು? ಇಂತಹ ಸ್ವಭಾವವು ನಮಗರಿವಿಲ್ಲದಂತೆ ನಮ್ಮಲ್ಲಿಯೂ ಹೇಗೆ ಕಂಡುಬರಬಹುದು.`

`2. ಸೈತಾನನೆಂಬ ವ್ಯಕ್ತಿಯಿಲ್ಲ. ಅದು ಹಳೆಯ ಕಾಲದ ಒಂದು ಮೂಢನಂಬಿಕೆ. ಬುದ್ಧಿಜೀವಿಗಳು, ಶಿಕ್ಷಿತರು ಅವನಿದ್ದಾನೆಂದು ನಂಬುವುದಿಲ್ಲವೆಂದು ಯಾರಾದರೂ ನಿಮ್ಮೊಂದಿಗೆ ವಾದಮಾಡಿದಲ್ಲಿ ನೀವು ಹೇಗೆ ಅವರಿಗೆ ಉತ್ತರಿಸುವಿರಿ?`