---
title:  ಸತ್ಯವನ್ನು ತಿಳಿದುಕೊಳ್ಳುವುದು
date:   19/06/2023
---

`ಯೋಹಾನ 8:32; 7:17 ಹಾಗೂ 17:17ನೇ ವಚನಗಳನ್ನು ಓದಿರಿ, ಸತ್ಯವು ಎಲ್ಲಿ ದೊರೆಯುತ್ತದೆ ಹಾಗೂ ಅದನ್ನು ತಿಳಿದುಕೊಳ್ಳುವುದರ ಬಗ್ಗೆ ಯೇಸುಸ್ವಾಮಿಯು ಮಾಡಿರುವ ವಾಗ್ದಾನಗಳೇನು?`

ತನ್ನ ಜನರು ಬಾಬೆಲಿನ ಸುಳ್ಳು ಬೋಧನೆಯಿಂದ ದೂರಹೋಗಿ, ತನ್ನ ವಾಕ್ಯದಲ್ಲಿ ಕಂಡುಬರುವ ನಿತ್ಯವಾದ ಸತ್ಯವೆಂಬ ಬೆಳಕಿನಲ್ಲಿ ನಡೆಯಬೇಕೆಂದು ದೇವರು ಕೊನೆಯದಾಗಿ ಅವರಿಗೆ ಮನವಿ ಮಾಡುತ್ತಾನೆ. ಎಲ್ಲದಕ್ಕೂ ಪ್ರಮುಖವಾದದ್ದು ಸತ್ಯವೇದ. ಎಲ್ಲಿಯವರೆಗೆ ಜನರು ಸತ್ಯವೇದವನ್ನು ದೃಢವಾಗಿ ನಂಬಿಕೊಂಡು ಅದರ ಬೋಧನೆಗಳನ್ನು ಅನುಸರಿಸಿ ನಡೆಯುತ್ತಾರೋ, ಅಲ್ಲಿಯವೆರೆಗೆ ಅವರು ಕೊನೆಯ ಕಾಲದ ಇಕ್ಕಟ್ಟಿನ ಪರಿಸ್ಥಿತಿಯಿಂದ ಅದರಲ್ಲಿಯೂ ವಿಶೇಷವಾಗಿ ಸಬ್ಬತ್ತಿಗೆ ಸಂಬಂಧಪಟ್ಟಂತೆ ಯಾವುದೇ ರೀತಿಯಲ್ಲಿಯೂ ಮೋಸಹೋಗುವುದಿಲ್ಲ.

ಎರಡನೇ ದೂತನ ಸಂದೇಶವು ಸುಳ್ಳಿಗೆ ಬದಲಾಗಿ ಸತ್ಯವನ್ನೂ, ಸಂಪ್ರದಾಯಕ್ಕೆ ಬದಲಾಗಿ ಸತ್ಯವೇದವನ್ನು ಹಾಗೂ ಸುಳ್ಳು ಸಿದ್ಧಾಂತಗಳಿಗೆ ಬದಲಾಗಿ ದೇವರ ವಾಕ್ಯದ ಬೋಧನೆಗಳನ್ನು ಅಂಗೀಕರಿಸಬೇಕೆಂದು ನಮಗೆ ಮನವಿ ಮಾಡುತ್ತದೆ.

ಮೂರನೇ ದೂತನ ಸಂದೇಶವು ಮೃಗದ ಗುರುತಿಗೆ ವಿರದ್ದವಾಗಿ ನಮಗೆ ಎಚ್ಚರಿಕೆ ನೀಡುತ್ತದೆ. ಸತ್ಯವೇದದ ಪ್ರವಾದನೆಗಳ ಪ್ರಕಾರ ಮೃಗವು ರಾಜಕೀಯ ಅಥವಾ ಧಾರ್ಮಿಕ ಶಕ್ತಿಯನ್ನು (ಅಧಿಕಾರವನ್ನು ಸೂಚಿಸುತ್ತದೆ. ಪ್ರಕಟನೆ 13, 14ನೇ ಅಧ್ಯಾಯಗಳಲ್ಲಿ ತಿಳಿಸಿರುವ ಮೃಗವು ರೋಮ್ ನಗರದಿಂದ ಬರುವ ಜಾಗತಿಕ ಧಾರ್ಮಿಕ ವ್ಯವಸ್ಥೆಯನ್ನು ಸೂಚಿಸುತ್ತದೆ. ಈ ರೋಮನ್ ಕಥೋಲಿಕ್ ಸಭೆಯು ಲೋಕದಾದ್ಯಂತ ತನ್ನ ಪ್ರಭಾವ, ಅಧಿಕಾರವನ್ನು ವಿಸ್ತರಿಸಿ ಸಭೆ ಮತ್ತು ಸರ್ಕಾರವು ಒಂದಾಗುವಂತ ಒಂದು ಚಳುವಳಿಗೆ ಕಾರಣವಾಗುತ್ತದೆ. ಆರ್ಥಿಕ ಸಂಕಷ್ಟ, ನೈಸರ್ಗಿಕ ವಿಪತ್ತುಗಳು, ಸಾಮಾಜಿಕ ಗೊಂದಲ, ಅಂತರರಾಷ್ಟ್ರೀಯ ಮಟ್ಟದ ರಾಜಕೀಯ ಬಿಕ್ಕಟ್ಟಿನ ಪರಿಸ್ಥಿತಿ ಹಾಗೂ ಜಾಗತಿಕ ಸಂಘರ್ಷದ ಸಮಯದಲ್ಲಿ ಲೋಕದಲ್ಲಿ ಒಗ್ಗಟ್ಟು ಉಂಟುಮಾಡಬೇಕೆನ್ನುವುದೇ ಕಥೋಲಿಕ್ ಸಭೆಯ ಉದ್ದೇಶವಾಗಿದೆ. ಅಮೇರಿಕಾ ದೇಶವು ಇಂತಹ ಜಾಗತಿಕ ಒಕ್ಕೂಟದ ನಾಯಕತ್ವ ವಹಿಸಲಿದೆ. ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು ತಮ್ಮ 'ದಿ ಗ್ರೇಟ್ ಕಾಂಟ್ರೊವರ್ಸಿ' ಪುಸ್ತಕದ 588ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ದೇಹಕ್ಕೆ ಮಾತ್ರ ಸಾವು, ಆತ್ಮಕ್ಕೆ ಸಾವಿಲ್ಲ. ಅದು ಅಮರವಾಗಿರುತ್ತದೆ ಮತ್ತು ಭಾನುವಾರದ ಪಾವಿತ್ರ್ಯತೆ ಎಂಬ ಈ ಎರಡು ಮಹಾ ಅವಿವೇಕತನದ ತಪ್ಪುಗಳ ಮೂಲಕ ಸೈತಾನನು ಜನರನ್ನು ವಂಚಿಸುತ್ತಾನೆ. ಆತ್ಮಕ್ಕೆ ಸಾವಿಲ್ಲವೆಂಬ ತಪ್ಪು ಸಿದ್ಧಾಂತವು ಪ್ರೇತಸಂಪರ್ಕ ವಾದಕ್ಕೆ (Spiritualism) ಅಸ್ತಿವಾರಹಾಕಿತು (ಸತ್ತು ಹೋಗಿರುವವರ ಪ್ರೇತಗಳು ಮಧ್ಯವರ್ತಿಗಳ ಮೂಲಕ ಬದುಕಿರುವ ಬಂಧುಮಿತ್ರರೊಡನೆ ಸಂಪರ್ಕ ಮಾಡುವುದು ಮಾತ್ರವಲ್ಲದೆ, ಅವರಿಗೆ ಕಾಣಿಸಿಕೊಳ್ಳುತ್ತದೆಂಬ ಸಿದ್ಧಾಂತವು ಪ್ರೇತ ಸಂಪರ್ಕ ವಾದವಾಗಿದೆ). ಭಾನುವಾರವು ಪವಿತ್ರವೆಂದು ಆಚರಿಸುವುದು ರೋಮನ್ ಕಥೋಲಿಕ್ ಸಭೆಯೊಂದಿಗೆ ಒಂದು ರೀತಿಯ ಅನುಕಂಪದ ಭಾವನೆ ಉಂಟಾಗುವಂತೆ ಮಾಡುತ್ತದೆ. ಅಮೇರಿಕಾ ದೇಶದ ಪ್ರೊಟೆಸ್ಟೆಂಟರು ಮೊದಲನೆಯದಾಗಿ ಪ್ರೇತಸಂಪರ್ಕ ಸಿದ್ಧಾಂತವನ್ನು ಒಪ್ಪಿಕೊಳ್ಳುತ್ತಾರೆ. ಅಮೇರಿಕಾ ದೇಶ, ದೇವರವಾಕ್ಯವನ್ನು ಬಿಟ್ಟ ಧರ್ಮಭ್ರಷ್ಟಗೊಂಡ ಈ ಮೂರು ಶಕ್ತಿಗಳು ಪ್ರೊಟೆಸ್ಟೆಂಟರು ಹಾಗೂ ಕಥೋಲಿಕ್ ಸಭೆ ಒಂದುಗೂಡಿದಾಗ, ಅಮೇರಿಕಾದೇಶದಲ್ಲಿ ಧಾರ್ಮಿಕ ಸ್ವಾತಂತ್ರ್ಯವು ನಾಶವಾಗುತ್ತದೆ".

ಈ ಮೂರುದೂತರ ಸಂದೇಶಗಳು ಕ್ರಿಸ್ತನ ನಂಬಿಗಸ್ತರಾದ ಹಿಂಬಾಲಕರು ದೇವರಾಜ್ಞೆಗಳನ್ನು ಕೈಕೊಂಡು, ಯೇಸುವಿನ ನಂಬಿಕೆಯಿಂದ ಜೀವಿಸಬೇಕೆಂದು ತ್ವರಿತವಾಗಿ ಮನವಿ ಮಾಡುವ ಮೂಲಕ ಮುಕ್ತಾಯಗೊಳ್ಳುತ್ತವೆ (ಪ್ರಕಟನೆ 14:12).

`“ಸತ್ಯವು ನಿಮ್ಮನ್ನು ಬಿಡುಗಡೆ ಮಾಡುತ್ತದೆ' ಎಂದು ಯೇಸುಸ್ವಾಮಿ ಹೇಳಿದ ಮಾತಿನ ಅರ್ಥವೇನು? ಸತ್ಯವು ಹೇಗೆ ನಿಮ್ಮನ್ನು ಹೇಗೆ ಬಿಡುಗಡೆ ಮಾಡಿದೆ? ಈ ವಾಕ್ಯದ ಸಂದರ್ಭಕ್ಕೆ ಅನುಸಾರವಾಗಿ 'ಬಿಡುಗಡೆ' ಎಂದರೇನು?`