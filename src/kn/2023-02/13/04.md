---
title:  ಧಾರ್ಮಿಕ ಸುಧಾರಣೆಯ ಮುಂದುವರಿಕೆ
date:   20/06/2023
---

16ನೇ ಶತಮಾನದಲ್ಲಿ ಜರ್ಮನಿ ದೇಶದಲ್ಲಿ ಮಾರ್ಟಿನ್ ಲೂಥರ್ ರವರಿಂದ ಆರಂಭವಾದ ಧಾರ್ಮಿಕ ಮಹಾಸುಧಾರಣೆಯನ್ನು ಮುಂದುವರಿಸುವುದಕ್ಕಾಗಿ ದೇವರು ಕೊನೆಯ ಕಾಲದಲ್ಲಿ ತನ್ನ ಜನರನ್ನು ಎಬ್ಬಿಸಿದ್ದಾನೆ. ಇವರಿಗೆ ಸತ್ಯವೇದವು ಮಾತ್ರ ಆದಿಕ್ರೈಸ್ತಧರ್ಮದ ಸೂತ್ರಗಳು, ಕ್ರಿಸ್ತನೊಬ್ಬನೇ ರಕ್ಷಣೆಯ ಏಕೈಕ ಮೂಲನೂ, ಪವಿತ್ರಾತ್ಮನು ಅವರ ಶಕ್ತಿಯ ಏಕೈಕ ಮೂಲನು ಹಾಗೂ ಕ್ರಿಸ್ತನ ಎರಡನೇ ಬರೋಣವು ಇವರೆಲ್ಲರ ನಿರೀಕ್ಷೆಯ ಏಕೈಕ ಭರವಸೆ ಮತ್ತು ಗುರಿಯೂ ಆಗಿದೆ. ಸತ್ಯವೇದದ ಏಳನೇದಿನದ ಸಬ್ಬತ್ತನ್ನೂ ಒಳಗೊಂಡಂತೆ, ಕಥೋಲಿಕ್ ಸಭೆಯ ತಪ್ಪುದೋಷಗಳು ಮತ್ತು ಸಂಪ್ರದಾಯಗಳಿಂದ ಬಹಳ ಕಾಲದಿಂದ ಮರೆ ಮಾಡಲ್ಪಟ್ಟಿದ್ದ ಬೈಬಲ್ಲಿನ ಎಲ್ಲಾ ಸತ್ಯಗಳು, ನಮ್ಮ ಕರ್ತನ ಬರೋಣಕ್ಕೆ ಮೊದಲು ಜಗತ್ತಿಗೆಲ್ಲಾ ಸಾರಲ್ಪಡುವುದು.

ಮೂರು ದೂತರ ಸಂದೇಶಗಳು ಪ್ರೊಟೆಸ್ಟೆಂಟ್ ಧಾರ್ಮಿಕ ಸುಧಾರಣೆಯನ್ನು ಮುಕ್ತಾಯಗೊಳಿಸಲು ಮತ್ತು ಕ್ರಿಸ್ತನ ಕಾರ್ಯವನ್ನು ಈ ಲೋಕದಲ್ಲಿ ನೆರವೇರಿಸುವುದಕ್ಕಾಗಿ ಕೊನೆಯ ಕಾಲದ ಅಡ್ಡೆಂಟಿಸ್ಟ್ ಚಳುವಳಿಗೆ ಕಾರಣವಾಯಿತು. ಪ್ರಕಟನೆ ಪುಸ್ತಕದ ಮಹಾಪ್ರವಾದನೆಗಳು 1844, ಅಕ್ಟೋಬರ್ 22ನೇ ದಿನಾಂಕದಂದು ಉಂಟಾದ ಮಹಾನಿರಾಶೆಯ ನಂತರ, ದೇವರ ಕೊನೆಯ ಸಂದೇಶವನ್ನು ಜಗತ್ತಿಗೆ ಸಾರುವುದಕ್ಕಾಗಿ ಒಂದು ದೈವೀಕ ಚಳುವಳಿಯ ಆರಂಭವಾಗುತ್ತದೆಂದು ತಿಳಿಸುತ್ತವೆ. ಪ್ರಕಟನೆ 14ನೇ ಅಧ್ಯಾಯವು ವಿಶ್ವದಾದ್ಯಂತ ಹರಡಿಕೊಂಡ ಒಂದು ಸಭೆಯು ನಿತ್ಯವಾದ ಶುಭವರ್ತಮಾನದ ಸಂದೇಶವನ್ನು ಸಾರುತ್ತದೆಂದು ತಿಳಿಸುತ್ತದೆ.

ಪ್ರಕಟನೆ 14ನೇ ಅಧ್ಯಾಯದ ಮೂರು ದೂತರ ಸಂದೇಶದ ನಂತರ ನಾಲ್ಕನೇ ದೇವದೂತನು ಅವರನ್ನು ಸೇರಿಕೊಳ್ಳುತ್ತಾನೆಂದು 18ನೇ ಅಧ್ಯಾಯವು ತಿಳಿಸುತ್ತದೆ. ಲೋಕವು ದೇವರ ಮಹಿಮೆಯಿಂದ ಪ್ರಕಾಶಗೊಳ್ಳುವಂತೆ ನಾಲ್ಕನೇ ದೇವದೂತನು ಮೂರುದೂತರ ಸಂದೇಶಗಳ ಸಾರುವಿಕೆಗೆ ಬಲಕೊಡುತ್ತಾನೆ. 18ನೇ ಅಧ್ಯಾಯವು ಮಾನವ ಚರಿತ್ರೆಯ ಮುಕ್ತಾಯಕ್ಕೆ ಕಾರಣವಾಗುವ ಪ್ರಮುಖ ಘಟನೆಗಳು ಮತ್ತು ಅಂತಿಮವಾಗಿ ಸುವಾರ್ತೆಯ ಜಯವನ್ನು ಮುಖ್ಯವಾಗಿ ತಿಳಿಸುತ್ತದೆ.

`ಪ್ರಕಟನೆ 18:1ನೇ ಅಧ್ಯಾಯದಲ್ಲಿ ಯೋಹಾನನು ಬಲಿಷ್ಠನಾದ ಈ ದೇವದೂತನ ಬಗ್ಗೆ ಯಾವ ಮೂರು ವಿಷಯಗಳನ್ನು ತಿಳಿಸುತ್ತಾನೆ? (ಹಬಕ್ಕೂರ 2:14ನೇ ವಚನ ಓದಿರಿ).`

ಮಹಾಬಲಿಷ್ಠನಾದ ಈ ದೂತನು ಮಹಾಪವಿತ್ರಸ್ಥಾನದಲ್ಲಿರುವ ದೇವರ ಸಿಂಹಾಸನದ ಸಾನ್ನಿಧ್ಯದಿಂದ ಭೂಮಿಗೆ ಬಂದನು. ದೇವರ ಕೊನೆಯ ಕಾಲದ ಕೃಪೆ, ಕರುಣೆಯ ಸಂದೇಶವನ್ನು ನೀಡುವುದು ಹಾಗೂ ಮುಂದೆ ಲೋಕದಲ್ಲಿ ಬರಲಿರುವ ಘಟನೆಗಳ ಬಗ್ಗೆ ಎಚ್ಚರಿಸುವುದಕ್ಕಾಗಿ ಈ ದೂತನು ಕಳುಹಿಸಲ್ಪಟ್ಟಿದ್ದನು.

ಈ ದೇವದೂತನು ಮಹಾಅಧಿಕಾರದಿಂದ ಪರಲೋಕದಿಂದ ಬಂದನೆಂದು ಪ್ರಕಟನೆ 18:1ನೇ ವಚನವು ತಿಳಿಸುತ್ತದೆ. ಮತ್ತಾಯನ ಸುವಾರ್ತೆಯಲ್ಲಿ ಯೇಸುವು ತನ್ನ ಶಿಷ್ಯರನ್ನು ಸುವಾರ್ತೆಸಾರಲು ಕಳುಹಿಸುವಾಗ ಅವರಿಗೆ "ದೆವ್ವಗಳನ್ನು ಬಿಡಿಸುವುದಕ್ಕೆ ಎಲ್ಲಾ ತರದ ರೋಗಗಳನ್ನೂ, ಎಲ್ಲಾ ತರದ ಬೇನೆಗಳನ್ನೂ ವಾಸಿ ಮಾಡುವುದಕ್ಕೆ ಅವರಿಗೆ ಅಧಿಕಾರಕೊಟ್ಟನು" ಎಂದು ಹೇಳುತ್ತದೆ (10:1). ಯೇಸು ಸ್ವಾಮಿಯು ತನ್ನ ಶಿಷ್ಯರಿಗೆ ರಾಜ್ಯಗಳು, ಪ್ರಭುತ್ತಗಳ ಮೇಲೆಯೂ ಹಾಗೂ ದುಷ್ಟ ಶಕ್ತಿಗಳ ಮೇಲೆಯೂ ಅಧಿಕಾರ ಕೊಟ್ಟನು. ಒಳ್ಳೇದರ ಮತ್ತು ಕೆಟ್ಟದ್ದರ ನಡುವಣ ಹೋರಾಟದಲ್ಲಿ ಜಯಶಾಲಿಗಳಾಗುವಂತೆ ಅವರಿಗೆ ದೈವೀಕ ಶಕ್ತಿಯನ್ನು ಆತನು ನೀಡಿದನು. ಮತ್ತಾಯ 28:18,19ನೇ ವಚನಗಳಲ್ಲಿ ಯೇಸುಸ್ವಾಮಿ ಪರಲೋಕಕ್ಕೆ ಏರಿಹೋಗುವ ಮೊದಲು ಭೂಪರಲೋಕಗಳ ಎಲ್ಲಾ ಅಧಿಕಾರವನ್ನು ಶಿಷ್ಯರಿಗೆ ಕೊಟ್ಟು ಎಲ್ಲಾ ದೇಶಗಳ ಜನರನ್ನು ಶಿಷ್ಯರನ್ನಾಗಿ ಮಾಡಿರಿ ಎಂದು ಆದೇಶ ನೀಡಿ ಕಳುಹಿಸಿದನು.

`ಕೊನೆಯ ಕಾಲದಲ್ಲಿ ನಡೆಯುವ ಘಟನೆಗಳು ಹೇಗೆ ಅಧಿಕಾರಯುಕ್ತವಾಗಿ ಬರುತ್ತವೆ? ನಾವು ಯಾರ ಅಧಿಕಾರವನ್ನು ಅನುಸರಿಸಬೇಕು? ದೇವರದ್ದೇ ಇಲ್ಲವೆ ಮೃಗ, ನಮ್ಮ ಅಥವಾ ಇತರರ ಅಧಿಕಾರ ಅನುಸರಿಸಬೇಕೇ? ಈಗ ನೀವು ಯಾರ ಅಧಿಕಾರವನ್ನು ಅನುಸರಿಸಿ ನಡೆಯುತ್ತಿರುವಿರಿ?`