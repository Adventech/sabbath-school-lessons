---
title:  ಕೊನೆಯ ಇಕ್ಕಟ್ಟಿನ ಕಾಲಕ್ಕೆ ಸಿದ್ಧರಾಗುವುದು
date:   18/06/2023
---

`1 ಥೆಸಲೋನಿಕ 5:1-6ನೇ ವಚನಗಳನ್ನು ಓದಿರಿ, ಮಾನವ ಚರಿತ್ರೆಯ ಕೊನೆಯ ಕಾಲದಲ್ಲಿ ಕಂಡುಬರಲಿರುವ ಅಸಹ್ಯಕರವಾದ ಕಾರ್ಯಗಳ ಬಗ್ಗೆ ಪೌಲನು ನಮಗೇನು ತಿಳಿಸುತ್ತಾನೆ?`

ಅಪೋಸ್ತಲನಾದ ಪೌಲನು ಕ್ರಿಸ್ತನ ಎರಡನೇಬರೋಣಕ್ಕೆ ಸಂಬಂಧಿಸಿದಂತೆ ಥೆಸಲೋನಿಕಸಭೆಯ ವಿಶ್ವಾಸಿಗಳು ಎಚ್ಚರವಾಗಿದ್ದು ಸ್ವಸ್ಥಚಿತ್ತರಾಗಿರಬೇಕೆಂದು ತಿಳಿಸುತ್ತಾನೆ. ಎರಡು ಸಾವಿರ ವರ್ಷಗಳ ಹಿಂದೆ ಇದ್ದ ವಿಶ್ವಾಸಿಗಳಿಗೆ ಪೌಲನು ಈ ರೀತಿ ಹೇಳಿದ್ದಲ್ಲಿ, ನಮಗೆ ಇಂದು ಅವನು ಏನು ಹೇಳಬಹುದು?

ಥೆಸಲೋನಿಕ ಸಭೆಯವರು ಬೆಳಕಿನವರೂ, ಹಗಲಿನವರೂ ಆಗಿದ್ದಾರೆ. ಆದುದರಿಂದ ಕ್ರಿಸ್ತನ ಎರಡನೇಬರೋಣದ ದಿನವು ಕಳ್ಳನಂತೆ ನಿಮ್ಮ ಮೇಲೆ ಬರಬಾರದೆಂದು ಪೌಲನು ಹೇಳುತ್ತಾನೆ (1 ಥೆಸಲೋನಿಕ 5:45). ಯೇಸುಸ್ವಾಮಿಯು 'ಎಚ್ಚರವಾಗಿರಿ' ಎಂಬ ಪದವನ್ನು ಹೃದಯಪೂರ್ವಕ ಹಾಗೂ ಕಳಕಳಿಯ ಪ್ರಾರ್ಥನೆಗೆ ಸಂಬಂಧಪಟ್ಟಂತೆ ಉಪಯೋಗಿಸಿದ್ದಾನೆ (ಮತ್ತಾಯ 24:42; 26:40,41). "ಎಚ್ಚರವಾಗಿರಿ" ಎಂಬುದಕ್ಕೆ ಆತ್ಮೀಕವಾಗಿ ಜಾಗೃತರಾಗಿರಬೇಕೆಂಬ ಅರ್ಥಕೊಡುತ್ತದೆ. "ಸ್ವಸ್ಥ ಚಿತ್ತರಾಗಿರಿ" ಎಂಬ ಪದವು ನಾವು ಜೀವಿಸುತ್ತಿರುವವರಿಗೆ ಕೊನೆಯ ಕಾಲದ ಬಗ್ಗೆ ಗಂಭೀರವಾಗಿ ಆಲೋಚಿಸಬೇಕೆಂದು ತಿಳಿಸುವುದಲ್ಲದೆ, ಪರಲೋಕದ ವಿಷಯಗಳ ಬಗ್ಗೆ ಗಮನ ನೀಡಬೇಕೆಂದು ಎಚ್ಚರಿಸುತ್ತದೆ.

“ಟೆಸ್ಟಿಮೊನಿಸ್ ಫಾರ್ ದಿ ಚರ್ಚ್' ಸಂಪುಟ 8, ಪುಟ 28ರಲ್ಲಿ ಶ್ರೀಮತಿ ವೈಟಮ್ಮನವರು ಹೀಗೆ ತಿಳಿಸುತ್ತಾರೆ

"ಈ ಲೋಕದಲ್ಲಿ ಶೀಘ್ರವಾಗಿಯೇ ಊಹಿಸಲಾಗದಷ್ಟು ಆಶ್ಚರ್ಯಕರ ಘಟನೆಗಳು ನಡೆಯಲಿವೆ. ಸತ್ಯವನ್ನು ತಿಳಿದಿರುವವರು ಅದಕ್ಕಾಗಿ ಸಿದ್ಧರಾಗಿರಬೇಕು".

ಆತ್ಮೀಕವಾಗಿ ಕತ್ತಲಲ್ಲಿರುವ ಜಗತ್ತಿಗೆ ಈ ಘಟನೆಗಳು ಆಶ್ಚರ್ಯ ತರಬಹುದು. ಆದರೆ ಬೆಳಕಿನಲ್ಲಿರುವ ದೇವರ ಮಕ್ಕಳಿಗೆ ಇದು ಆಶ್ಚರ್ಯತರಬಾರದು. ಅವು ಯಾವಾಗ ನಡೆಯುತ್ತವೆಂದು ನಮಗೆ ತಿಳಿದಿಲ್ಲವಾದರೂ, ಲೋಟನ ಕಾಲದ, ನೋಹನ ಕಾಲದ ಅಸಹ್ಯಕಾರ್ಯಗಳು ನಮ್ಮ ಲೋಕದಲ್ಲಿ ನಡೆಯುತ್ತಿರುವುದನ್ನು ನೋಡಿದಾಗ, ಆ ದಿನವು ಬಾಗಿಲಲ್ಲೇ ಇದೆ ಎಂದು ಅರಿತು ಇಂದೇ ಅದಕ್ಕೆ ಸಿದ್ಧರಾಗಬೇಕು.

ದಾನಿಯೇಲನು 2ನೇ ಅಧ್ಯಾಯದಲ್ಲಿ ಪ್ರವಾದನೆಯು ಮುಂಚಿತವಾಗಿ ತಿಳಿಸಿದಂತೆ ರಾಜ್ಯಗಳು ಒಂದಾದ ಮೇಲೊಂದು ಅನುಕ್ರಮವಾಗಿ ರಾಜ್ಯವಾಳಿ ನಾಶವಾದದ್ದು ಖಚಿತವಾಗಿ ನೆರವೇರಿವೆ. ಹಿಂದೆ ತಿಳಿಸಲ್ಪಟ್ಟಿದ್ದ ಪ್ರವಾದನೆಗಳು ಕರಾರುವಾಕ್ಕಾಗಿ ನಡೆದಿವೆ. ಅದೇ ರೀತಿ ಮುಂದೆ ಕೊನೆಯ ದಿನಗಳಲ್ಲಿ ನಡೆಯಲಿರುವ ಘಟನೆಗಳ ಬಗ್ಗೆ ದೇವರು ಮುಂತಿಳಿಸಿರುವ ವಿಷಯಗಳೂ ಸಹ ಖಚಿತವಾಗಿ ನೆರವೇರುತ್ತವೆಂಬ ಬಗ್ಗೆ ನಾವು ಹೇಗೆ ಭರವಸವಿಡಬಹುದು?

ಕೊನೆಯದಿನಗಳಲ್ಲಿ ನಡೆಯಲಿರುವ ಘಟನೆಗಳ ಬಗ್ಗೆ ಕ್ರಿಸ್ತನು ಈ ಸಂದೇಶಗಳನ್ನು ನಮಗೆ ಮುಂದಾಗಿ ಕೊಟ್ಟಿದ್ದಾನೆ. ಇದನ್ನು ತಿಳಿದಿರುವ ನಾವು ಅದಕ್ಕೆ ಸಿದ್ದರಾಗಬೇಕೆಂಬುದು ಆತನ ಉದ್ದೇಶ. ದಾನಿಯೇಲನು ಹಾಗೂ ಪ್ರಕಟನೆ ಪುಸ್ತಕಗಳ ಪ್ರವಾದನೆಗಳು ಮತ್ತು ಶ್ರೀಮತಿ ವೈಟಮ್ಮನವರ ಮೂಲಕ ಕೊಡಲ್ಪಟ್ಟಿರುವ ಪ್ರವಾದನಾ. ಆತ್ಮನ ವರವು ಲೋಕದಲ್ಲಿ ಮುಂದೆ ಬರಲಿರುವ ಘಟನೆಗಳ ಬಗ್ಗೆ ನಮಗೆ ದೈವೀಕ ಬೆಳಕು ನೀಡುತ್ತವೆ. ದೇವರ ಪ್ರವಾದನಾತ್ಮಕ ವಾಕ್ಯವು ರಕ್ಷಣೆಯ ಚರಿತ್ರೆಯನ್ನು ಮುಂದಾಗಿಯೇ ತಿಳಿಸಿದೆ. ದಾನಿಯೇಲನು 2ನೇ ಅಧ್ಯಾಯವು ನಾವು ದೇವರಲ್ಲಿ ಭರವಸವಿಟ್ಟು ಈ ವಾಕ್ಯಗಳನ್ನು ಅನುಸರಿಸಿ ನಡೆಯಬೇಕೆಂಬುದಕ್ಕೆ ವೈಚಾರಿಕವಾದ ಸಾಕ್ಷಾಧಾರ ಕೊಡುತ್ತದೆ.

`ಇತರರಂತೆ ನೀವು ನಿದ್ರಿಸಬಾರದೆಂದು ಪೌಲನು ದೇವರ ಮಕ್ಕಳಾದ ನಮಗೆ ತಿಳಿಸುತ್ತಾನೆ. ನಾವು ಆತ್ಮೀಕವಾಗಿ ನಿದ್ರಿಸುತ್ತೇವೆಂದು ನಮಗೆ ಹೇಗೆ ತಿಳಿಯುತ್ತದೆ? ಒಂದು ವೇಳೆ ನಾವು ನಿಜವಾಗಿಯೂ ನಿದ್ರೆ ಮಾಡುತ್ತಿದ್ದಲ್ಲಿ ನಮ್ಮನ್ನು ಯಾವುದು ಎಚ್ಚರಗೊಳಿಸುತ್ತದೆ?`