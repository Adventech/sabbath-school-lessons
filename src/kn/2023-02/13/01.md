---
title:  ದೇವರ ಮಹಿಮೆಯೊಂದಿಗೆ ಪ್ರಕಾಶಿಸುವುದು
date:   17/06/2023
---

### ಈ ಪಾಠದ ಅಧ್ಯಯನಕ್ಕಾಗಿ
ಯೋಹಾನ 8:32; 1 ಥೆಸಲೋನಿಕ 5:1-6; ಪ್ರಕಟನೆ 18:1, 4:11; ವಿಮೋಚನಕಾಂಡ 32:18-19; ಪ್ರಕಟನೆ 5:6,12 ಹಾಗೂ 13:8ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಇದಾದಮೇಲೆ ಮಹಾ ಅಧಿಕಾರವುಳ್ಳ ಮತ್ತೊಬ್ಬ ದೇವದೂತನು ಪರಲೋಕದಿಂದ ಇಳಿದು ಬರುವುದನ್ನು ಕಂಡೆನು; ಅವನ ಪ್ರಭಾವದಿಂದ ಭೂಮಿಗೆ ಪ್ರಕಾಶವುಂಟಾಯಿತು" (ಪ್ರಕಟನೆ 18:1).

ಈ ಲೋಕದ ಕೊನೆಯ ಕಾಲದ ಘಟನೆಗಳು ಒಂದಲ್ಲಾ ಒಂದು ದಿನ ಪ್ರಕಟಗೊಳ್ಳಲಿದೆ. ಯಾವಾಗ, ಎಲ್ಲಿ, ಹೇಗೆ ಎಂಬುದು ನಮಗೆ ಖಚಿತವಾಗಿ ತಿಳಿಸಲ್ಪಟ್ಟಿಲ್ಲ. ಆದರೆ ಕೊನೆಯಕಾಲದಲ್ಲಿ ನಡೆಯಲಿರುವ ಘಟನೆಗಳ ಬಗ್ಗೆ ಸತ್ಯವೇದದಲ್ಲಿ ಸಾಕಷ್ಟು ತಿಳಿಸಲಾಗಿದೆ. ನಾಲ್ಕನೇ ಆಜ್ಞೆಯಲ್ಲಿ ತಿಳಿಸಲ್ಪಟ್ಟಿರುವ ದೇವರ ಸಬ್ಬತ್ತಿನ ವಿರುದ್ಧವಾಗಿ ಭಾನುವಾರಾಚರಣೆಯನ್ನು ಕಡ್ಡಾಯವಾಗಿ ಜಾರಿಗೆ ತರುವ ಶಾಸನವು ಬರಲಿದೆ. ಪ್ರಕಟನೆ ಪುಸ್ತಕವು ನಿರ್ಣಾಯಕವಾದ ವಿವಾದಾತ್ಮಕ ವಿಷಯಗಳು ಯಾವುವು, ಅದರಲ್ಲಿ ಭಾಗಿಗಳಾಗಿರುವವರು ಯಾರು ಹಾಗೂ ಮೃಗದ ಗುರುತು ಹಾಕಿಸಿಕೊಂಡು ಅದಕ್ಕೆ ನಮಸ್ಕರಿಸುವವರಿಗೆ ಏನಾಗುತ್ತದೆಂಬುದನ್ನು ತಿಳಿಸುತ್ತದೆ. ಜಗದುತ್ಪತ್ತಿಗೆ ಮೊದಲೇ ಕೊಯ್ಯಲ್ಪಟ್ಟ ಯಜ್ಞದ ಕುರಿಯಾದಾತನ ಜೀವಬಾಧ್ಯರ ಪಟ್ಟಿಯಲ್ಲಿ ಇವರ ಹೆಸರುಗಳು ಬರೆದಿರುವುದಿಲ್ಲ (ಪ್ರಕಟನೆ 13:8). ಅವರು ಮೃಗ ಹಾಗೂ ಅದರ ವಿಗ್ರಹಕ್ಕೆ ನಮಸ್ಕರಿಸುತ್ತಾರೆ.

ಇವರಿಗೆ ವ್ಯತಿರಿಕ್ತವಾಗಿ ಭೂಲೋಕ ಪರಲೋಕಗಳನ್ನೂ ಸಮುದ್ರವನ್ನೂ ಹಾಗೂ ನೀರಿನ ಬುಗ್ಗೆಗಳನ್ನು ಉಂಟುಮಾಡಿದ ಸೃಷ್ಟಿಕರ್ತನಾದ ದೇವರನ್ನು ಆರಾಧಿಸಿ ಆತನ ಆಜ್ಞೆಗಳನ್ನು ಕೈಕೊಳ್ಳುವವರ ಹೆಸರುಗಳು ಜೀವಬಾಧ್ಯರ ಪಟ್ಟಿಯಲ್ಲಿ ಉಳಿಯಲ್ಪಟ್ಟಿರುತ್ತವೆ. ಮಾನವರ ದಾಖಲೆಗಳಿಗಿಂತ ದೇವರ ಪುಸ್ತಕದಲ್ಲಿ ನಮ್ಮ ಹೆಸರುಗಳು ಬರೆಯಲ್ಪಟ್ಟಿರುವುದು ಎಷ್ಟೋ ಉತ್ತಮವಾಗಿದೆಯಲ್ಲವೇ?

ಮೂರುದೂತರ ಸಂದೇಶವನ್ನು ಈ ಜಗತ್ತಿಗೆ ಸಾರಬೇಕೆಂಬ ಉದ್ದೇಶದಿಂದ ದೇವರು ಸೆವೆಂತ್ ಡೇ ಅಟ್ವೆಂಟಿಸ್ಟ್ ಸಭೆಯನ್ನು ಸ್ಥಾಪಿಸಿದನು. ಆದುದರಿಂದ ಕ್ರಿಸ್ತಯೇಸುವಿನ ಸತ್ಯದಲ್ಲಿ ನಾವು ನಡೆದು ನಿತ್ಯವಾದ ಶುಭವರ್ತಮಾನದಿಂದ (ಪ್ರಕಟನೆ 14:6) ಸಂಪೂರ್ಣವಾಗಿ ಬದಲಾವಣೆ ಹೊಂದಬೇಕಾಗಿದೆ. ಇದು ನಮಗಾಗಿ ಕ್ರಿಸ್ತನ ಮರಣ ಮತ್ತು ಆತನಲ್ಲಿ ನಮ್ಮ ರಕ್ಷಣೆಯ ಭರವಸೆಯ ಮೇಲೆ ಕೇಂದ್ರೀಕೃತವಾಗಿದೆ.