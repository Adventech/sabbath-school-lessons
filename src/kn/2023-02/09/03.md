---
title:  ಉಗ್ರಕೋಪವೆಂಬ ದ್ರಾಕ್ಷಾರಸ
date:   22/05/2023
---

`ಪ್ರಕಟನೆ 17:1,2,15 ಹಾಗೂ 18:1-4ನೇ ವಚನಗಳ ಪ್ರಕಾರ ಬಾಬೆಲಿನ ಪ್ರಭಾವ ಎಷ್ಟೊಂದು ವಿಶಾಲವಾದ ವ್ಯಾಪ್ತಿ ಹೊಂದಿದೆ?`

ಧರ್ಮಭ್ರಷ್ಟತೆಗೊಂಡ ಈ ಧಾರ್ಮಿಕ ಸಭೆಯು ಅಂತರರಾಷ್ಟ್ರೀಯ ಮಟ್ಟದ ವ್ಯಾಪ್ತಿಹೊಂದಿದ್ದು, ತನ್ನ ವಂಚನೆಯಿಂದ ಜಗತ್ತಿನಾದ್ಯಂತ ಇರುವ ಜನರ ಮೇಲೆ ಪ್ರಭಾವ ಬೀರುತ್ತದೆ. ದೇವರರಾಜ್ಯದ ಸುವಾರ್ತೆಯು ಜಗತ್ತಿನಾದ್ಯಂತ ಸಕಲ ಜನಾಂಗ ಕುಲಪ್ರಜೆ, ಭಾಷೆಗಳವರಿಗೆ ಸಾರಲ್ಪಡುವುದರಿಂದ ಸೈತಾನನು ಉಗ್ರಕೋಪ ಉಳ್ಳವನಾಗಿದ್ದಾನೆ (ಪ್ರಕಟನೆ 14:6, 17:2 ಮತ್ತಾಯ 24:14). ಈ ಕಾರಣದಿಂದ ಅವನು ಲೋಕದ ಜನರನ್ನು ತನ್ನ ವಶಮಾಡಿಕೊಳ್ಳುವುದಕ್ಕಾಗಿ ಸಾಧ್ಯವಾದ ಎಲ್ಲಾ ವಿಧವಾದ ತಂತ್ರೋಪಾಯಗಳನ್ನು ಉಪಯೋಗಿಸುತ್ತಾನೆ.

ಪ್ರಕಟನೆ 17:2ನೇ ವಚನವು ಬಾಬೆಲೆಂಬ ಮಹಾನಗರಿಯ ಗೂಢಾರ್ಥವನ್ನು ವಿವರಿಸುತ್ತಾ ಆಕೆಯು ಭೂರಾಜರೊಂದಿಗೆ ಜಾರತ್ವ ಮಾಡಿದಳು ಎಂದರ್ಥ ತಿಳಿಸುತ್ತದೆ. ಜಾರತ್ವ ಎಂದರೇನು? ಇದು ಒಂದು ಅನೈತಿಕವಾದ ಸಂಬಂಧವಾಗಿದೆ. ಧರ್ಮಭ್ರಷ್ಟಗೊಂಡ ಸಭೆಯು ಸರ್ಕಾರದೊಂದಿಗೆ ಅನೈತಿಕವಾಗಿ ಒಂದಾಗುವುದೇ ಆಗಿದೆ. ಸತ್ಯಸಭೆಯ ವ್ಯವಸ್ಥೆಯಲ್ಲಿ ಕ್ರೈಸ್ತಸಭೆಯು ಕ್ರಿಸ್ತಯೇಸುವಿನೊಂದಿಗೆ ಒಂದಾಗುತ್ತದೆ. ಧರ್ಮಭ್ರಷ್ಟಗೊಂಡ ಸಭೆಯು ತನ್ನ ಅಧಿಕಾರ ಮತ್ತು ಶಕ್ತಿಗಾಗಿ ಲೋಕದ ರಾಜಕೀಯ ನಾಯಕರ ಸಹಾಯ, ಬೆಂಬಲ ಕೇಳುತ್ತದೆ. ತಾನು ಮಾಡಿದ ಶಾಸನವನ್ನು ಜಾರಿಗೆ ತರುವಂತೆ ದೇಶಗಳ ಸರ್ಕಾರವನ್ನು ಇದು ಒತ್ತಾಯ ಮಾಡುತ್ತದೆ. ಸಭೆಗೆ ನಿಜವಾದ ಶಿರಸ್ಸಾದ ಕ್ರಿಸ್ತನಿಂದ ಬಲಹೊಂದುವುದಕ್ಕೆ ಬದಲಾಗಿ ಈ ಧರ್ಮಭ್ರಷ್ಟ ಸಭೆಯು ಸರ್ಕಾರಗಳ ನೆರವನ್ನು ಕೇಳುತ್ತದೆ.

ಪ್ರಕಟನೆ 17:2ನೇ ವಚನವು ಮುಂದುವರೆದು “ಭೂನಿವಾಸಿಗಳು ಅವಳ ಜಾರತ್ವವೆಂಬ ದ್ರಾಕ್ಷಾರಸವನ್ನು ಕುಡಿದು ಮತ್ತರಾದರು” ಎಂದು ಹೇಳುತ್ತದೆ. ಶುದ್ಧವಾದ ದ್ರಾಕ್ಷಾರಸವು ಹೊಸಒಡಂಬಡಿಕೆಯಲ್ಲಿ ಕ್ರಿಸ್ತನು ನಮ್ಮ ರಕ್ಷಣೆಗಾಗಿ ಶಿಲುಬೆಯಲ್ಲಿ ಸುರಿಸಿದ ನಿಷ್ಕಳಂಕವಾದ ರಕ್ತದ ಸಂಕೇತವಾಗಿದೆ (ಮತ್ತಾಯ 26:27-39). ಲೂಕ 22:20ನೇ ವಚನದಲ್ಲಿ ಯೇಸುಸ್ವಾಮಿಯು “ಈ ಪಾತ್ರೆಯು ನಿಮಗೋಸ್ಕರ ಸುರಿಸಲ್ಪಡುವ ನನ್ನ ರಕ್ತದಿಂದ ಸ್ಥಾಪಿತವಾಗುವ ಹೊಸ ಒಡಂಬಡಿಕೆಯನ್ನು ಸೂಚಿಸುತ್ತದೆ” ಎಂದು ಹೇಳುತ್ತಾನೆ. ಪರಿಶುದ್ಧವಾದ ಹೊಸದ್ರಾಕ್ಷಾರಸವೆಂಬ ಸುವಾರ್ತೆಯ ಸಿದ್ಧಾಂತಗಳು, ವಿರೂಪಗೊಂಡಾಗ, ದೇವರ ವಾಕ್ಯದ ಬೋಧನೆಗಳು ಮನುಷ್ಯರಾದ ಧಾರ್ಮಿಕನಾಯಕರ ಬೋಧನೆಗಳಿಂದ ಬದಲಾಯಿಸಲ್ಪಟ್ಟಾಗ, ಅದು ಬಾಬೆಲಿನ ದ್ರಾಕ್ಷಾರಸವಾಗುತ್ತದೆ (ಮತ್ತಾಯ 15:9).

ದೇವರು ತನ್ನ ಜನರನ್ನು ಬಾಬೆಲಿನಿಂದ ಹೊರಬರುವಂತೆ ಕರೆ ನೀಡುವುದನ್ನು ಗಮನಿಸಿ, ಬಾಬೆಲೆಂಬ ಈ ಧಾರ್ಮಿಕ ವ್ಯವಸ್ಥೆಯು ಬಹಳ ಕೆಟ್ಟದ್ದೂ ಹಾಗೂ ಭ್ರಷ್ಟವಾಗಿದೆ. ಆದರೂ ಒಂದು ನಿರ್ದಿಷ್ಟ ಸಮಯದವರೆಗೆ ಈ ವ್ಯವಸ್ಥೆಯಲ್ಲಿ ದೇವರು ತನ್ನ ಜನರೆಂದು ಹೇಳುವ ಆತನ ನಂಬಿಗಸ್ತರಾದವರೂ ಸಹ ಇರುತ್ತಾರೆ (ಪ್ರಕಟನೆ 18;4). ಈ ಧಾರ್ಮಿಕ ವ್ಯವಸ್ಥೆಯು ಬಹಳ ಕೆಟ್ಟದ್ದೂ ಹಾಗೂ ಭ್ರಷ್ಟವಾದದ್ದಾಗಿರುವುದರಿಂದ ಇದು” ದೆವ್ವಗಳ ಆಶ್ರಯಸ್ಥಾನವೂ ಅಶುದ್ಧತಗಳ ಆಶ್ರಯವೂ” ಹಾಗೂ “ಅಪವಿತ್ರವಾಗಿಯೂ ಅಸಹ್ಯವಾಗಿಯೂ ಇರುವ ಸಕಲ ವಿಧವಾದ ಪಕ್ಷಿಗಳ ಆಶ್ರಯಸ್ಥಾನವಾಗಿದೆ. ಆದರೆ ಇನ್ನೇನು ಬೀಳಲಿರುವ ಈ ಧಾರ್ಮಿಕ ವ್ಯವಸ್ಥೆಯಿಂದ ತನ್ನ ಜನರನ್ನು ದೇವರು ಬಾಬೆಲನ್ನು ಬಿಟ್ಟು ಬನ್ನಿರಿ ಎಂದು ಕರೆಯುವ ಸಮಯ ಬರಲಿದೆ.

`ಮೂರುದೂತರ ವರ್ತಮಾನಗಳನ್ನು ಸಾರುವವರು “ನನ್ನ ಜನರೇ, ಬಾಬೆಲನ್ನು ಬಿಟ್ಟು ಬನ್ನಿರಿ” ಎಂಬ ದೇವರ ಕರೆಯಲ್ಲಿ ಹೇಗೆ ಪಾಲ್ಗೊಳ್ಳುತ್ತಾರೆ? ದೇವರು ಅವರನ್ನು ಹೇಗೆ ಉಪಯೋಗಿಸಿಕೊಳ್ಳುತ್ತಾನೆ.`