---
title:  ಹೆಚ್ಚಿನ ಚಿಂತನೆ
date:   26/05/2023
---

"ಪ್ರಕಟನೆ 14ನೇ ಅಧ್ಯಾಯದ ಬಾಬೆಲೆಂಬ ಮಹಾನಗರಿಯು ಬಿದ್ದಳು ಎಂಬ ಸಂದೇಶವು ಒಂದು ಕಾಲದಲ್ಲಿ ಶುದ್ಧವಾಗಿದ್ದು, ಅನಂತರ ಧರ್ಮಭ್ರಷ್ಟವಾದ ಧಾರ್ಮಿಕ ಸಮುದಾಯಗಳಿಗೆ ಅನ್ವಯವಾಗುತ್ತದೆ. ಈ ಸಂದೇಶದ ನಂತರ ನ್ಯಾಯತೀರ್ಪು ಬರುತ್ತದೆಂಬ ಎಚ್ಚರಿಕೆ ನೀಡಿರುವುದರಿಂದ, ಇದು ಕೊನೆಯ ಕಾಲದಲ್ಲಿ ಕೊಡತಕ್ಕ ಸಂದೇಶವಾಗಿದೆ. ಆದುದರಿಂದ ಬಾಬೆಲೆಂಬ ಮಹಾನಗರಿಯಾದ ರೋಮನ್ ಕಥೋಲಿಕ್ ಸಭೆಯು ಶತಶತಮಾನಗಳಿಂದ ಧರ್ಮಭ್ರಷ್ಟವಾಗಿರುವುದರಿಂದ ಈ ಸಭೆಯು ಮಾತ್ರ ಬಾಬೆಲೆಂದು ಹೇಳಲಾಗದು" ಎಂದು ಶ್ರೀಮತಿ ವೈಟಮ್ಮನವರು ತಮ್ಮ 'ದಿ ಗ್ರೇಟ್ ಕಾಂಟ್ರೊವರ್ಸಿಗೆ ಪುಸ್ತಕದ 383ನೇ ಪುಟದಲ್ಲಿ ತಿಳಿಸುತ್ತಾರೆ.

ದಾನಿಯೇಲನು 3ನೇ ಅಧ್ಯಾಯದಲ್ಲಿ ಮೂವರು ಇಬ್ರಿಯ ಯುವಕರಿಗೆ ಅರಸನಾದ ನೆಬೂಕಚರನು ನಿಲ್ಲಿಸಿದ ಬಂಗಾರದ ಪ್ರತಿಮೆಗೆ ಅಡ್ಡಬಿದ್ದು ಪೂಜಿಸಬೇಕೆಂದು ಆಜ್ಞಾಪಿಸಲಾಯಿತು. ಅದೇ ರೀತಿ ಕೊನೆಯ ಕಾಲದಲ್ಲಿ ಮತಭ್ರಷ್ಟತೆ ಹೊಂದಿದ ಬಾಬೆಲ್ ಮೃಗದ ವಿಗ್ರಹಕ್ಕೆ ಎಲ್ಲರೂ ನಮಸ್ಕರಿಸಬೇಕೆಂದು ಒತ್ತಾಯ ಪೂರ್ವಕವಾದ ಶಾಸನವನ್ನು ಜಾರಿಗೆ ತರುವುದು (ಪ್ರಕಟನೆ 13:15; 14:9,11; ಪ್ರಕಟನೆ 16:2; 19:20 ಹಾಗೂ 20:4ನೇ ವಚನಗಳನ್ನು ಓದಿರಿ). ಬಂಗಾರದ ಪ್ರತಿಮೆಯನ್ನು ಮೂವರು ಇಬ್ರಿಯರು ಪೂಜಿಸಿದ್ದಲ್ಲಿ ಅದು ಎರಡನೇ ಆಜ್ಞೆಯನ್ನು ಮೀರಿ ನಡೆದಂತಾಗುತ್ತಿತ್ತು (ವಿಮೋಚನಕಾಂಡ 20:43), ಮತಭ್ರಷ್ಟಗೊಂಡ ಧಾರ್ಮಿಕ ಶಕ್ತಿಯು "ಕಟ್ಟಳೆಯ ಕಾಲಗಳನ್ನೂ, ಧರ್ಮವಿಧಿಗಳನ್ನು ಮಾರ್ಪಡಿಸಲು ಮನಸ್ಸು ಮಾಡುವುದು" (ದಾನಿಯೇಲನು 7:25) ಎಂದು ತಿಳಿಸುತ್ತದೆ. ಈ ಆಜ್ಞೆಯನ್ನು ಈ ಶಕ್ತಿಯು ಅಕ್ರಮವಾಗಿ ಬದಲಾಯಿಸಿತು. ಅಂದರೆ ಸಬ್ಬತ್ ದಿನವನ್ನು ಶನಿವಾರದಿಂದ ಭಾನುವಾರಕ್ಕೆ ಬದಲಾಯಿಸಿತು ಹಾಗೂ ಯಾವ ಮೂರ್ತಿಯನ್ನು ಮಾಡಿಕೊಳ್ಳಬಾರದು ಎಂಬ ಆಜ್ಞೆಯನ್ನು ತೆಗೆದುಹಾಕಿ ಹತ್ತನೇ ಆಜ್ಞೆಯನ್ನು ಎರಡಾಗಿ ವಿಭಾಗಿಸಿತು.

ಅಂತ್ಯಕಾಲದಲ್ಲಿ ಬರುವ ಇಕ್ಕಟ್ಟಿನ ಸಮಯದಲ್ಲಿ ಭೂಮ್ಯಾಕಾಶಗಳನ್ನೂ, ಸಮುದ್ರವನ್ನೂ, ಅದರಲ್ಲಿರುವ ಸಮಸ್ತವನ್ನೂ ಉಂಟುಮಾಡಿ ಏಳನೇ ದಿನದಲ್ಲಿ ವಿಶ್ರಮಿಸಿಕೊಂಡ ಸೃಷ್ಟಿಕರ್ತ ದೇವರನ್ನು ಆರಾಧಿಸಬೇಕೋ ಇಲ್ಲವೆ ದೇವರೆಂದು ಹೇಳಿಕೊಂಡು ಭೂಲೋಕದಲ್ಲಿ ಕ್ರಿಸ್ತನ ಪ್ರತಿನಿಧಿ ಎಂದು ಪೋಷಿಸಿಕೊಂಡಿರುವ ಧರ್ಮಭ್ರಷ್ಟ ಧಾರ್ಮಿಕ ಶಕ್ತಿಯ ಸಂಪ್ರದಾಯಕ್ಕೆ ಅನುಸಾರವಾಗಿ ಭಾನುವಾರವನ್ನು ಆಚರಿಸಬೇಕೋ ಎಂಬ ವಿಷಯದಲ್ಲಿ ಪರೀಕ್ಷೆ ದೇವರ ಮಕ್ಕಳಿಗೆ ಎದುರಾಗಲಿದೆ. ಮೃಗಕ್ಕೂ ಅದರ ವಿಗ್ರಹಕ್ಕೂ ನಮಸ್ಕರಿಸುವಂತೆ ಈ ಮತಭ್ರಷ್ಟ ಧಾರ್ಮಿಕ ಶಕ್ತಿಯು ಜನರನ್ನು ಒತ್ತಾಯಿಸುತ್ತದೆ (ಪ್ರಕಟನೆ 14:7).   **ಚರ್ಚಿಸಬೇಕಾದ ಪ್ರಶ್ನೆಗಳು**

`1. ಪುರಾತನ ಬಾಬೆಲ್ ಗೋಪುರಕ್ಕೂ ಮತ್ತು ಮತಭ್ರಷ್ಟಗೊಂಡ ಆಧುನಿಕ ಬಾಬೆಲಿಗೂ ಇರುವ ಸಂಬಂಧ ಹಾಗೂ ಹೋಲಿಕೆಗಳೇನು?`

`2. ದೇವರು ತನ್ನ ಸಭೆಗೆ ಅಧಿಕಾರ ಕೊಟ್ಟಿದ್ದಾನೆ. ಆದರೆ ಅದೇ ಸಮಯದಲ್ಲಿ ಯಾವುದೇ ಒಬ್ಬ ಧಾರ್ಮಿಕ ನಾಯಕನಿಗೆ ನಿಷ್ಠೆ ತೋರುವುದು ಯಾಕೆ ಅಪಾಯಕಾರಿಯಾಗಿದೆ? ಸಭೆಯ ಅಧಿಕಾರಕ್ಕೆ ಇರುವ ಇತಿಮಿತಿಗಳೇನು? ಒಂದಕ್ಕೊಂದು ವ್ಯತಿರಿಕ್ತವಾದ ಈ ಎರಡು ಅಂಶಗಳನ್ನು ಹೇಗೆ ಸಮತೋಲನದಿಂದ ಅನುಸರಿಸಬಹುದು?`

`3. ಬಾಬೆಲಿನ ಮಹಾಪಾಪಗಳಲ್ಲಿ ವಿಗ್ರಹಾರಾಧನೆಯೂ ಒಂದಾಗಿದೆ. ಆದರೆ ವಿಗ್ರಹಗಳಿಗೆ ನಮಸ್ಕರಿಸುವುದು ಮಾತ್ರ ವಿಗ್ರಹಾರಾಧನೆಯಲ್ಲವೆಂದು ನೆನಪಿನಲ್ಲಿಡಿ. ಪ್ರೊಟೆಸ್ಟೆಂಟರು ಯಾವುದೇ ವಿಗ್ರಹ ಪೂಜಿಸದಿರಬಹುದು? ಆದರೆ ಯಾವ ವಿಧವಾಗಿ ಅವರೂ ಸಹ ವಿಗ್ರಹಾರಾಧನೆ ಮಾಡಬಹುದು?`

`4. ದಾನಿಯೇಲನು 3ನೇ ಅಧ್ಯಾಯದಲ್ಲಿ ಮೂವರು ಇಬ್ರಿಯ ಯುವಕರಿಗೆ ಬಂಗಾರದ ಪ್ರತಿಮೆಯನ್ನು ಪೂಜಿಸಬೇಕೆಂದು ಒತ್ತಾಯ ಮಾಡಲಾಯಿತು. ಅದೇ ರೀತಿ ಕೊನೆಯ ಕಾಲದಲ್ಲಿ ಬಾಬೆಲೆಂಬ ಮತಭ್ರಷ್ಟವಾದ ಮೃಗವನ್ನು ಪೂಜಿಸಬೇಕೆಂದು ಕಾನೂನಿನ ಮೂಲಕ ಒತ್ತಾಯಿಸಲಾಗುತ್ತದೆ. ಇವೆರಡ ನಡುವೆ ಇರುವ ಬೇರೆ ಕೆಲವು ಹೋಲಿಕೆಗಳು ಯಾವುವು?`