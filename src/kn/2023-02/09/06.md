---
title:  'ಬಾಬೆಲ್ : ವಿಗ್ರಹಾರಾಧನೆಯ ಪ್ರಮುಖ ಕೇಂದ್ರ'
date:   25/05/2023
---

ನಿಗೂಢವಾದ ಬಾಬೆಲೆಂಬ ಮಹಾನಗರಿಯನ್ನು ಗುರುತಿಸುವುದಕ್ಕೆ ಸ್ಪಷ್ಟವಾದ ಮತ್ತೊಂದು ಸುಳಿವನ್ನು ನೀಡಲಾಗಿದೆ. ಅದೇನೆಂದರೆ ಬಾಬೆಲಿನ ಪೂಜೆಯಲ್ಲಿ ವಿಗ್ರಹಾರಾಧನೆಯು ಪ್ರಮುಖವಾಗಿದೆ ಅಥವಾ ಅದು ವಿಗ್ರಹಾರಾಧನೆಯ ಮುಖ್ಯ ಕೇಂದ್ರವಾಗಿದೆ.

`ಯೆರೆಮೀಯ 50:33-38 ಹಾಗೂ 51:17,47ನೇ ವಚನಗಳನ್ನು ಓದಿರಿ. ಪುರಾತನ ಬಾಬೆಲಿನ ವಿಗ್ರಹಾರಾಧನೆ ಮತ್ತು ಅದಕ್ಕೆ ದೇವರ ಪ್ರತಿಕ್ರಿಯೆಯ ಬಗ್ಗೆ ಈ ವಚನಗಳು ಏನು ತಿಳಿಸುತ್ತವೆ?`

ಯೆರೆಮೀಯ 50-51ನೇ ಅಧ್ಯಾಯಗಳು ಮೇದ್ಯ-ಪಾರಸೀಯ ರಾಜ್ಯವು ಬಾಬೆಲನ್ನು ನಾಶಮಾಡುತ್ತದೆಂದು ಮುಂದಾಗಿ ತಿಳಿಸುತ್ತವೆ. ಬಾಬೆಲಿನ ಅತಿಯಾದ ವಿಗ್ರಹಾರಾಧನೆಯೇ ಅದರ ನಾಶಕ್ಕೆ ಒಂದು ಕಾರಣವಾಗಿದೆ. ವಿಗ್ರಹಗಳು ತಮ್ಮ ದೇವತೆಗಳ ಪ್ರತಿರೂಪಗಳು ಅಥವಾ ಸಂಕೇತಗಳೆಂದು ಬಾಬೆಲಿನವರು ನಂಬಿದ್ದರು. ಅವರ ಧರ್ಮದಲ್ಲಿ ದೇವತೆಗಳ ವಿಗ್ರಹಗಳ ಪೂಜೆ ಮತ್ತು ಧಾರ್ಮಿಕ ಸಂಸ್ಕಾರಗಳ ಆಚರಣೆಯು ಬಹಳ ಪವಿತ್ರವೆಂದು ಪರಿಗಣಿಸಲ್ಪಟ್ಟಿದ್ದವು. ತಮ್ಮ ದೇವಾಲಯಗಳ ವಿಗ್ರಹಗಳಲ್ಲಿ ಮತ್ತು ಪ್ರಕೃತಿಯ ಶಕ್ತಿಗಳಲ್ಲಿ ಏಕಕಾಲಕ್ಕೆ ದೇವತೆಗಳು ವಾಸಿಸುತ್ತವೆಂದು ಬಾಬೆಲಿನವರು ನಂಬಿದ್ದರು.

ತಮ್ಮ ವಿಗ್ರಹಗಳು ಶತ್ರುಗಳಿಂದ ನಾಶವಾದಲ್ಲಿ ಅಥವಾ ಲೂಟಿಯಾದಲ್ಲಿ ದೇವತೆಗಳ ರಕ್ಷಣೆ ಕಳೆದುಕೊಳ್ಳುತ್ತೇವೆಂಬ ಭಾವನೆ ಪುರಾತನ ಬಾಬೆಲಿನ ಜನರಲ್ಲಿತ್ತು. ಅಶೂರದ ರಾಜನಾದ ಸಣ್ಣೀರಿಬನು ಕಣ್ಣೀಯರ ಮೇಲೆ ದಾಳಿಮಾಡಿದಾಗ, ಅದರ ರಾಜಕುಮಾರನಾದ ಎರಡನೇ ಮರ್ದಕ್, ಅಪ್ಲ-ಇದ್ದಿನ ಎಂಬುವವನು ಬಾಬೆಲ್ ದೇವತೆಗಳ ವಿಗ್ರಹಗಳನ್ನು ರಕ್ಷಿಸುವ ಸಲುವಾಗಿ ಅವುಗಳೊಂದಿಗೆ ದಕ್ಷಿಣದ ಮೆಸೊಪೊಟೋಮಿಯಾ ಪ್ರದೇಶಕ್ಕೆ ಪಲಾಯನ ಮಾಡಿದ್ದನು" ಎಂದು ಜೇನ್ ಮೆಕಿಂಟೋಷ್ ಎಂಬುವವರು ತಮ್ಮ "ಪುರಾತನ ಮೆಸೊಪೊಟೋಮಿಯಾ" ಎಂಬ ಪುಸ್ತಕದ 35-43ನೇ ಪುಟಗಳಲ್ಲಿ ತಿಳಿಸುತ್ತಾರೆ.

ಸೃಷ್ಟಿಕರ್ತನಾದ ನಮ್ಮ ದೇವರು ಸದಾಕಾಲವೂ ಜೀವಿಸುವವನು ಹಾಗೂ ಜೀವ ಕೊಡುವವನೂ ಆಗಿದ್ದಾನೆ. ಆದುದರಿಂದ ಜೀವವಿಲ್ಲದ ಈ ವಿಗ್ರಹಗಳನ್ನು ಪೂಜಿಸಬಾರದೆಂದು ಸತ್ಯವೇದದ ಪ್ರವಾದಿಗಳು ಎಚ್ಚರಿಸುತ್ತಾರೆ (ಯೆರೆಮೀಯ 51:15,16,19).

`ವಿಮೋಚನಕಾಂಡ 20:4-6 ಹಾಗೂ ಕೀರ್ತನೆ 115:4-8ನೇ ವಚನಗಳು ವಿಗ್ರಹಾರಾಧನೆಯ ಬಗ್ಗೆ ಏನು ತಿಳಿಸುತ್ತವೆ?`

ಧರ್ಮಭ್ರಷ್ಟಗೊಂಡ ಆಧುನಿಕ ಬಾಬೆಲಿನ ವಿಗ್ರಹಾರಾಧನೆಯು ಕಲ್ಲು, ಮರ, ಲೋಹಗಳ ವಿಗ್ರಹಗಳ ಮುಂದೆ ನಮಸ್ಕರಿಸುವುದಕ್ಕೆ ಮಾತ್ರ ಸೀಮಿತವಾಗಿಲ್ಲ. ಅದು ಪುರಾತನ ಬಾಬೆಲಿನಂತೆ ತನ್ನ ಬಲಿಪೂಜೆಯಲ್ಲಿಯೂ ಸಹ ವಿಗ್ರಹಗಳನ್ನು ಅಳವಡಿಸಿಕೊಂಡಿದೆ. ಪ್ರತಿಮೆಗಳನ್ನು ಬಲಿಪೂಜೆಯಲ್ಲಿ (ಕಥೋಲಿಕ್ ಸಭೆಯ ಮಾಸ್) ಉಪಯೋಗಿಸುವುದು ಅಥವಾ ಅವುಗಳಿಗೆ ಪೂಜ್ಯಭಾವನೆಯಿಂದ ಗೌರವಿಸುವುದು ಎರಡನೇ ಆಜ್ಞೆಗೆ ಸಂಪೂರ್ಣವಾಗಿ ವಿರುದ್ಧವಾಗಿದೆ. ಯಾಕೆಂದರೆ ಇದು ಮಹಾಮಹಿಮನಾದ ದೇವರನ್ನು ಕೇವಲ ನಿರ್ಜೀವವಾದ ಒಂದು ಪ್ರತಿಮೆಯ ಮಟ್ಟಕ್ಕೆ ಇಳಿಸುತ್ತದೆ. ನಾಲ್ಕನೇ ಶತಮಾನದಲ್ಲಿ ಕ್ರೈಸ್ತಧರ್ಮವನ್ನು ವಿಗ್ರಹಾರಾಧಕ ಅನ್ಯಜನರಿಗೆ ಒಪ್ಪಿಗೆಯಾಗುವಂತೆ ಮಾಡುವ ಸಲುವಾಗಿ ಈ ವಿಗ್ರಹಾರಾಧನೆಯು ಕ್ರೈಸ್ತರಲ್ಲಿ ಜಾರಿಗೆ ಬಂದಿತು. ದೇವರಿಗೆ ಮಾತ್ರ ಸಲ್ಲಬೇಕಾದ ಗೌರವ, ಪಾವಿತ್ರ್ಯತೆಯನ್ನು ಈ ಜೀವವಿಲ್ಲದ ಈ ವಿಗ್ರಹಗಳಿಗೆ ಕೊಡುವುದು ದುರದೃಷ್ಟಕರ ಸಂಗತಿಯಾಗಿದೆ. ಇದರಿಂದಾಗಿ ಕ್ರೈಸ್ತಧರ್ಮದ ಆತ್ಮೀಕ ಸ್ಥಿತಿಯು ಅವನತಿ ಹೊಂದುವುದಕ್ಕೆ ಕಾರಣವಾಗಿದೆ.