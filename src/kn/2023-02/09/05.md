---
title:  ಬದ್ಧರಾಗಿರುವುದಕ್ಕಾಗಿ ಕಡೆಯುವಿಕೆ
date:   24/05/2023
---

ದೇವರ ಮೇಲೆ ಸಂಪೂರ್ಣವಾಗಿ ಆತುಕೊಂಡು, ಆತನಿಗೆ ನಿಷ್ಠರಾಗಿಯೂ, ಬದ್ಧರಾಗಿಯೂ ಇರಬೇಕೆಂದು ತ್ವರಿತವಾದ ಅರಿಕೆಯನ್ನು ಪ್ರಕಟನೆ ಪುಸ್ತಕದಲ್ಲಿ ನೀಡಲಾಗಿದೆ. ಒಳ್ಳೇದರ ಮತ್ತು ಕೆಟ್ಟದ್ದರ ನಡುವಣ ಪರಲೋಕದ ಈ ಮಹಾಹೋರಾಟದಲ್ಲಿ ಕೆಲವು ಸಾರಿ ದೇವಜನರು ಸೋತುಹೋಗುವಂತೆ ಕಂಡುಬರಬಹುದು. ಆದರೆ ತನ್ನ ಸಭೆಯು ಕೊನೆಯಲ್ಲಿ ಜಯಗಳಿಸುವುದೆಂದು ದೇವರು ವಾಗ್ದಾನ ಮಾಡುತ್ತಾನೆ.

`ಮತ್ತಾಯ 16:18 ಮತ್ತು ಪ್ರಕಟನೆ 17:4ನೇ ವಚನಗಳನ್ನು ಹೋಲಿಕೆ ಮಾಡಿರಿ. ತನ್ನ ಸಭೆಯ ಬಗ್ಗೆ ಕ್ರಿಸ್ತನು ತನ್ನ ಶಿಷ್ಯರಿಗೆ ಕೊಟ್ಟ ವಾಗ್ದಾನವೇನು?`

ದೇವರ ಸಭೆಯು ಕ್ರಿಸ್ತನೆಂಬ ಬಲವಾದ ಅಸ್ತಿವಾರದ ಮೇಲೆ ಕಟ್ಟಲ್ಪಟ್ಟಿದೆ. ಆತನ ಸಭೆಯು ದೇವರ ವಾಕ್ಯದ ಆಧಾರದ ಮೇಲೆ ಕಟ್ಟಲ್ಪಟ್ಟು ಪವಿತ್ರಾತ್ಮನಿಂದ ಮಾರ್ಗದರ್ಶನ ಹೊಂದಿ ನಡೆಸಲ್ಪಡುತ್ತದೆ. ಇದಕ್ಕೆ ವ್ಯತಿರಿಕ್ತವಾಗಿ ನಾವು ಈಗಾಗಲೇ ಕಲಿತಂತೆ, ಬಾಬೆಲ್ ಎಂಬ ಭ್ರಷ್ಟಧಾರ್ಮಿಕ ವ್ಯವಸ್ಥೆಯು ಮಾನವರ ಬೋಧನೆ ಹಾಗೂ ಸಂಪ್ರದಾಯಗಳಲ್ಲಿ ಬೇರೂರಿದೆ. ಯಾವುದೇ ಧಾರ್ಮಿಕ ನಾಯಕನು ಮಾನವ ಅಭಿಪ್ರಾಯಗಳು ಅಥವಾ ಸಂಪ್ರದಾಯಗಳು ದೇವರ ಸತ್ಯವೇದಕ್ಕೆ ಸಮವಾಗಿದೆ ಅಥವಾ ಅದಕ್ಕಿಂತಲೂ ಹೆಚ್ಚು ಎಂದು ಪ್ರತಿಪಾದಿಸಿ ಬದಲಾಯಿಸಿದಾಗ, ಅವನು ಸಹಜವಾಗಿ ಬಾಬೆಲಿನ ಗಲಿಬಿಲಿಯನ್ನು ಪೋಷಿಸಿ ಉತ್ತೇಜಿಸುತ್ತಾನೆ ಹಾಗೂ ಅನುಸರಿಸುತ್ತಾನೆ.

ಪುರಾತನ ಬಾಬೆಲಿನಲ್ಲಿ ಧರ್ಮ ಮತ್ತು ಸಭೆ ಎರಡೂ ಒಂದೇ ಆಗಿದ್ದವು. ಅರಸನಾದ ನೆಬೂಕಚರನು ತನ್ನ ದೇವಾಲಯದಲ್ಲಿ ಸಿಂಹಾಸನದಲ್ಲಿ ಕೂತುಕೊಂಡಾಗ, ಅವನು ದೇವತೆಗಳ ಪರವಾಗಿ ಮಾತಾಡುತ್ತಾನೆಂದು ಜನರು ತಿಳಿದುಕೊಳ್ಳುತ್ತಿದ್ದರು. ಒಂದುಸಾರಿ ಸತ್ಯದೇವರ ವಿರುದ್ಧವಾಗಿ ಜನರೆಲ್ಲರೂ ತನ್ನನ್ನು ಬಿಟ್ಟು ಬೇರೆ ಯಾವ ದೇವರನ್ನು ಪೂಜಿಸಬಾರದೆಂದು ಆದೇಶ ನೀಡಿದನು. ಇದು ಕೊನೆಯ ಕಾಲದಲ್ಲಿ ದೇವರ ನಂಬಿಗಸ್ತರಾದ ಜನರು ಸುಳ್ಳುದೇವತೆಗೆ ಅಡ್ಡಬೀಳಲು ನಿರಾಕರಿಸುವುದರ ಸಂಕೇತವಾಗಿದೆ (ದಾನಿಯೇಲನು 3ನೇ ಅಧ್ಯಾಯ).

ಜಗತ್ತಿನ ಇತಿಹಾಸದ ಕೊನೆಯ ಕಾಲದಲ್ಲಿ ಸಭೆ-ಸರ್ಕಾರ ಇವೆರಡೂ ಒಂದಾಗುವ ಒಂದು ವ್ಯವಸ್ಥೆ ಬರಲಿದೆ. ಈ ವ್ಯವಸ್ಥೆಯು ಧರ್ಮಭ್ರಷ್ಟಗೊಂಡ ಬಾಬೆಲಿಗೆ ಹೋಲಿಕೆಯಾಗಿದ್ದು, ಅದರ ಧಾರ್ಮಿಕ ನಾಯಕನು ದೇವರ ಪರವಾಗಿ ಮಾತಾಡುತ್ತೇನೆಂದು ಹಕ್ಕಿನಿಂದ ಹೇಳಿಕೊಳ್ಳುತ್ತಾನೆ. ಅವನ ವಾಕ್ಯವು ಯಥಾರ್ಥವಾಗಿ ದೇವರ ವಾಕ್ಯವೆಂದು ಹಾಗೂ ಅವನ ಆಜ್ಞೆಗಳು ದೇವರಾಜ್ಞೆಗಳೆಂದೂ ಘೋಷಿಸಲ್ಪಡುತ್ತವೆ. ಶತಶತಮಾನಗಳಿಂದಲೂ ರೋಮನ್ ಕಥೋಲಿಕ್ ಸಭೆಯ ಪೋಪ್ ರವರು ತಾವು ಈ ಲೋಕದಲ್ಲಿ ದೇವರಸ್ಥಾನದಲ್ಲಿದ್ದೇವೆಂದು ಹೇಳಿಕೊಂಡಿದ್ದಾರೆ. ಪೋಪ್ 13ನೇ ಲಿಯೋ ಎಂಬುವವರು ಜೂನ್ 20, 1894ನೇ ಇಸವಿಯಲ್ಲಿ ಕಳುಹಿಸಿದ ಒಂದು ಸುತ್ತೋಲೆಯಲ್ಲಿ (Encylical Letter) "ತಾವು ಈ ಲೋಕದಲ್ಲಿ ಸರ್ವಶಕ್ತನಾದ ದೇವರ ಸ್ಥಾನದಲ್ಲಿದ್ದೇನೆ" ಎಂದು ಹೇಳಿಕೊಂಡಿದ್ದಾರೆ. ಕಥೋಲಿಕ್ ಸಭೆಯ ಫೆರಾರಿಸ್ ಎಂಬ ಕ್ರೈಸ್ತ ನಿಘಂಟಿನಲ್ಲಿ ಪೋಪ್ ರವರು ಎಷ್ಟೊಂದು ಮಹೋನ್ನತ ಸ್ಥಾನ ಹೊಂದಿದವರೂ ಮತ್ತು ಘನತೆಯುಳ್ಳವರೂ ಆಗಿದ್ದಾರೆಂದರೆ ಅವರು ಮನುಷ್ಯ ಮಾತ್ರದವರಲ್ಲಿ, ಬದಲಾಗಿ ಅವರು ದೇವರೂ ಹಾಗೂ ಭೂಲೋಕದಲ್ಲಿ ಕ್ರಿಸ್ತನ ಪ್ರತಿನಿಧಿಯೂ ಆಗಿದ್ದಾರೆ' ಎಂದು ತಿಳಿಸುತ್ತದೆ. ಈ ಧಾರ್ಮಿಕ ನಾಯಕನ ಬಗ್ಗೆ ಪೌಲನು "ಯಾವುದು ದೇವರೆನಿಸಿಕೊಳ್ಳುತ್ತದೋ ಯಾವುದು ಪೂಜೆ ಹೊಂದುತ್ತದೋ, ಅದನ್ನೆಲ್ಲಾ ನಾಶನಕ್ಕೆ ಅಧೀನನಾದ ಆ ಪುರುಷನು ಎದುರಿಸಿ ಅದಕ್ಕಿಂತ ಮೇಲಾಗಿ, ತನ್ನನ್ನು ತಾನೇ ಹೆಚ್ಚಿಸಿಕೊಂಡು ತಾನು ದೇವರೆಂದು ಹೇಳಿಕೊಂಡು ದೇವರ ಗರ್ಭಗುಡಿಯಲ್ಲೇ ಕೂತುಕೊಳ್ಳುತ್ತಾನೆ" ಎಂದು ತಿಳಿಸುತ್ತಾನೆ (2 ಥೆಸಲೋನಿಕ 2:4).

`ನಾವು ಈಗಾಗಲೇ ತಿಳಿದಂತೆ ಬಾಬೆಲಿನಲ್ಲಿ ಅಂದರೆ ಧರ್ಮಭ್ರಷ್ಟಗೊಂಡ ವ್ಯವಸ್ಥೆ ಸಭೆಯಲ್ಲಿಯೂ ದೇವರ ನಂಬಿಗಸ್ತ ಜನರಿದ್ದಾರೆ. ಆದುದರಿಂದ ಅದರ ವ್ಯವಸ್ಥೆಯನ್ನು ವಿರೋಧಿಸಿದರೂ ಅಲ್ಲಿರುವ ಜನರ ಬಗ್ಗೆ ನಾವು ಯಾಕೆ ತೀರ್ಪು ಮಾಡಬಾರದು?`