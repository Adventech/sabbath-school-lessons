---
title:  ನಿಗೂಢವಾದ ಬಾಬೆಲೆಂಬ ಮಹಾನಗರಿ
date:   23/05/2023
---

`ಪ್ರಕಟನೆ 17:4-6ನೇ ವಚನಗಳನ್ನು ಓದಿರಿ, ಬಾಬೆಲೆಂಬ ದುಷ್ಟ ವ್ಯವಸ್ಥೆಯ ಸ್ವಭಾವದ ಬಗ್ಗೆ ಈ ವಾಕ್ಯಗಳು ನಮಗೇನು ತಿಳಿಸುತ್ತವೆ?`

ಪ್ರಕಟನೆ 17ನೇ ಅಧ್ಯಾಯವು ಹಳೆಯ ಒಡಂಬಡಿಕೆಯ ಬಾಬೆಲಿನ ಬೋಧನೆಗಳನ್ನು ಕ್ರೈಸ್ತಧರ್ಮಕ್ಕೆ ಪರಿಚಯಿಸಿದ ಧರ್ಮಭ್ರಷ್ಟವು ಧಾರ್ಮಿಕ ವ್ಯವಸ್ಥೆಯ ಬಗ್ಗೆ ವಿವರಿಸುತ್ತದೆ. ಈ ವಿಷಯಕ್ಕೆ ಸಂಬಂಧಪಟ್ಟಂತೆ ಮ್ಯಾನ್ಯುವೇಲ್ ರಾಡಿಸ್ ರವರು ತಮ್ಮ “ರೋಲ್ ಆಫ್ ದಿ ಶ್ರೀ ಏಂಜಲ್ಸ್” ಪುಸ್ತಕದ 43ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

“ಬಾಬೆಲಿನ ಸ್ವಭಾವದ ಬಗ್ಗೆ ತಿಳಿಯಬೇಕಾದಲ್ಲಿ, ನಾವು ಮೊದಲನೆಯದಾಗಿ ಆದಿಕಾಂಡ ಪುಸ್ತಕದಲ್ಲಿ ಅದರ ಬಗ್ಗೆ ಬರೆದಿರುವುದನ್ನು ಗಮನಿಸಬೇಕು. ಇದೆಲ್ಲವೂ ಬಾಬೆಲೋನಿಯಾ ಎಂದು ಕರೆಯಲ್ಪಡುವ ಮೆಸೊಪೊಟೋಮಿಯಾದ ದಕ್ಷಿಣ ಭಾಗದಲ್ಲಿರುವ ಶಿನಾರ್ ಎಂಬ ಬಯಲು ಪ್ರದೇಶದಲ್ಲಿ ಆರಂಭವಾಯಿತು (ಇದು ಈಗಲೂ ಇರಾಕ್ ದೇಶದ ದಕ್ಷಿಣಭಾಗದಲ್ಲಿದೆ. ಇಲ್ಲಿ ತಾನೇ ಮಾನವರ ಸ್ವಯಂ ಪೂರ್ಣತೆ ಅಂದರೆ ಬೇರೆಯವರಿಂದ ಏನನ್ನೂ ಅಪೇಕ್ಷಿಸಬಾರದೆಂಬ ದುರಭಿಮಾನ ತಮ್ಮನ್ನು ತಾನೇ ಸಂರಕ್ಷಿಸಿಕೊಳ್ಳಬೇಕೆಂಬ ಆತ್ಮಸಂರಕ್ಷಣೆ ಪ್ರವೃತ್ತಿ ಹಾಗೂ ದೇವರನ್ನು ಬಿಟ್ಟು ಸ್ವತಂತ್ರರಾಗಬೇಕೆಂಬುದರ ಸಂಕೇತವಾದ ಬಾಬೆಲ್ ಗೋಪುರ ಕಟ್ಟಲಾಯಿತು (ಆದಿಕಾಂಡ 11:1-4)”.

ಪುರಾತನ ಬಾಬೆಲಿನ ಸ್ಥಳದಲ್ಲಿಯೇ ದೇವರವಾಕ್ಯಕ್ಕೆ ಸಂಪೂರ್ಣವಾಗಿ ಸವಾಲೆಸಗುವ ಪ್ರತಿಭಟನೆಯಾಗಿ ಬಾಬೆಲ್ ಗೋಪುರವು ಕಟ್ಟಲ್ಪಟ್ಟಿತು. ಜನರು ತಮ್ಮ ಪ್ರತಿಷ್ಠೆ, ವೈಭವದ ಪ್ರತೀಕವಾಗಿ ಈ ಸ್ಮಾರಕ ಕಟ್ಟಿದರೂ ಈ ಕಾರಣದಿಂದ ದೇವರು ಅವರ ಭಾಷೆಗಳನ್ನು ತಾರುಮಾರು ಮಾಡಿದನು. ಸಮಸ್ತ ಲೋಕದ ಭಾಷೆಯನ್ನು ಯೆಹೋವದೇವರು ಅಲ್ಲಿ ತಾರುಮಾರು ಮಾಡಿದ್ದರಿಂದ ಆ ಸ್ಥಳಕ್ಕೆ ಬಾಬೆಲ್ ಎಂದು ಹೆಸರಾಯಿತೆಂದು ಸತ್ಯವೇದವು ತಿಳಿಸುತ್ತದೆ (ಆದಿಕಾಂಡ 11:9).

ಧರ್ಮಭ್ರಷ್ಟಗೊಂಡ ಈ ವ್ಯವಸ್ಥೆಯು ಎಷ್ಟೊಂದು ಕೆಟ್ಟದ್ದಾಗಿದೆ ಎಂದರೆ “ಆ ಸ್ತ್ರೀಯು ದೇವಜನರ ರಕ್ತವನ್ನೂ, ಯೇಸುವಿಗೋಸ್ಕರ ಸಾಕ್ಷಿಕೊಟ್ಟು ಹತರಾದವರ ರಕ್ತವನ್ನೂ ಕುಡಿದು ಮತ್ತಳಾಗಿದ್ದಳು” ಎಂದು ವರ್ಣಿಸಲ್ಪಟ್ಟಿದೆ (ಪ್ರಕಟನೆ 17:6). ಬಾಬೆಲೆಂಬ ಭ್ರಷ್ಟಧಾರ್ಮಿಕ ವ್ಯವಸ್ಥೆಯು ಎಷ್ಟೊಂದು ಕ್ರೂರವಾಗಿದೆ ಎಂಬುದನ್ನು ಇದು ತಿಳಿಸುತ್ತದೆ (ಯೆಶಾಯ 49:26ನೇ ವಚನವನ್ನೂ ಸಹ ಓದಿರಿ).

ಸಂಕ್ಷೇಪವಾಗಿ ಹೇಳುವುದಾದಲ್ಲಿ ಭ್ರಷ್ಟಗೊಂಡ ಬಾಬೆಲ್ ಮಾನವ ಬೋಧನೆಗಳ ಮೇಲೆ ಆಧಾರಗೊಂಡು, ಮಾನವರ ಕಲ್ಪನೆಗಳಿಂದ ಸ್ಥಾಪಿತವಾದ ಹಾಗೂ ಮಾನವ ಸಂಪ್ರದಾಯಗಳಿಂದ ಸಂರಕ್ಷಿಸಲ್ಪಟ್ಟ ಉತ್ತೇಜನಗೊಂಡ ಒಂದು ಧರ್ಮವನ್ನು ಸೂಚಿಸುತ್ತದೆ. ಬಹಳ ಬುದ್ಧಿಶಾಲಿಗಳಾದ ಧಾರ್ಮಿಕ ನಾಯಕರಿಂದ ರೂಪಿಸಲ್ಪಟ್ಟು, ಮಾನವರಿಂದ ಸ್ಥಾಪಿಸಲ್ಪಟ್ಟ ಧರ್ಮವಾಗಿದೆ. ಆದರೆ ಇದು ಅಹಿಂಸೆ ಮತ್ತು ಪ್ರೀತಿಯಿಂದ ಯೇಸುಸ್ವಾಮಿಯಿಂದ ಸ್ಥಾಪಿಸಲ್ಪಟ್ಟ ಸಭೆ ಮತ್ತು ಆತನ ಸುವಾರ್ತೆಗೆ ಸಂಪೂರ್ಣವಾಗಿ ವಿರೋಧವಾಗಿದೆ.

ಪ್ರಕಟನೆ ಪುಸ್ತಕವು ಈ ಎರಡು ವಿಧವಾದ ಧರ್ಮಗಳ ಬಗ್ಗೆ ತಿಳಿಸುತ್ತದೆ. ಮೊದಲನೆಯ ಧರ್ಮವು ಕ್ರಿಸ್ತನಲ್ಲಿ ಭರವಸವಿಟ್ಟು, ಆತನ ವಾಕ್ಯದ ಮೇಲೆ ಅವಲಂಬಿತವಾಗಿದೆ. ಎರಡನೇಧರ್ಮವು ಮನುಷ್ಯರ ಅಧಿಕಾರದ ಮೇಲೆ ಭರವಸವಿಟ್ಟು, ಮಾನವರಾದ ಧಾರ್ಮಿಕ ಬೋಧಕರ ಮೇಲೆ ಅವಲಂಬಿತವಾಗಿದೆ. ಮೊದಲನೆಯದು ಕ್ರಿಸ್ತನಲ್ಲಿ ಕೇಂದ್ರೀಕೃತಗೊಂಡ ನಂಬಿಕೆಯಾಗಿದ್ದು, ನಮ್ಮ ರಕ್ಷಣೆಗಾಗಿ ಸಂಪೂರ್ಣವಾಗಿ ಕ್ರಿಸ್ತನ ಬಲಿದಾನ, ದೋಷ ಪರಿಹಾರ ಹಾಗೂ ಕೃಪೆಯ ಮೇಲೆ ಅವಲಂಬಿತವಾಗಿದೆ. ಎರಡನೆಯ ಧರ್ಮವು ರಕ್ಷಣೆಗಾಗಿ ಕ್ರಿಸ್ತನ ಮೇಲೆ ಭರವಸವಿಡದೆ, ಸಭೆಯ ಸಂಪ್ರದಾಯಗಳ ಮೇಲೆ ಪೂರ್ಣವಾಗಿ ಅವಲಂಬಿತವಾಗಿರುವುದಾಗಿದೆ.

`ಬಾಬೆಲಿನ ಕೆಟ್ಟದಾದ ಮತ್ತು ವಂಚನೆಯ ಪ್ರಭಾವಗಳಿಗೆ ಒಳಗಾಗದಂತೆ ನಾವು ದೇವರ ಮೇಲೆ ಸಂಪೂರ್ಣವಾಗಿ ಭರವಸವಿಟ್ಟು ಹೇಗೆ ರಕ್ಷಿಸಿಕೊಳ್ಳಬಹುದು?`