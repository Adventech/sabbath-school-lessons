---
title:  ಶಾಶ್ವತವಾದ ಆಯ್ಕೆಗಳು
date:   02/04/2023
---

ಆರುಸಾವಿರ ವರ್ಷಗಳಿಂದ ಪಾಪ ಮತ್ತು ಕೆಟ್ಟತನದಿಂದ ತುಂಬಿರುವ ದೇವರ ವಿರುದ್ಧವಾಗಿ ದಂಗೆಯೆದ್ದ ನಮ್ಮ ಈ ಲೋಕಕ್ಕೆ ಪ್ರಕಟನೆ 14ನೇ ಅಧ್ಯಾಯವು ಯೇಸುಕ್ರಿಸ್ತನ ಕರುಣೆಯ ಮುಕ್ತಾಯದ ಸಂದೇಶವಾಗಿದೆ. ಒಂದುಕಾಲ ಬರಲಿದೆ. ಆಗ ಈ ಲೋಕದಲ್ಲಿ ವಾಸಿಸುವ ಪ್ರತಿಯೊಬ್ಬರು ಅಂತಿಮವಾಗಿ ಕ್ರಿಸ್ತನ ಪರವಾಗಿ ಅಥವಾ ಆತನಿಗೆ ವಿರುದ್ಧವಾಗಿ ಬದಲಾಯಿಸಲಾಗದಂತ ಒಂದು ನಿರ್ಧಾರಮಾಡುವರು. ಪ್ರಕಟನೆ ಪುಸ್ತಕದ 14ನೇ ಅಧ್ಯಾಯದಲ್ಲಿರುವ ಕ್ರಿಸ್ತನ ನೀತಿಯ ಸಂದೇಶವು ನಮ್ಮನ್ನು ಅಪರಾಧ ಅಥವಾ ದೋಷಗಳೆಂಬ ನಿರ್ಣಯದಿಂದ ಮಾತ್ರವಲ್ಲದೆ, ನಮ್ಮ ಜೀವನದಲ್ಲಿ ಪಾಪದ ಹಿಡಿತದಿಂದಲೂ ಸಹ ಬಿಡಿಸುವುದು. ಈ ಸಂದೇಶವು ಕೊನೆಯ ಕಾಲದಲ್ಲಿ ಲೋಕದಾದ್ಯಂತ ಪ್ರತಿಧ್ವನಿಸುತ್ತದೆ ಹಾಗೂ ಪುನರುಚ್ಚರಿಸಲ್ಪಡುತ್ತದೆ.

`ಮತ್ತಾಯ 24:14ನೇ ವಚನವನ್ನು ಪ್ರಕಟನೆ 14:6ನೇ ವಚನದೊಂದಿಗೆ ಹೋಲಿಕೆ ಮಾಡಿ. ಯೇಸುಸ್ವಾಮಿಯು ತನ್ನ ಎರಡನೇಬರೋಣಕ್ಕೆ ಸ್ವಲ್ಪ ಮೊದಲು ಸುವಾರ್ತೆಯು ಜಗತ್ತಿನಾದ್ಯಂತ ಸಾರಲ್ಪಡುವುದರ ಬಗ್ಗೆ ಶಿಷ್ಯರಿಗೆ ಮಾಡಿದ ವಾಗ್ದಾನವೇನು?`

ಯೇಸುವು ತನ್ನ ಶಿಷ್ಯರಿಗೆ ಇದಲ್ಲದೆ ಪರಲೋಕ ರಾಜ್ಯದ ಸುವಾರ್ತೆಯು ಸರ್ವಲೋಕದಲ್ಲಿ ಎಲ್ಲಾ ಜನಾಂಗಗಳಿಗೆ ಸಾಕ್ಷಿಗಾಗಿ ಸಾರಲ್ಪಡುವುದು...." ಎಂದು ವಾಗ್ದಾನ ಮಾಡಿದ್ದಾನೆ. ಈ ವಾಗ್ದಾನವು ಪ್ರಕಟನೆ 14:6ನೇ ವಚನದಲ್ಲಿ ".. ಭೂನಿವಾಸಿಗಳಾಗಿರುವ ಸಕಲ ಜನಾಂಗ, ಕುಲಪ್ರಜೆಗಳವರಿಗೂ ಸಾರಿ ಹೇಳುವುದಕ್ಕೆ ನಿತ್ಯವಾದ ಶುಭವಾರ್ತೆ ಅವನಲ್ಲಿತ್ತು' ಎಂಬ ಕ್ರಿಸ್ತನ ಕೊನೆಯ ಕಾಲದ ಸಂದೇಶದಲ್ಲಿ ನೆರವೇರುತ್ತದೆ.

ಪ್ರಕಟನೆ 22ನೇ ಅಧ್ಯಾಯದಲ್ಲಿ ಯೇಸುವು ಮೂರುಸಾರಿ 'ಇಗೋ, ಬೇಗ ಬರುತ್ತೇನೆ' ಎಂದು ಹೇಳುತ್ತಾನೆ (ಪ್ರಕಟನೆ 22:7, 12, 20). ತನ್ನ ಶೀಘ್ರ ಬರೋಣಕ್ಕೆ ಸಂಬಂಧಪಟ್ಟಂತೆ ನಮ್ಮ ಕರ್ತನು "ಅನ್ಯಾಯ ಮಾಡುವವನು ಇನ್ನೂ ಅನ್ಯಾಯ ಮಾಡಲಿ, ಮೈಲಿಗೆಯಾದವನು ತನ್ನನ್ನು ಇನ್ನೂ ಮೈಲಿಗೆ ಮಾಡಿಕೊಳ್ಳಲಿ, ನೀತಿವಂತನು ಇನ್ನೂ ನೀತಿಯನ್ನು ಅನುಸರಿಸಲಿ. ಪವಿತ್ರನು ತನ್ನನ್ನು ಇನ್ನೂ ಪವಿತ್ರಮಾಡಿಕೊಳ್ಳಲಿ" ಎಂದು ಹೇಳುತ್ತಾನೆ (ಪ್ರಕಟನೆ 22:11). ಈ ಪುಸ್ತಕದ ಕೊನೆಯ ಅಧ್ಯಾಯವು ಪ್ರತಿಯೊಬ್ಬರೂ ಕ್ರಿಸ್ತನ ಪರವಾಗಿ ಅಥವಾ ವಿರುದ್ಧವಾಗಿರುವುದರ ಬಗ್ಗೆ ನಿರ್ಧಾರ ಮಾಡಬೇಕಾದಂತ ನಿರ್ಣಾಯಕ ಘಟ್ಟದಲ್ಲಿ ಮುಕ್ತಾಯವಾಗುತ್ತದೆ.

ಯಾವುದೇ ಒಂದು ಚಿಕ್ಕವಿಷಯವೆಂದು ನಾವು ಎಣಿಸುವ ಪ್ರತಿಯೊಂದು ವಿಷಯದಲ್ಲಿಯೂ ನಾವು ಪ್ರತಿದಿನ ಕ್ರಿಸ್ತನ ಪರವಾಗಿ ಅಥವಾ ವಿರುದ್ಧವಾಗಿ ನಿರ್ಧಾರ ಮಾಡುತ್ತೇವೆ. ತಮ್ಮ ಜೀವನದಲ್ಲಿ ಪ್ರತಿದಿನವೂ ತಪ್ಪಾದ ಆಯ್ಕೆಗಳನ್ನು ಯಾವಾಗಲೂ ಮಾಡುತ್ತಿರುವ ವ್ಯಕ್ತಿಗಳು, ಜಗತ್ತಿನ ಎಲ್ಲಾ ದುಷ್ಟಶಕ್ತಿಗಳು ತಮ್ಮ ವಿರುದ್ಧವಾಗಿರುವ ಇಕ್ಕಟ್ಟಿನ ಸಮಯದಲ್ಲಿ ಇದ್ದಕ್ಕಿದ್ದಂತೆ ಕ್ರಿಸ್ತನ ಪಕ್ಷವಾಗಿ ನಿಲ್ಲುವುದು ಸಾಧ್ಯವಿಲ್ಲ. ಆದುದರಿಂದ ನಾವು ಈಗಲೇ, ಪ್ರತಿದಿನವೂ ಕ್ರಿಸ್ತನಿಗೂ ಹಾಗೂ ಆತನ ಆಜ್ಞೆಗಳಿಗೂ ವಿಧೇಯರಾಗಿರುತ್ತೇವೆಂಬ ನಿರ್ಧಾರ ಮಾಡಬೇಕು. "ದೇವರ ಮೇಲಣ ಪ್ರೀತಿ ಏನೆಂದರೆ, ಆತನ ಆಜ್ಞೆಗಳನ್ನು ಕೈಕೊಂಡು ನಡೆಯುವುದೇ ಎಂದು ಸತ್ಯವೇದವು ತಿಳಿಸುತ್ತದೆ (1 ಯೋಹಾನನು 5:3).

ಶ್ರೀಮತಿ ವೈಟಮ್ಮನವರು 'ದಿ ಲಾಸ್ಟ್ ಡೇ ಈವೆಂಟ್' ಎಂಬ ಪುಸ್ತಕದ 295ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಯೇಸುಸ್ವಾಮಿಯು ತನ್ನ ಎರಡನೇ ಬರೋಣದಲ್ಲಿ ನಮ್ಮ ಗುಣನಡತೆಯನ್ನು ಬದಲಾಯಿಸುವುದಿಲ್ಲ. ಬದಲಾವಣೆಯ ಕಾರ್ಯವು ಈ ಕ್ಷಣದಿಂದಲೇ ಆರಂಭವಾಗಬೇಕು. ನಮ್ಮ ದಿನನಿತ್ಯದ ಜೀವನವು ನಮ್ಮ ನಿರ್ಣಯವೇನೆಂಬುದನ್ನು ಖಚಿತವಾಗಿ ತಿಳಿಸುತ್ತದೆ".

`ದೇವರು ನಮ್ಮ ಗುಣನಡತೆಯನ್ನು ಹೇಗೆ ಯೋಜಿಸುತ್ತಾನೆ? ನಾವು ಕೃಪೆಯಲ್ಲಿ ಬೆಳವಣಿಗೆ ಹೊಂದುವಂತೆ ಆತನು ಯಾವ ವಿಧಾನ ಉಪಯೋಗಿಸುತ್ತಾನೆ? ಕ್ರಿಸ್ತನಂತಹ ಬದಲಾವಣೆ ನಮ್ಮಲ್ಲಿ ಕಂಡುಬರಲು ನಾವು ಹೇಗೆ ಸಂಪೂರ್ಣವಾಗಿ ಪವಿತ್ರಾತ್ಮನಿಗೆ ನಮ್ಮನ್ನು ಒಪ್ಪಿಸಿಕೊಡಬೇಕು?`