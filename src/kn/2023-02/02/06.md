---
title:  ಪ್ರತಿಯೊಂದು ಬೀಜವೂ ಕೊಯಿಲಿಗೆ ಸಿದ್ಧವಾಗಿದೆ
date:   06/04/2023
---

ಪ್ರಕಟನೆ 14ನೇ ಅಧ್ಯಾಯದಲ್ಲಿ ಎರಡು ರೀತಿಯ ಕೊಯಿಲಿನ ಬಗ್ಗೆ ತಿಳಿಸಲಾಗಿದೆ. ಮಾಗಿ ಒಣಗಿದ ಪೈರು ನೀತಿವಂತರನ್ನು ಸೂಚಿಸುತ್ತದೆ. ಮತ್ತು ಪೂರಾ ಮಾಗಿರುವ ದ್ರಾಕ್ಷಿ ಹಣ್ಣುಗಳ ಕೊಯಿಲು ಅನೀತಿವಂತರನ್ನು ಅಥವಾ ನಿತ್ಯವಾಗಿ ನಾಶವಾದವರನ್ನು ಸೂಚಿಸುತ್ತದೆ. ಎರಡು ಕೊಯಿಲುಗಳೂ ಸಂಪೂರ್ಣವಾಗಿ ಮಾಗಿದ್ದವು. ಬಿತ್ತಿದ ಪ್ರತಿಯೊಂದು ಬೀಜವೂ ಪೂರ್ಣವಾಗಿ ಪಕ್ವಗೊಂಡಿದ್ದವು.

`ಪ್ರಕಟನೆ 14:17-20ನೇ ವಚನಗಳನ್ನು ಓದಿರಿ, 'ದೇವರ ರೌದ್ರವೆಂಬ ದೊಡ್ಡತೊಟ್ಟಿ ಎಂಬ ವಾಕ್ಯದ ಅರ್ಥವೇನು? ಪ್ರಕಟನೆ 14:10, 15:1 ಹಾಗೂ 16:1ನೇ ವಚನಗಳನ್ನು ಓದಿರಿ.`

'ತರುವಾಯ ಬೆಂಕಿಗೆ ಅಧಿಕಾರಿಯಾದ ಇನ್ನೊಬ್ಬ ದೇವದೂತನು ಯಜ್ಞವೇದಿಯ ಬಳಿಯಿಂದ ಬಂದನು” (ಪ್ರಕಟನೆ 14:8), ಈ ದೇವದೂತನು ದೇವರ ಕೊನೆಯ ನ್ಯಾಯತೀರ್ಪಾದ ಬೆಂಕಿಯ ಮೇಲೆ ಅಧಿಕಾರ ಹೊಂದಿದ್ದಾನೆ. ಕೊಯಿಲು ಪೂರಾ ಮಾಗಿದೆ. ಪಾಪವು ಮಿತಿಮೀರಿದೆ. ದೇವರಿಗೆ ವಿರುದ್ಧವಾದ ಅವಿಧೇಯತೆಯು ಆತನ ಕರುಣೆಯ ಮಿತಿಯನ್ನು ದಾಟಿದೆ. ದುಷ್ಟತನ ಮತ್ತು ಕೆಟ್ಟದ್ದು ಇನ್ನೂ ಬಹಳಷ್ಟು ಹೆಚ್ಚಾಗಲಿದೆ. ಪ್ರೀತಿಸ್ವರೂಪನಾದ ದೇವರು ಮನುಷ್ಯರನ್ನು ರಕ್ಷಿಸಲು ನಮ್ಮ ಪಾಪಗಳಿಗಾಗಿ ತನ್ನನ್ನೇ ಶಿಲುಬೆಯ ಬಲಿಯಾಗಿ ಅರ್ಪಿಸಿದ್ದು ಸೇರಿದಂತೆ, ಎಲ್ಲವನ್ನೂ ಮಾಡಿದ್ದಾನೆ. "ನಾವು ಆತನಲ್ಲಿ ದೇವರಿಗೆ ಸಮರ್ಪಕರಾದ ನೀತಿ ಸ್ವರೂಪಿಗಳಾಗುವಂತೆ ದೇವರು ಪಾಪಜ್ಞಾನವಿಲ್ಲದ ಆತನನ್ನು ನಮಗೋಸ್ಕರ ಪಾಪಸ್ವರೂಪಿಯಾಗ ಮಾಡಿದನು” (2 ಕೊರಿಂಥ 5:21; ಗಲಾತ್ಯ 3:13).

`ಶಿಲುಬೆಯಲ್ಲಿ ತನ್ನನ್ನೇ ಬಲಿಯಾಗಿ ಅರ್ಪಿಸುವುದಕ್ಕಿಂತ ದೇವರು ಹೆಚ್ಚಿಗೆ ಇನ್ನೇನು ಮಾಡಬಹುದಾಗಿತ್ತು? ಪವಿತ್ರಾತ್ಮನನ್ನು ಪದೇಪದೇ ತಿರಸ್ಕರಿಸಿದವರನ್ನು ಪಾಪದಿಂದ ಬಿಡಿಸಲು ಇದಕ್ಕಿಂತ ಹೆಚ್ಚಿನ ಕೃಪೆಯಿಲ್ಲ.`

ತ್ವರಿತವಾಗಿ ಕೊಡಬೇಕಾದ ಪ್ರವಾದನಾ ಸಂದೇಶವು ಪ್ರಕಟನೆ 14ನೇ ಅಧ್ಯಾಯದಲ್ಲಿದೆ. ಪ್ರತಿಯೊಂದು ಬೀಜವೂ ಕೊಯಿಲಿಗೆ ಸಿದ್ಧವಾಗಿದೆ. ಭೂಮಿಯ ಪೈರೂ ಸಹವಾಗಿದೆ ಹಾಗೂ ಅದರಂತೆಯೇ ದ್ರಾಕ್ಷಿ ಹಣ್ಣುಗಳೂ ಸಹ ಪೂರಾ ಮಾಗಿವೆ. ದೇವರಜನರು ಆತನ ಕೃಪೆ, ಅನುಕಂಪ, ಕರುಣೆ ಹಾಗೂ ಪ್ರೀತಿಯ ಸ್ವರೂಪವನ್ನು ವಿಶ್ವದ ಮುಂದೆ ತೋರಿಸಿದ್ದಾರೆ. ಅದೇರೀತಿ ಕೆಟ್ಟವರು ತಮ್ಮ ದುರಾಶೆ, ಕಾಮಾಸಕ್ತಿ ಹೊಟ್ಟೆಕಿಚ್ಚು ಮತ್ತು ದ್ವೇಷವನ್ನು ತೋರಿಸಿದ್ದಾರೆ. ಕ್ರಿಸ್ತನ ಗುಣಸ್ವಭಾವ ನೀತಿವಂತರಲ್ಲಿ ಕಂಡುಬಂದರೆ, ಮತ್ತೊಂದು ಗುಂಪಿನಲ್ಲಿ ಸೈತಾನನ ಗುಣಸ್ವಭಾವ ಕಂಡುಬಂದಿದೆ.

ವಿಶ್ವವು ದೇವಜನರಲ್ಲಿ ನೀತಿವಂತಿಕೆಯನ್ನು ನೋಡಲಿದೆ. ಇದಕ್ಕೆ ವ್ಯತಿರಿಕ್ತವಾಗಿ ದೇವರಿಗೆ ವಿರುದ್ಧವಾಗಿ ದಂಗೆಯೆದ್ದ ಪರಿಣಾಮವನ್ನೂ ಸಹ ವಿಶ್ವವು ನೋಡಲಿದೆ. ದುಷ್ಟತನ, ಪಾಪ, ಅರಾಜಕತೆ - ಈ ಎಲ್ಲಾ ಕೆಟ್ಟಗುಣಗಳು ಎಲ್ಲಾ ಜನರು ಮತ್ತು ದೇವದೂತರ ಮುಂದೆ ಸಂಪೂರ್ಣವಾಗಿ ಪ್ರಕಟಗೊಳ್ಳಲಿವೆ. ಒಳ್ಳೆಯದು ಮತ್ತು ಕೆಟ್ಟದ್ದು, ಸರಿ ಮತ್ತು ತಪ್ಪು, ವಿಧೇಯತೆ ಮತ್ತು ಅವಿಧೇಯತೆಯ ನಡುವಣ ವ್ಯತ್ಯಾಸವು ಸಮಸ್ತ ವಿಶ್ವಕ್ಕೆ ತಿಳಿದುಬರಲಿದೆ.

`ಒಳ್ಳೆಯದು ಮತ್ತು ಕೆಟ್ಟದ್ದರ ನಡುವಣ ವ್ಯತ್ಯಾಸವನ್ನು ನೀವು ಎಷ್ಟೊಂದು ಚೆನ್ನಾಗಿ ತಿಳಿದುಕೊಳ್ಳುವಿರಿ? ಅದನ್ನು ತಿಳಿದುಕೊಳ್ಳುವುದು ನಮಗೆ ಯಾಕೆ ಪ್ರಾಮುಖ್ಯವಾಗಿದೆ? (ಇಬ್ರಿಯ 5:14).`