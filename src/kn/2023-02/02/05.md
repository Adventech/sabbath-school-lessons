---
title:  ಜಯಶಾಲಿಯ ಕಿರೀಟ
date:   05/04/2023
---

"ಮನುಷ್ಯಕುಮಾರನ ತಲೆಯ ಮೇಲೆ ಚಿನ್ನದ ಕಿರೀಟವೂ, ಆತನ ಕೈಯಲ್ಲಿ ಹದವಾದ ಕುಡುಗೋಲೂ ಇದ್ದವು ಎಂದು ಯೋಹಾನನು ಮನುಷ್ಯಕುಮಾರನಾದ ಯೇಸುವನ್ನು ವರ್ಣಿಸುತ್ತಾನೆ (ಪ್ರಕಟನೆ 14:14), ಗ್ರೀಕ್ ಭಾಷೆಯಲ್ಲಿ ಕಿರೀಟಕ್ಕೆ 'ಸ್ಟೆಫಾನೋಸ್' ಎಂಬ ಪದ ಬಳಸಲಾಗಿದೆ. ಇದು ಜಯಶಾಲಿಗೆ ದೊರೆಯುವ ಕಿರೀಟ. ಒಬ್ಬ ಕ್ರೀಡಾಪಟವು ಒಂದು ಪ್ರಮುಖ ಸ್ಪರ್ಧೆಯಲ್ಲಿ ಜಯಗಳಿಸಿದಾಗ, ಅವನಿಗೆ ಗೌರವ ಸೂಚಕವಾದ ಜಯದ ಸಂಕೇತವಾಗಿ ಕಿರೀಟವನ್ನು ಕೊಡಲಾಗುವುದು.

ಯೇಸುವು ಶಿಲುಬೆಗೇರಿಸಲ್ಪಡುವಾಗ ನಾಚಿಕೆ ಮತ್ತು ಅವಮಾನದ ಸೂಚಕವಾದ ಮುಳ್ಳಿನ ಕಿರೀಟ ಧರಿಸಿದ್ದನು. ಮನುಷ್ಯರಿಂದ ಆತನು ಧಿಕ್ಕರಿಸಲ್ಪಟ್ಟವನು ನಿಂದೆಗೆ ಒಳಗಾದವನೂ ಆಗಿದ್ದನು. ಆತನ ಮುಖದ ಮೇಲೆ ಉಗುಳಿ, ಕೊರಡೆಗಳಿಂದ ಹೊಡೆದರು. ಆದರೆ ಈಗ ಕ್ರಿಸ್ತನು ಮಹಿಮೆಯ ಕಿರೀಟ ಧರಿಸಿಕೊಂಡು, ರಾಜಾಧಿರಾಜನೂ, ಕರ್ತರಕರ್ತನೂ ಆಗ ತಿರುಗಿ ಬರಲಿದ್ದಾನೆ.

`ಪ್ರಕಟನೆ 14:15 ಹಾಗೂ ಮಾರ್ಕ 4:26-29ನೇ ವಚನಗಳಲ್ಲಿ ಯಾವ ಹೋಲಿಕೆಗಳು ಕಂಡುಬರುತ್ತವೆ? ಇವೆರಡು ಯಾವುದರ ಬಗ್ಗೆ ತಿಳಿಸುತ್ತವೆ?`

ಒಬ್ಬ ದೇವದೂತನು ದೇವಾಲಯದೊಳಗಿಂದ ತಂದೆಯ ಮಹಿಮೆಯ ಪ್ರಸನ್ನತೆಯಿಂದ ಬಂದನು. ದೇವರು ಅವನಿಗೆ "ಭೂಮಿಯ ಪೈರು ಮಾಗಿ ಒಣಗಿದೆ. ಕೊಯ್ಯುವ ಕಾಲ ಬಂತು" ಎಂದು ಹೇಳಿದನು. ಆಗ ಆ ದೇವದೂತನು ದೇವಾಲಯದಿಂದ ಬಂದು ಯೇಸುಸ್ವಾಮಿಗೆ 'ಭೂಮಿಯ ಪೈರುಮಾಗಿ ಒಣಗಿದೆ, ಕೊಯ್ಯುವ ಕಾಲ ಬಂತು' ನಿನ್ನ ಮಕ್ಕಳನ್ನು ಪರಲೋಕಕ್ಕೆ ಕರೆದುಕೊಂಡು ಬಾ ಎಂದು ಮಹಾಶಬ್ದದಿಂದ ಹೇಳಿದನು.

ಹೊಸ ಒಡಂಬಡಿಕೆಯಲ್ಲಿ ಯೇಸುವು ಅನೇಕ ಸಾರಿ ವ್ಯವಸಾಯದ ಬಗ್ಗೆ ಉದಾಹರಣೆ ನೀಡಿದ್ದಾನೆ. ಪೈರು ಮಾಗಿ ಕೊಯಿಲಿಗೆ ಸಿದ್ಧವಾದ ಸಂದರ್ಭವನ್ನು ಸಾಂಕೇತಿಕವಾಗಿ ತನ್ನ ಜನರಲ್ಲಿ ಸುವಾರ್ತೆಯ ಬೀಜ ಬೆಳವಣಿಗೆ ಹೊಂದಿರುವುದಕ್ಕೆ ಉಪಯೋಗಿಸಿದ್ದಾನೆ.

ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು ತಮ್ಮ "ಕ್ರೈಸ್ಟ್ ಆಬ್ರೆಕ್ಟ್ ಲೆಸನ್ಸ್" ಪುಸ್ತಕದ 65-66ನೇ ಪುಟಗಳಲ್ಲಿ ಈ ರೀತಿ ತಿಳಿಸುತ್ತಾರೆ:

"ಸುವಾರ್ತೆ ಎಂಬ ಬೀಜವು ಮೊಳಕೆ ಒಡೆಯುವುದು ಒಬ್ಬನಲ್ಲಿ ಆತ್ಮೀಕ ಜೀವನದ ಆರಂಭವಾಗಿರುವುದನ್ನು ಸೂಚಿಸುತ್ತದೆ. ಬೀಜವು ಸಸ್ಯವಾಗಿ ಬೆಳೆಯುವುದು ಕ್ರೈಸ್ತ ಜೀವನದ ಬೆಳವಣಿಗೆಯ ಒಂದು ಸುಂದರ ಚಿತ್ರಣವಾಗಿದೆ. ಪ್ರಕೃತಿಯಲ್ಲಿ ಹೇಗೆ ಬೆಳವಣಿಗೆ ಇಲ್ಲದಿದ್ದರೆ ಜೀವವಿಲ್ಲವೋ, ಅದೇ ರೀತಿ ನಾವು ಕೃಪೆಯಲ್ಲಿ ಆತ್ಮೀಕವಾಗಿ ಬೆಳವಣಿಗೆ ಹೊಂದದಿದ್ದಲ್ಲಿ, ನಮ್ಮಲ್ಲಿ ಜೀವವಿಲ್ಲ, ಸಸ್ಯವು ಬೆಳೆಯಬೇಕು ಅಥವಾ ಸಾಯಬೇಕು. ಅದರ ಬೆಳವಣಿಗೆ ಮೌನವಾಗಿಯೂ, ಕಣ್ಣಿಗೆ ಕಾಣದಂತೆಯೂ ಇದ್ದರೂ ನಿರಂತರವಾಗಿರುತ್ತದೆ, ಕ್ರೈಸ್ತಜೀವಿತದಲ್ಲಿ ಬೆಳವಣಿಗೆಯು ಅದೇ ರೀತಿ ಇರುತ್ತದೆ. ಬೆಳವಣಿಗೆಯ ಪ್ರತಿಯೊಂದು ಹಂತದಲ್ಲಿಯೂ ನಮ್ಮ ಜೀವನವು ಪರಿಪೂರ್ಣವಾಗಿರಬಹುದು, ಆದಾಗ್ಯೂ ನಮ್ಮಲ್ಲಿ ದೇವರ ಉದ್ದೇಶವು ನೆರವೇರಿದಲ್ಲಿ, ಎಡೆಬಿಡದ ಬೆಳವಣಿಗೆ ಉಂಟಾಗುತ್ತದೆ. ಪವಿತ್ರೀಕರಣವು ಜೀವಮಾನ ಪರ್ಯಂತರದ ಕಾರ್ಯವಾಗಿದೆ. ನಮ್ಮ ಅವಕಾಶಗಳು ಹೆಚ್ಚಾದಂತೆ, ನಮ್ಮ ಅನುಭವವೂ ವಿಶಾಲಗೊಳ್ಳುವುದು ಮಾತ್ರವಲ್ಲದೆ, ನಮ್ಮ ಜ್ಞಾನವೂ ಸಹ ಹೆಚ್ಚಾಗುವುದು.

ಒಣಗಿದ ಪೈರು ಮಾಗಿರುವುದು ದೇವರಕೃಪೆಯಿಂದ ಬದಲಾವಣೆಗೊಂಡು, ಪ್ರೀತಿಯಿಂದ ಪ್ರೇರಣೆ ಹೊಂದಿ, ಕ್ರಿಸ್ತನ ಹೆಸರಿನ ಮಹಿಮೆಗಾಗಿ ವಿಧೇಯತೆಯಿಂದ ಜೀವಿಸುವವರೆಲ್ಲರನ್ನೂ ಸೂಚಿಸುತ್ತದೆ. ಅವರ ಹೃದಯಗಳು ಕ್ರಿಸ್ತನ ಹೃದಯದೊಂದಿಗೆ ಒಂದಾಗಿರುತ್ತದೆ, ಆತನ ಬಯಕೆಯೇ, ಅವರೆಲ್ಲರ ಬಯಕೆಯಾಗಿರುತ್ತದೆ.

`ಶ್ರೀಮತಿ ವೈಟಮ್ಮನವರು 'ಬೆಳವಣಿಗೆಯ ಪ್ರತಿಹಂತದಲ್ಲಿಯೂ ನಮ್ಮ ಜೀವನವು ಪರಿಪೂರ್ಣವಾಗಿರಬಹುದು' ಎಂದು ತಿಳಿಸುತ್ತಾರೆ. ಇದನ್ನು ಹೇಗೆ ಅರ್ಥ ಮಾಡಿಕೊಳ್ಳಬೇಕು? ಈಗ ನಮ್ಮೆಲ್ಲರ ಗುಣನಡತೆಗಳು ದೋಷದಿಂದ ಕೂಡಿವೆ. ಅಂದಮೇಲೆ ಶ್ರೀಮತಿ ವೈಟಮ್ಮನವರ ಹೇಳಿಕೆಯ ಅರ್ಥವೇನು?`