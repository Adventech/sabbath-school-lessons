---
title:  ಯೇಸು ತನ್ನ ಶಿಷ್ಯರಿಗೆ ಮಾಡಿದ ಉಪದೇಶ-ಭಾಗ 2
date:   17/08/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಮಾರ್ಕನ ಸುವಾರ್ತೆ 10ನೇ ಅಧ್ಯಾಯ ಓದಿರಿ.

> <p>ಸ್ಮರಣವಾಕ್ಯ</p>
> "ಮನುಷ್ಯಕುಮಾರನೂ ಸಹ ಸೇವೆ ಮಾಡಿಸಿಕೊಳ್ಳುವುದಕ್ಕೆ ಬರಲಿಲ್ಲ; ಸೇವೆ ಮಾಡುವುದಕ್ಕೂ, ಅನೇಕರನ್ನು ಬಿಡಿಸಿಕೊಳ್ಳುವುದಕ್ಕಾಗಿ ತನ್ನ ಪ್ರಾಣವನ್ನು ಈಡುಕೊಡುವುದಕ್ಕೂ ಬಂದನು ಎಂದು ಹೇಳಿದನು" (ಮಾರ್ಕ 10:45).

ಈ ವಾರ ನಾವು ಮಾರ್ಕನು ಬರೆದ ಸುವಾರ್ತೆ ಹತ್ತನೇ ಅಧ್ಯಾಯದ ಬಗ್ಗೆ
ಅಧ್ಯಯನ ಮಾಡೋಣ. ಈ ಅಧ್ಯಾಯದಲ್ಲಿ ಯೇಸುಸ್ವಾಮಿಯು ಶಿಲುಬೆಯಲ್ಲಿ
ತಾನು ಮರಣ ಹೊಂದುವ ವಿಷಯವಾಗಿ ಶಿಷ್ಯರಿಗೆ ಉಪದೇಶಮಾಡುತ್ತಾನೆ. ಈ
ಅಧ್ಯಾಯದ ಅರ್ಧದಷ್ಟು ಭಾಗವು ಆತನ ಶಿಷ್ಯರ ಬಗ್ಗೆ ತಿಳಿಸುತ್ತದೆ. ಇನ್ನುಳಿದ
ಅರ್ಧಭಾಗವು ಅವರಿಗೆ ಕ್ರಿಸ್ತನು ತಿಳಿಸಿದ ಪ್ರಮುಖವಾದ ವಿಷಯಗಳ ಬಗ್ಗೆ
ತಿಳಿಸುತ್ತವೆ. ಯೆಹೂದ್ಯರ ಧಾರ್ಮಿಕ ನಾಯಕರಾಗಿದ್ದ ಫರಿಸಾಯರು
ಯೇಸುವಿನೊಂದಿಗೆ ವಿವಾಹ ವಿಚ್ಛೇದನದ ಬಗ್ಗೆ ವಾದ ಮಾಡಲು ಬರುತ್ತಾರೆ.
ತಾಯಿಯರು ತಮ್ಮ ಮಕ್ಕಳನ್ನು ಯೇಸುಸ್ವಾಮಿಯು ಆಶೀರ್ವದಿಸಬೇಕೆಂದು ಆತನ
ಬಳಿಗೆ ಅವರನ್ನು ಕರೆದು ತರುತ್ತಾರೆ. ಶ್ರೀಮಂತನಾದ ಒಬ್ಬ ವ್ಯಕ್ತಿ ನಿತ್ಯಜೀವದ
ಬಗ್ಗೆ ಕೇಳುತ್ತಾನೆ. ಒಬ್ಬ ಕುರುಡನು ತನ್ನನ್ನು ಗುಣಪಡಿಸಬೇಕೆಂದು ಕ್ರಿಸ್ತನನ್ನು
ಬೇಡಿಕೊಳ್ಳುತ್ತಾನೆ.

ನಮ್ಮ ಪ್ರತಿನಿತ್ಯದ ಜೀವನದಲ್ಲಿ ಯೇಸುಕ್ರಿಸ್ತನನ್ನು ಹೇಗೆ ಹಿಂಬಾಲಿಸುವುದು
ಎಂಬುದರ ಬಗ್ಗೆ ಮಾರ್ಕ 10ನೇ ಅಧ್ಯಾಯವು ತಿಳಿಸುತ್ತದೆ. ಈ ಅಧ್ಯಾಯದಲ್ಲಿ
ಮಾರ್ಕನು ಮದುವೆ, ಮಕ್ಕಳು, ಹಣ, ಪ್ರತಿಫಲ ಮತ್ತು ಕ್ರಿಸ್ತನನ್ನು ಹಿಂಬಾಲಿಸುವಾಗ
ಬರುವ ಕಷ್ಟಹಿಂಸೆಗಳ ಬಗ್ಗೆ ತಿಳಿಸುತ್ತಾನೆ. ಅಲ್ಲದೆ ಮತ್ತೊಬ್ಬ ಕುರುಡನನ್ನೂ ಸಹ
ಯೇಸು ಗುಣಪಡಿಸುತ್ತಾನೆ (ಮಾರ್ಕ 8:22-26; 10:46-52). ಅಲ್ಲದೆ ಕ್ರಿಸ್ತನನ್ನು
ಹಿಂಬಾಲಿಸಲು ನಾವು ತೆರಬೇಕಾದ ಬೆಲೆ ಮತ್ತು ಅದರಿಂದಾಗುವ ಪ್ರತಿಫಲದ
ವಿಷಯವಾಗಿಯೂ ಮಾರ್ಕನು ತಿಳಿಸುತ್ತಾನೆ (ಮಾರ್ಕ 10:17-45).

ಈ ಪಾಠಗಳು ಕ್ರಿಸ್ತನ ಶಿಷ್ಯರು ಇನ್ನೂ ಉತ್ತಮ ರೀತಿಯ ಹಿಂಬಾಲಿಕರಾಗುವಂತೆ
ನಮಗೆ ಸಹಾಯ ಮಾಡುತ್ತವೆ. ಇದು ಅಂದಿನ ಶಿಷ್ಯರಿಗೆ ಮಾತ್ರವಲ್ಲ, 21ನೇ
ಶತಮಾನದಲ್ಲಿ ಜೀವಿಸುತ್ತಿರುವ ನಮಗೂ ಸಹ ಅನ್ವಯಿಸುತ್ತದೆ.