---
title:  ನಿತ್ಯಜೀವಕ್ಕೆ ಬಾಧ್ಯಸ್ಥನಾಗಬೇಕಾದರೆ ಏನು ಮಾಡಬೇಕು?
date:   20/08/2024
---

`ಮಾರ್ಕ 10:17-31ನೇ ವಚನಗಳನ್ನು ಓದಿರಿ, ಬಡವರು ಶ್ರೀಮಂತರೆಲ್ಲರಿಗೂ
ಈ ವಾಕ್ಯಗಳು ನಂಬಿಕೆ ಮತ್ತು ಕ್ರಿಸ್ತನನ್ನು ಹಿಂಬಾಲಿಸುವುದರ ಬಗ್ಗೆ ಪ್ರಮುಖವಾದ
ಯಾವ ವಿಷಯಗಳನ್ನು ತಿಳಿಸುತ್ತವೆ?`

ಈ ವ್ಯಕ್ತಿಯು ಓಡುತ್ತಾ ಬಂದು ಯೇಸುವಿನ ಎದುರಿಗೆ ಮೊಣಕಾಲೂರಿದನು.
ಇದು ಕ್ರಿಸ್ತನ ಬಗ್ಗೆ ಆತನಿಗಿದ್ದ ಗೌರವವನ್ನು ಸೂಚಿಸುತ್ತದೆ. ಅವನು ಯೇಸುವನ್ನು
'ನಾನು ನಿತ್ಯಜೀವಕ್ಕೆ ಬಾಧ್ಯಸ್ಥನಾಗಬೇಕಾದರೆ, ಏನು ಮಾಡಬೇಕು?' ಎಂಬ
ಪ್ರಮುಖವಾದ ಒಂದು ಪ್ರಶ್ನೆ ಕೇಳಿದನು. ಆತನು ಹತ್ತು ಆಜ್ಞೆಗಳಲ್ಲಿ ಕೊನೆಯ
ಆರು ಆಜ್ಞೆಗಳನ್ನು ಪ್ರಸ್ತಾಪಿಸಿದನು. ಅದಕ್ಕೆ ಆ ಮನುಷ್ಯನು ತಾನು ಚಿಕ್ಕಂದಿನಿಂದಲೂ
ಇವೆಲ್ಲಕ್ಕೂ ಸರಿಯಾಗಿ ನಡಕೊಂಡು ಬಂದಿದ್ದೇನೆಂದು ಕ್ರಿಸ್ತನಿಗೆ ಹೇಳಿದನು.

ನಾಲ್ಕು ಸುವಾರ್ತೆಗಳಲ್ಲಿ ಮಾರ್ಕನು ಮಾತ್ರ ಯೇಸುವು ಆ ಮನುಷ್ಯನನ್ನು
ಪ್ರೀತಿಯಿಂದ ದೃಷ್ಟಿಸಿ ನೋಡಿದನೆಂದು ತಿಳಿಸುತ್ತಾನೆ. ಆದರೆ ಅವನ ಮನಸ್ಸಿನಲ್ಲಿ
ನಿಜವಾಗಿಯೂ ಏನಿದೆ ಎಂದು ತಿಳಿದುಕೊಳ್ಳಲು ಆತನು ಅವನಿಗೆ ಒಂದು
ಪರೀಕ್ಷೆ ಕೊಟ್ಟನು. ಯೇಸುಕ್ರಿಸ್ತನು ಆತನಿಗೆ ನಿನ್ನ ಬದುಕನ್ನೆಲ್ಲಾ ಮಾರಿ ಬಡವರಿಗೆ
ಕೊಡು ಅನಂತರ ನೀನು ಬಂದು ನನ್ನನ್ನು ಹಿಂಬಾಲಿಸು ಎಂದು ಹೇಳಿದನು.

ಆತನ ಉತ್ತರ ಕೇಳಿ ಈ ಮನುಷ್ಯನಿಗೆ ಬಹಳ ದುಃಖವಾಯಿತು. ಅವನು ಬಹಳ
ಆಸ್ತಿಯುಳ್ಳವನಾದ್ದರಿಂದ ಯೇಸುವಿನ ಮಾತಿಗೆ ಮೋರೆ ಬಾಡಿದವನಾಗಿ ದುಃಖಪಟ್ಟು
ಅಲ್ಲಿಂದ ಹೊರಟುಹೋದನು. ನಿತ್ಯರಾಜ್ಯಕ್ಕೆ ಬಾಧ್ಯಸ್ಥನಾಗಬೇಕೆಂದು ಬಂದ ಆ
ಮನುಷ್ಯನು ನಿಜವಾಗಿ ಹೇಳುವುದಾದಲ್ಲಿ, ಯಾವುದೇ ಆಜ್ಞೆಯನ್ನು ಕೈಕೊಂಡು
ನಡೆಯುತ್ತಿರಲಿಲ್ಲ. ಅವನು ದೇವರಿಗಿಂತ ಹಣಕ್ಕೆ ಹೆಚ್ಚಾಗಿ ಪ್ರಾಮುಖ್ಯತೆ ನೀಡಿದ್ದರಿಂದ
ಮೊದಲ ನಾಲ್ಕು ಆಜ್ಞೆಗಳನ್ನು ಮೀರಿದನು. ಅವನ ಐಶ್ವರ್ಯವು ಅವನ ದೇವರಾಗಿತ್ತು.

ಅನಂತರ ಯೇಸುವು ತನ್ನ ಶಿಷ್ಯರಿಗೆ ಐಶ್ವರ್ಯವು ಮನುಷ್ಯರಿಗೆ ವಂಚಿಸಿ
ದೇವರನ್ನು ತಿರಸ್ಕರಿಸುವಂತೆ ಮಾಡುತ್ತದೆ ಮತ್ತು ಐಶ್ವರ್ಯವಂತರು ಪರಲೋಕ
ರಾಜ್ಯದಲ್ಲಿ ಸೇರುವುದು ಎಷ್ಟೋ ಕಷ್ಟ ಎಂದು ತಿಳಿಸಿದನು.

ಕ್ರಿಸ್ತನ ಈ ಮಾತುಗಳನ್ನು ಕೇಳಿ ಶಿಷ್ಯರು ಆಶ್ಚರ್ಯಗೊಂಡರು. ಹಾಗಿದ್ದಲ್ಲಿ
ಪರಲೋಕಕ್ಕೆ ಸೇರುವವರು ಯಾರು? ಎಂಬ ಸಂದೇಹ ಅವರಲ್ಲುಂಟಾಯಿತು.
ಅದಕ್ಕೆ ಆತನು ಇದು ಮನುಷ್ಯರಿಗೆ ಅಸಾಧ್ಯ. ದೇವರಿಗೆ ಅಸಾಧ್ಯವಲ್ಲ, ದೇವರಿಗೆ
ಎಲ್ಲವೂ ಸಾಧ್ಯವೇ ಎಂದು ಹೇಳಿದನು (ಮಾರ್ಕ 10:27).

ಈ ವಾಕ್ಯವು ಬಹಳ ಸುಂದರವಾಗಿದ್ದು, ಸತ್ಯವೇದದ ಒಂದು ಪ್ರಮುಖ
ಸತ್ಯವನ್ನು ಒಳಗೊಂಡಿದೆ. ಅದೇನೆಂದರೆ ನಮ್ಮ ಸ್ವಂತ ಪ್ರಯತ್ನದಿಂದ ನಾವು
ಪರಲೋಕಕ್ಕೆ ಹೋಗಲು ಸಾಧ್ಯವಿಲ್ಲ. ರಕ್ಷಿಸಲ್ಪಡಬೇಕಾದಲ್ಲಿ ದೇವರ ಕೃಪೆ ಹಾಗೂ
ಕರುಣೆ ಅಗತ್ಯ. ಕಥೆ ಇಲ್ಲಿಗೆ ಮುಕ್ತಾಯವಾಗಲಿಲ್ಲ. ಪೇತ್ರನು ಯೇಸುಸ್ವಾಮಿಗೆ
ನಾವೆಲ್ಲರೂ ಎಲ್ಲವನ್ನೂ ಬಿಟ್ಟು ನಿನ್ನನ್ನು ಹಿಂಬಾಲಿಸಿದ್ದೇವೆ ಎಂದು ಹೇಳಿದನು.
ಅದಕ್ಕೆ ಆತನು ಯಾರು ಕ್ರಿಸ್ತನ ನಿಮಿತ್ತ ಎಲ್ಲವನ್ನೂ ಬಿಟ್ಟು ಬಿಡುವೆನೋ, ಈ
ಲೋಕದಲ್ಲಿ ಮತ್ತು ಪರಲೋಕದಲ್ಲಿ ಎಲ್ಲವೂ ದೊರೆಯುತ್ತದೆಂದು ಭರವಸೆ
ನೀಡಿದನು. ಈ ಕಥೆಯು ಪ್ರಮುಖವಾದ ಒಂದು ಪಾಠವನ್ನು ನಮಗೆ ಕಲಿಸುತ್ತದೆ.
ಅದೇನೆಂದರೆ ಕ್ರಿಸ್ತನ ಮರಣವು ಮಾತ್ರ ನಮ್ಮ ದೋಷಾಪರಾಧವನ್ನು ತೆಗೆದು
ಹಾಕುತ್ತದೆ. ಆತನ ಕರುಣೆ, ಪುನರುತ್ಥಾನ ಹಾಗೂ ಆತನ ಜೀವಿತವು ಮಾತ್ರ
ನಮಗೆ ದೇವರಾಜ್ಞೆಗಳನ್ನು ಕೈಕೊಂಡು ನಡೆಯಲು ಬಲನೀಡುತ್ತದೆ.

`ರೋಮಾಯ 6:1-11ನೇ ವಚನಗಳನ್ನು ಓದಿರಿ, ಈ ವಾಕ್ಯಗಳು ನಮ್ಮ ಜೀವನದಲ್ಲಿ
ದೇವರ ಕರುಣೆಯನ್ನು ಹೇಗೆ ತೋರಿಸುತ್ತವೆ? ಆತನ ಕರುಣೆ ಮತ್ತು ಕೃಪೆಯು
ಹೇಗೆ ನಮ್ಮ ಪಾಪದಿಂದಾಗುವ ದೋಷಾಪರಾಧವನ್ನು ತೆಗೆದುಹಾಕುತ್ತದೆ? ದೇವರ
ಕರುಣೆಯು ಹೇಗೆ ನಮ್ಮನ್ನು ನೂತನ ಸೃಷ್ಟಿಗಳಾಗುವಂತೆ ಮಾಡುತ್ತದೆ?`