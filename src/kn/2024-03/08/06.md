---
title:  ನಾನು ನಿನಗೆ ಏನು ಮಾಡಬೇಕೆಂದು ಕೋರುತ್ತೀ?
date:   22/08/2024
---

`ಮಾರ್ಕ 10:46-52ನೇ ವಚನಗಳನ್ನು ಓದಿರಿ. ಯೇಸುಸ್ವಾಮಿಯು ತನ್ನ ಹತ್ತಿರ
ಬಂದಾಗ ಕುರುಡನಾದ ಬಾರ್ತಿಮಾಯನು ಹೇಗೆ ವರ್ತಿಸಿದನು?`

ಮಾರ್ಕನ ಪುಸ್ತಕದಲ್ಲಿ ಇದುವರೆಗೆ ಯೇಸುಸ್ವಾಮಿಯು ತಾನು ರೋಗಿಗಳನ್ನು
ಗುಣಪಡಿಸಿದ ಬಗ್ಗೆ ಹಾಗೂ ಮಾಡಿದ ಅದ್ಭುತಕಾರ್ಯಗಳನ್ನು ಯಾರಿಗೂ ತಿಳಿಸಬಾರದೆಂದು ಹೆಚ್ಚುಕಡಿಮೆ ಎಲ್ಲರಿಗೂ ತಿಳಿಸಿದ್ದಾನೆ. ಇಲ್ಲಿ ಯೇಸುಸ್ವಾಮಿಯು
ಯೆರಿಕೋ ಪಟ್ಟಣವನ್ನು ಬಿಟ್ಟು ಹೊರಡುವಾಗ, ಕುರುಡನಾದ ಬಾರ್ತಿಮಾಯನು
ಕೂಗಿಕೊಳ್ಳಲು ಆರಂಭಿಸಿದನು. ಅವನು ದಾರಿಯ ಮಗ್ಗುಲಲ್ಲಿ ಕೂತು ಭಿಕ್ಷೆ
ಬೇಡುತ್ತಿದ್ದನು. ಈ ದಾರಿಯಲ್ಲಿ ಹೋಗುತ್ತಿರುವವನು ನಜರೇತಿನ ಯೇಸುವೆಂದು
ಅವನು ಕೇಳಿ- "ದಾವೀದನ ಕುಮಾರನೇ, ನನ್ನನ್ನು ಕರುಣಿಸು" ಎಂದು
ಕೂಗಿಕೊಂಡನು (ಮಾರ್ಕ 10:47).

ಅನೇಕರು ಕುರುಡನಾದ ಬಾರ್ತಿಮಾಯನನ್ನು ಗದರಿಸಿ ಸುಮ್ಮನಿರುವಂತೆ
ಹೇಳಿದರು. ಆದರೆ ಅವನು- 'ದಾವೀದನಕುಮಾರನೇ ನನ್ನನ್ನು ಕರುಣಿಸು” ಎಂದು
ಮತ್ತಷ್ಟು ಕೂಗಿಕೊಂಡನು. ಬಾರ್ತಿಮಾಯನ ಮಾತುಗಳು ಯೇಸುಕ್ರಿಸ್ತನು ರಕ್ಷಕನೆಂದು
ಅವನಿಗಿದ್ದ ನಂಬಿಕೆಯನ್ನು ಹಾಗೂ ಆತನು ತನ್ನನ್ನು ಗುಣಪಡಿಸುತ್ತಾನೆಂಬ
ಭರವಸೆ ಹೊಂದಿರುವುದನ್ನು ತೋರಿಸುತ್ತದೆ. ಯೇಸುಸ್ವಾಮಿಯು ಈ ಲೋಕದಲ್ಲಿ
ಜೀವಿಸುತ್ತಿದ್ದ ಕಾಲದಲ್ಲಿ ದಾವೀದನ ಕುಮಾರನು ಎಂಬ ಪದವು ಯೆಹೂದ್ಯರಿಗೆ
ಎರಡು ಅರ್ಥವನ್ನು ಕೊಡುತ್ತಿತ್ತು. ಮೊದಲನೆಯದಾಗಿ ದಾವೀದನ ಕುಮಾರನು
ದಾವೀದನ ಸಿಂಹಾಸನದಲ್ಲಿ ಕುಳಿತು ಎಲ್ಲಾ ಇಸ್ರಾಯೇಲ್ಯರ ಮೇಲೆ
ಅರಸನಾಗಿರುವನೆಂದು ಅವರು ನಂಬಿದ್ದರು (ಯೆಶಾಯ 11ನೇ ಅಧ್ಯಾಯ,
ಯೆರೆಮೀಯ 23:5,6; 33:15; ಯೆಹೆಚ್ಚೇಲನು 34:23,24, 37:24; ಮೀಕ
5:2-4; ಜೆಕರ್ಯ 3:8 ಹಾಗೂ 6:12ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ).
ಎರಡನೆಯದಾಗಿ ದಾವೀದನ ಕುಮಾರನು ರೋಗಗಳನ್ನು ವಾಸಿಮಾಡುವವನೂ
ಮತ್ತು ದೆವ್ವಗಳನ್ನು ಬಿಡಿಸುವವನೂ ಆಗಿದ್ದಾನೆಂದು ಯೆಹೂದ್ಯರು ನಂಬಿದ್ದರು.

ಯೇಸುವು ನಿಂತುಕೊಂಡು ಕುರುಡನಾದ ಬಾರ್ತಿ ಮಾಯನನ್ನು ಕರೆಯುವಂತೆ
ಹೇಳಿದನು. ಆಗ ಅವನು ತನ್ನ ಹೊದಿಕೆಯನ್ನು ತೆಗೆದುಹಾಕಿ ತಕ್ಷಣವೇ ಆತನ
ಬಳಿಗೆ ಬಂದನು. ಬಾರ್ತಿ ಮಾಯನು ಹೀಗೆ ಮಾಡಿದ್ದು ಅವನ ಬಗ್ಗೆ ಕೆಲವು
ಪ್ರಮುಖವಾದ ವಿಷಯವನ್ನು ತಿಳಿಸುತ್ತದೆ. ಮೊದಲನೆಯದಾಗಿ ಆ ಕಾಲದ
ಜನರು ಕುರುಡರ ಬಗ್ಗೆ ಯಾವ ಅಭಿಪ್ರಾಯ ಹೊಂದಿದ್ದರೆಂದು ನಾವು
ತಿಳಿದುಕೊಳ್ಳಬೇಕು. ಅನಂತರ ನಾವು ಬಾರ್ತಿ ಮಾಯನು ಹೊದಿಕೆಯನ್ನು ತೆಗೆದು
ಹಾಕಿದ ಬಗ್ಗೆ ಕಾರಣವನ್ನು ಚೆನ್ನಾಗಿ ತಿಳಿದುಕೊಳ್ಳಬಹುದು.

ಯೇಸುಸ್ವಾಮಿಯ ಕಾಲದಲ್ಲಿ ಜನರಲ್ಲಿ ವಿಧವೆಯರು, ಅನಾಥರು ಮತ್ತು
ಕುರುಡರು ಅಷ್ಟೇನೂ ಪ್ರಾಮುಖ್ಯವಾದವರಲ್ಲವೆಂಬ ಭಾವನೆಯಿತ್ತು. ಸಾಮಾನ್ಯವಾಗಿ
ವಿಧವೆಯರು ಅನಾಥರು ಬಡವರಾಗಿರುತ್ತಿದ್ದರು. ಊಟಕ್ಕಿಲ್ಲದೆ
ಉಪವಾಸವಾಗಿರುವುದು ಅವರಿಗೆ ಸಾಮಾನ್ಯ ವಿಷಯವಾಗಿತ್ತು. ಆಹಾರಕ್ಕಾಗಿ
ಭಿಕ್ಷೆ ಬೇಡುತ್ತಿದ್ದರು. ಚಳಿಗಾಲದಲ್ಲಿ ಬೆಚ್ಚನೆಯ ಬಟ್ಟೆಗಳನ್ನು ಕೊಳ್ಳುವುದಕ್ಕೆ ಅವರಲ್ಲಿ
ಹಣವಿರುತ್ತಿರಲಿಲ್ಲ. ಆದುದರಿಂದ ಬಾರ್ತಿ ಮಾಯನಿಗೆ ಅವನು ಹಾಕಿದ್ದ ಹೊದಿಕೆಯು
ಬಹಳ ಪ್ರಾಮುಖ್ಯವಾಗಿತ್ತು. ಆದರೆ ಅವನು ಅದನ್ನು ತೆಗೆದು ಹಾಕಿದಾಗ,
ಯೇಸುಸ್ವಾಮಿಯು ತನ್ನನ್ನು ಗುಣಪಡಿಸುತ್ತಾನೆಂಬ ದೃಢನಂಬಿಕೆ ಅವನಲ್ಲಿತ್ತೆಂದು
ತೋರಿಬರುತ್ತದೆ.

ಯೇಸುವು ಬಾರ್ತಿ ಮಾಯನನ್ನು ನಿರಾಶೆಪಡಿಸಲಿಲ್ಲ. ನಿನಗೇನು ಬೇಕೆಂದು
ಅವನನ್ನು ಕೇಳಿದನು. ಅವನು ತನಗೆ ಕಣ್ಣುಗಳ ದೃಷ್ಟಿ ಬರುವಂತೆ ಮಾಡಬೇಕೆಂದು
ಬೇಡಿಕೊಂಡನು. ತಕ್ಷಣದಲ್ಲಿಯೇ ಯೇಸುವು ಬಾರ್ತಿಮಾಯನನ್ನು ಗುಣಪಡಿಸಿದನು.
ಅನಂತರ ಅವನು ಯೇಸುವಿನ ಹಿಂದೆ ಹೋದನು. ಯೇಸುವಿನ ಶಿಷ್ಯರಾದ
ನಾವುಗಳು ಜೀವನವನ್ನು ಹೊಸದಾದ ಕಣ್ಣುಗಳಿಂದ ನೋಡಬೇಕು. ಆಗ ನಾವು
ಆತನು ತೋರಿಸಿದ ಮಾರ್ಗದಲ್ಲಿ ನಡೆಯುತ್ತೇವೆಂದು ಬಾರ್ತಿ ಮಾಯನ ಕಥೆಯು
ನಮಗೆ ತಿಳಿಸುತ್ತದೆ.