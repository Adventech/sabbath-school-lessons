---
title:  ನಾನು ಕುಡಿಯುವ ಪಾತ್ರೆಯಲ್ಲಿ ಕುಡಿಯುವುದು ನಿಮ್ಮಿಂದಾದೀತೇ?
date:   21/08/2024
---

`ಮಾರ್ಕ 10:32-45ನೇ ವಚನಗಳನ್ನು ಓದಿರಿ. ಈ ಲೋಕದಲ್ಲಿ ಕ್ರಿಸ್ತನ ಸೇವೆಯನ್ನು
ಆತನ ಶಿಷ್ಯರು ಅರ್ಥಮಾಡಿಕೊಳ್ಳಲಾರದೆಂದು ಈ ವಾಕ್ಯಗಳು ಹೇಗೆ ತಿಳಿಸುತ್ತವೆ? ಆತನನ್ನು ಹಿಂಬಾಲಿಸುವುದರ ಅರ್ಥವೇನು?`

ಯೇಸು ತನ್ನ ಪ್ರಯಾಣ ಮುಂದುವರಿಸುತ್ತಾ ಯೆರೂಸಲೇಮಿಗೆ ಸಮೀಪಿಸಿದನು.
ದಾರಿಯಲ್ಲಿ ಆತನು ತನ್ನ ಶಿಷ್ಯರಿಗೆ ಅಲ್ಲಿ ತನಗೆ ಏನಾಗುವುದೆಂಬುದನ್ನು ಮುಂದಾಗಿ
ಹೇಳಿದನು. ಆತನು ಅವರಿಗೆ ತನ್ನ ಮರಣ ಹಾಗೂ ಪುನರುತ್ಥಾನದ ಬಗ್ಗೆ
ತಿಳಿಸಿದನು. ಆದರೆ ಶಿಷ್ಯರು ಈ ಸಂಗತಿಯನ್ನು ಕೇಳಲು ಇಷ್ಟಪಡಲಿಲ್ಲ ಅಥವಾ
ನಂಬಲಿಲ್ಲ. ನೀವು ಯಾವ ವಿಷಯವನ್ನಾದರೂ ಕೇಳಲಿಕ್ಕೆ ಇಷ್ಟಪಡದಿದ್ದಲ್ಲಿ,
ಅದನ್ನು ಸುಲಭವಾಗಿ ತಿರಸ್ಕರಿಸುತ್ತಿರಲಿಲ್ಲವೇ?

ಯಾಕೋಬ, ಯೋಹಾನರು ಯೇಸುವಿನ ಬಳಿ ಒಂದು ವಿಷಯ ಕೇಳಲು
ಬಯಸಿದರು. ಅದಕ್ಕೆ ಯೇಸು ನಿಮಗೇನು ನಡೆಸಿಕೊಡಬೇಕೆಂದು ಕೇಳಿದನು.
ಅವರು ಅದಕ್ಕುತ್ತರವಾಗಿ- 'ನಿನಗೆ ಮಹಾಪದವಿ ಬಂದಾಗ, ನಮ್ಮಲ್ಲಿ ಒಬ್ಬನು
ನಿನ್ನ ಎಡಗಡೆಯಲ್ಲಿ, ಮತ್ತೊಬ್ಬನ್ನು ಬಲಗಡೆಯಲ್ಲಿ ಕುಳಿತುಕೊಳ್ಳಲು ಅನುಗ್ರಹ
ಮಾಡಬೇಕೆಂದು ಬೇಡಿಕೊಂಡರು".

ಯಾಕೋಬ, ಯೋಹಾನರು ತಾವು ಕೇಳಿದ್ದನ್ನು ಸರಿಯಾಗಿ ಅರ್ಥಮಾಡಿಕೊಳ್ಳಬೇಕೆಂದು ಯೇಸುವು ಬಯಸಿದನು. "ನಾನು ಕುಡಿಯುವ ಪಾತ್ರೆಯಲ್ಲಿ
ಕುಡಿಯುವುದು ನಿಮ್ಮಿಂದಾದೀತೇ?” ಎಂದು ಕೇಳಿದನು. ಅಂದರೆ ನನ್ನಂತೆ ನೀವೂ
ಸಹ ಹಿಂಸೆ, ಶ್ರಮೆ ಅನುಭವಿಸಲು ಸಿದ್ಧರಿರುವಿರಾ? ಎಂದು ಕ್ರಿಸ್ತನು ಅವರನ್ನು
ಪ್ರಶ್ನಿಸಿದನು (ಮಾರ್ಕ 14:36), ಆತನು ದೀಕ್ಷಾಸ್ನಾನ ತೆಗೆದುಕೊಂಡಾಗ ಹೇಗೆ
ನೀರಿನಲ್ಲಿ ಮುಳುಗಿದನೋ, ಅದೇರೀತಿ ತಾನು ಸತ್ತು ಸಮಾಧಿಯಲ್ಲಿ
ಹೂಣಲ್ಪಡುತ್ತೇನೆಂದು ಯೇಸು ಅವರಿಗೆ ತಿಳಿಸಿದನು (ಮಾರ್ಕ 15:33-47).

ಆದರೆ ಯೇಸುಸ್ವಾಮಿ ಹೇಳಿದ್ದು ಯಾಕೋಬ, ಯೋಹಾನರಿಗೆ ಅರ್ಥವಾಗಲಿಲ್ಲ.
ಹೌದು, ಆತನು ಹಿಂಸೆ, ಕಷ್ಟ ಅನುಭವಿಸುವಂತೆಯೇ, ತಾವೂ ಸಹ
ಅನುಭವಿಸುತ್ತೇವೆಂದು ಆತನಿಗೆ ಹೇಳಿದರು. ಹನ್ನೆರಡುಮಂದಿ ಶಿಷ್ಯರಲ್ಲಿ
ಯಾಕೋಬನು ತಾನೇ ಮೊದಲನೆಯದಾಗಿ ತನ್ನ ನಂಬಿಕೆಯ ಕಾರಣದಿಂದ
ಕೊಲ್ಲಲ್ಪಟ್ಟನು (ಅ.ಕೃತ್ಯಗಳು 12:2). ಎಲ್ಲಾ ಶಿಷ್ಯರಿಗಿಂತ ಯೋಹಾನನು ಹೆಚ್ಚುಕಾಲ
ಜೀವಿಸಿದನು. ತನ್ನ ಎಡಕ್ಕಾಗಲಿ, ಬಲಕ್ಕಾಗಲಿ ಕುಳಿತುಕೊಳ್ಳುವ ಗೌರವವನ್ನು
ದೇವರು ನಿರ್ಧರಿಸುತ್ತಾನೆಂದು ಯೇಸು ಆ ಸಹೋದರರಿಗೆ ತಿಳಿಸಿದನು.

ಯಾಕೋಬ, ಯೋಹಾನರು ತಮ್ಮಲ್ಲಿ ಒಬ್ಬನು ಎಡಗಡೆಯಲ್ಲೂ, ಮತ್ತೊಬ್ಬನು
ಬಲಗಡೆಯಲ್ಲೂ ಕೂತುಕೊಳ್ಳುವಂತೆ ಅನುಗ್ರಹ ಮಾಡಬೇಕೆಂದು ಯೇಸುವನ್ನು
ಕೇಳಿದಾಗ, ಉಳಿದ ಶಿಷ್ಯರು ಅವರ ಮೇಲೆ ಕೋಪಗೊಂಡರು (ಮಾರ್ಕ 10:41).
ಅನಂತರ ಯೇಸುಸ್ವಾಮಿಯು ತನ್ನ ಶಿಷ್ಯರಿಗೆ ಅತ್ಯಂತ ಪ್ರಾಮುಖ್ಯವಾದ ಒಂದು
ಪಾಠವನ್ನು ಬೋಧಿಸಿದನು. ಆತನು ಅವರಿಗೆ ಯೆಹೂದ್ಯರಲ್ಲದ ಅನ್ಯಜನರು
ಜನರ ಮೇಲೆ ಅಹಂಕಾರದಿಂದ ದೊರೆತನ ಮಾಡಿ ಶ್ರೀಮಂತರಾಗುತ್ತಾರೆ. ಆದರೆ
ದೇವರ ರಾಜ್ಯದಲ್ಲಿ ತನ್ನ ಶಿಷ್ಯರು ತಮಗೆ ದೊರೆತಿರುವ ವರಗಳನ್ನು ಹಾಗೂ
ಸಾಮರ್ಥ್ಯವನ್ನು ಜನರಿಗೆ ಆಶೀರ್ವಾದ ತರುವಂತೆ ಉಪಯೋಗಿಸುತ್ತಾರೆಂದು
ತಿಳಿಸಿದನು.

`ಯೇಸುವು ದೇವರರಾಜ್ಯದ ರಾಜನಾಗಿದ್ದಾನೆ. ರಾಜನಾದ ಆತನು ಜನರನ್ನು
ತನ್ನ ರಾಜ್ಯಕ್ಕೆ ಸೇರಲು ಮಾರ್ಗದರ್ಶನ ನೀಡುತ್ತಾನೆ. ಅಲ್ಲಿಗೆ ಸೇರುವುದು ಹೇಗೆಂದು
ಆತನು ದಾರಿ ತೋರಿಸುತ್ತಾನೆ, ಹೇಗೆ? ಯೇಸುವು ನಮ್ಮ ಪಾಪಗಳಿಗಾಗಿ ತನ್ನ
ಅಮೂಲ್ಯವಾದ ಪ್ರಾಣವನ್ನೇ ಕ್ರಯವಾಗಿ ಕೊಟ್ಟನು. ಇಂತಹ ವಿಷಯವನ್ನು ಆತನ
ಶಿಷ್ಯರು ನಿರೀಕ್ಷಿಸಿರಲಿಲ್ಲ ಅಥವಾ ಕೇಳಲು ಇಚ್ಛಿಸಿರಲಿಲ್ಲ. ಕ್ರಿಸ್ತನ ಶಿಷ್ಯರು ಎಲ್ಲರ
ಸೇವೆ ಮಾಡುವ ಆಳುಗಳಾಗಿರಬೇಕು.`