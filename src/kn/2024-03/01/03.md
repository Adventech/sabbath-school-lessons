---
title:  ಮತ್ತೊಂದು ಅವಕಾಶ
date:   01/07/2024
---

`ಪೌಲನು ತಿರುಗಿ ಯೋಹಾನನೆನಿಸಿಕೊಳ್ಳುವ ಮಾರ್ಕನನ್ನು ಸುವಾರ್ತಾ ಸೇವೆಗೆ
ತನ್ನೊಂದಿಗೆ ಕರೆದೊಯ್ಯಲು ಯಾಕೆ ನಿರಾಕರಿಸಿದನು? ಬಾರ್ನಬನು ಅವನಿಗೆ ಮತ್ತೊಂದು
ಅವಕಾಶವನ್ನು ಯಾಕೆ ಕೊಟ್ಟನು? ಉತ್ತರಕ್ಕಾಗಿ ಅಕೃತ್ಯಗಳು 15:36-39ನೇ ವಚನಗಳನ್ನು
ಓದಿರಿ.`

ಅ.ಕೃತ್ಯಗಳು 15:38ನೇ ವಚನವು ಪೌಲನು ಯೋಹಾನನೆನಿಸಿಕೊಳ್ಳುವ
ಮಾರ್ಕನನ್ನು ಯಾಕೆ ನಿರಾಕರಿಸಿದನೆಂಬುದಕ್ಕೆ ಕಾರಣ ತಿಳಿಸುತ್ತದೆ. ಅವನು
ಪೌಲ ಬಾರ್ನಬರನ್ನು ಬಿಟ್ಟು ಯೆರೂಸಲೇಮಿಗೆ ಹಿಂದಿರುಗಿ ಹೋದನು.
ಮಾತ್ರವಲ್ಲದೆ ಸುವಾರ್ತಾ ಸೇವೆ ಮಾಡುವುದನ್ನು ನಿಲ್ಲಿಸಿದನು. ಇದರಿಂದಾಗಿ ಪೌಲನಿಗೆ
ಮಾರ್ಕನ ವಿಷಯದಲ್ಲಿ ಬೇಸರವಾಗಿತ್ತು. ಹೊಸ ಒಡಂಬಡಿಕೆಯ ಕಾಲದಲ್ಲಿ
ಸತ್ಯವೇದದ ಬಗ್ಗೆ ಬೋಧಿಸುವುದು ಹಾಗೂ ಸುವಾರ್ತೆ ಸಾರುವುದು ಬಹಳ
ಕಠಿಣವಾಗಿತ್ತು (2 ಕೊರಿಂಥ 11:23-28), ಪೌಲನು ಸುವಾರ್ತಾ ಸೇವೆಯಲ್ಲಿ
ತನ್ನ ಸಂಗಡಿಗರ ಮೇಲೆ ಆತುಕೊಂಡಿದ್ದನು. ಒಟ್ಟಾಗಿ ಅವರು ಸೈತಾನನ ದುಷ್ಟ
ಶಕ್ತಿಗಳೊಡನೆ ಹೋರಾಡಿದರು. ಇಂತಹ ಹೋರಾಟದಲ್ಲಿ ಯಾರಾದರೂ
ಹಿಂಜರಿದಲ್ಲಿ, ಅವರು ತಮ್ಮೊಂದಿಗೆ ಸೇವೆ ಮಾಡಲು ಅರ್ಹರಲ್ಲವೆಂಬುದು ಪೌಲನ
ಅಭಿಪ್ರಾಯವಾಗಿತ್ತು.

ಆದರೆ ಈ ಅಭಿಪ್ರಾಯವನ್ನು ಬಾರ್ನಬನು ಒಪ್ಪಲಿಲ್ಲ. ಅವನು ಮಾರ್ಕನನ್ನು
ಸುವಾರ್ತಾ ಸೇವೆಗೆ ಸಂಗಡ ಕರೆದೊಯ್ಯಲು ಬಯಸಿದನು. ಈ ವಿಷಯವಾಗಿ
ಬಾರ್ನಬನಿಗೂ ಮತ್ತು ಪೌಲನಿಗೂ ತೀಕ್ಷ್ಮವಾದ ವಾದವಿವಾದ ಉಂಟಾಯಿತು.
ಆದರೆ ಮಾರ್ಕನ ನಿಮಿತ್ತವಾಗಿ ಇವರಿಬ್ಬರೂ ಬೇರೆಯಾಗಬೇಕಾಯಿತು. ಪೌಲನು
ಸೀಲನೊಂದಿಗೂ ಮತ್ತು ಬಾರ್ನಬನು ಮಾರ್ಕನೊಂದಿಗೂ ಬೇರೆ ಕಡೆ ಪ್ರಯಾಣ
ಮಾಡಿದರು.

ಬಾರ್ನಬನು ಯಾಕೆ ಮಾರ್ಕನನ್ನು ತನ್ನೊಂದಿಗೆ ಕರೆದೊಯ್ದನೆಂದು ಅ.ಕೃತ್ಯಗಳ
ಪುಸ್ತಕವು ತಿಳಿಸುವುದಿಲ್ಲ. ಅಲ್ಲದೆ 15ನೇ ಅಧ್ಯಾಯದ ನಂತರ ಇವರಿಬ್ಬರ ಬಗ್ಗೆಯೂ
ತಿಳಿಸಿಲ್ಲ. ಆದರೆ ಪೌಲನು ಬರೆದ ಕೆಲವು ಪತ್ರಿಕೆಗಳಲ್ಲಿ ಮಾರ್ಕನ ಬಗ್ಗೆ ಬರೆದಿದ್ದಾನೆ.

`ಕೊಲೊಸ್ಸೆ 4:10, 2 ತಿಮೊಥೆ 4:11; ಫಿಲೆಮೋನ 1:24 ಹಾಗೂ 1 ಪೇತ್ರನು
5:13ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ಮಾರ್ಕನ ಬಗ್ಗೆ ಏನು ತಿಳಿಸುತ್ತವೆ?`

ತರುವಾಯ ಮಾರ್ಕನಲ್ಲಿ ಒಂದು ದೊಡ್ಡ ಬದಲಾವಣೆಯಾಯಿತು. ಮಾರ್ಕನು
ದೇವರ ಸೇವೆಯಲ್ಲಿ ತನಗೆ ಉಪಯುಕ್ತನಾಗಿದ್ದಾನೆಂದು ಪೌಲನು ತಿಳಿಸುತ್ತಾನೆ
ಹಾಗೂ ತನ್ನೊಂದಿಗೆ ಜೊತೆ ಕೆಲಸಗಾರನೆಂದು ಎಣಿಸಿದ್ದಾನೆ. ಮಾರ್ಕನನ್ನು
ಕರೆದುಕೊಂಡು ಬರುವಂತೆ ಪೌಲನು ತಿಮೊಥೆಯನಿಗೆ ತಿಳಿಸುತ್ತಾನೆ. ಪೇತ್ರನು
ತಾನು ಮಾರ್ಕನೊಂದಿಗೆ ನಿಕಟ ಗೆಳೆತನ ಹೊಂದಿದ್ದೇನೆಂದು ತಿಳಿಸುತ್ತಾನೆ (1
ಪೇತ್ರನು 5:13). ಪೌಲ ಹಾಗೂ ಪೇತ್ರನು ಕ್ರಿ.ಶ. 60 ರ ದಶಕದ ಆರಂಭದಲ್ಲಿ
ವಿಶ್ವಾಸಿಗಳಿಗೆ ತಮ್ಮ ಪತ್ರಿಕೆಗಳನ್ನು ಬರೆದರು. ಮೊದಲು ಮಾರ್ಕನು ಸುವಾರ್ತಾ
ಸೇವೆ ಮಾಡುವುದರಲ್ಲಿ ಹಿಂಜರಿದನು. ಆದರೆ ತನ್ನ ದಾಯಾದಿಯಾಗಿದ್ದ ಬಾರ್ನಬನು
ಕೊಟ್ಟ ಎರಡನೇ ಅವಕಾಶದಿಂದ ಅವನು ತಿರುಗಿ ದೇವರ ಸೇವೆಗೆ ಬಂದನು.

`ವಯಸ್ಕರ ಸಬ್ಬತ್ತು ಶಾಲಾ ಅಧ್ಯಯನ ಮಾರ್ಗದರ್ಶಿ- ಮೂರನೇ ತ್ರೈಮಾಸಿಕ
ನೀವಾಗಲಿ ಇಲ್ಲವೆ ನಿಮ್ಮ ಸ್ನೇಹಿತರಾಗಲಿ ಸುವಾರ್ತಾ ಸೇವೆಯಲ್ಲಿ ಎಂದಾದರೂ
ಹಿಂಜರಿದಿದ್ದೀರಾ? ನಿಮಗೆ ಎರಡನೇ ಅವಕಾಶವು ಕೊಡಲ್ಪಟ್ಟಿತೇ? ಆ ಅನುಭವವು
ನಿಮ್ಮಲ್ಲಿ ಹೇಗೆ ಬದಲಾವಣೆ ತಂದಿತು? ನಿಮ್ಮಲ್ಲಾದ ಬದಲಾವಣೆಯು ನಿಮಗೆ
ಸಹಾಯ ಮಾಡಿದವರಲ್ಲಿ ಹೇಗೆ ಬದಲಾವಣೆ ತಂದಿತು? ಈ ಬದಲಾವಣೆಯು
ನಿಮ್ಮ ದೇವರ ಸೇವೆಯನ್ನು ಹೇಗೆ ಉತ್ತಮ ಪಡಿಸಿತು?`