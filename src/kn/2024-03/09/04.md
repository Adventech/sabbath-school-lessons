---
title:  ನೀನು ಯಾವ ಅಧಿಕಾರದಿಂದ ಇದನ್ನೆಲ್ಲಾ ಮಾಡುತ್ತೀ?
date:   27/08/2024
---

`ಮಾರ್ಕ 11:27-33ನೇ ವಚನಗಳಲ್ಲಿ ಯಾವ ವಿಷಯವು ತಿಳಿಸಲ್ಪಟ್ಟಿದೆ? ಯೆಹೂದ್ಯ
ನಾಯಕರು ಯೇಸುಸ್ವಾಮಿಗೆ ಹೇಳಿದ್ದೇನು? ಅದಕ್ಕೆ ಆತನ ಉತ್ತರವೇನು?`

ಯೇಸುಕ್ರಿಸ್ತನು ದೇವಾಲಯದ ವ್ಯಾಪಾರಿಗಳನ್ನು ಓಡಿಸಿದ ಮರುದಿನ ಯೆಹೂದ್ಯ
ನಾಯಕರು ಆತನನ್ನು ದೇವಾಲಯದಲ್ಲಿ ಸಂಧಿಸಿದರು. ಹಿಂದಿನ ದಿನ ನೀನು
ದೇವಾಲಯದಲ್ಲಿ ವ್ಯಾಪಾರ ಮಾಡುತ್ತಿದ್ದವರನ್ನು ಯಾಕೆ ಓಡಿಸಿದೆ ಎಂದು
ಪ್ರಶ್ನಿಸಿದರು. ಅವರು ನಿಜವಾಗಿಯೂ ಈ ಪ್ರಶ್ನೆಗೆ ಉತ್ತರ ತಿಳಿಯಲು ಬಯಸಿರಲಿಲ್ಲ.
ಆದರೆ ತಮ್ಮ ಪ್ರಶ್ನೆಯಿಂದ ಆತನನ್ನು ಮಾತಿನಲ್ಲಿ ಸಿಕ್ಕಿಸುವುದಕ್ಕೆ ಪ್ರಯತ್ನಿಸಿದರು.
ಒಂದುವೇಳೆ ಯೇಸುಕ್ರಿಸ್ತನು, ವ್ಯಾಪಾರಿಗಳನ್ನು ಆಲಯದಿಂದ ಹೊರಗಟ್ಟುವುದಕ್ಕೆ
ದೇವರು ಹೇಳಿದ್ದಾನೆಂದು ಉತ್ತರಿಸಿದರೆ, ಯೆಹೂದ್ಯನಾಯಕರು ಹಳ್ಳಿಯಿಂದ
ಬಂದ ಒಬ್ಬ ಬಡಗಿಯಮಗನು ಇಷ್ಟೊಂದು ಸಾಮರ್ಥ್ಯ ಹೊಂದಿರಲು
ಸಾಧ್ಯವಿಲ್ಲವೆಂದು ಹೇಳುತ್ತಿದ್ದರು. ಒಂದುವೇಳೆ ಕ್ರಿಸ್ತನು ವ್ಯಾಪಾರಿಗಳನ್ನು
ದೇವಾಲಯದಿಂದ ಓಡಿಸುವುದಕ್ಕೆ ತನ್ನದೇ ಆದ ಕಾರಣಗಳಿವೆ ಎಂದು ಹೇಳಿದಲ್ಲಿ
ಆತನು ಒಬ್ಬ ಮೂರ್ಖನೆಂದು ಯೆಹೂದ್ಯನಾಯಕರು ಅಪಹಾಸ್ಯ ಮಾಡುತ್ತಿದ್ದರು.

ಕ್ರಿಸ್ತನಿಗೆ ಯೆಹೂದ್ಯ ನಾಯಕರ ಕುತಂತ್ರವು ತಿಳಿಯಿತು. ಆತನು ಅವರಿಗೆ
ತಾನು ಕೇಳುವ ಪ್ರಶ್ನೆಗೆ ಅವರು ಉತ್ತರಿಸಿದರೆ, ಅವರ ಪ್ರಶ್ನೆಗೆ ತಾನೂ ಸಹ
ಉತ್ತರಿಸುತ್ತೇನೆಂದು ಹೇಳಿದನು. ಯೇಸು ಅವರಿಗೆ "ದೀಕ್ಷಾಸ್ನಾನ ಮಾಡಿಸುವ
ಅಧಿಕಾರ ಯೋಹಾನನಿಗೆ ಪರಲೋಕದಿಂದ ಬಂತೋ ಅಥವಾ ಮನುಷ್ಯರಿಂದ
ಬಂತೋ?” ಎಂದು ಪ್ರಶ್ನಿಸಿದನು. ಮಹಾಯಾಜಕರಿಗೂ, ಫರಿಸಾಯರಿಗೂ ತಾವು
ಆತನ ಮಾತಿಗೆ ಸಿಕ್ಕಿಬಿದ್ದೆವೆಂದು ತಕ್ಷಣವೇ ಅರಿವಾಯಿತು. ಪರಲೋಕದಿಂದ
ಬಂದಿತೆಂದು ತಾವು ಹೇಳಿದಲ್ಲಿ, ಹಾಗಾದರೆ ನೀವು ಅವನನ್ನು ಯಾಕೆ ನಂಬಲಿಲ್ಲ?
ಅನ್ನುತ್ತಾನೆ. ಯೋಹಾನನು ಪ್ರವಾದಿಯೆಂದು ಜನರೆಲ್ಲರೂ ಅನುಮಾನವಿಲ್ಲದೆ
ತಿಳಿದುಕೊಂಡಿದ್ದರಿಂದ ಯೆಹೂದ್ಯನಾಯಕರು ಅವರಿಗೆ ಭಯಪಡುತ್ತಿದ್ದರು. ಈ
ಕಾರಣದಿಂದ ಅವರು ಯೋಹಾನನು ಮಾಡಿದ ಕಾರ್ಯಗಳು ದೇವರಿಂದ
ಬಂದಿಲ್ಲವೆಂದು ಹೇಳುವುದಕ್ಕೆ ಅಂಜಿದರು. ಅವರು ಯೇಸುವಿನ ಪ್ರಶ್ನೆಗೆ ತಮಗೆ
ಗೊತ್ತಿಲ್ಲವೆಂದು ಸುಳ್ಳು ಹೇಳಿದರು. ಈ ಕಾರಣದಿಂದ ಆತನೂ ಸಹ ಅವರ
ಪ್ರಶ್ನೆಗೆ ಉತ್ತರ ಕೊಡಲು ನಿರಾಕರಿಸಿದನು.

`ಮಾರ್ಕ 12:1-12ನೇ ವಚನಗಳನ್ನು ಓದಿರಿ, ತನ್ನ ಪ್ರಶ್ನೆಗೆ ಮಹಾಯಾಜಕರು
ಹಾಗೂ ಶಾಸ್ತ್ರಿಗಳು ಉತ್ತರ ಕೊಡಲು ನಿರಾಕರಿಸಿದಾಗ, ಯೇಸು ಅವರಿಗೆ ಏನು
ಹೇಳಿದನು? ಈ ಒಂದು ಸಾಮ್ಯದ ಅರ್ಥವೇನು?`

ಯೇಸುಸ್ವಾಮಿಯು ಈ ಸಾಮ್ಯದಲ್ಲಿ ಒಂದು ದ್ರಾಕ್ಷೇತೋಟ, ಅದರ ಧಣಿ
ಹಾಗೂ ದ್ರಾಕ್ಷಿತೋಟವನ್ನು ಗುತ್ತಿಗೆಗೆ ಪಡೆದ ಒಕ್ಕಲಿಗರ ಬಗ್ಗೆ ತಿಳಿಸುತ್ತಾನೆ. ಈ
ಸಾಮ್ಯವು ಯೆಶಾಯ ಐದನೇ ಅಧ್ಯಾಯದಲ್ಲಿ ತಿಳಿಸಿರುವ ದ್ರಾಕ್ಷೇತೋಟದ ಸಾಮ್ಯವನ್ನು
ಹೋಲುತ್ತದೆ. ಯೆಶಾಯನ ಕಥೆಯಲ್ಲಿ ದೇವರು ಇಸ್ರಾಯೇಲ್ಯರು ತನಗೆ
ವಿಧೇಯರಾಗಲಿಲ್ಲ ಮತ್ತು ಪ್ರೀತಿ ತೋರಿಸಲಿಲ್ಲವೆಂದು ಆಪಾದನೆ ಹೊರಿಸುತ್ತಾನೆ.
ಯೇಸುಸ್ವಾಮಿಯು ಹೇಳಿದ ಈ ದ್ರಾಕ್ಷೇತೋಟದ ಸಾಮ್ಯ ಮತ್ತು ಯೆಶಾಯ
ಪ್ರವಾದಿಯ ಸಾಮ್ಯದ ನಡುವಣ ಸಂಬಂಧವನ್ನು ಅರ್ಥಮಾಡಿಕೊಂಡರು.

ಯೇಸುವು ಹೇಳಿದ ಸಾಮ್ಯದಲ್ಲಿ ದ್ರಾಕ್ಷೇತೋಟದಲ್ಲಿ ಕೆಲಸ ಮಾಡುತ್ತಿದ್ದ ಒಕ್ಕಲಿಗರು
ಯಾವುದೇ ಪಾಲನ್ನು ಕೊಡಲು ನಿರಾಕರಿಸಿದರು. ಇವರು ಧಣಿಯು ಕಳುಹಿಸಿದ್ದ
ಆಳುಗಳನ್ನು ಹೊಡೆದು ಅವಮಾನ ಪಡಿಸಿದರು. ಕೊನೆಯಲ್ಲಿ ಧಣಿಯು ತನ್ನ
ಒಬ್ಬನೇ ಮುದ್ದು ಮಗನನ್ನು ಕಳುಹಿಸಿದನು. ತನ್ನ ಮಗನಿಗಾದರೂ ಮರ್ಯಾದೆ
ತೋರಿಸಾರೆಂದು ಧಣಿಯ ನಿರೀಕ್ಷೆಯಾಗಿತ್ತು. ಆದರೆ ಅವರು ಧಣಿಯ ಮಗನಿಗೆ
ಮರ್ಯಾದೆ ತೋರಿಸಲಿಲ್ಲ. ಬದಲಾಗಿ ಬಾಧ್ಯಸ್ಥನಾದ ಈ ಮಗನನ್ನು ಕೊಂಡರೆ,
ದ್ರಾಕ್ಷೇತೋಟವು ತಮ್ಮದಾಗುವುದೆಂದು ಆ ಒಕ್ಕಲಿಗರು ಯೋಚಿಸಿದರು. ಇದು
ಒಂದು ಹುಚ್ಚು ಆಲೋಚನೆಯಾಗಿತ್ತು. ಒಕ್ಕಲಿಗರು ತಮಗೆ ನ್ಯಾಯವಾಗಿ
ಸಿಕ್ಕಬೇಕಾಗಿದ್ದ ದಂಡನೆ ಅನುಭವಿಸಿದರು.

ಯೇಸುಕ್ರಿಸ್ತನು ಈ ಸಾಮ್ಯದ ಮೂಲಕ ಮಹಾಯಾಜಕರು, ಶಾಸ್ತ್ರಿಗಳು ಮತ್ತು
ಫರಿಸಾಯರಾದ ಯೆಹೂದ್ಯ ನಾಯಕರುಗಳಿಗೆ ಎಚ್ಚರಿಕೆ ನೀಡಿದನು. ಅವರು
ತನ್ನನ್ನು ಕೊಂದಲ್ಲಿ, ದೇವರು ಅವರನ್ನು ದಂಡಿಸುವನೆಂದು ಅವರಿಗೆ ಹೇಳಿದನು.