---
title:  ಧಾರ್ಮಿಕ ನಾಯಕರೊಂದಿಗೆ ಭಿನ್ನಾಭಿಪ್ರಾಯಗಳು
date:   24/08/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಮಾರ್ಕ 11:1-33; 12:13-34 ಹಾಗೂ ಜೆಕರ್ಯ 9:9ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಇದಲ್ಲದೆ ನೀವು ನಿಂತುಕೊಂಡು ಪ್ರಾರ್ಥನೆ ಮಾಡುವಾಗೆಲ್ಲಾ, ಯಾರ ಮೇಲೆ ಏನಾದರೂ ವಿರೋಧವಿದ್ದರೆ, ಅದನ್ನು ಅವನಿಗೆ ಕ್ಷಮಿಸಿರಿ. ಕ್ಷಮಿಸಿದರೆ ಪರಲೋಕದಲ್ಲಿರುವ ನಿಮ್ಮ ತಂದೆಯು ಸಹ ನಿಮ್ಮ ತಪ್ಪುಗಳನ್ನು ನಿಮಗೆ ಕ್ಷಮಿಸುವನು ಅಂದನು" (ಮಾರ್ಕ 11:25).

ಮಾರ್ಕನು ತನ್ನ ಸುವಾರ್ತೆಯಲ್ಲಿ ಯೇಸುಸ್ವಾಮಿಯು ಫರಿಸಾಯರು ಮತ್ತು
ಶಾಸ್ತ್ರಿಗಳೊಂದಿಗೆ ಹೊಂದಿದ್ದ ಐದು ಭಿನ್ನಾಭಿಪ್ರಾಯಗಳನ್ನು ತಿಳಿಸಿದ್ದಾನೆ (ಇದೇ
ತ್ರೈಮಾಸಿಕದ ಮೂರನೇ ಪಾಠ ಓದಿರಿ). ಈ ವಾರದ ಪಾಠದಲ್ಲಿ ಯೇಸುವು
ಯೆರೂಸಲೇಮಿಗೆ ಬಂದಾಗ ಮಹಾಯಾಜಕರು ಮತ್ತು ಯೆಹೂದ್ಯ ಧಾರ್ಮಿಕ
ನಾಯಕರೊಂದಿಗೆ ಆರು ಸಾರಿ ವಾಗ್ವಾದ ಮಾಡುವುದನ್ನು ನೋಡುತ್ತೇವೆ. ಮೊದಲ
ಐದು ಭಿನ್ನಾಭಿಪ್ರಾಯ, ವಾದವಿವಾದಗಳು ಯೇಸುವು ಈ ಲೋಕದಲ್ಲಿ ತನ್ನ
ಸೇವೆ ಆರಂಭಿಸಿದಾಗ ನಡೆಯಿತು. ಈ ಎಲ್ಲಾ ವಾದವಿವಾದಗಳು ಕ್ರೈಸ್ತ ಜೀವಿತದ
ಬಗ್ಗೆ ಪ್ರಮುಖ ಪಾಠಗಳನ್ನು ಬೋಧಿಸುತ್ತವೆ.

ಮಹಾಯಾಜಕರು, ಫರಿಸಾಯರು ಹಾಗೂ ಶಾಸ್ತ್ರಿಗಳು ಯೇಸುಸ್ವಾಮಿಯೊಂದಿಗೆ
ವಾದಮಾಡಿ ಜಗಳವಾಡಲು ಬರುತ್ತಿದ್ದರು. ಆದರೆ ಅವರು ಎಂದೂ ಸಹ ವಾದದಲ್ಲಿ
ಆತನನ್ನು ಸೋಲಿಸಲಾಗಲಿಲ್ಲ. ಈ ವಾರ ನಾವು ಜನರು ಯಾಕೆ ಕ್ರಿಸ್ತನೊಂದಿಗೆ
ವಾದವಿವಾದ ಮಾಡುತ್ತಾರೆಂಬುದನ್ನು ತಿಳಿಯೋಣ. ಜನರು ತಮ್ಮ ಹೃದಯದಲ್ಲಿ
ದೇವರಿಂದ ದೂರ ಮಾಡುವಂತಹ ಅನೇಕ ತಪ್ಪು ಭಾವನೆಗಳು ಮತ್ತು
ಅಭಿಪ್ರಾಯಗಳನ್ನು ಹೊಂದಿದ್ದಾರೆ. ಇಂತಹ ತಪ್ಪು ಅಭಿಪ್ರಾಯಗಳನ್ನು ಅವರಲ್ಲಿ
ಹೋಗಲಾಡಿಸಲು ಕ್ರೈಸ್ತರಾದ ನಾವು ಹೇಗೆ ಅವರಿಗೆ ಸಹಾಯ ಮಾಡಬಹುದು?

ಮಾರ್ಕ 11ನೇ ಅಧ್ಯಾಯದಲ್ಲಿ ಯೇಸುಸ್ವಾಮಿಯು ಪಸ್ಯಹಬ್ಬವನ್ನು ಆಚರಿಸಲು
ಯೆರೂಸಲೇಮಿಗೆ ಹೋದನೆಂದು ಕಲಿಯುತ್ತೇವೆ. ಈ ಹಬ್ಬವು ಸಾಮಾನ್ಯವಾಗಿ
ಮಾರ್ಚ್‌ ತಿಂಗಳಿನ ಕೊನೆಯವಾರ ಹಾಗೂ ಏಪ್ರಿಲ್ ಮೊದಲವಾರದಲ್ಲಿ ನಡುವೆ
ಆಚರಿಸಲ್ಪಡುತ್ತದೆ. ಮಾರ್ಕ 11-16ನೇ ಅಧ್ಯಾಯಗಳು ಆ ಸಮಯದಲ್ಲಿ ನಡೆದ
ಘಟನೆಗಳನ್ನು ತಿಳಿಸುತ್ತವೆ. ಈ ಸುವಾರ್ತೆಯ ಮೊದಲ ಹತ್ತು ಅಧ್ಯಾಯಗಳು
ಯೇಸುಸ್ವಾಮಿಯ ಜೀವಿತದ ಕೊನೆಯ ಮೂರೂವರೆ ವರ್ಷಗಳ ಬಗ್ಗೆ ತಿಳಿಸುತ್ತವೆ.
ಆದರೆ ಕೊನೆಯ ಆರುಅಧ್ಯಾಯಗಳು ಆತನ ಜೀವಿತದ, ಕೊನೆಯ 8-10 ದಿನಗಳಲ್ಲಿ
ನಡೆದ ಘಟನೆಗಳನ್ನು ತಿಳಿಸುತ್ತವೆ. ಈ ಅವಧಿಯು ಬಹಳ ಪ್ರಾಮುಖ್ಯತೆ
ಪಡೆದಿರುವುದರಿಂದ ಇವುಗಳ ಬಗ್ಗೆ ಕ್ರೈಸ್ತರಾದ ನಾವು ಚೆನ್ನಾಗಿ ತಿಳಿದುಕೊಳ್ಳಬೇಕೆಂದು
ಮಾರ್ಕನು ಬಯಸುತ್ತಾನೆ ಹಾಗೂ ಹೆಚ್ಚಾಗಿ ಈ ಸಮಯದ ಬಗ್ಗೆ ಬರೆದಿದ್ದಾನೆ.