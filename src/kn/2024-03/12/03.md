---
title:  ಯೆಹೂದ್ಯರ ಅರಸನೇ ನಿನಗೆ ನಮಸ್ಕಾರ
date:   16/09/2024
---

`ಮಾರ್ಕ 15:15-20ನೇ ವಚನಗಳಲ್ಲಿ ರೋಮ್ ಸಿಪಾಯಿಗಳು ಯೇಸುವಿಗೆ
ಏನು ಮಾಡಿದರು? ಅವರು ಮಾಡಿದ ಕಾರ್ಯಗಳು ಏನು ಅರ್ಥಕೊಡುತ್ತವೆ?`

ಒಬ್ಬ ಅಪರಾಧಿಯನ್ನು ಶಿಲುಬೆಗೇರಿಸುವ ಮೊದಲು ರೋಮ್‌ ಸೈನಿಕರು ಕೆಲವು
ವಿಧಾನಗಳನ್ನು ಅನುಸರಿಸುತ್ತಿದ್ದರು. ಮೊದಲನೆಯದಾಗಿ ಅವರು ಅಪರಾಧಿಯ
ಬಟ್ಟೆಗಳನ್ನೆಲ್ಲಾ ಬಿಚ್ಚಿಸಿ, ಅವನನ್ನು ಒಂದು ಕಂಬಕ್ಕೆ ಕಟ್ಟಿ ಚರ್ಮದ ಕೊರಡೆಗಳಿಂದ
ಹೊಡೆಯುತ್ತಿದ್ದರು. ಆ ಕೊರಡೆಗೆ ಮೂಳೆ, ಗಾಜಿನ ಚೂರುಗಳು ಅಥವಾ
ಮೊಳೆಗಳನ್ನು ಕಟ್ಟುತ್ತಿದ್ದರು.

ಯೇಸುಸ್ವಾಮಿಯನ್ನು ಕೊರಡೆಗಳಿಂದ ಹೊಡೆದ ತರುವಾಯ, ರೋಮನ್
ಸಿಪಾಯಿಗಳು ಆತನನ್ನು ಬಹಳವಾಗಿ ನಿಂದಿಸಿ ಅಪಹಾಸ್ಯ ಮಾಡಿದರು. ಆತನಿಗೆ
ನೇರಳೆಬಣ್ಣದ ಬಟ್ಟೆಯನ್ನು ಹಾಕಿದರು. ಆತನ ತಲೆಗೆ ಮುಳ್ಳಿನ ಕಿರೀಟ ಹಾಕಿ,
ಯೆಹೂದ್ಯರ ಅರಸನೇ, ನಿನಗೆ ನಮಸ್ಕಾರ ಎಂದು ಅಪಹಾಸ್ಯ ಮಾಡಿದರು.
ಸುಮಾರು 200-600 ಸಿಪಾಯಿಗಳ ಒಂದು ದಂಡು ಯೇಸುವನ್ನು ಅಪಹಾಸ್ಯ
ಮಾಡುತ್ತಿತ್ತು.

ಈ ಘಟನೆಯಲ್ಲಿರುವ ವಿಪರ್ಯಾಸವು ಎರಡು ವಿಧವಾದ ಅರ್ಥಕೊಡುತ್ತದೆ.
ರೋಮನ್ ಸಿಪಾಯಿಗಳಿಗೆ ಯೇಸುಕ್ರಿಸ್ತನು ನಿಜವಾಗಿಯೂ ಅರಸನೆಂದು ತಿಳಿದಿಲ್ಲ.
ಇದು ಮೊದಲನೆಯ ವಿಪರ್ಯಾಸ. ಆದರೆ ಆತನು ಯೆಹೂದ್ಯರ ಅರಸನೆಂದು
ಹೇಳಿಕೊಂಡು ಅಪಹಾಸ್ಯ ಮಾಡುತ್ತಿದ್ದರು. ಆದರೆ ಅವರು ತಮಗೆ ಅರಿಯದೆ
ನಿಜ ಹೇಳುತ್ತಿದ್ದರು. ಸಿಪಾಯಿಗಳು ರೋಮ್‌ಚಕ್ರವರ್ತಿಯನ್ನು ಸ್ವಾಗತಿಸುತ್ತಿದ
ರೀತಿಯಲ್ಲಿ "ಯೆಹೂದ್ಯರ ಅರಸನೇ, ನಿನಗೆ (ಸ್ವಾಗತ) ನಮಸ್ಕಾರ" ಎಂದು
ಅಪಹಾಸ್ಯ ಮಾಡಿ ಯೇಸುಸ್ವಾಮಿಯನ್ನು ನಿಂದಿಸುತ್ತಿದ್ದರು (ಮಾರ್ಕ 15:18).

ರೋಮ್ ಸಿಪಾಯಿಗಳು ಬೇರೆ ವಿಧದಲ್ಲಿಯೂ ಕ್ರಿಸ್ತನನ್ನು ಅಣಕಿಸಿ ಪರಿಹಾಸ್ಯ
ಮಾಡುತ್ತಿದ್ದರು. ಆತನ ಮುಖಕ್ಕೆ ಉಗುಳಿ ತಲೆಗೆ ಕೋಲಿನಿಂದ ಹೊಡೆದು ಆತನ
ಮುಂದೆ ಮೊಣಕಾಲೂರಿ ಗೌರವ ಸೂಚಿಸುವಂತೆ ನಟನೆ ಮಾಡಿದರು. ಸಿಪಾಯಿಗಳು
ಈ ರೀತಿಯಾದ ಕಾರ್ಯವನ್ನು ಮೂರುಬಾರಿ ಮಾಡಿ ಕ್ರಿಸ್ತನನ್ನು ಅಪಹಾಸ್ಯ
ಮಾಡಿದರೆಂದು ಮಾರ್ಕನು ತಿಳಿಸುತ್ತಾನೆ. ಅಂದರೆ ಅವರು ಆತನ ತಲೆಯ
ಮೇಲೆ ಹೊಡೆಯುತ್ತಾ ಉಗುಳುತ್ತಾ ಇದ್ದರು. ಆದರೆ ಕ್ರಿಸ್ತನು ಏನೂ ಮಾತಾಡದೆ
ಮೌನವಾಗಿದ್ದನು ಮತ್ತು ಯಾವುದೇ ಮುಖಭಾವನೆಯನ್ನೂ ತೋರಿಸಲಿಲ್ಲ.

ಸೆರೆಯಾಳುಗಳು ಮತ್ತು ಅಪರಾಧಿಗಳು ತಮ್ಮ ಶಿಲುಬೆಗಳನ್ನು ತಾವೇ
ಹೊತ್ತುಕೊಂಡು ಹೋಗಬೇಕಾಗಿತ್ತು. ಜನರ ಮುಂದೆ ಅವರನ್ನು ಅವಮಾನ
ಪಡಿಸುವುದು ರೋಮನ್ನರ ಉದ್ದೇಶವಾಗಿತ್ತು. ಯೇಸುವನ್ನು ಸಿಪಾಯಿಗಳು
ಯೆಹೂದ್ಯರ ಅರಸನೆಂದು ಅಪಹಾಸ್ಯ ಮಾಡಿದರು. ಆದರೆ ಆತನು ಯೆಹೂದ್ಯರಿಗೆ
ಮಾತ್ರವಲ್ಲ, ತಮಗೂ ಹಾಗೂ ಸಮಸ್ತ ವಿಶ್ವದ ಅರಸನಾಗಿದ್ದಾನೆಂದು ರೋಮನ್
ಸೈನಿಕರು ತಿಳಿದಿರಲಿಲ್ಲ. ಇದು ಎಂತಹ ವಿಪರ್ಯಾಸವಲ್ಲವೇ!