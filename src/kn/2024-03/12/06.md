---
title:  ಯೇಸುವನ್ನು ಸಮಾಧಿಯಲ್ಲಿರಿಸಿದ್ದು
date:   19/09/2024
---

`ಮತ್ತಾಯ 15:42-47ನೇ ವಚನಗಳನ್ನು ಓದಿರಿ, ಅರಿಮಥಾಯದ ಯೋಸೇಫನು
ಯೇಸುಸ್ವಾಮಿಗೆ ಮಾಡಿದ ಸಹಾಯವೇನು? ಆ ಸಮಯದಲ್ಲಿ ಯೇಸುವಿನ ಶಿಷ್ಯರು
ಎಲ್ಲಿದ್ದರು? ಅರಿಮಥಾಯದ ಯೋಸೇಫನ ಈ ಸಹಾಯವು ಹೇಗೆ ಪ್ರಾಮುಖ್ಯವಾಗಿದೆ?`

ಸತ್ತವರನ್ನು ಸಮಾಧಿ ಮಾಡಲೇಬೇಕು. ಹಿರೀಸಭೆಯ ಗೌರವಾನ್ವಿತ ವ್ಯಕ್ತಿಗಳಲ್ಲಿ
ಒಬ್ಬನಾದ ಅರಿಮಥಾಯದ ಯೋಸೇಫನು ಬಹಳ ಶ್ರೀಮಂತನು ಹಾಗೂ
ಪ್ರಭಾವಶಾಲಿಯೂ ಆಗಿದ್ದನು. ಅವನಿಗೆ ರೋಮನ್ ದೇಶಾಧಿಪತಿಯಾಗಿದ್ದ
ಪಿಲಾತನ ಪರಿಚಯವಿತ್ತು. ಆದುದರಿಂದ ಅವನು ಧೈರ್ಯದಿಂದ ಪಿಲಾತನ
ಬಳಿಗೆ ಹೋಗಿ ಯೇಸುವಿನ ದೇಹವನ್ನು ಕೊಡಿಸಬೇಕೆಂದು ಕೇಳಿಕೊಂಡನು.
ಕ್ರಿಸ್ತನ ದೇಹದ ಬಗ್ಗೆ ಅವನು ವಹಿಸಿದ ಆಸಕ್ತಿಯು ನಮ್ಮ ಹೃದಯವನ್ನು ಸ್ಪರ್ಶಿಸುತ್ತದೆ.
ಆದರೆ ಈ ಸಮಯದಲ್ಲಿ ಯೇಸುಸ್ವಾಮಿಯ ನಿಷ್ಠರಾದ ಶಿಷ್ಯರು ಎಲ್ಲಿದ್ದರೆಂಬ
ಈ
ಪ್ರಶ್ನೆಯನ್ನು ನಾವು ಕೇಳಬೇಕಾಗಿದೆ.

ಅರಿಮಥಾಯದ ಯೋಸೇಫನು ಯೇಸುವಿನ ದೇಹವನ್ನು ತನಗೆ
ಕೊಡಿಸಬೇಕೆಂದು ಕೇಳಿಕೊಂಡನು. ಆದರೆ ಆತನು ಇಷ್ಟು ಬೇಗ ಸತ್ತನೋ ಎಂದು
ಪಿಲಾತನು ಆಶ್ಚರ್ಯಪಟ್ಟನು. ಅವನು ತಕ್ಷಣವೇ ಯೇಸುವನ್ನು ಶಿಲುಬೆಗೆ ಹಾಕಿದ
ಸಿಪಾಯಿಗಳ ಮುಖ್ಯಸ್ಥನಾದ ಶತಾಧಿಪತಿಯನ್ನು ಕರೆಸಿ ಅದರ ಬಗ್ಗೆ ವಿಚಾರಿಸಿದನು.
ಶತಾಧಿಪತಿಯು ಯೇಸುವು ಸತ್ತನೆಂದು ಖಚಿತಪಡಿಸಿದನು (ಮಾರ್ಕ 15:43-45).

ಮುಸ್ಲಿಮರೂ ಸೇರಿದಂತೆ ಅನೇಕರು ಯೇಸುಸ್ವಾಮಿಯು ಶಿಲುಬೆಯಲ್ಲಿ ಸಾಯಲಿಲ್ಲ.
ಆದರೆ ಪ್ರಜ್ಞೆ ತಪ್ಪಿದ್ದನೆಂದು ಹೇಳುತ್ತಾರೆ. ಈ ಕಾರಣದಿಂದ ಶತಾಧಿಪತಿಯ
ಹೇಳಿಕೆಯು ಬಹಳ ಪ್ರಾಮುಖ್ಯವಾಗಿದೆ. ಇದು ಮುಸ್ಲಿಮರು ಹೇಳುವುದು ಸುಳ್ಳೆಂದು
ನಿರೂಪಿಸುತ್ತದೆ. ಅರಿಮಥಾಯದ ಯೋಸೇಫನು ಯೇಸುವಿನ ದೇಹವನ್ನು
ನಾರುಮಡಿಯಲ್ಲಿ ಸುತ್ತಿ ಬಂಡೆಯಲ್ಲಿ ತೋಡಿದ್ದ ಸಮಾಧಿಯಲ್ಲಿಟ್ಟನು. ಮಗ್ಗಲದ
ಮರಿಯಳು ಹಾಗೂ ಯೋಸೆ ಎಂಬುವನ ತಾಯಿಯಾದ ಮರಿಯಳು ಎಂಬ
ಇಬ್ಬರು ಸ್ತ್ರೀಯರು ಆತನನ್ನಿಟ್ಟ ಸ್ಥಳವನ್ನು ನೋಡಿದರು. ಈ ಸ್ತ್ರೀಯರು ಮತ್ತು
ಸಲೋಮೆ ಎಂಬಾಕೆಯು ಯೇಸುವು ಶಿಲುಬೆಯಲ್ಲಿ ಸಾಯುವುದನ್ನು ಕಣ್ಣಾರೆ
ಕಂಡಿದ್ದರು. ಈ ಮೂವರು ಭಾನುವಾರ ಬೆಳಿಗ್ಗೆ ಆತನ ದೇಹಕ್ಕೆ ಸುಗಂಧದ್ರವ್ಯ
ಹಚ್ಚುವುದಕ್ಕಾಗಿ ಸಮಾಧಿಗೆ ಹೋದರು (ಮಾರ್ಕ 16:1).

ಮಾರ್ಕನು ಈ ಮೂರು ಸ್ತ್ರೀಯರ ಬಗ್ಗೆ ಯಾಕೆ ತಿಳಿಸುತ್ತಿದ್ದಾನೆ? ಯಾಕೆಂದರೆ
ಅವರು ಯೇಸುವಿನ ಮರಣವನ್ನು ನೋಡಿದ್ದರು. ಅಲ್ಲದೆ ಅರಿಮಥಾಯದ
ಯೋಸೇಫನು ಆತನ ದೇಹವನ್ನು ಸಮಾಧಿಯಲ್ಲಿಡುವುದನ್ನು ಸಹ ನೋಡಿದ್ದರು.
ಭಾನುವಾರದಂದು ಅಲ್ಲಿಗೆ ಹಿಂದಿರುಗಿ ಬಂದು ಯೇಸುವಿನ ಸಮಾಧಿ
ತೆರೆದಿರುವುದನ್ನು ಕಂಡರು. ಈ ಮೂವರು ಮಹಿಳೆಯರು ಆತನ ಪುನರುತ್ಥಾನಕ್ಕೆ
ಸಾಕ್ಷಿಯಾಗಿದ್ದಾರೆ.