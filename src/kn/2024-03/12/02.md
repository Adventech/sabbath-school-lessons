---
title:  ನೀನು ಯೆಹೂದ್ಯರ ಅರಸನೋ?
date:   15/09/2024
---

`ಮಾರ್ಕ 15:1-5ನೇ ವಚನಗಳಲ್ಲಿ ಯಾವ ಅಸಂಗತವಾದ ವಿಷಯಗಳು
ಕಂಡುಬರುತ್ತವೆ? (ಅಸಂಗತ ಅಥವಾ ವಿಪರ್ಯಾಸವೆಂದರೆ (Irony) ನಾವು
ನಿರೀಕ್ಷಿಸುವುದಕ್ಕಿಂತ ವಿರುದ್ಧವಾಗಿ ನಡೆಯುವ ಘಟನೆಗಳು).`

ಯೇಸುಸ್ವಾಮಿಯು ತಾನು ದೇವರೆಂದು ಹೇಳಿಕೊಂಡ ಕಾರಣದಿಂದ ಆತನು
ಸಾಯಬೇಕೆಂದು ಯೆಹೂದ್ಯರು ನಿರ್ಧರಿಸಿದರು. ಆದರೆ ರೋಮನ್ ಸರ್ಕಾರದ
ಕಾನೂನಿನ ಪ್ರಕಾರ ಯೆಹೂದ್ಯರಿಗೆ ಯಾರನ್ನೂ ಕೊಲ್ಲುವ ಅಧಿಕಾರವಿರಲಿಲ್ಲ.
ಆದುದರಿಂದ ಅವರು ಆತನನ್ನು ದೇಶಾಧಿಪತಿಯಾದ ಪಿಲಾತನ ಬಳಿಗೆ ಕರೆದು
ತಂದರು. ಇವನು ಕ್ರಿ.ಶ.26-36ರವರೆಗೆ ಯೂದಾಯ ಪ್ರಾಂತ್ಯದ
ದೇಶಾಧಿಪತಿಯಾಗಿದ್ದನು. ಪಿಲಾತನು ಅಷ್ಟೇನೂ ಒಳ್ಳೆಯವನಾಗಿರಲಿಲ್ಲ. ಬದಲಾಗಿ
ಯೆಹೂದ್ಯರಿಗೆ ಕೋಪವನ್ನೆಬ್ಬಿಸುವ ಅನೇಕ ಕಾರ್ಯಗಳನ್ನು ಅವನು ಮಾಡಿದ್ದನು
(ಲೂಕ 13:1ನೇ ವಚನ ಓದಿರಿ).

ಪಿಲಾತನು ಯೇಸುಸ್ವಾಮಿಯನ್ನು 'ನೀನು ಯೆಹೂದ್ಯರ ಅರಸನೋ' ಎಂದು
ಪ್ರಶ್ನಿಸಿದನು (ಮಾರ್ಕ 15:2). ಇದು ಯೆಹೂದ್ಯರು ಆತನ ಮೇಲೆ ಯಾವ
ಅಪರಾಧ ಹೊರಿಸುತ್ತಿದ್ದಾರೆಂಬ ಬಗ್ಗೆ ಒಂದು ಸುಳಿವು ನೀಡುತ್ತದೆ. ಹಳೆಯ
ಒಡಂಬಡಿಕೆಯ ಕಾಲದಲ್ಲಿ ರಾಜರನ್ನು ದೇವರು ಆರಿಸಿಕೊಂಡಿದ್ದಾನೆಂದು ಸೂಚಿಸುವ
ಸಲುವಾಗಿ ಯಾಜಕರು ಅವರ ತಲೆಯ ಮೇಲೆ ಎಣ್ಣೆ ಹೊಯ್ದು ಅಭಿಷೇಕಿಸುತ್ತಿದ್ದರು.
ಇಬ್ರಿಯ ಭಾಷೆಯಲ್ಲಿ ರಕ್ಷಕನು ಎಂಬ ಪದಕ್ಕೆ ಮೆಸ್ಸಿಯನೆಂಬ ಪದ
ಉಪಯೋಗಿಸುತ್ತಾರೆ. ಇದಕ್ಕೆ ದೇವರು ಆರಿಸಿಕೊಂಡು ತನ್ನ ಆತ್ಮನನ್ನು ಅವನ
ಮೇಲೆ ಸುರಿಸುವನು" ಎಂಬ ಅರ್ಥವಿದೆ. ಇದೇಎಣ್ಣೆಯನ್ನು ಅಭಿಷೇಕ
ಹೊಂದುವವನ ಮೇಲೆ ಸುರಿಸಲಾಗುತ್ತಿತ್ತು. ಈ ಕಾರಣದಿಂದ ಅನೇಕ ಯೆಹೂದ್ಯರು
ಮೆಸ್ಸಿಯನೆಂದರೆ ಆತನೂ ರಾಜನೂ ಆಗಿದ್ದಾನೆಂದು ಅಭಿಪ್ರಾಯಪಡುತ್ತಿದ್ದರು.
ಅರಸನಾದ ಮೆಸ್ಸಿಯನು ರೋಮ್‌ರಾಜ್ಯದ ರಾಜನನ್ನು ಎದುರಿಸಬಹುದಾಗಿತ್ತು.
ಆದುದರಿಂದ ಯೇಸುವು ತಾನು ದೇವರೆಂದು ಹೇಳಿಕೊಂಡಾಗ, ಯೆಹೂದ್ಯರು
ಆತನು ರೋಮ್ ಸಾಮ್ರಾಜ್ಯದ ವಿರುದ್ಧವಾಗಿ ಹೋರಾಡುತ್ತಿದ್ದಾನೆಂದು
ಆಪಾದಿಸುತ್ತಿದ್ದರು. ಈ ಅಪರಾಧಕ್ಕಾಗಿ ರೋಮನ್ನರು ಜನರನ್ನು ಕೊಲ್ಲುತ್ತಿದ್ದರು.

ಈ ಕಥೆಯಲ್ಲಿ ಕಂಡುಬರುವ ಅಪಾರ್ಥವನ್ನು ಗಮನಿಸಿ, ಯೇಸುಸ್ವಾಮಿಯು
ತಾನು ದೇವರೂ ಹಾಗೂ ಯೆಹೂದ್ಯರ ಅರಸನೂ ಆಗಿದ್ದೇನೆಂದು ಹೇಳಿಕೊಳ್ಳುವ
ಕಾರಣದಿಂದ ಯೆಹೂದ್ಯರು ಆತನನ್ನು ಕೊಲ್ಲಲು ಬಯಸಿದರು. ಯೆಹೂದ್ಯರು
ನಿರಾಕರಿಸಿದ್ದು ಎಂತಹ ವಿಪರ್ಯಾಸವಾಗಿದೆ ಎಂಬುದನ್ನು ಗಮನಿಸಿ. ಆದರೆ
ಯೆಹೂದ್ಯರು ಯೇಸುವನ್ನು ಯಥಾರ್ಥವಾಗಿ ಗೌರವಿಸಿ ಆರಾಧಿಸಬೇಕಾಗಿತ್ತು.
“ನೀನು ಯೆಹೂದ್ಯರ ಅರಸನೇ' ಎಂದು ಪಿಲಾತನು ಕೇಳಿದ ಪ್ರಶ್ನೆಗೆ ಯೇಸುಸ್ವಾಮಿಯು
“ನೀನೇ ಹೇಳಿದ್ದೀ' ಎಂದು ಉತ್ತರಕೊಟ್ಟನು (ಮಾರ್ಕ 15:2). ಕ್ರಿಸ್ತನು ಹೇಳಿದ
ಉತ್ತರದಲ್ಲಿ ತಾನು ಅರಸನೋ ಅಥವಾ ಇಲ್ಲವೋ ಎಂದು ತಿಳಿಸಲಿಲ್ಲ. ಆದರೆ
ತಾನು ಅರಸನೇ ಹೌದು, ಆದರೆ ಪಿಲಾತನು ನಿರೀಕ್ಷಿಸಿದ ರೀತಿಯ ಅರಸನಲ್ಲವೆಂದು
ಯೇಸುವಿನ ಉತ್ತರವು ತಿಳಿಸುತ್ತದೆ.

ಮಹಾಯಾಜಕರು ಯೇಸುವನ್ನು ಹೊಟ್ಟೆಕಿಚ್ಚಿನಿಂದ ಒಪ್ಪಿಸಿಕೊಟ್ಟಿದ್ದಾರೆಂದು
ಪಿಲಾತನು ತಿಳಿದುಕೊಂಡನು (ಮಾರ್ಕ 15:9,10), ಆದುದರಿಂದ ಯೆಹೂದ್ಯರ
ಅರಸನಾದ ಯೇಸುವನ್ನು ಬಿಟ್ಟುಕೊಡಬೇಕೋ? ಎಂದು ಅವರನ್ನು ಕೇಳಿದನು.
ಆದರೆ ಯೆಹೂದ್ಯ ನಾಯಕರು ಹಾಗೂ ಮಹಾಯಾಜಕರು ಬರಬ್ಬನನ್ನೇ ಬಿಟ್ಟುಕೊಡ
ಬೇಕೆಂದು ಬೇಡಿಕೊಳ್ಳಿರಿ ಎಂದು ಜನರನ್ನು ಪ್ರೇರಿಸಿದರು ಮತ್ತು ಯೇಸುವನ್ನು
ಶಿಲುಬೆಗೆ ಹಾಕಬೇಕೆಂದು ಕೇಳಿಕೊಂಡರು. ಇದನ್ನು ಕೇಳಿದ ಪಿಲಾತನು ಆಶ್ಚರ್ಯ
ಪಟ್ಟನು. ಶಿಲುಬೆಯ ಮರಣವು ಅತ್ಯಂತ ವೇದನೆಯ ಮರಣವಾಗಿತ್ತು. ಅಲ್ಲದೆ
ಯೇಸುವು ನಿರಪರಾಧಿಯೆಂದು ಪಿಲಾತನಿಗೆ ತಿಳಿದಿತ್ತು. ಆದುದರಿಂದ ಈ ಕಥೆಯಲ್ಲಿ
ನಾವು ನಿರೀಕ್ಷೆ ಮಾಡದಿರುವ ವಿಪರ್ಯಾಸವನ್ನು ಕಾಣುತ್ತೇವೆ. ಅದೇನೆಂದರೆ
ರೋಮನ್ ದೇಶಾಧಿಪತಿಯಾದ ಪಿಲಾತನು ಯೇಸುವನ್ನು ರಕ್ಷಿಸಬೇಕೆಂದು
ಬಯಸುತ್ತಾನೆ. ಆದರೆ ಆತನ ಸ್ವಂತ ಜನರು ಆತನನ್ನು ಶಿಲುಬೆಗೇರಿಸಬೇಕೆಂದು
ಅಪೇಕ್ಷಿಸುತ್ತಿದ್ದಾರೆ.