---
title:  ಹೆಚ್ಚಿನ ಚಿಂತನೆ
date:   20/09/2024
---

ಶ್ರೀಮತಿ ವೈಟಮ್ಮನವರ 'ದಿ ಡಿಸೈರ್ ಆಫ್ ಏಜಸ್'
ಪುಸ್ತಕದ 78-80ನೇ ಅಧ್ಯಾಯಗಳನ್ನು ಓದಿರಿ.

ಇದೇ ಪುಸ್ತಕದ 738ನೇ ಪುಟದಲ್ಲಿ ಶ್ರೀಮತಿ ವೈಟಮ್ಮನವರು ಹೀಗೆ ತಿಳಿಸುತ್ತಾರೆ:
"ದೇಶಾಧಿಪತಿಯಾದ ಪಿಲಾತನು ಯೇಸುವನ್ನು ಬಿಡಿಸಬೇಕೆಂದು ಬಹಳವಾಗಿ
ಪ್ರಯತ್ನಿಸಿದನು. ಆದರೆ ಇದಕ್ಕೆ ತನ್ನ ಅಧಿಕಾರ ಮತ್ತು ಗೌರವ
ಕಳೆದುಕೊಳ್ಳಬೇಕಾಗುವುದೆಂದು ಅವನಿಗೆ ತಿಳಿದಿತ್ತು. ಆದುದರಿಂದ ಅವನು
ನಿರಪರಾಧಿಯಾದ ಕ್ರಿಸ್ತನನ್ನು ಮರಣಕ್ಕೆ ಒಪ್ಪಿಸಿದನು. ನಮ್ಮಲ್ಲಿ ಎಷ್ಟು ಮಂದಿ
ಐಶ್ವರ್ಯ, ಅಧಿಕಾರ ಉಳಿಸಿಕೊಳ್ಳುವ ಸಲುವಾಗಿ ಪಿಲಾತನಂತೆ ಕ್ರಿಸ್ತನನ್ನು ಎಷ್ಟು
ಸಾರಿ ಮರಣಕ್ಕೆ ಒಪ್ಪಿಸಿದ್ದೇವೆ? ಆದರೆ ನಾವು ನ್ಯಾಯಸಮ್ಮತವಾದ ಕಾರ್ಯ
ಮಾಡಬೇಕೆಂದು ಪವಿತ್ರಾತ್ಮನು ತಿಳಿಸುತ್ತಾನೆ. ಕೆಟ್ಟತನಕ್ಕೆ ಸಮ್ಮತಿಸಿ ದೇವರಿಗೆ
ವಿರುದ್ದವಾದ ಕಾರ್ಯಮಾಡುವವನು ದೋಷಿಯೆಂದು ಎಣಿಸಲ್ಪಡುವನು".

'ದಿ ಡಿಸೈರ್‌ ಆಫ್ ಏಜಸ್' ಪುಸ್ತಕದ 753ನೇ ಪುಟದಲ್ಲಿ ಹೀಗೆ ತಿಳಿಸಲಾಗಿದೆ:
ಸಮಸ್ತ ಲೋಕದ ಪಾಪದ ದೋಷಾಪರಾಧವನ್ನು ಕ್ರಿಸ್ತನು ಅನುಭವಿಸಿದನು.
ನಮ್ಮ ಬದಲಾಗಿ ಆತನು ತನ್ನ ಪ್ರಾಣಕೊಟ್ಟನು. ನಮ್ಮನ್ನು ಕ್ಷಮಿಸುತ್ತೇನೆ ಹಾಗೂ
ರಕ್ಷಿಸುತ್ತೇನೆಂಬ ದೇವರು ಮಾಡಿದ ವಾಗ್ದಾನವನ್ನು ಆತನು ನೆರವೇರಿಸಿದನು.
ದೇವರ ಆಜ್ಞೆಗಳನ್ನು ಮೀರಿ ನಡೆದ ಕಾರಣದಿಂದ ನಾವು ಅನುಭವಿಸಬೇಕಾದ
ದಂಡನೆಯನ್ನು ಆತನು ಅನುಭವಿಸಿದನು. ಪ್ರತಿಯೊಬ್ಬ ಪಾಪಿಯ ದೋಷಪರಾಧದ
ಭಾರವು ಆತನ ಹೃದಯವನ್ನು ಬಾಧಿಸುತ್ತಿತ್ತು. ದೇವರು ಪಾಪವನ್ನು ಎಷ್ಟೊಂದು
ಹಗೆ ಮಾಡುತ್ತಾನೆಂದು ಕ್ರಿಸ್ತನಿಗೆ ತಿಳಿಯಿತು. ಈ ಆಲೋಚನೆಯು ಆತನ
ಹೃದಯದಲ್ಲಿ ಭಯ ಹಾಗೂ ಚಿಂತೆ ಉಂಟುಮಾಡಿತು. ಯೇಸು ಈ
ಲೋಕದಲ್ಲಿದ್ದಾಗ, ತಂದೆಯ ಕರುಣೆ, ಕ್ಷಮೆ ಹಾಗೂ ಪ್ರೀತಿಯ ಶುಭವಾರ್ತೆಯನ್ನು
ಎಲ್ಲರಿಗೂ ಸಾರಿದ್ದನು. ಎಂತಹ ನೀಚ ಪಾಪಿಯನ್ನೂ ಸಹ ದೇವರು ರಕ್ಷಿಸುತ್ತಾನೆಂದು
ಆತನು ಉಪದೇಶ ಮಾಡಿದ್ದನು. ಆದರೆ ಈಗ ನಮ್ಮೆಲ್ಲರ ಪಾಪಗಳ
ದೋಷಾಪರಾಧದ ಭಯಂಕರ ಪರಿಣಾಮವನ್ನು ಆತನು ಅನುಭವಿಸುತ್ತಿದ್ದನು.
ಇದು ಎಷ್ಟೊಂದು ಭಯಂಕರವಾಗಿತ್ತೆಂದರೆ, ತಂದೆಯಾದ ದೇವರ ಪ್ರೀತಿಯ
ಮುಖವು ಯೇಸುವಿಗೆ ಮರೆಯಾಗಿತ್ತು. ಆದುದರಿಂದ ಆತನು ಅಪಾರವಾದ
ದುಃಖವನ್ನು ಅನುಭವಿಸಿದನು. ಆ ಸಮಯದಲ್ಲಿ ಯೇಸುವು ಅನುಭವಿಸಿದ
ದುಃಖವನ್ನು ಯಾವ ಮನುಷ್ಯನ ಸಹ ಸ೦ಪೂರ್ಣವಾಗಿ
ಅರ್ಥಮಾಡಿಕೊಳ್ಳಲಾಗದು. ಕ್ರಿಸ್ತನ ದುಃಖವು ಎಷ್ಟೊಂದು ವೇದನೆಯಿಂದ
ಕೂಡಿತ್ತೆಂದರೆ, ಆತನ ಶಾರೀರಿಕ ನೋವು ಆತನ ಅನುಭವಕ್ಕೆ ಬರಲಿಲ್ಲ".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಯೇಸುಕ್ರಿಸ್ತನು ನಮ್ಮ ಪಾಪಗಳ ದಂಡನೆಗಾಗಿ ತಾನು ನಮಗಾಗಿ ಸತ್ತನು.
ಇದು ನಾವು ರಕ್ಷಿಸಲ್ಪಡುವುದಕ್ಕೆ ಎಷ್ಟೊಂದು ಮುಖ್ಯವಾಗಿದೆ?`

`ಇಂದು ನಮ್ಮಲ್ಲಿ ಯಾರು ಅಥವಾ ಯಾವುದು ಬರಬ್ಬನಾಗಿದ್ದಾನೆ? ಇಂದು
ಲೋಕದ ಜನರು ಯೇಸುಕ್ರಿಸ್ತನಿಗೆ ಬದಲಾಗಿ ಬೇರೆ ಯಾವುದನ್ನು ಅಥವಾ
ಯಾರನ್ನು ಬಯಸುತ್ತಾರೆ?`

`ದಾನಿಯೇಲನು 9:24-27ನೇ ವಚನಗಳು ಯಾಕೆ ಬಹಳ
ಪ್ರಾಮುಖ್ಯವಾಗಿವೆ?`