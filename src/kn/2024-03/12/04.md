---
title:  ಕ್ರಿಸ್ತನನ್ನು ಶಿಲುಬೆಗೇರಿಸಿದ್ದು
date:   17/09/2024
---

`ಮಾರ್ಕ 15:21-38ನೇ ವಚನಗಳಲ್ಲಿ ಎಂತಹ ನೋವಿನ ಮತ್ತು ಹೃದಯ
ವಿದ್ರಾವಕ ಘಟನೆಯ ಬಗ್ಗೆ ಓದುತ್ತೇವೆ?`

ಈ ಭಾಗದ ಕಥೆಯಲ್ಲಿ ಯೇಸುವು ಏನೂ ಮಾತಾಡದೆ ಮೌನವಾಗಿದ್ದಾನೆ.
ಆತನು ಹಿಡಿಯಲ್ಪಡುವುದಕ್ಕೆ ಮೊದಲು ಜನರಿಗೆ ಅನೇಕ ವಿಧವಾಗಿ ಸಹಾಯ
ಮಾಡಿದನು. ಆದರೆ ಈಗ ಅದೇ ಜನರು ಆತನ ವಿರುದ್ಧವಾಗಿ ತಮ್ಮ ಮನಸ್ಸಿಗೆ
ಬಂದಂತೆ ಮಾಡುತ್ತಿದ್ದರು. ಯೇಸುಸ್ವಾಮಿಯು ಉತ್ತಮ ಬೋಧಕನೂ ಮತ್ತು
ಒಳ್ಳೆಯ ಆರೋಗ್ಯವಂತನೂ ಆಗಿದ್ದನು. ಆದರೆ ಕೊರಡೆಗಳ ಹೊಡೆತದಿಂದ
ಈಗ ಆತನು ಬಹಳ ನಿತ್ರಾಣನಾಗಿದ್ದನು. ಆತನು ರಾತ್ರಿಯೆಲ್ಲಾ ನಿದ್ರಿಸಿರಲಿಲ್ಲ
ಅಥವಾ ಊಟಮಾಡಿರಲಿಲ್ಲ. ಈ ಕಾರಣದಿಂದ ದೈಹಿಕವಾಗಿ ದುರ್ಬಲನಾಗಿದ್ದ.
ಕ್ರಿಸ್ತನು ಭಾರವಾದ ಶಿಲುಬೆಯನ್ನು ಹೊರಲಾಗಲಿಲ್ಲ. ಆದುದರಿಂದ ಅಪರಿಚಿತನಾದ
ವ್ಯಕ್ತಿಯೊಬ್ಬನು ಆತನ ಶಿಲುಬೆಯನ್ನು ಹೊತ್ತುಕೊಳ್ಳಬೇಕಾಯಿತು. ಶಿಲುಬೆಯ
ಬಳಿಯಲ್ಲಿ ರೋಮನ್‌ ಸೈನಿಕರು ಕ್ರಿಸ್ತನ ಬಟ್ಟೆಗಳನ್ನು ತೆಗೆದುಹಾಕಿ ಅದನ್ನು
ಚೀಟುಹಾಕುವುದರ ಮೂಲಕ ತಮ್ಮ ಪಾಲುಮಾಡಿಕೊಂಡರು (ಕೀರ್ತನೆ 22:8).

ಶಿಲುಬೆಯ ಮೇಲಿನ ಮರಣದಿಂದ ಹೆಚ್ಚಾಗಿ ರಕ್ತಸ್ರಾವವಾಗುತ್ತಿರಲಿಲ್ಲ. ಒಬ್ಬ
ವ್ಯಕ್ತಿಯನ್ನು ಶಿಲುಬೆಗೆ ಕಟ್ಟಿಹಾಕಲು ಮೊಳೆಗಳನ್ನು ಉಪಯೋಗಿಸುತ್ತಿದ್ದರು
(ಯೋಹಾನ 20:24-49). ಈ ಮೊಳೆಗಳನ್ನು ದೊಡ್ಡ ರಕ್ತನಾಳಗಳಿಲ್ಲದಿದ್ದ ಹಸ್ತದ
ಕೆಳಗಿನ ಮಣಿಕಟ್ಟಿಗೆ ಹೊಡೆಯುತ್ತಿದ್ದರು. ಸಿಪಾಯಿಗಳು ಯೇಸುಕ್ರಿಸ್ತನ ಅಂಗೈಗೆ
ಮೊಳೆಗಳನ್ನು ಹೊಡೆಯಲಿಲ್ಲ. ಯಾಕೆಂದರೆ ಆತನ ಶರೀರವನ್ನು ಶಿಲುಬೆಯಲ್ಲಿ
ಹಿಡಿದುಕೊಳ್ಳಲು ಬೇಕಾದ ಶಕ್ತಿ ಅಂಗೈನಲ್ಲಿಲ್ಲ. ಆದರೆ ಮಣಿಕಟ್ಟಿನ ನರಗಳಿಗೆ
ಮೊಳೆಗಳನ್ನು ಹೊಡೆದಾಗ, ಅದರಿಂದ ಯೇಸುವಿಗೆ ಭಯಂಕರ ನೋವಾಯಿತು.
ಆತನಿಗೆ ಉಸಿರಾಡಲು ಕಷ್ಟವಾಯಿತು. ಆತನು ಉಸಿರಾಡಬೇಕಾದಲ್ಲಿ ತನ್ನ ಕೈಗಳನ್ನು
ಹಿಸುಕಬೇಕಾಗಿತ್ತು. ಆಗ ಆತನಿಗೆ ಸಹಿಸಲಸಾಧ್ಯವಾದ ವೇದನೆಯಾಗುತ್ತಿತ್ತು. ಈ
ರೀತಿಯಾಗಿ ಉಸಿರಾಡಲು ಕಷ್ಟವಾಗುತ್ತಿದ್ದ ಕಾರಣದಿಂದಲೇ ಶಿಲುಬೆಗೆ ಹಾಕಲ್ಪಟ್ಟವರು
ಅಲ್ಲಿಯೇ ಸಾಯುತ್ತಿದ್ದರು.

ಯೇಸುಸ್ವಾಮಿ ತಾನು ಗುಣಪಡಿಸಿದವರಿಗೆ, ದೆವ್ವಬಿಡಿಸಿದವರಿಗೆ ಅಥವಾ ಇತರರಿಗೆ
ತಾನು ಯಾರೆಂದು ಬೇರೆ ಯಾರಿಗೂ ಹೇಳಬಾರದೆಂದು ತಿಳಿಸಿದ್ದನ್ನು ಮಾರ್ಕನ
ಸುವಾರ್ತೆಯಲ್ಲಿ ಓದುತ್ತೇವೆ. ಈ ಕಾರಣದಿಂದ ಮಾರ್ಕನು ತನ್ನ ಸುವಾರ್ತೆಯಲ್ಲಿ
ಹೆಚ್ಚಾಗಿ ಯೇಸುವನ್ನು 'ಕರ್ತನು' 'ದೇವಕುಮಾರನು' ಅಥವಾ 'ರಕ್ಷಕನು' ಎಂದು
ತಿಳಿಸಿಲ್ಲ. ಆದರೆ ಶಿಲುಬೆಯಲ್ಲಿ ಕ್ರಿಸ್ತನು ಯಾರೆಂಬುದನ್ನು ಮುಚ್ಚಿಡಲಾಗಲಿಲ್ಲ.
ಯೇಸುವನ್ನು ಶಿಲುಬೆಗೆ ಹಾಕಿಸಲು ಕಾರಣರಾದ ಫರಿಸಾಯರು ಶಾಸ್ತ್ರಿಗಳು ಹಾಗೂ
ಸದ್ದುಕಾಯರು ಆತನ ಬೇರೆ ಹೆಸರುಗಳನ್ನು ಉಪಯೋಗಿಸುತ್ತಾರೆ. "ಆತನು
ಮತ್ತೊಬ್ಬರನ್ನು ರಕ್ಷಿಸಿದನು, ತನ್ನನ್ನು ರಕ್ಷಿಸಿಕೊಳ್ಳಲಾರನು" ಎಂದು ಮಹಾಯಾಜಕರೂ,
ಶಾಸ್ತ್ರಿಗಳೂ ಹಂಗಿಸುತ್ತಿದ್ದಾರೆ (ಮಾರ್ಕ 15:31). ರಕ್ಷಿಸಿದನು ಎಂಬ ಪದಕ್ಕೆ ಗ್ರೀಕ್
ಭಾಷೆಯಲ್ಲಿ 'ಗುಣಪಡಿಸು' ಮತ್ತು 'ಇತರರನ್ನು ಅಪಾಯದಿಂದ ಬಿಡಿಸು' ಎಂಬ
ಅರ್ಥಗಳೂ ಇವೆ. ಯೆಹೂದ್ಯನಾಯಕರ ಮಾತುಗಳಲ್ಲಿ ಕಂಡುಬರುವ
ವಿಪರ್ಯಾಸವನ್ನು ಗಮನಿಸಿದಿರಾ? ಈ ಮಾತಿನ ಮೂಲಕ ಅವರು ಯೇಸುವು
ರಕ್ತಕನೆಂದು ತಮಗೆ ತಿಳಿದಿದೆಯೆಂದು ಎಲ್ಲರ ಮುಂದೆ ಹೇಳುತ್ತಿದ್ದಾರೆ. ಯೇಸುಕ್ರಿಸ್ತನು
ರೋಗಿಗಳನ್ನು ಸ್ವಸ್ಥಪಡಿಸಿದನು, ಪಾಪಿಗಳನ್ನು ರಕ್ಷಿಸಿದನು ಮತ್ತು ಜನರನ್ನು
ಅಪಾಯದಿಂದ ಬಿಡಿಸಿದನು. ರಕ್ಷಕನೊಬ್ಬನಿಂದ ಮಾತ್ರ ಈ ಕಾರ್ಯಗಳನ್ನು
ಮಾಡಲು ಸಾಧ್ಯ.