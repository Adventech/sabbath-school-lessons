---
title:  ಯಾವನು ಹೆಚ್ಚಿನವನು?
date:   14/08/2024
---

`ಯೇಸುಸ್ವಾಮಿ ಹಾಗೂ ಆತನ ಶಿಷ್ಯರ ನಡುವೆ ನಡೆದ ಸಂಭಾಷಣೆಯನ್ನು
ಓದಿರಿ (ಮಾರ್ಕ 9:30-41), ಇಲ್ಲಿ ಆತನು ಅವರಿಗೆ ತನ್ನ ಮರಣ ಹಾಗೂ
ಪುನರುತ್ಥಾನದ ಬಗ್ಗೆ ಉಪದೇಶಮಾಡುತ್ತಾನೆ. ಇದಕ್ಕೂ ಮಾರ್ಕ 8:31ನೇ ವಚನದಲ್ಲಿ
ತಾನು ಜೀವಿತನಾದ ಎದ್ದು ಬರಬೇಕಾಗಿದೆ ಎಂದು ಹೇಳಿದ್ದಕ್ಕೂ ಇರುವ ವ್ಯತ್ಯಾಸವೇನು?`

ಮಾರ್ಕ 8:31ನೇ ವಚನದಲ್ಲಿ ಯೇಸುಕ್ರಿಸ್ತನ ಮೊದಲನೆ ಉಪದೇಶದಲ್ಲಿ ತಾನು
ಎಲ್ಲರಿಂದಲೂ ನಿರಾಕರಿಸಲ್ಪಟ್ಟು ಕೊಲ್ಲಲ್ಪಡುವೆನೆಂದೂ ಮತ್ತು ಮೂರು ದಿನಗಳಾದ
ಮೇಲೆ ಜೀವಿತನಾಗಿ ಎದ್ದು ಬರುವನೆಂದು ತಿಳಿಸಿದ್ದಾನೆ. ಎರಡನೇ ಉಪದೇಶದಲ್ಲಿ
ಮನುಷ್ಯಕುಮಾರನಾದ ತನ್ನನ್ನು ಒಬ್ಬನು ದ್ರೋಹದಿಂದ ಹಿಡಿದು ವೈರಿಗಳಿಗೆ
ಒಪ್ಪಿಸಿಕೊಡುತ್ತಾನೆಂದು ತಿಳಿಸುತ್ತಾನೆ (ಮಾರ್ಕ 9:31). ತನ್ನನ್ನು ಯಾರು ಹಿಡಿದು
ಕೊಡುತ್ತಾರೆಂದು ಯೇಸು ತಿಳಿಸುವುದಿಲ್ಲ. ಆದರೆ ಓದುಗರಾದ ನಮಗೆ ಯೂದನು
ಸ್ವಾಮಿಯನ್ನು ಹಿಡಿದುಕೊಡುತ್ತಾನೆಂದು ತಿಳಿದಿದೆ. ಯಾಕೆಂದರೆ ಮಾರ್ಕನು ತನ್ನ
ಸುವಾರ್ತೆಯಲ್ಲಿ ಮೊದಲೇ ಇದನ್ನು ಹೇಳಿದ್ದಾನೆ (3:19). ಅನಂತರ ಕರ್ತನಾದ
ಯೇಸುವು ತಾನು ಕೊಲ್ಲಲ್ಪಟ್ಟು ಮೂರು ದಿನಗಳಾದ ಮೇಲೆ ಎದ್ದು ಬರುವೆನೆಂದು
ಹೇಳುತ್ತಾನೆ. ಆತನ ಶಿಷ್ಯರು ಈ ಮಾತನ್ನು ಗ್ರಹಿಸಿಕೊಳ್ಳಲಿಲ್ಲ. ಆದರೆ ಆತನನ್ನು
ಕೇಳುವುದಕ್ಕೆ ಅಂಜಿದರು (ಮಾರ್ಕ 9:32).

ಮಾರ್ಕ 8:27ನೇ ವಚನವು ಯೇಸುವು ಗಲಿಲಾಯ ಸಮುದ್ರದ ಉತ್ತರಭಾಗದಲ್ಲಿ
ಫಿಲಿಪ್ಪನ ಕೈಸರೆಯ ಎಂಬ ಪಟ್ಟಣಕ್ಕೆ ಸೇರಿದ ಗ್ರಾಮಗಳಿಗೆ ಹೋದನೆಂದು
ತಿಳಿಸುತ್ತದೆ. 9:30ನೇ ವಚನವು ಆತನು ಗಲಿಲಾಯವನ್ನು ದಾಟಿ ಅಥವಾ ಹಾದು
ಹೋಗುತ್ತಿದ್ದನೆಂದು ತಿಳಿಸುತ್ತದೆ. 9:33ನೇ ವಚನವು ಆತನು ಕರ್ಪೆಮಿಗೆ
ಮುಂದಾಗಿ ಹೋದನು. ಆತನ ಶಿಷ್ಯರು ಹಿಂದಿನಿಂದ ಬರುತ್ತಿದ್ದರು. ಅವರು
ಯೇಸು ಇಳಿದುಕೊಂಡಿದ್ದ ಮನೆಗೆ ಬಂದಾಗ, ಆತನು ಅವರಿಗೆ ನೀವು ದಾರಿಯಲ್ಲಿ
ಏನು ಮಾತಾಡಿಕೊಳ್ಳುತ್ತಿದ್ದೀರಿ? ಎಂದು ಕೇಳಿದನು. ಶಿಷ್ಯರಲ್ಲಿ ಯಾರೂ ಸಹ ಈ
ಪ್ರಶ್ನೆಗೆ ಉತ್ತರಿಸಲಿಲ್ಲ. ಅವರು ದಾರಿಯಲ್ಲಿ ತಮ್ಮೊಳಗೆ ಯಾವನು ಹೆಚ್ಚಿನವನೆಂದು
ವಾಗ್ವಾದ ಮಾಡಿಕೊಂಡಿದ್ದರು.

ಯೇಸುಕ್ರಿಸ್ತನು ತನ್ನ ಶಿಷ್ಯರಿಗೆ ದೇವರರಾಜ್ಯದ ವಿಷಯದಲ್ಲಿ ಒಂದು
ಪ್ರಾಮುಖ್ಯವಾದ ಪಾಠ ಕಲಿಸಿದನು. ಮೊದಲನೆಯದಾಗಿ ಯಾವನಾದರೂ
ಮೊದಲಿನವನಾಗಬೇಕಾದಲ್ಲಿ ಅವನು ಎಲ್ಲರಲ್ಲಿ ಕಡೆಯವನೂ, ಎಲ್ಲರ ಸೇವಕನೂ
ಆಗಿರಬೇಕು. ಅನಂತರ ಆತನು ಒಂದು ಚಿಕ್ಕಮಗುವನ್ನು ತೆಗೆದುಕೊಂಡು ಅವರಿಗೆ
ಯಾವನಾದರೂ ನನ್ನ ಹೆಸರಿನಲ್ಲಿ ಇಂಥ ಚಿಕ್ಕಮಗುವನ್ನು ಸೇರಿಸಿಕೊಂಡರೆ
ನನ್ನನ್ನು ಸೇರಿಸಿಕೊಂಡ ಹಾಗಾಯಿತು ಮತ್ತು ಯಾವನಾದರೂ ನನ್ನನ್ನು
ಸೇರಿಸಿಕೊಂಡರೆ ನನ್ನನ್ನು ಕಳುಹಿಸಿಕೊಟ್ಟಾತನನ್ನು ಸೇರಿಸಿಕೊಂಡು ಹಾಗಾಯಿತು
ಅಂದನು. ಅಂದರೆ ಒಬ್ಬನು ಯೇಸುವನ್ನು ಅಂಗೀಕರಿಸಿದರೆ, ಅವನು ತಂದೆಯಾದ
ದೇವರನ್ನೂ ಸಹ ಅಂಗೀಕರಿಸಿಕೊಳ್ಳುತ್ತಾನೆ ಎಂದರ್ಥ. ಯಾರೂ ಸಹ ಪ್ರಾಮುಖ್ಯತೆ
ನೀಡದ ಮಗುವು ದೇವರೊಂದಿಗೆ ಸಂಬಂಧ ಹೊಂದಿರುತ್ತದೆ.

ಯೋಹಾನನು ಯೆಹೂದ್ಯ ಜನಾಂಗಕ್ಕೆ ಸೇರದ ಅಪರಿಚಿತ ಜನರ ಬಗ್ಗೆ
ಕ್ರಿಸ್ತನಿಗೆ ಪ್ರಶ್ನೆ ಕೇಳುತ್ತಾನೆ. ಅದಕ್ಕೆ ಯೇಸು ನಮ್ಮ ಸುವಾರ್ತಾಸೇವೆಗೆ ಅಡ್ಡಿ
ಮಾಡದ ಪ್ರತಿಯೊಬ್ಬರೂ ಸಹ ನಮ್ಮ ಪಕ್ಷದವರಾಗಿದ್ದಾರೆಂದು ಒಂದು ಮುಖ್ಯವಾದ
ಸಂಗತಿಯನ್ನು ಅವನಿಗೆ ತಿಳಿಸುತ್ತಾನೆ. ನಾವು ಇತರರಿಗೆ ಎಷ್ಟೇ ಚಿಕ್ಕದಾದ ಸಹಾಯ
ಮಾಡಿದರೂ, ಪರಲೋಕದ ದೇವರು ಅದನ್ನು ಗಮನಿಸುತ್ತಾನೆಂದು ಯೇಸು
ಹೇಳುತ್ತಾನೆ.

`ಯಾರು ಹೆಚ್ಚಿನವರೆಂಬ ವಿಷಯದಲ್ಲಿ ಸತ್ಯವೇದವು ನಮಗೇನು ತಿಳಿಸುತ್ತದೆ?
ಸತ್ಯವೇದದ ಈ ಸತ್ಯಕ್ಕೆ ಅನುಸಾರವಾಗಿ ನಡೆಯಲು ನಾವು ಹೇಗೆ ಪ್ರಯತ್ನಿಸುತ್ತೇವೆ?`