---
title:  ಕ್ರಿಸ್ತನನ್ನು ಹಿಂಬಾಲಿಸಲು ನಾವೇನು ಮಾಡಬೇಕು?
date:   12/08/2024
---

`ಮಾರ್ಕ 8:31-38ನೇ ವಚನಗಳನ್ನು ಓದಿರಿ, ತನ್ನನ್ನು ಹಿಂಬಾಲಿಸಬೇಕಾದಲ್ಲಿ
ನಾವೇನು ಮಾಡಬೇಕೆಂದು ಕ್ರಿಸ್ತನು ಹೇಳುತ್ತಿದ್ದಾನೆ?`

ಯೇಸುವು ಲೋಕರಕ್ಷಕನೆಂದು ಈಗ ಶಿಷ್ಯರಿಗೆ ತಿಳಿದಿದೆ. ಈ ಜ್ಞಾನವು
ಆತನೊಂದಿಗಿನ ಅವರ ಸಂಬಂಧವನ್ನು ಸಂಪೂರ್ಣ ಬದಲಾಯಿಸಿತು. ಈ
ಮಾಹಿತಿಯು ಓದುಗರಾದ ನಮಗೆ ಮಾರ್ಕನು ತನ್ನ ಸುವಾರ್ತೆಯ ಮೊದಲನೆ
ಅಧ್ಯಾಯ ಮೊದಲನೆ ವಚನದಲ್ಲಿಯೇ ತಿಳಿಸಿದ್ದಾನೆ. ಈ ಕಾರಣದಿಂದ ಯೇಸುಸ್ವಾಮಿ
ಶಿಷ್ಯರು ತಿಳಿದುಕೊಳ್ಳದಿದ್ದಂತ ವಿಷಯವನ್ನು ನಾವು ತಿಳಿದುಕೊಳ್ಳುತ್ತೇವೆ.

ಯೇಸುಸ್ವಾಮಿಯು ತನ್ನನ್ನು ಹಿಂಬಾಲಿಸುವಂತೆ ಪೇತ್ರ ಆಂದ್ರೆಯರನ್ನು ಕರೆದಾಗ,
ಅವರನ್ನು ಮೀನಿಗೆ ಬದಲಾಗಿ ಮನುಷ್ಯರನ್ನು ಹಿಡಿಯುವ ಬೆಸ್ತರನ್ನಾಗಿ
ಮಾಡುತ್ತೇನೆಂದು ವಾಗ್ದಾನ ಮಾಡಿದನು (ಮಾರ್ಕ 1:7). ಆದರೆ ತನ್ನನ್ನು
ಹಿಂಬಾಲಿಸುವವರು ಮುಂದೆ ಎದುರಿಸಲಿರುವ ಕಷ್ಟಸಂಕಟಗಳು ಅಥವಾ ಕಠಿಣ
ಸಮಯದ ಬಗ್ಗೆ ಆತನು ಅವರಿಗೆ ತಿಳಿಸಲಿಲ್ಲ. ಆದರೆ ಈಗ ಆತನು ಯಾರೆಂದು
ಆತನ ಶಿಷ್ಯರಿಗೆ ತಿಳಿದಿತ್ತು. ದೇವರು ತನ್ನನ್ನು ಯಾವ ಕಾರಣಕ್ಕಾಗಿ ಈ ಲೋಕಕ್ಕೆ
ಕಳುಹಿಸಿದ್ದಾನೆಂದು ಯೇಸುಸ್ವಾಮಿಯು ಅವರಿಗೆ ತಿಳಿಸಿದನು. ಆತನು ಅನೇಕ
ಕಷ್ಟ, ಬಾಧೆಗಳನ್ನು ಅನುಭವಿಸಬೇಕಾಗಿತ್ತು. ಮನುಷ್ಯರಿಂದ ನಿರಾಕರಿಸಲ್ಪಡಬೇಕಾಗಿತ್ತು
ಹಾಗೂ ಕೊಲ್ಲಲ್ಪಡಬೇಕಾಗಿತ್ತು. ಅನಂತರ ಮೂರು ದಿನಗಳಾದ ಮೇಲೆ ಆತನು
ಸತ್ತವರೊಳಗಿಂದ ಎಬ್ಬಿಸಲ್ಪಡುತ್ತಿದ್ದನು.

ಈ ವಿಷಯವು ಶಿಷ್ಯರಿಗೆ ಆಶ್ಚರ್ಯವುಂಟು ಮಾಡಿತು. ಕೆಲವು ಸಮಯದ
ಹಿಂದೆ ಪೇತ್ರನು ಯೇಸುವೇ ಈ ಲೋಕಕ್ಕೆ ಬರಬೇಕಾದ ರಕ್ಷಕನೆಂದು ಎಲ್ಲರ
ಮುಂದೆ ಹೇಳಿದ್ದನು. ಆದರೆ ಈಗ ಯೇಸುವು ತಾನು ಸಾಯುತ್ತೇನೆಂದು ಹೇಳಿದಾಗ,
ಪೇತ್ರನು ಆತನ ಕೈಹಿಡಿದುಕೊಂಡು ಆತನನ್ನು ಗದರಿಸಲು ಆರಂಭಿಸಿದನು. ಆಗ
ಯೇಸು ಹೇಳಿದ ತೀಕ್ಷ್ಮವಾದ ಮಾತುಗಳು ಪೇತ್ರನಿಗೆ ನೋವುಂಟು ಮಾಡಿರಬಹುದು.
ಆತನು ಪೇತ್ರನನ್ನು ಸೈತಾನನೆಂದು ಹೇಳಿ... ನನ್ನ ಮುಂದೆ ನಿಲ್ಲಬೇಡವೆಂದು
ಗದರಿಸಿದನು. ಯೇಸುವು ಪೇತ್ರನಿಗೆ ಯಾಕೆ ಈ ರೀತಿ ಮಾತಾಡಿದನು? ಯಾಕೆಂದರೆ
ಅವನ ಮಾತುಗಳು ಮತ್ತು ಆಲೋಚನೆಗಳು ಕ್ರಿಸ್ತನ ಜೀವನದಲ್ಲಿ ದೇವರು ನಿರ್ಧರಿಸಿದ್ದ
ಯೋಜನೆಗಳಿಗೆ ವಿರುದ್ಧವಾಗಿದ್ದವು.

ಈ ವಿಷಯವಾಗಿ ಶ್ರೀಮತಿ ವೈಟಮ್ಮನವರು "ದಿ ಡಿಸೈರ್ ಆಫ್ ಏಜಸ್"
ಪುಸ್ತಕದ 415ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಯೇಸುವು ಈ ಲೋಕದಲ್ಲಿ ಮುಂದೆ ಅನೇಕ ರೀತಿಯಲ್ಲಿ ಬಾಧೆಗಳನ್ನು
ಅನುಭವಿಸಬೇಕಾಗಿತ್ತು. ಆದರೆ ಪೇತ್ರನ ಮಾತುಗಳು ಆತನಿಗೆ ಯಾವುದೇ ರೀತಿಯಲ್ಲಿ
ಸಹಾಯಕವಾಗಿರಲಿಲ್ಲ ಅಥವಾ ನಿರೀಕ್ಷೆ ಉಂಟುಮಾಡಲಿಲ್ಲ. ತಪ್ಪಿಹೋಗಿರುವ
ಪಾಪಿಗಳನ್ನು ಹುಡುಕಿ ರಕ್ಷಿಸುವ ದೇವರ ಯೋಜನೆಗೆ ಅವನ ಮಾತುಗಳು
ವಿರುದ್ಧವಾಗಿದ್ದವು. ತನ್ನನ್ನು ಹಿಂಬಾಲಿಸುವವರು ಲೌಕಿಕವಾದ ಎಲ್ಲವನ್ನೂ
ನಿರಾಕರಿಸಬೇಕೆಂದು ಯೇಸುವು ಬೋಧಿಸಿದನು. ಪೇತ್ರನ ಮಾತುಗಳು ಇದಕ್ಕೂ
ಸಹ ವಿರುದ್ಧವಾಗಿದ್ದವು. ಯೇಸುವಿನ ಜೀವನವು ಆತನು ಬೋಧಿಸಿದ ವಾಕ್ಯಗಳಿಗೆ
ಅನುಗುಣವಾಗಿದ್ದವು (ತಾನು ಬೋಧಿಸಿದಂತೆಯೇ ಆತನು ನಡೆದನು ಮತ್ತು
ಇತರರಿಗೆ ಮಾದರಿ ತೋರಿಸಿದನು)".

ತನ್ನನ್ನು ಹಿಂಬಾಲಿಸುವವನು ತನ್ನ ಶಿಲುಬೆಯನ್ನು ಹೊತ್ತುಕೊಂಡು ನನ್ನ
ಹಿಂದೆ ಬರಬೇಕೆಂದು ಯೇಸುಸ್ವಾಮಿ ಹೇಳಿದ್ದಾನೆ. ಶಿಲುಬೆಯ ಮರಣವು ಒಬ್ಬ
ವ್ಯಕ್ತಿಗೆ ರೋಮನ್ನರು ನೀಡುತ್ತಿದ್ದ ಕ್ರೂರವಾದ ದಂಡನೆಯಾಗಿತ್ತು. ಯಾರಿಗೂ
ಸಹ ಅಂತಹ ಮರಣವು ಬೇಕಾಗಿರಲಿಲ್ಲ. ಹಾಗಿದ್ದಲ್ಲಿ ಯೇಸುಸ್ವಾಮಿಗೆ ಪ್ರೀತಿ
ತೋರಿಸಲು ಯಾಕೆ ಶಿಲುಬೆಯನ್ನು ಯಾರಾದರೂ ಸಂಕೇತವಾಗಿ
ಉಪಯೋಗಿಸುವರು?

ಕ್ರೈಸ್ತರು ದೃಢನಂಬಿಕೆ ಹೊಂದಿದ್ದಲ್ಲಿ, ಕ್ರಿಸ್ತನಿಗಾಗಿ ಎಲ್ಲವನ್ನೂ ತ್ಯಾಗ ಮಾಡುತ್ತಾರೆ.
ಆತನು ನಮಗೆ ನಿತ್ಯಜೀವದ ವರವನ್ನು ಕೊಟ್ಟಿದ್ದಾನೆ. ಒಬ್ಬ ಮನುಷ್ಯನು
ಲೋಕವನ್ನೆಲ್ಲಾ ಸಂಪಾದಿಸಿ, ನಿತ್ಯಜೀವವನ್ನು ಕಳೆದುಕೊಂಡಲ್ಲಿ, ಅದರಿಂದ ಅವನಿಗೆ
ಯಾವ ಲಾಭವೂ ಇಲ್ಲ.

`ಯೋಹಾನ 12:25ನೇ ವಚನದಲ್ಲಿ ತಿಳಿಸಿರುವ ಸತ್ಯವು ನಿಮ್ಮ ವೈಯಕ್ತಿಕ ಜೀವನದಲ್ಲಿ
ಹೇಗೆ ಕಂಡುಬರುತ್ತದೆ?`