---
title:  ಬೆಟ್ಟದ ಅನುಭವ ಮತ್ತು ಜನರ ದೊಡ್ಡಗುಂಪು
date:   13/08/2024
---

`ಮಾರ್ಕ 9:1-13ನೇ ವಚನಗಳನ್ನು ಓದಿರಿ. ಬೆಟ್ಟದಲ್ಲಿ ಪೇತ್ರ, ಯಾಕೋಬ
ಮತ್ತು ಯೋಹಾನರು ಯೇಸುವಿನೊಂದಿಗೆ ಏನು ನೋಡಿದರು?`

ಮಾರ್ಕ 9:1ನೇ ವಚನದಲ್ಲಿ ಯೇಸುವು ತನ್ನೊಂದಿಗೆ ನಿಂತಿರುವ ಕೆಲವರು
ದೇವರ ರಾಜ್ಯವು ಪ್ರಬಲವಾಗಿ ಬಂದಿರುವುದನ್ನು ನೋಡುವ ತನಕ ಮರಣ
ಹೊಂದುವುದಿಲ್ಲವೆಂದು ಹೇಳಿರುವುದನ್ನು ತಿಳಿಸಲಾಗಿದೆ. ಕೆಲವು ದಿನಗಳಾದ
ಮೇಲೆ ಯೇಸುವು ತನ್ನೊಂದಿಗೆ ಪೇತ್ರ, ಯೋಹಾನ, ಯಾಕೋಬರನ್ನು ಎತ್ತರವಾದ
ಒಂದು ಬೆಟ್ಟಕ್ಕೆ ಕರೆದುಕೊಂಡು ಹೋದಾಗ ಈ ವಾಗ್ದಾನವು ನೆರವೇರಿತು. ಅಲ್ಲಿ
ಅವರ ಮುಂದೆ ಆತನ ರೂಪವು ಬದಲಾಯಿತು. ಆತನ ಮುಖವು ದೇವರ
ರಾಜ್ಯದ ವೈಭವ ಹಾಗೂ ಮಹಿಮೆಯಿಂದ ಸೂರ್ಯನಂತೆ ಪ್ರಕಾಶಿಸಿತು.

ಪ್ರವಾದಿಗಳಾದ ಮೋಶೆ ಮತ್ತು ಎಲೀಯನು ಯೇಸುವಿನೊಂದಿಗೆ ಮಾತಾಡಲು
ಪರಲೋಕದಿಂದ ಬಂದರು. ಯೆರೂಸಲೇಮಿನಲ್ಲಿ ಆತನು ಶಿಲುಬೆಯಲ್ಲಿ
ಸಾಯಬೇಕಾಗಿದ್ದ ವಿಷಯದ ಬಗ್ಗೆ ಅವರು ಮಾತಾಡುತ್ತಿದ್ದರೆಂದು ಲೂಕನು
ಹೇಳುತ್ತಾನೆ (9:31), ಬೆಟ್ಟದಲ್ಲಿ ಕ್ರಿಸ್ತನ ಮುಖಭಾವವು ಪ್ರಕಾಶಮಾನವಾಗಿ
ಹೊಳೆದದ್ದು, ಮುಂದೆ ಶಿಲುಬೆಯಲ್ಲಿ ಆತನ ಮರಣಕ್ಕೆ ಸಂಬಂಧ ಹೊಂದಿದೆ
(ಮಾರ್ಕ 9:9). ಯೇಸುವು ಶಿಲುಬೆಯಲ್ಲಿ ಮರಣಹೊಂದಿದಾಗ, ಶಿಷ್ಯರು ಬೆಟ್ಟದಲ್ಲಿ
ಆತನು ಪ್ರಕಾಶಮಾನವಾದ ರೂಪ ಧರಿಸಿದ್ದನ್ನು ನೆನಪಿಗೆ ತಂದುಕೊಳ್ಳುತ್ತಿದ್ದರು.
ಈ ಆಲೋಚನೆಯು ಅವರಲ್ಲಿ ನಿರೀಕ್ಷೆ ಉಂಟುಮಾಡುತ್ತಿತ್ತು.

ಅವರು ಬೆಟ್ಟದಿಂದ ಇಳಿದುಬರುತ್ತಿರುವಾಗ ಮೂವರು ಶಿಷ್ಯರಾದ ಪೇತ್ರ
ಯಾಕೋಬ, ಯೋಹಾನರು ಎಲೀಯನು ಮೊದಲು ಬರುವನೆಂದು ತಿಳಿಸಿರುವ
ಸತ್ಯವೇದದ ಪ್ರವಾದನಾ ವಾಗ್ದಾನದ ಬಗ್ಗೆ ಯೇಸುವನ್ನು ಪ್ರಶ್ನಿಸಿದರು. ರಕ್ಷಕನು
ಬರುವ ಮೊದಲು ಎಲೀಯನು ಬರುತ್ತಾನೆಂದು ಯೆಹೂದ್ಯರು ನಿರೀಕ್ಷಿಸಿದ್ದರು
(ಮಲಾಕಿಯ 4:5,6ನೇ ವಚನಗಳೊಂದಿಗೆ ಹೋಲಿಕೆ ಮಾಡಿರಿ). ಆದರೆ ಎಲೀಯನು
ಈಗಾಗಲೇ ಬಂದಿದ್ದಾನೆಂದು ಯೇಸುವು ಸ್ನಾನಿಕನಾದ ಬಗ್ಗೆ ತಿಳಿಸಿದನು.
ಎಲೀಯನು ಸ್ನಾನಿಕನಾದ ಯೋಹಾನನಿಗೆ ಸಾಂಕೇತಿಕವಾಗಿ ಸೂಚನೆಯಾಗಿದ್ದನು.
ಆದರೆ ಅವನು ಹೆರೋದನಿಂದ ಕೊಲ್ಲಲ್ಪಟ್ಟನು. ಅದೇ ರೀತಿ ಮನುಷ್ಯಕುಮಾರನಾದ
ಕ್ರಿಸ್ತನೂ ಸಹ ವಿರೋಧಿಗಳಿಂದ ಕೊಲ್ಲಲ್ಪಡುತ್ತಿದ್ದನು. ಆದರೆ ಮೂರುದಿನಗಳಾದ
ನಂತರ ಆತನು ಸತ್ತವರೊಳಗಿಂದ ಎಬ್ಬಿಸಲ್ಪಡುತ್ತಿದ್ದನು.

ಯೇಸು ಹಾಗೂ ಈ ಮೂವರು ಶಿಷ್ಯರು ಬೆಟ್ಟದಿಂದ ಇಳಿದುಬಂದಾಗ
ಉಳಿದ ಶಿಷ್ಯರೊಂದಿಗೆ ಜನರು ದೊಡ್ಡಗುಂಪು ಇರುವುದನ್ನು ಹಾಗೂ ಅವರ
ಸಂಗಡ ಶಾಸ್ತ್ರಿಗಳು ತರ್ಕ ಮಾಡುವುದನ್ನು ಕಂಡರು. ಒಬ್ಬ ಹುಡುಗನಿಗೆ ಹಿಡಿದಿದ್ದ
ಮೂಗದೆವ್ವವನ್ನು ಬಿಡಿಸಲಿಕ್ಕೆ ಉಳಿದ ಶಿಷ್ಯರಿಗೆ ಸಾಧ್ಯವಾಗಿರಲಿಲ್ಲ. ಜನರೆಲ್ಲರೂ
ಯೇಸು ಬೆಟ್ಟದಿಂದ ಇಳಿದು ಬಂದಾಗ ಆತನ ಬಳಿಗೆ ಓಡಿಬಂದರು. ಆ ಗುಂಪಿನಲ್ಲಿ
ಒಬ್ಬನು ತನ್ನ ಮಗನಿಗೆ ಹಿಡಿದಿದ್ದ ಮೂಗದೆವ್ವದ ಬಗ್ಗೆ ಯೇಸುವಿಗೆ ತಿಳಿಸುತ್ತಾನೆ.
ಶಿಷ್ಯರು ಆ ದೆವ್ವವನ್ನು ಬಿಡಿಸಲಾಗಿರಲಿಲ್ಲ. ಈ ಕಾರಣದಿಂದ ಆ ಹುಡುಗನ
ತಂದೆಯು ಯೇಸುವನ್ನು ನಿನ್ನ ಕೈಲಿ ಈ ಮೂಗದೆವ್ವವನ್ನು ಬಿಡಿಸುವ ಹಾಗಿದ್ದರೆ
ಕರುಣೆಯಿಟ್ಟು ನನಗೆ ಸಹಾಯ ಮಾಡು ಎಂದು ಕೇಳಿಕೊಂಡನು (ಮಾರ್ಕ
9:22).

ಆ ಮನುಷ್ಯನಿಗೆ ತನ್ನ ಮೇಲಿದ್ದ ಸಂದೇಹವನ್ನು ಯೇಸುವು ತಕ್ಷಣವೇ
ಗಮನಿಸಿದನು. ನಿನ್ನ ಕೈಲಿ ಆಗುವ ಹಾಗಿದ್ದರೆ ಎಂದು ತನ್ನ ಮೇಲೆ ಸಂಶಯ
ವ್ಯಕ್ತಪಡಿಸುತ್ತೀಯಾ? ಎಂದು ಯೇಸು ಹುಡುಗನ ತಂದೆಯನ್ನು ಪ್ರಶ್ನಿಸಿದನು.
ಅವನ ಸಂದೇಹವು ಒಂದುವೇಳೆ ಅವನ ಮಗನು ಗುಣವಾಗುವುದಕ್ಕೆ
ಅಡ್ಡಿಯಾಗುತ್ತಿತ್ತೇನೋ? ಆದರೆ ತಕ್ಷಣವೇ ಅವನು ಅಳುತ್ತಾ ಯೇಸುಸ್ವಾಮಿಗೆ
ನನ್ನ ಸಂದೇಹ ಹೋಗಲಾಡಿಸು, ನಾನು ನಿನ್ನನ್ನು ನಂಬುತ್ತೇನೆ, ಒಂದು ವೇಳೆ
ನನ್ನಲ್ಲಿ ನಂಬಿಕೆ ಕಡಿಮೆಯಾಗಿದ್ದರೂ ಸಹಾಯ ಮಾಡು ಎಂದು ಹೇಳಿದಾಗ,
ಯೇಸು ಅವನ ಮಗನನ್ನು ಸ್ವಸ್ಥಪಡಿಸಿದನು (ಮಾರ್ಕ 9:22-25).