---
title:  ಯಾರೂ ನಿರೀಕ್ಷಿಸಲಾಗಿರದಂತ ರಕ್ಷಕನು
date:   01/08/2024
---

`ಮಾರ್ಕ 6:34-52ನೇ ವಚನಗಳನ್ನು ಓದಿರಿ. ಯೇಸುಸ್ವಾಮಿ ಹಾಗೂ ಆತನ
ಶಿಷ್ಯರು ಎದುರಿಸಿದ ಸಮಸ್ಯೆಯೇನು? ಅದನ್ನು ಅವರು ಹೇಗೆ ಪರಿಹರಿಸಿದರು?`

ದೇವರಾಜ್ಯದ ಸುವಾರ್ತಾ ಸೇವೆ ಮುಗಿಸಿ ಬಂದ ನಂತರ ಶಿಷ್ಯರು
ಯೇಸುವಿನೊಂದಿಗೆ ಗಲಿಲಾಯ ಸಮುದ್ರದ ಬಳಿ ಒಂದು ಪ್ರಶಾಂತವಾದ ಸ್ಥಳದಲ್ಲಿ
ವಿಶ್ರಾಂತಿ ತೆಗೆದುಕೊಳ್ಳಲು ಹೋದರು. ಆದರೆ ಅವರು ಅಲ್ಲಿಗೆ ಹೋಗುವುದಕ್ಕೆ
ಮೊದಲೇ ಐದು ಸಾವಿರಕ್ಕಿಂತ ಹೆಚ್ಚು ಜನರಿದ್ದ ಒಂದು ದೊಡ್ಡ ಗುಂಪು ಅಲ್ಲಿ
ಸೇರಿತ್ತು. ಕುರುಬನಿಲ್ಲದ ಕುರಿಗಳಂತೆ ಚದರಿಹೋಗಿರುವ ಇವರನ್ನು ಕಂಡು ಯೇಸುವು
ಕನಿಕರಪಟ್ಟು ಆ ದಿನವೆಲ್ಲಾ ಅವರಿಗೆ ಬೋಧಿಸಿದನು.

ಸಾಯಂಕಾಲವಾದಾಗ ಯೇಸುವಿನ ಶಿಷ್ಯರು ಈ ಜನರು ಸುತ್ತಲಿರುವ ಹಳ್ಳಿಗಳಿಗೆ
ಹೋಗಿ ತಮ್ಮ ಊಟಕ್ಕೆ ಏನಾದರೂ ಕೊಂಡುಕೊಳ್ಳಲಿ ಎಂದು ಆತನಿಗೆ ತಿಳಿಸಿದರು.
ಅದಕ್ಕೆ ಆತನು- ನೀವೇ ಅವರಿಗೆ ಊಟಕ್ಕೆ ಕೊಡಿರಿ ಎಂದು ಹೇಳಿದನು (ಮಾರ್ಕ
6:35-38), ಯೇಸುಸ್ವಾಮಿಗೂ ಆತನ ಶಿಷ್ಯರಿಗೂ ನಡೆದ ಸಂಭಾಷಣೆ ಓದಿರಿ.
ದೇವರ ಸಹಾಯವಿಲ್ಲದೆ ಆಹಾರದ ಸಮಸ್ಯೆಯನ್ನು ಹೇಗೆ ಬಗೆಹರಿಸಬಹುದೆಂದು
ಅವರ ಸಂಭಾಷಣೆಯಿಂದ ತಿಳಿದುಬರುತ್ತದೆ. ಆದರೆ ಈ ಸಮಸ್ಯೆಯನ್ನು ಯೇಸು
ಒಂದು ಅದ್ಭುತ ಕಾರ್ಯ ಮಾಡುವುದರ ಮೂಲಕ ಪರಿಹರಿಸಿದನು. ಆತನು
ಐದು ರೊಟ್ಟಿ ಮತ್ತು ಎರಡು ಮೀನುಗಳಿಂದ ಆ ದೊಡ್ಡಗುಂಪಿನ ಜನರಿಗೆ
ಊಟಕೊಟ್ಟನು.

ಯೆಹೂದ್ಯರು ಯೇಸುವಿನ ಬಗ್ಗೆ ಹೊಂದಿದ್ದ ತಪ್ಪು ಅಭಿಪ್ರಾಯಗಳನ್ನು ಮನವರಿಕೆ
ಮಾಡಿಕೊಳ್ಳಲು ಈ ಕತೆಯು ಸಹಾಯಮಾಡುತ್ತದೆ. ರೋಮನ್ನರಿಂದ ತಮ್ಮನ್ನು
ಬಿಡುಗಡೆಗೊಳಿಸುತ್ತಾನೆಂದು ಯೆಹೂದ್ಯರು ಯೇಸುವಿನ ಬಗ್ಗೆ ಭಾವನೆ ಹೊಂದಿದ್ದರು.
ಇದರಿಂದ ತಮ್ಮ ದೇಶದಲ್ಲಿ ಸಮಾಧಾನವಿರುತ್ತದೆಂದು ಅವರ ನಂಬಿಕೆಯಾಗಿತ್ತು.
ಅಡವಿಯಲ್ಲಿ ಐದುಸಾವಿರ ಜನರು ಒಟ್ಟಾಗಿ ಸೇರುತ್ತಾನೆಂದು ರೋಮನ್ನರಿಗೆ
ತಿಳಿದುಬಂದರೆ, ತಮ್ಮ ವಿರುದ್ಧವಾಗಿ ಹೋರಾಡಲು ಯೇಸುವು ಸೈನ್ಯವನ್ನು
ಕಟ್ಟುತ್ತಿದ್ದಾನೆಂದು ಅವರು ತಿಳಿಯುವ ಸಂಭವವಿತ್ತು (ಯೋಹಾನ 6:14,15;
ಅ.ಕೃತ್ಯಗಳು 21:38ನೇ ವಚನಗಳೊಂದಿಗೆ ಹೋಲಿಸಿ).

ಜನರು ರಕ್ಷಕನಿಂದ ನಿರೀಕ್ಷೆ ಮಾಡುವಂತ ಯಾವುದನ್ನೂ ಯೇಸುಸ್ವಾಮಿಯು
ಮಾಡುವುದಿಲ್ಲ. ಆತನು ಎಂದಿಗೂ ರೋಮ್ ಸರ್ಕಾರದ ವಿರುದ್ಧ ಹೋರಾಡಲು
ಜನರ ನಾಯಕತ್ವ ವಹಿಸುವುದಿಲ್ಲ. ಆತನು ಕೂಡಿಬಂದಿದ್ದ ಜನರನ್ನು ತಮ್ಮ
ಮನೆಗಳಿಗೆ ಹೋಗುವಂತೆ ಹೇಳಿದನು. ಅನಂತರ ಯೇಸುವು ಪ್ರಾರ್ಥಿಸಲು
ಬೆಟ್ಟಕ್ಕೆ ಹೋಗುತ್ತಾನೆ.

ರಕ್ಷಕನಾದ ಯೇಸುವು ಇಸ್ರಾಯೇಲನ್ನು ರೋಮನ್ನರಿಂದ ಬಿಡುಗಡೆಗೊಳಿಸುತ್ತಾ
ನೆಂದು ಯೆಹೂದ್ಯರು ನಿರೀಕ್ಷಿಸುತ್ತಿದ್ದರು. ಆದರೆ ಆತನು ತನ್ನ ಜನರನ್ನು ಅವರ
ಪಾಪಗಳಿಂದ ಬಿಡಿಸುವುದಕ್ಕಾಗಿ ಈ ಲೋಕಕ್ಕೆ ಬಂದನು. ಆತನು ಸಮುದ್ರದ
ಮೇಲೆ ನಡೆಯುವುದರ ಮೂಲಕ ಪ್ರಕೃತಿಯ ಎಲ್ಲವೂ ತನ್ನ ಅಧೀನದಲ್ಲಿದೆ
ಎಂದು ತನ್ನ ಶಿಷ್ಯರಿಗೆ ತೋರಿಸಿಕೊಟ್ಟನು. ಯೆಸುವು ಈ ಲೋಕವನ್ನು
ಅಧೀನಪಡಿಸಿಕೊಳ್ಳಲು ಮೊದಲನೆ ಸಾರಿ ಈ ಲೋಕಕ್ಕೆ ಬರಲಿಲ್ಲ. ಬದಲಾಗಿ
ಆತನು ಸೇವೆ ಮಾಡುವುದಕ್ಕೂ ಹಾಗೂ ಅನೇಕರನ್ನು ಬಿಡಿಸಿಕೊಳ್ಳುವುದಕ್ಕಾಗಿ
ತನ್ನ ಪ್ರಾಣವನ್ನು ಈಡು ಕೊಡುವುದಕ್ಕೆ ಬಂದನು (ಮಾರ್ಕ 10:45).

`ಯೆಹೂದ್ಯರು ಯೇಸುಕ್ರಿಸ್ತನ ಮೊದಲನೆ ಬರೋಣದ ಬಗ್ಗೆ ತಪ್ಪು ಅಭಿಪ್ರಾಯ
ಹೊಂದಿದ್ದರು. ಸತ್ಯವೇದದಲ್ಲಿ ತಿಳಿಸಿರುವ ವಿಶೇಷ ಸಮಯದ ಸಂದೇಶಗಳನ್ನು
ಸರಿಯಾಗಿ ಅರ್ಥಮಾಡಿಕೊಳ್ಳಲು ಇದು ನಮಗೆ ಹೇಗೆ ಸಹಾಯವಾಗಿದೆ? ಇದನ್ನು
ಸರಿಯಾಗಿ ಅರ್ಥಮಾಡಿಕೊಳ್ಳುವುದು ಯಾಕೆ ಪ್ರಾಮುಖ್ಯವಾಗಿದೆ?`