---
title:  ಐದು ಸಾವಿರ ದೆವ್ವಗಳಿಂದ ಹಿಡಿಯಲ್ಪಟ್ಟ ವ್ಯಕ್ತಿ
date:   29/07/2024
---

`ಮಾರ್ಕ 5:1-20ನೇ ವಚನಗಳನ್ನು ಓದಿರಿ, ಒಳ್ಳೇದರ ಮತ್ತು ಕೆಟ್ಟದ್ದರ ನಡುವಣ
ಜಾಗತಿಕ ಹೋರಾಟದ ಬಗ್ಗೆ ಈ ಘಟನೆಯು ನಮಗೇನು ತಿಳಿಸುತ್ತದೆ? ಅಲ್ಲದೆ
ಕ್ರಿಸ್ತನ ಸಾಮರ್ಥ್ಯದ ಬಗ್ಗೆ ಈ ಕಥೆಯು ಏನು ತಿಳಿಸುತ್ತದೆ?`

ಮಾರ್ಕ 5:1-20ನೇ ವಚನಗಳಲ್ಲಿ ದೆವ್ವಗಳ ದಂಡಿನಿಂದ ಅಂದರೆ ಐದು
ಸಾವಿರ ದೆವ್ವಗಳಿಂದ ಹಿಡಿಯಲ್ಪಟ್ಟಿದ್ದ ವ್ಯಕ್ತಿಯ ಕಥೆ ಓದುತ್ತೇವೆ. ಇದು ಹೃದಯ
ವಿದ್ರಾವಕವಾದ ಒಂದು ದುಃಖದ ಕಥೆಯಾಗಿದೆ. ಈ ಮನುಷ್ಯನು ಒಂಟಿಯಾಗಿ
ಸಮಾಧಿಯ ಗವಿಗಳಲ್ಲಿ ವಾಸಿಸುತ್ತಿದ್ದನು. ಅವನು ರಾತ್ರಿ ಹಗಲು ಅಲ್ಲಿನ
ಗುಡ್ಡಗಳಲ್ಲಿಯೂ ಕಿರುಚಾಡುತ್ತಾ ಮೊನಚಾದ ಕಲ್ಲುಗಳಿಂದ ತನ್ನನ್ನು ಕಡಿದುಕೊಳ್ಳುತ್ತಿದ್ದನು. ""....... ಅವನನ್ನು ಹತೋಟಿಗೆ ತರುವುದಕ್ಕೆ ಯಾರಿಂದಲೂ
ಆಗಲಿಲ್ಲ". ಅಂತಹ ಪರಿಸ್ಥಿತಿಯಲ್ಲಿ ದೆವ್ವಹಿಡಿದ ಈ ವ್ಯಕ್ತಿಯು ಯೇಸುವನ್ನು
ಸಂಧಿಸಿದನು.

ಇವನು ಯೇಸುವನ್ನು ನೋಡಿದಾಗ "ದೂರದಿಂದ ಕಂಡು ಓಡಿ ಬಂದು
ಆತನಿಗೆ ಅಡ್ಡಬಿದ್ದನು (ಮಾರ್ಕ 5:6). ಅಲ್ಲದೆ ಆತನನ್ನು ಆರಾಧಿಸಿದನು. ದೆವ್ವ
ಹಿಡಿದಿದ್ದ ಈ ಮನುಷ್ಯನು ತನಗೆ ಸಹಾಯ ಮಾಡಲು ಯೇಸುಕ್ರಿಸ್ತನಿಂದ ಮಾತ್ರ
ಸಾಧ್ಯವೆಂದು ತಿಳಿದಿದ್ದನು. ಆದರೆ ಇವನು ಕ್ರಿಸ್ತನೊಂದಿಗೆ ಮಾತಾಡಲು
ಪ್ರಯತ್ನಿಸಿದಾಗ, ಅವನೊಳಗಿದ್ದ ದೆವ್ವಗಳು ಅವನನ್ನು ತಮ್ಮ ಹತೋಟಿಗೆ
ತೆಗೆದುಕೊಂಡು ಕ್ರಿಸ್ತನಿಗೆ ವಿರುದ್ಧವಾಗಿ ಕೂಗಾಡಿದವು. ಆದರೆ ಆತನು ದೆವ್ವಗಳ
ಕಿರಿಚಾಟಕ್ಕಿಂತ ಹೆಚ್ಚಾಗಿ ಆ ಮನುಷ್ಯನ ಸಹಾಯದ ಕರೆಗೆ ಕಿವಿಗೊಟ್ಟನು.
ದೆವ್ವಗಳು ಗುಡ್ಡದಲ್ಲಿ ಮೇಯುತ್ತಿದ್ದ ಹಂದಿಗಳೊಳಗೆ ಸೇರಿಕೊಳ್ಳುವುದಕ್ಕೆ ಯೇಸುವಿನ
ಅಪ್ಪಣೆ ಕೇಳಿದವು. ಆ ಮಂದೆಯಲ್ಲಿ ಎರಡುಸಾವಿರ ಹಂದಿಗಳಿದ್ದವು. ಆತನು
ಆಗಲಿ ಎಂದು ಅವುಗಳಿಗೆ ಅಪ್ಪಣೆ ಕೊಟ್ಟಾಗ, ಅವುಗಳು ಅಲ್ಲಿ ಮೇಯುತ್ತಿದ್ದ
ಎರಡುಸಾವಿರ ಹಂದಿಗಳೊಳಗೆ ಹೊಕ್ಕು ಸಮುದ್ರದೊಳಗೆ ಮುಳುಗಿ ಸತ್ತವು.
ಇದರಿಂದ ಅವುಗಳ ಮಾಲಿಕರಿಗೆ ಸಾಕಷ್ಟು ಹಣ ನಷ್ಟವಾಯಿತು.

ಆ ದೆವ್ವಗಳಿಗೆ ಯೇಸುಕ್ರಿಸ್ತನು ಯಾರೆಂದು ತಿಳಿದಿರುವುದು ನಮಗೆ ವಿಸ್ಮಯ
ತರುವ ಸಂಗತಿಯಾಗಿದೆ. ಅಲ್ಲದೆ ತಾವು ಆತನೆದುರಿಗೆ ಅಸಹಾಯಕರೂ,
ಅಸಮರ್ಥರೂ ಆಗಿದ್ದೇವೆಂದು ಆ ದೆವ್ವಗಳಿಗೆ ತಿಳಿದಿತ್ತು. ಈ ಕಾರಣದಿಂದಲೇ
ಅವು ಎರಡು ಸಾರಿ ಹಂದಿಗಳೊಳಗೆ ಸೇರಿಕೊಳ್ಳುವುದಕ್ಕೆ ಆತನನ್ನು ಬೇಡಿಕೊಂಡವು
(ಮಾರ್ಕ 5:10,12). ದೆವ್ವಗಳು ಐದು ಸಾವಿರ ಸಂಖ್ಯೆಯಲ್ಲಿದ್ದರೂ ಕ್ರಿಸ್ತನು ತಮಗಿಂತ
ಮಹಾಬಲಿಷ್ಠನೆಂದು ಅವುಗಳಿಗೆ ತಿಳಿದಿತ್ತು.

ದೆವ್ವ ಹಿಡಿದಿದ್ದ ಈ ಮನುಷ್ಯನು ಅಶುದ್ಧನಾಗಿದ್ದನು. ಸಮಾಧಿಗಳು ಹಾಗೂ
ಹೆಣಗಳು ಅಶುದ್ಧವೆಂದು ಪರಿಗಣಿಸಲಾಗಿತ್ತು (ಯಾಜಕಕಾಂಡ 19:11,16). ಹಂದಿಗಳು
ಅಶುದ್ಧ (ಯಾಜಕಕಾಂಡ 11:7) ಹಾಗೂ ಒಬ್ಬ ವ್ಯಕ್ತಿಯ ರಹಸ್ಯಾಂಗದಲ್ಲಿ
ಮೇಹಸ್ರಾವವಾದಲ್ಲಿ ಅವನೂ ಸಹ ಅಶುದ್ಧನು (ಯಾಜಕಕಾಂಡ 15ನೇ ಅಧ್ಯಾಯ).

ದೆವ್ವಹಿಡಿದಿದ್ದವನ ಈ ಕಥೆಯು ಒಳ್ಳೇದರ ಮತ್ತು ಕೆಟ್ಟದ್ದರ ನಡುವಣ
ಹೋರಾಟವನ್ನು ತಿಳಿಸುತ್ತದೆ. ಯೇಸುವು ದೆವ್ವಗಳನ್ನು ಹೊರಡಿಸಿದನು. ಆದರೆ
ದೆವ್ವಗಳು ಹಂದಿಗಳನ್ನು ಕೊಂದವು. ಊರಿನ ಜನರು ಯೇಸುವನ್ನು ತಮ್ಮ
ಊರನ್ನು ಬಿಟ್ಟು ಹೋಗಬೇಕೆಂದು ಕೇಳಿಕೊಂಡರು. ಆದರೆ ಆತನು ದೆವ್ವ ಹಿಡಿದು
ಈಗ ಸ್ವಸ್ಥನಾಗಿದ್ದ ವ್ಯಕ್ತಿಯನ್ನು ದೇವರು ಅವನಿಗೆ ಮಾಡಿದ ಉಪಕಾರಗಳನ್ನು
ಸಾಕ್ಷಿಗಾಗಿ ಸಾರುವಂತೆ ಅವನ ಸ್ವಂತ ಊರಿಗೆ ಕಳುಹಿಸಿದನು. ಆ ಮನುಷ್ಯನು
ಹೋಗಿ ಯೇಸು ತನಗೆ ಮಾಡಿದ ಉಪಕಾರಗಳನ್ನು ದೆಕಪೊಲಿ ಎಂಬ ಸೀಮೆಯಲ್ಲಿ
ಸಾರಿದನು. ಐದು ಸಾವಿರ ದೆವ್ವಗಳು ಹಿಡಿದಿದ್ದು, ಸಮಾಧಿಯ ಗವಿಗಳಲ್ಲಿ, ಬೆಟ್ಟಗಳಲ್ಲಿ
ವಾಸಿಸುತ್ತಿದ್ದ ಈ ವ್ಯಕ್ತಿಯು ದೇವರ ಸೇವೆ ಮಾಡುವನೆಂದು ಯಾರೂ ಕನಸು
ಮನಸಿನಲ್ಲಿಯೂ ಎಣಿಸಿರಲಿಲ್ಲ. ಆದರೆ ಅವನು ದೇವರ ಬಗ್ಗೆ ವಿಸ್ಮಯಕರವಾದ
ಸಾಕ್ಷಿ ಹೇಳಿದನು.