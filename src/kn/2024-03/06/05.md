---
title:  ತೊದಲು ಮಾತಾಡುವ ಕಿವುಡ ವ್ಯಕ್ತಿ
date:   07/08/2024
---

`ಮಾರ್ಕ 7:31-37ನೇ ವಚನಗಳನ್ನು ಓದಿರಿ, ಯಾರನ್ನು ಯೇಸುವಿನ ಬಳಿಗೆ
ಕರತಂದರು? ಅವನಿಗೆ ಯೇಸು ಏನು ಮಾಡಿದನು?`

ತೂರ್ ಮತ್ತು ಸೀದೋನ್ ಪ್ರಾಂತ್ಯಗಳಿಂದ ಯೇಸುವು ಗಲಿಲಾಯಕ್ಕೆ ದೀರ್ಘ
ಪ್ರಯಾಣ ಮಾಡಿದನು. ಉತ್ತರದ ತೂರ್‌ನಿಂದ ಸೀದೋನಿಗೆ ಆತನು ಹೋದನು.
ಅಲ್ಲಿಂದ ಗಲಿಲಾಯ ಸಮುದ್ರದ ಈಶಾನ್ಯ ಭಾಗದ ಮಾರ್ಗವಾಗಿ ಸಮುದ್ರ
ತೀರಕ್ಕೆ ಬಂದನು. ಈ ದೀರ್ಘ ಪ್ರಯಾಣದ ಅವಧಿಯಲ್ಲಿ ಕ್ರಿಸ್ತನು ತನ್ನ ಶಿಷ್ಯರಿಗೆ
ಪ್ರತ್ಯೇಕವಾಗಿ ಹೆಚ್ಚಾಗಿ ಬೋಧನೆ ಮಾಡಿರಬಹುದು.

ಯೇಸುವು ಗಲಿಲಾಯಕ್ಕೆ ಬಂದಾಗ ಕೆಲವರು ಕಿವುಡನೂ ಹಾಗೂ ತೊದಲು
ಮಾತಾಡುವವನೂ ಆದ ಒಬ್ಬ ಮನುಷ್ಯನನ್ನು ಆತನ ಬಳಿಗೆ ಕರೆದು ತಂದರು.
ಅವನ ಸಮಸ್ಯೆ ಏನೆಂದು ಯೇಸುಸ್ವಾಮಿಗೆ ತಿಳಿಯಿತು. ಆದುದರಿಂದ ಅವನನ್ನು
ಜನರ ಗುಂಪಿನಿಂದ ಆತನು ಒತ್ತಟ್ಟಿಗೆ ಕರಕೊಂಡು ಹೋದನು. ಯೇಸು ಆ
ಕಿವುಡನ ಕಿವಿಗಳಲ್ಲಿ ತನ್ನ ಬೆರಳುಗಳನ್ನು ಇಟ್ಟನು. ಅನಂತರ ಅವನ ಕಿವಿಗಳಿಗೆ
ಉಗುಳಿ ಅವನ ನಾಲಿಗೆಯನ್ನು ಮುಟ್ಟಿ ದೀರ್ಘವಾದ ನಿಟ್ಟಿಸಿರುಬಿಟ್ಟನು. ಯೇಸುವು
ಯಾಕೆ ಆ ತೊದಲು ಮಾತಾಡುವವನನ್ನು ವಾಸಿಮಾಡಲು ಈ ರೀತಿ ಮಾಡಿದನೆಂದು
ಇಂದು ಜೀವಿಸುವ ನಮಗೆ ಆಶ್ಚರ್ಯವೆನಿಸಬಹುದು. ಯೇಸುಸ್ವಾಮಿಯು ಆ
ವ್ಯಕ್ತಿಗೆ ಗುಣವಾಗಬೇಕಿದ್ದ ಅಂಗಗಳನ್ನು ಮುಟ್ಟಿದನೆಂದು ಈ ಕಥೆಯಿಂದ ತಿಳಿದು
ಬರುತ್ತದೆ. ಆದರೆ ಆತನು ಯಾಕೆ ನಿಟ್ಟುಸಿರುಬಿಟ್ಟನು?

ಇದರ ಬಗ್ಗೆ ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದಲ್ಲಿ
ಹೀಗೆ ಹೇಳುತ್ತಾರೆ :

"ಯೇಸುಸ್ವಾಮಿಯು ತನ್ನ ಬೋಧನೆಗಳನ್ನು ತಿರಸ್ಕರಿಸುವ ಎಲ್ಲಾ ಜನರ ಬಗ್ಗೆ
ಆಲೋಚಿಸಿ ನಿಟ್ಟುಸಿರುಬಿಟ್ಟನು. ತನ್ನನ್ನು ರಕ್ಷಕನೆಂದು ಒಪ್ಪಿಕೊಳ್ಳಲು ನಿರಾಕರಿಸುವ
ಎಲ್ಲಾ ಜನರಿಗಾಗಿ ಆತನು ನಿಟ್ಟುಸಿರಬಿಟ್ಟನು".

ಯೇಸುಸ್ವಾಮಿ ಕಿವುಡನೂ ತೊದಲು ಮಾತಾಡುವವನೂ ಆಗಿದ್ದ ವ್ಯಕ್ತಿಯನ್ನು
ಗುಣಪಡಿಸಿದಾಗ ಅವನ ಎಲ್ಲಾ ತೊಂದರೆಯು ಪರಿಹಾರವಾಯಿತು. ದೇವರು
ಯಾರನ್ನೂ ಸಹ ತನ್ನನ್ನು ಅಂಗೀಕರಿಸುವಂತೆ ಒತ್ತಾಯಮಾಡುವುದಿಲ್ಲ. ಆತನು
ನಮಗೆ ಆಯ್ಕೆಯ ಸ್ವಾತಂತ್ರ್ಯ ಕೊಟ್ಟಿದ್ದಾನೆ. ಪ್ರತಿಯೊಬ್ಬರಿಗೂ ಸಹ
ಜೀವದಾಯಕನಾದ ಯೇಸುವನ್ನು ಅಥವಾ ಕೆಟ್ಟತನದ ಅಧಿಪತಿಯಾದ ಸೈತಾನನನ್ನು
ಅಂಗೀಕರಿಸುವ ಆಯ್ಕೆಯ ಸ್ವಾತಂತ್ರ ನೀಡಲಾಗಿದೆ. ಎಲ್ಲರೂ ಸಹ ತನ್ನ
ಮಾತುಗಳನ್ನು ಕೇಳುವಂತೆ ಮಾಡಬಹುದು. ಆದರೆ ತನ್ನನ್ನು ರಕ್ಷಕನನ್ನಾಗಿ
ಅಂಗೀಕರಿಸಿಕೊಳ್ಳಬೇಕೆಂದು ಆತನು ಯಾರನ್ನೂ ಒತ್ತಾಯಿಸುವುದಿಲ್ಲ.

ತನ್ನ ಬಳಿಗೆ ಸಹಾಯ ಕೋರಿ ಬರುವವರಿಗೆ ದೇವರು ಅವರು ಬಯಸಿದ್ದನ್ನು
ಮಾಡುತ್ತಾನೆಂದು ಈ ಕಥೆಯಿಂದ ತಿಳಿದುಬರುತ್ತದೆ. ಕೆಲವು ವೇಳೆ ನಾವು ನಮ್ಮ
ಧಾರ್ಮಿಕ ವಿಶ್ವಾಸಗಳನ್ನು ಇತರರಿಗೆ ತಿಳಿಸಲು ಅಥವಾ ಹಂಚಿಕೊಳ್ಳಲು
ಭಯಪಡಬಹುದು. ಆದರೆ ಯೇಸುವು ಕಿವುಡನೂ ತೊದಲು ನುಡಿಯವನೂ
ಆಗಿದ್ದ ಆ ಮನುಷ್ಯನನ್ನು ಗುಣಪಡಿಸಿದ ಈ ಕಥೆಯು ಆತನ ಪ್ರೀತಿಯನ್ನು
ತಿಳಿಯಲು ಅಪೇಕ್ಷಿಸುವವರಿಗೆ ಆತನ ಬಗ್ಗೆ ತಿಳಿಸಲು ನಮಗೆ ಸಹಾಯಕವಾಗಬಹುದು.

`ಇತರರೊಂದಿಗೆ ಮಾತಾಡುವ ಅಂದರೆ ಪರಸ್ಪರ ಸಂಪರ್ಕಿಸುವ ವರವನ್ನು
ದೇವರು ನಮಗೆ ಕೊಟ್ಟಿದ್ದಾನೆ. ಆತನಿಗೆ ಗೌರವ, ಮಹಿಮೆ ತರುವಂತೆ ಈ ವರವನ್ನು
ನೀವು ಹೇಗೆ ಉಪಯೋಗಿಸುತ್ತಿರುವಿರಿ?`