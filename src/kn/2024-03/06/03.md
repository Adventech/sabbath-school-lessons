---
title:  ಶುದ್ಧ ಕೈಗಳೋ ಅಥವಾ ಶುದ್ಧ ಹೃದಯವೋ?
date:   05/08/2024
---

`ಮಾರ್ಕ 7:14-19ನೇ ವಚನಗಳನ್ನು ಓದಿರಿ. 7:15ನೇ ವಚನದಲ್ಲಿ ಯೇಸುಸ್ವಾಮಿ
ಹೇಳಿದ ಒಗಟಿನ ಅರ್ಥವೇನು?`

ಅನೇಕರು ಮಾರ್ಕ 7:14-19ನೇ ವಚನಗಳಲ್ಲಿ ಯೇಸುವು ತಿಳಿಸಿದ ಮಾತುಗಳನ್ನು
ಅಪಾರ್ಥಮಾಡಿಕೊಳ್ಳುತ್ತಾರೆ. ಯಾಜಕಕಾಂಡ 11ನೇ ಅಧ್ಯಾಯದಲ್ಲಿ ನೀಡಿರುವ
ಆಹಾರದ ನಿಯಮಗಳನ್ನು ಅನುಸರಿಸಿ ನಡೆಯಬೇಕಾಗಿಲ್ಲವೆಂದು ಯೇಸುಸ್ವಾಮಿ
ಇಲ್ಲಿ ಹೇಳುತ್ತಿದ್ದಾನೆಯೇ? ಮಾಂಸಾಹಾರಿಗಳಾದ ಅಡ್ಡೆಂಟಿಸ್ಟರು ಶುದ್ಧವಾದ ಪ್ರಾಣಿಗಳ
ಮಾಂಸವನ್ನು ಮಾತ್ರ ತಿನ್ನಬೇಕೆಂದು ಹೇಳುವುದು ತಪ್ಪೆದೇ?

ಮೊದಲನೆಯದಾಗಿ ಮೋಶೆಯ ನಿಯಮಗಳಿಗೆ ನಾವು ಯಾಕೆ ವಿಧೇಯರಾಗಿರಬೇಕೆಂಬುದಕ್ಕೆ ಯೇಸುಸ್ವಾಮಿ ಕಾರಣಗಳನ್ನು ಅದೇ ತಾನೇ ನೀಡಿದ್ದನು (ಮಾರ್ಕ
7:6-13). ಹಾಗಿದ್ದಲ್ಲಿ, ಇದನ್ನು ತಿಳಿಸಿದ ತಕ್ಷಣವೇ ದೇವರು ಮೋಶೆಯ
ಮೂಲಕವಾಗಿ ಕೊಟ್ಟಿರುವ ಆಹಾರದ ನಿಯಮಗಳನ್ನು ನಾವು ಅನುಸರಿಸಬಾರದೆಂದು
ಯೇಸುಸ್ವಾಮಿ ಹೇಳಿದ್ದಾನೆಂದು ನಾವು ತಿಳಿದುಕೊಳ್ಳಬೇಕೇ? (ಮಾರ್ಕ 7:14-19), ಖಂಡಿತವಾಗಿಯೂ ಇಲ್ಲ! ಎರಡನೆಯದಾಗಿ ಯೆಹೂದ್ಯ ಧಾರ್ಮಿಕ
ನಾಯಕರು ಬೋಧಿಸಿದ ಆಹಾರದ ನಿಯಮಗಳು ಹಳೆಯ ಒಡಂಬಡಿಕೆಯಿಂದ
ಬಂದದ್ದಲ್ಲ. ಆದರೆ ಮೋಶೆ ತಿಳಿಸಿದ ಆರೋಗ್ಯದ ನಿಯಮಗಳು, ಹಳೆಯ
ಒಡಂಬಡಿಕೆಯಲ್ಲಿ ತಿಳಿಸಲ್ಪಟ್ಟಿವೆ. ಮೂರನೆಯದಾಗಿ ಮಾರ್ಕ 7:19ನೇ ವಚನವು
ಯೆಹೂದ್ಯ ನಾಯಕರು ಮಾಡಿದ ಆಹಾರದ ನಿಯಮಗಳು ನಿಜವಾಗಿಯೂ
ತಪ್ಪಾಗಿವೆಯೆಂದು ತಿಳಿಸುತ್ತದೆ. ಅವುಗಳಲ್ಲಿ ಒಂದು ನಿಯಮವು ಹೀಗಿದೆ :
ಅದೇನೆಂದರೆ ಯೆಹೂದ್ಯನಲ್ಲದ ಒಬ್ಬನು ಮುಟ್ಟಿದ ಆಹಾರವನ್ನು ಯೆಹೂದ್ಯನೊಬ್ಬನು
ಮುಟ್ಟಿದಲ್ಲಿ, ಅದು ಅವನ ಹೃದಯವನ್ನು ಮಲಿನಗೊಳಿಸುತ್ತದೆ ಎಂಬ
ನಿಯಮವಾಗಿತ್ತು.

`ಯಾವುದು ಒಬ್ಬ ವ್ಯಕ್ತಿಯ ಹೃದಯವನ್ನು ಹೊಲೆ ಮಾಡುತ್ತದೆ ಅಥವಾ
ಮಲಿನಗೊಳಿಸುತ್ತದೆ? ಮಾರ್ಕ 7:20-23.`

ಆಹಾರವು ಹೃದಯದೊಳಕ್ಕೆ ಹೋಗುವುದಿಲ್ಲವೆಂದು ಯೇಸುವು ಹೇಳುತ್ತಾನೆ
(ಮಾರ್ಕ 7:19). ಅದು ಹೊಟ್ಟೆಯೊಳಕ್ಕೆ ಹೋಗಿ ಬಹಿರ್ದೆಶೆಯ ಮೂಲಕ
ಹೊರಗೆ ಹೋಗುತ್ತದೆ. ಆದರೆ ಮಾರ್ಕ 7:21-23ನೇ ವಚನಗಳು ಕೆಟ್ಟದ್ದು ಹೃದಯದ
ಒಳಗಿನಿಂದಲೇ ಬರುತ್ತದೆಂದು ತಿಳಿಸುತ್ತವೆ. ಮನುಷ್ಯರ ಹೃದಯದಿಂದ ಸೂಳೆಗಾರಿಕೆ,
ಕೊಲೆ, ಹಾದರ, ದ್ರವ್ಯಾಶೆ, ಕೆಡುಕತನ, ಮೋಸ, ಬಂಡತನ, ಹೊಟ್ಟೆಕಿಚ್ಚು, ಬೈಗಳು,
ಸೊಕ್ಕು, ಬುದ್ಧಿಗೇಡಿತನ- ಇವೇ ಮೊದಲಾದ ಕೆಟ್ಟ ಆಲೋಚನೆಗಳು ಹೊರಡುತ್ತವೆಂದು
ಯೇಸುಸ್ವಾಮಿ ಹೇಳುತ್ತಾನೆ.

ಮಾರ್ಕ 7:10ನೇ ವಚನದಲ್ಲಿ ತಂದೆತಾಯಿಗಳನ್ನು ಸನ್ಮಾನಿಸಬೇಕೆಂಬ ಐದನೇ
ಆಜ್ಞೆಯನ್ನು ಮೀರುವುದೂ ಸಹ ಕೆಟ್ಟಗುಣವೂ ಮತ್ತು ಪಾಪವೂ ಆಗಿದೆ ಎಂದು
ತಿಳಿಸುತ್ತಾನೆ. ಹತ್ತುಆಜ್ಞೆಗಳನ್ನು ಎರಡು ಭಾಗವಾಗಿ ವಿಂಗಡಿಸಬಹುದು. ಮೊದಲನೆ
ನಾಲ್ಕು ಆಜ್ಞೆಗಳು ಮನುಷ್ಯರಾದ ನಾವು ದೇವರಿಗೆ ಮಾಡಬೇಕಾದ ಕರ್ತವ್ಯಗಳನ್ನು
ಒಳಗೊಂಡಿವೆ. ಉಳಿದ ಆರುಆಜ್ಞೆಗಳು ಮನುಷ್ಯರಾದ ನಾವು ನಮ್ಮ ಸಹೋದರರಿಗೆ
ಮಾಡಬೇಕಾದ ಹಾಗೂ ಮಾಡಬಾರದ ಆದೇಶಗಳನ್ನು ಒಳಗೊಂಡಿವೆ. ಈ
ವಚನದಲ್ಲಿ ಯೇಸುಸ್ವಾಮಿಯು ಎರಡನೇ ಭಾಗದ ಎಲ್ಲಾ ಆಜ್ಞೆಗಳನ್ನು ತಿಳಿಸುತ್ತಾನೆ.
ಮಾರ್ಕ 7:7ನೇ ವಚನದಲ್ಲಿ ಆತನು ಮನುಷ್ಯರು ಬೋಧಿಸುವ ಕಟ್ಟಳೆಗಳನ್ನು
ಅನುಸರಿಸುವುದು ವ್ಯರ್ಥವಾದ ಆರಾಧನೆಯಾಗಿದೆ ಎಂದು ತಿಳಿಸುತ್ತಾನೆ. ನಾವು
ಮೊದಲನೆ ನಾಲ್ಕು ಆಜ್ಞೆಗಳನ್ನು ಮೀರಿ ನಡೆದಾಗ, ನಮ್ಮ ಆರಾಧನೆಯು
ವ್ಯರ್ಥವಾಗುತ್ತದೆ. ಈ ರೀತಿಯಲ್ಲಿ ಯೇಸುವು ಮಾರ್ಕ ಏಳನೇ ಅಧ್ಯಾಯದಲ್ಲಿ
ದೇವರು ಕೊಟ್ಟ ಹತ್ತು ಆಜ್ಞೆಗಳನ್ನು ಸಮರ್ಥಿಸುತ್ತಾನೆ.

`ಎಲ್ಲಾ ವಿಧವಾದ ಸರಿಯಾದ ಬೋಧನೆಗಳು ಮತ್ತು ಧಾರ್ಮಿಕ ನಂಬಿಕೆಗಳನ್ನು
ಚೆನ್ನಾಗಿ ತಿಳಿದು ಅರ್ಥಮಾಡಿಕೊಂಡಿರಬಹುದು. ಆದರೆ ನಿಮ್ಮ ಹೃದಯವು ಯಾರ
ಅಧೀನದಲ್ಲಿದೆ? ದೇವರು ಸೈತಾನನು ಅಥವಾ ನಿಮ್ಮದೇ ಅಧೀನದಲ್ಲಿಯೇ?`