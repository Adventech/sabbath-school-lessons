---
title:  ನಾಯಿಗಳು ತಿನ್ನುವ ರೊಟ್ಟಿ ಚೂರುಗಳು
date:   06/08/2024
---

`ಮಾರ್ಕ 7:24-30ನೇ ವಚನಗಳಲ್ಲಿ ತಿಳಿಸಿರುವ ಕಥೆಯಿಂದ ನಾವು ಯಾವ
ಪಾಠಗಳನ್ನು ಕಲಿಯಬಹುದು?`

ಈ ಕಥೆಯನ್ನು ಓದುವಾಗ ಯೇಸುಸ್ವಾಮಿಯು ಈ ಸ್ತ್ರೀಯನ್ನು ಯಾಕೆ
ನಾಯಿಗೆ ಹೋಲಿಸಿದನೆಂಬ ಕಷ್ಟವಾದ ಪ್ರಶ್ನೆ ಉಂಟಾಗುತ್ತದೆ. 27ನೇ ವಚನದಲ್ಲಿ
ಆತನು ಮೊದಲು ಮಕ್ಕಳು ಊಟಮಾಡಿ ತೃಪ್ತಿಹೊಂದಲಿ ಎಂದು ಆ ಸ್ತ್ರೀಗೆ
ಹೇಳುತ್ತಾನೆ. ಮಕ್ಕಳು ಮೊದಲಿನವರಾಗಿದ್ದಲ್ಲಿ, ಎರಡನೆಯ ಮತ್ತೊಂದು ಗುಂಪು
ಇರಲೇಬೇಕಲ್ಲವೆ? ಯೇಸುವು ನಾಯಿಗಳು ಎಂದು ವಿಶೇಷವಾಗಿ ತಿಳಿಸುವಾಗ,
ಮನೆಯ ಒಳಗೆ ಬರುವಂತ ಸಾಕಿದ ನಾಯಿಯಾಗಿದೆ. ಬೀದಿನಾಯಿಗಳನ್ನು ಯಾರೂ
ಮನೆಯೊಳಗೆ ಸೇರಿಸುವುದಿಲ್ಲ. ಮನೆಯೊಳಗೆ ಬರಬಹುದಾದ ನಾಯಿ ಎಂದು
ಆತನು ಉಪಯೋಗಿಸಿದ ಪದವು ಆ ಮಹಿಳೆಗೆ ಭರವಸೆ ಕೊಡುತ್ತದೆ.

ಆಕೆಯು "ಸ್ವಾಮಿ, ಆ ಮಾತು ನಿಜವೇ; ಮೇಜಿನ ಕೆಳಗಿರುವ ನಾಯಿ
ಮರಿಗಳಂತೂ ಮಕ್ಕಳ ಕೈಯಿಂದ ಬೀಳುವ ರೊಟ್ಟಿ ತುಂಡುಗಳನ್ನು ತಿನ್ನುತ್ತವಲ್ಲಾ"
ಎಂದು ಉತ್ತರ ಕೊಟ್ಟಳು (ಮಾರ್ಕ 7:27). ಈ ಮಹಿಳೆಗೆ ಈ ಉತ್ತರ ಕೊಡುವಂತ
ಧೈರ್ಯ ಎಲ್ಲಿಂದ ಬಂದಿತು? ಖಂಡಿತವಾಗಿಯೂ ಆಕೆಗೆ ತನ್ನ ಮಗಳ ಮೇಲಿದ್ದ
ಪ್ರೀತಿಯೇ ಇದಕ್ಕೆ ಕಾರಣ. ತಾನು ಮನೆಯೊಳಗೆ ಸೇರಿಸಲ್ಪಡುವ ನಾಯಿಯಾಗಿದ್ದೇನೆ
ಎಂಬ ಭರವಸೆ ಆ ಸ್ತ್ರೀಗೆ ಬಂದಿತು. ನಾಯಿಮರಿಯು ದಣಿಯ ಮಕ್ಕಳು ಊಟ
ಮಾಡುವ ಮೇಜಿನ ಕೆಳಗೆ ಕುಳಿತಿರುತ್ತವಲ್ಲಾ, ಅದೇ ರೀತಿ ಆಕೆಯು ಯೇಸುವಿನ
ಪಾದಗಳಿಗೆ ನಮಸ್ಕರಿಸಿದಳು. ಆಗ ತನ್ನ ಮಗಳಿಗೆ ಸಹಾಯ ಮಾಡಬೇಕೆಂದು
ಆಕೆ ಕೇಳಿಕೊಂಡಳು. ಮೇಜಿನ ಕೆಳಗೆ ಬೀಳುವ ರೊಟ್ಟಿಗಳನ್ನು ನಾಯಿಗಳು
ತಿನ್ನಬಹುದು. ಅದೇ ರೀತಿ ಆ ಮಹಿಳೆಯೂ ಸಹ ಆ ಚೂರುಗಳನ್ನು ತಿನ್ನುವುದಕ್ಕೆ
ಬೇಡಿಕೊಂಡಳು.

ಯೇಸುಸ್ವಾಮಿಯ ಪ್ರಶ್ನೆಗೆ ಆ ಸ್ತ್ರೀ ಕೊಟ್ಟ ಉತ್ತರ ಅವಳ ನಂಬಿಕೆಯನ್ನು
ತೋರಿಸುತ್ತದೆ. ಮನೆಯಲ್ಲಿರುವ ತನ್ನ ಮಗಳನ್ನು ಆತನು ವಾಸಿ ಮಾಡಬೇಕೆಂಬುದು
ಅವಳ ಬಯಕೆಯಾಗಿತ್ತು. ಈ ಅದ್ಭುತವು ಸ್ವಾಮಿಗೆ ಸಾಧ್ಯವೆಂದು ಆಕೆಗೆ ತಿಳಿದಿತ್ತು.
ಈ ಕಾರಣದಿಂದಲೇ ಅವಳು ಯೇಸುವಿನ ಸಾಮರ್ಥ್ಯಕ್ಕೆ ಹೋಲಿಸಿದಲ್ಲಿ, ಆಕೆಯ
ಸಮಸ್ಯೆಯು ರೊಟ್ಟಿಯ ಚಿಕ್ಕ ತುಂಡಿನಂತೆ ಅಲ್ಪವಾಗಿತ್ತು.

ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 401ನೇ
ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಆ ಮಹಿಳೆಯು ಇನ್ನೆಂದಿಗೂ ವಿದೇಶಿಯಳಲ್ಲವೆಂದು ಯೇಸು ಆಕೆಗೆ ತಿಳಿಸಿದನು
(ಆಕೆಯು ಪೊಯಿನಿಕೆ ಅಂದರೆ ಈಗಿನ ಲೆಬನೋನ್ ದೇಶಕ್ಕೆ ಸೇರಿದವಳು
ಯೆಹೂದ್ಯಳಲ್ಲ). ಆಕೆಯು ದೇವರ ಮಗಳಾಗಿದ್ದು ಆತನ ಕುಟುಂಬದ ಒಬ್ಬಳು
ಸದಸ್ಯಳಾಗಿದ್ದಾಳೆ. ದೇವರ ಮಗುವಾಗಿರುವ ಆಕೆಯು ಆತನು ಕೊಡುವ
ಬಹುಮಾನಗಳನ್ನು ತಾನೂ ಸಹ ಹೊಂದಿಕೊಳ್ಳುವ ಹಕ್ಕನ್ನು ಹೊಂದಿದ್ದಳು".

`ಬೇರೆ ಭಾಷೆ, ಕುಲ, ಬಣ್ಣ ಹಾಗೂ ಜನಾಂಗಕ್ಕೆ ಸೇರಿದವರನ್ನು ನಾವು ದ್ವೇಷಿಸುವುದು
ಯಾಕೆ ತಪ್ಪಾಗಿದೆ? ಈ ದ್ವೇಷವು ಹೇಗೆ ಯೇಸುವಿನ ಬೋಧನೆಗಳಿಗೆ ವಿರುದ್ಧವಾಗಿದೆ?
ಇಂತಹ ಕೆಟ್ಟಭಾವನೆಗಳಿಂದ ನಮ್ಮ ಹೃದಯಗಳನ್ನು ಶುದ್ಧಿಕರಿಸುವುದು ಹೇಗೆ?`