---
title:  ದೇವರ ಆಜ್ಞೆಗಳು ಮತ್ತು ಮಾನವ ಸಂಪ್ರದಾಯ ಹಾಗೂ ಬೋಧನೆಗಳು
date:   04/08/2024
---

`ಮಾರ್ಕ 7:1-13ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳಿಂದ ನಾವು ಸತ್ಯವೇದದ
ಪ್ರಮುಖವಾದ ಯಾವ ಸತ್ಯಗಳನ್ನು ತಿಳಿಯುತ್ತೇವೆ?`

ಸಬ್ಬತ್ತು ಶಾಲೆಯಲ್ಲಿ ಮಕ್ಕಳು ಈ ವಾಕ್ಯಗಳನ್ನು ಕಲಿತು ಮನೆಗೆ ಬಂದಿದ್ದಾರೆಂದು
ಕಲ್ಪಿಸಿಕೊಳ್ಳಿ. ಊಟಮಾಡುವ ಸಮಯ, ಆದರೆ ತಾವು ಊಟಕ್ಕೆ ಮೊದಲು ಕೈ
ತೊಳೆದುಕೊಳ್ಳುವುದಿಲ್ಲವೆಂದು ಮಕ್ಕಳು ತಮ್ಮ ತಂದೆತಾಯಿಯರಿಗೆ ಹೇಳುತ್ತಾರೆ.
ಯಾಕೆಂದರೆ ಯೆಸುಸ್ವಾಮಿಯೂ ಸಹ ಊಟಮಾಡುವುದಕ್ಕೆ ಮೊದಲು
ಕೈತೊಳೆಯಲಿಲ್ಲವೆಂದು ತಮ್ಮ ಪೋಷಕರಿಗೆ ಪ್ರಶ್ನಿಸಬಹುದು. ಆದರೆ ಈ ಕಥೆಯು
ಆರೋಗ್ಯ ಅಥವಾ ರೋಗಾಣುಗಳ ಬಗ್ಗೆ ಸಂಬಂಧಪಟ್ಟಿಲ್ಲ.

ಯೇಸುವಿನ ಕಾಲದಲ್ಲಿ ಯೆಹೂದ್ಯರಲ್ಲಿ ಅನೇಕರು ತಮ್ಮ ಹೃದಯಗಳು
ಶುದ್ಧವಾಗಿರಬೇಕೆಂದು ಬಯಸುತ್ತಿದ್ದರು. ಫರಿಸಾಯರು, ಶಾಸ್ತ್ರಿಗಳು ಮೊದಲಾದ
ಧಾರ್ಮಿಕ ನಾಯಕರು ಕೈತೊಳೆಯುವುದರ ಬಗ್ಗೆ ಒಂದು ನಿಯಮ ರೂಪಿಸಿದ್ದರು.
ಅದೇನೆಂದರೆ ಹೃದಯಗಳು ಶುದ್ಧವಾಗಿರಬೇಕಾದಲ್ಲಿ, ಎಲ್ಲರೂ ತಮ್ಮ ಕೈಗಳನ್ನು
ತೊಳೆದುಕೊಳ್ಳಬೇಕೆಂಬ ನಿಯಮವಾಗಿತ್ತು. ಮೋಶೆಯ ಕಾಲದಲ್ಲಿ ಯಾಜಕರು,
ಲೆವಿಯರು ಮಾತ್ರ ಈ ನೇಮವನ್ನು ಪಾಲಿಸುತ್ತಿದ್ದರು (ವಿಮೋಚನಕಾಂಡ 30:17-21). ಆದರೆ ಯೇಸುವಿನ ಶಿಷ್ಯರು ಈ ನೇಮವನ್ನು ಮೀರಿದಾಗ, ಯೆಹೂದ್ಯ
ನಾಯಕರು ಅದರ ಬಗ್ಗೆ ಯೇಸುವಿಗೆ ದೂರು ನೀಡಿದರು.

ಫರಿಸಾಯರು, ಶಾಸ್ತ್ರಿಗಳು ಮಾಡಿದ ಈ ದೂರಿಗೆ ಕ್ರಿಸ್ತನು ಯೆಶಾಯ ಪ್ರವಾದನೆಯ
ವಾಕ್ಯದಿಂದ ತೀಕ್ಷ್ಮವಾದ ಉತ್ತರ ಕೊಟ್ಟನು (29:13). ಈ ವಾಕ್ಯದಲ್ಲಿ ಯೆಶಾಯನು
ದೇವರನ್ನು ಗೌರವಿಸುತ್ತೇವೆಂದು ಹೇಳುವ, ಆದರೆ ಆತನ ಆಜ್ಞೆಗಳನ್ನು ಕೈಕೊಂಡು
ನಡೆಯದ ಇಸ್ರಾಯೇಲ್ಯರನ್ನು ಖಂಡಿಸುತ್ತಾನೆ. ಅಲ್ಲದೆ ದೇವರಾಜ್ಞೆಗಳನ್ನು ಬಿಟ್ಟು
ಮನುಷ್ಯರ ಸಂಪ್ರದಾಯಗಳನ್ನು ಅನುಸರಿಸುತ್ತಿರುವುದರ ಕಾರಣದಿಂದಲೂ
ಯೆಶಾಯನು ಅವರ ಕಪಟತನವನ್ನು ಖಂಡಿಸುತ್ತಾನೆ.

ಅಲ್ಲದೆ ಯೇಸುಸ್ವಾಮಿಯು ಯೆಹೂದ್ಯ ಧಾರ್ಮಿಕ ನಾಯಕರ ಆಪಾದನೆಗೆ
ಪ್ರತಿಯಾಗಿ ತಂದೆತಾಯಿಗಳನ್ನು ಸನ್ಮಾನಿಸಬೇಕೆಂಬ ದೇವರಾಜ್ಞೆಯನ್ನು
ಉದಾಹರಿಸುತ್ತಾನೆ (ವಿಮೋಚನಕಾಂಡ 20:12). ನಮ್ಮ ತಂದೆತಾಯಿಯರ
ವೃದ್ಧಾಪ್ಯದಲ್ಲಿ ನಾವು ಅವರ ಪಾಲನೆ, ಪೋಷಣೆ ಮಾಡಬೇಕಾದದ್ದು ನಮ್ಮ
ಕರ್ತವ್ಯ. ಆದರೆ ಯೆಹೂದ್ಯರ ಹಿರಿಯರು ಹಾಗೂ ಫರಿಸಾಯರು ಒಬ್ಬವ್ಯಕ್ತಿಯು
ತನ್ನ ತಂದೆತಾಯಿಯರ ಸಂರಕ್ಷಣೆಗಾಗಿ ಕೊಡತಕ್ಕದ್ದನ್ನು ಕೊರ್ಬಾನ್ ಮಾಡಿದ್ದೇನೆ.
ಅಂದರೆ ದೇವರಿಗಾಗಿ ಇಟ್ಟಿದ್ದೇನೆ ಎಂದು ಹೇಳುವುದಾದರೆ, ಅವನು ತನ್ನ
ಪೋಷಕರಿಗೆ ಏನೂ ಮಾಡುವ ಅಗತ್ಯವಿಲ್ಲವೆಂದು ಸತ್ಯವೇದದ ಆಜ್ಞೆಗೆ ವಿರುದ್ಧವಾಗಿ
ಬೋಧಿಸುತ್ತಿದ್ದರು.

ಯೇಸುಸ್ವಾಮಿಯು ಇಂತಹ ಧಾರ್ಮಿಕವಾಗಿ ತಪ್ಪಾದ ಬೋಧನೆಯನ್ನು
ವಿರೋಧಿಸಿದನು. ಫರಿಸಾಯರು ಹಾಗೂ ಯೆಹೂದ್ಯರ ಹಿರಿಯರು
ಧರ್ಮಶಾಸ್ತ್ರಕ್ಕಿಂತಲೂ ಹೆಚ್ಚಾಗಿ ತಾವು ಮಾಡಿದ ಸಂಪ್ರದಾಯಗಳಿಗೆ ಹೆಚ್ಚಿನ
ಗೌರವ ಕೊಡುತ್ತಿದ್ದರು. ಅದು ದೇವರಿಗೆ ವಿರುದ್ಧವಾದ ಪಾಪವಾಗಿತ್ತು.

ಕೈ ತೊಳೆದುಕೊಳ್ಳುವ ನಿಯಮವು ದೇವರ ಯೋಜನೆಯ ಒಂದು ಭಾಗ
ಅಥವಾ ಅತ್ಯಾವಶ್ಯವಾದದ್ದೆಂದು ಯೇಸುಸ್ವಾಮಿಯು ಅಭಿಪ್ರಾಯಪಟ್ಟಿರಲಿಲ್ಲ.
ದೇವರಾಜ್ಞೆಗಳಿಗೆ ಆತನು ಗೌರವಿಸಿದನೇ ಹೊರತು, ಮಾನವರ ಸಂಪ್ರದಾಯಗಳನ್ನಲ್ಲ.
(1:44; 7:10-13; 10:3-8; 12:26; 29-31).