---
title:  ಪ್ರತಿಯೊಬ್ಬರು ನೆನಪಿಸಿಕೊಳ್ಳುವ ಸಬ್ಬತ್ ದಿನ
date:   08/07/2024
---

`ಮಾರ್ಕ 1:21-28ನೇ ವಚನಗಳನ್ನು ಓದಿರಿ, ಕಪೆರ್ನ್ಮಿನ ಯೆಹೂದ್ಯರ
ದೇವಾಲಯದಲ್ಲಿ ಯಾವ ಘಟನೆ ನಡೆಯಿತು? ಈ ಕಥೆಯಿಂದ ಸತ್ಯವೇದದ ಯಾವ
ಸತ್ಯಗಳನ್ನು ನೀವು ಕಲಿಯಬಹುದು?`

ಅನೇಕ ಕ್ರೈಸ್ತರು ತಮ್ಮ ಜೀವನದಲ್ಲಿ ನಡೆದ ಪ್ರಮುಖವಾದ ಆತ್ಮೀಕ ಅನುಭವಗಳ
ಬಗ್ಗೆ ನಿಮಗೆ ಹೇಳಬಹುದು. ತಾವು ಕ್ರಿಸ್ತನನ್ನು ಅಂಗೀಕರಿಸಿಕೊಂಡ ಸಮಯ
ಅಥವಾ ತಾವು ದೀಕ್ಷಾಸ್ನಾನ ತೆಗೆದುಕೊಂಡು ದಿನದ ಬಗ್ಗೆ ತಿಳಿಯಬಹುದು.
ಇಲ್ಲವೆ ದೇವರು ತಮ್ಮ ಹೃದಯಗಳಿಗೆ ಬಹಳ ಹತ್ತಿರವಾಗುವಂತೆ ಮನವರಿಕೆ
ಮಾಡಿದ ಒಂದು ಅತ್ಯಂತ ಪರಿಣಾಮಕಾರಿ ದೈವೀಕ ಸಂದೇಶದ ಬಗ್ಗೆ
ತಿಳಿಯಬಹುದು. ಇಂತಹ ಕೆಲವು ಅನುಭವಗಳು ನಾವು ಯಾವಾಗಲೂ
ನೆನಪಿನಲ್ಲಿಟ್ಟುಕೊಳ್ಳುವಷ್ಟು ಬಹಳವಾಗಿ ಪ್ರಭಾವ ಬೀರಿರುತ್ತವೆ. ಅವುಗಳು ನಮ್ಮಲ್ಲಿ
ಒಂದು ಶಾಶ್ವತವಾದ ಹಾಗೂ ಪರಿಪೂರ್ಣವಾದ ಬದಲಾವಣೆ ತರಬಹುದು.

ಕಪೆರ್ನೌಮಿನ ಯೆಹೂದ್ಯರ ದೇವಾಲಯದಲ್ಲಿ ಯೇಸುಕ್ರಿಸ್ತನ ಬೋಧನೆ ಕೇಳಿದ
ಜನರಲ್ಲಿ ಬಹುಶಃ ಇಂತಹ ಭಾವನೆ ಬಂದಿರಬಹುದು. "ಜನರು ಆತನ ಉಪದೇಶಕ್ಕೆ
ಅತ್ಯಾಶ್ಚರ್ಯಪಟ್ಟರು. ಯಾಕೆಂದರೆ ಆತನು ಶಾಸ್ತ್ರಿಗಳಂತೆ ಉಪದೇಶ ಮಾಡದೆ,
ಅಧಿಕಾರವಿದ್ದವರಂತೆ ಅವರಿಗೆ ಉಪದೇಶ ಮಾಡುತ್ತಿದ್ದನು' ಎಂದು ಸತ್ಯವೇದವು
ತಿಳಿಸುತ್ತದೆ (ಮಾರ್ಕ 1:22).

ಯೇಸುವು ಉಪದೇಶಮಾಡುತ್ತಿದ್ದಾಗ, ದೆವ್ವಹಿಡಿದವನೊಬ್ಬನು ಕೂಗಾಡಲು
ಆರಂಭಿಸುತ್ತಾನೆ. ಆ ದೆವ್ವವು- "ನಜರೇತಿನ ಯೇಸುವೇ, ನಮ್ಮ ಗೊಡವೆ ನಿನಗೇಕೆ?
ನಮ್ಮನ್ನು ನಾಶಮಾಡಲು ಬಂದೆಯಾ? ನಿನ್ನನ್ನು ಬಲ್ಲೆನು; ನೀನು ದೇವರು
ಪ್ರತಿಷ್ಠಿಸಿದವನೇ" ಎಂದು ಕೂಗಿ ಹೇಳಿತು. ಯೇಸು ಆ ದೆವ್ವವನ್ನು ಗದರಿಸಿ
ಅದನ್ನು ಬಿಟ್ಟುಹೋಗುವಂತೆ ಮಾಡಿದನು.

ದೆವ್ವವು ಹೇಳಿದ ಮಾತುಗಳ ಬಗ್ಗೆ ಆಲೋಚಿಸಿ.

ಮೊದಲನೆಯದಾಗಿ ಆ ದೆವ್ವಕ್ಕೆ ಯೇಸು ಯಾರೆಂದು ತಿಳಿದಿದೆ. ಆತನು
ದೇವರಿಂದ ಪ್ರತಿಷ್ಠಿತನಾದವನು. ಸಭೆಯಲ್ಲಿ ನಾವು ಪರಿಶುದ್ಧವಾದವುಗಳನ್ನು
ನಿರೀಕ್ಷಿಸುತ್ತೇವೆಯೇ ಹೊರತು ಕೆಟ್ಟದ್ದನ್ನಲ್ಲ. ಒಳ್ಳೆದರ ಮತ್ತು ಕೆಟ್ಟದ್ದರ ನಡುವಣ
ಜಾಗತಿಕ ಹೋರಾಟವು ಸತ್ಯವಾದದ್ದೆಂದು ದೆವ್ವದ ಈ ಘಟನೆಯು ನಮಗೆ
ತಿಳಿಸುತ್ತದೆ. ದೇವಾಲಯದಲ್ಲಿ ಸೇರಿದ್ದ ಜನರಿಗೆ ಯೇಸು ಯಾರೆಂದು ತಿಳಿದಿರಲಿಲ್ಲ,
ಆದರೆ ದೆವ್ವಕ್ಕೆ ತಿಳಿದಿದೆ.

ಅನಂತರ ಯೇಸುಸ್ವಾಮಿಯು ದೆವ್ವಕ್ಕೆ ಹೇಳಿದ ಮಾತುಗಳನ್ನು ಗಮನಿಸಿ.
ಆತನು ದೆವ್ವಕ್ಕೆ ಆ ಮನುಷ್ಯನನ್ನು ಬಿಟ್ಟು ಹೋಗೆಂದು ಯಾಕೆ ಗದರಿಸಿ ಹೇಳಿದನೆಂದು
ನಮಗೆ ತಿಳಿಯದು. ಆದರೆ ಯೇಸು ಯಾಕೆ ಆ ದೆವ್ವಕ್ಕೆ "ಸುಮ್ಮನಿರು (ಮಾತಾಡಬೇಡ)"
ಎಂದು ಗದರಿಸಿದನು? (ಮಾರ್ಕ 1:25). ಈ ವಾಕ್ಯದಲ್ಲಿ ಮಾರ್ಕನು ನಮಗೆ
ಪ್ರಮುಖವಾದ ಒಂದು ಸಂಗತಿಯನ್ನು ತಿಳಿಸುತ್ತಾನೆ. ಅಂದರೆ ಯೇಸುವು ದೆವ್ವಗಳಿಗೂ
ಮತ್ತು ಮನುಷ್ಯರಿಗೂ ತಾನು ನಿಜವಾಗಿಯೂ ಯಾರೆಂದು ತಿಳಿಸಬಾರದೆಂದು
ಆದೇಶ ನೀಡುತ್ತಾನೆ.

ಯೇಸುಸ್ವಾಮಿಯು ತಾನು ರಕ್ಷಕನೆಂದು ಯಾರಿಗೂ ತಿಳಿಸಬಾರದೆಂದು ಯಾಕೆ
ಜನರಿಗೆ ತಿಳಿಸಿದ್ದಾನೆ? ಯಾಕೆಂದರೆ ಯೆಹೂದ್ಯರು ರಕ್ಷಕನು ಬಂದು ತಮ್ಮನ್ನು
ಪಾಪದಿಂದಲ್ಲ, ಬದಲಾಗಿ ರೋಮನ್ನರ ಗುಲಾಮತನದಿಂದ ಬಿಡಿಸುತ್ತಾನೆಂದು
ನಿರೀಕ್ಷಿಸಿದ್ದರು. ಈ ಕಾರಣದಿಂದಲೇ ಯೆಹೂದ್ಯರ ಇಂತಹ ತಪ್ಪಾದ ಅಭಿಪ್ರಾಯವು
ಯೆಸುಕ್ರಿಸ್ತನ ಸೇವೆಯು ಕಠಿಣವಾಗುವಂತೆ ಮಾಡಿದ್ದು ಮಾತ್ರವಲ್ಲದೆ, ಆತನ
ಜೀವಕ್ಕೂ ಅಪಾಯ ತಂದಿತ್ತು. ನಾವು ತಿಳಿದಂತೆ ಯೇಸುವು ತಾನು ಯಾರೆಂದು
ಮುಚ್ಚಿಡಲಾಗಲಿಲ್ಲ. ಆತನ ಬಗೆಗಿನ ಸತ್ಯವು ಸುವಾರ್ತೆಯ ಅತ್ಯಂತ ಪ್ರಮುಖವಾದ
ಅಂಶವಾಗಿದೆ. ಯೇಸುವು ಯಾರೆಂದು ಜನರು ತಿಳಿಯಬೇಕಾದ ಅಗತ್ಯವಿತ್ತು.
ಅಲ್ಲದೆ ಆತನ ಬರೋಣದ ಉದ್ದೇಶವು ತಮಗೆ ವೈಯಕ್ತಿಕವಾಗಿ ಯಾವ ಅರ್ಥ
ಕೊಡುತ್ತದೆ ಎಂಬುದನ್ನು ಅವರು ನಿರ್ಧರಿಸಬೇಕಾಗಿತ್ತು.