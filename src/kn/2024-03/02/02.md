---
title:  ನನ್ನ ಹಿಂದೆ ಬನ್ನಿರಿ
date:   07/07/2024
---

`ಮಾರ್ಕ 1:16-20ನೇ ವಚನಗಳಲ್ಲಿ ಯೇಸು ತನ್ನ ಹಿಂದೆ ಬರುವಂತೆ ಯಾರನ್ನು
ಕರೆಯುತ್ತಾನೆ? ಅದಕ್ಕೆ ಅವರ ಉತ್ತರವೇನಾಗಿತ್ತು?`

ನೆನ್ನೆ ದಿನದ ಪಾಠದಲ್ಲಿ ಕಲಿತಂತೆ ಮಾರ್ಕನ ಸುವಾರ್ತೆಯ ಮೊದಲನೆ
ಅಧ್ಯಾಯದಲ್ಲಿ ಯೇಸುವು ಮಾತಾಡಿದ ವಿಷಯಗಳ ಬಗ್ಗೆ ಹೆಚ್ಚಾಗಿ ತಿಳಿಸುವುದಿಲ್ಲ.
ಆದರೆ 17ನೇ ವಚನದಲ್ಲಿ ಸಿಮೆಯೋನನು ಹಾಗೂ ಆಂದ್ರೆಯ ಎಂಬ ಇಬ್ಬರು
ಸಹೋದರರಿಗೆ ನನ್ನ ಹಿಂದೆ ಬನ್ನಿರಿ ಎಂದು ಹೇಳುತ್ತಾನೆ. ಬೆಸ್ತರಾದ ಅವರು
ಮೀನುಹಿಡಿಯಲು ತಮ್ಮ ಬಲೆ ಬೀಸುತ್ತಿದ್ದರು. ಅನಂತರ ಯೇಸುಸ್ವಾಮಿ
ಸಿಮೆಯೋನನಿಗೆ ಪೇತ್ರನೆಂದು ಹೆಸರಿಟ್ಟನು.

ಪೇತ್ರ ಹಾಗೂ ಆಂದ್ರೆಯರ ಬಳಿ ದೋಣಿ ಇತ್ತೆಂದು ಮಾರ್ಕನು ತಿಳಿಸುವುದಿಲ್ಲ.
ಇದರಿಂದ ಅವರಿಗೆ ಅಷ್ಟೊಂದು ಆದಾಯವಿರಲಿಲ್ಲವೆಂದು ತಿಳಿದು ಬರುತ್ತದೆ.
ಆದರೆ ಮಾರ್ಕ 1:19,20ನೇ ವಚನಗಳಲ್ಲಿ ಯಾಕೋಬ, ಯೋಹಾನರು ತಮ್ಮ
ತಂದೆ ಮತ್ತು ಇತರ ಕೂಲಿಯಾಳುಗಳೊಂದಿಗೆ ತಮ್ಮ ದೋಣಿಯಲ್ಲಿದ್ದರೆಂದು
ತಿಳಿಸುತ್ತವೆ. ಇದರಿಂದ ಯಾಕೋಬ ಯೋಹಾನರು ಹಣಕಾಸಿನ ವಿಷಯದಲ್ಲಿ
ಪೇತ್ರ, ಆಂದ್ರೆಯರಿಗಿಂತ ಉತ್ತಮ ಸ್ಥಿತಿಯಲ್ಲಿದ್ದರೆಂದು ತಿಳಿದುಬರುತ್ತದೆ.

ಆದರೆ ಲೂಕನು ತನ್ನ ಸುವಾರ್ತೆಯಲ್ಲಿ ಪೇತ್ರನಿಗೂ ಸಹ ಸ್ವಂತದೋಣಿ
ಇತ್ತೆಂದು ತಿಳಿಸುತ್ತಾನೆ. ಅಲ್ಲದೆ ಯಾಕೋಬ, ಯೋಹಾನರು ಮೀನಿನ
ವ್ಯವಹಾರದಲ್ಲಿ ಅವನ ಸಹಭಾಗಿಗಳಾಗಿದ್ದರೆಂದೂ ಸಹ ಲೂಕನು ಹೇಳುತ್ತಾನೆ
(ಲೂಕ 5:1-11). ಇಬ್ಬರು ಸಹೋದರರು ಶ್ರೀಮಂತರೆಂದೂ ಮತ್ತಿಬ್ಬರು ಬಡವರೆಂದು
ತನ್ನ ಓದುಗರಿಗೆ ತಿಳಿಸಬೇಕೆಂಬ ಉದ್ದೇಶದಿಂದ ಬಹುಶಃ ಮಾರ್ಕನು ಪೇತ್ರನು
ದೋಣಿಯ ಬಗ್ಗೆ ತಿಳಿಸಲಿಲ್ಲವೆಂದು ತೋರುತ್ತದೆ. ಆದರೆ ಯೇಸುವು ಬಡವರು,
ಐಶ್ವರ್ಯವಂತರೂ ತನ್ನ ಹಿಂದೆ ಬರಬೇಕೆಂದು ಆಹ್ವಾನಿಸುತ್ತಾನೆ. ಪೇತ್ರ ಆಂದ್ರೆಯರು
ತನ್ನನ್ನು ಹಿಂಬಾಲಿಸಿದರೆ, ಅವರನ್ನು ಮನುಷ್ಯರನ್ನು ಹಿಡಿಯುವ ಬೆಸ್ತರನ್ನಾಗಿ
ಮಾಡುವೆನೆಂದು ಯೇಸು ಅವರಿಗೆ ಹೇಳುತ್ತಾನೆ.

`ಮಾರ್ಕ 1:16-20ನೇ ವಚನಗಳನ್ನು ಓದಿರಿ, ಪೇತ್ರ, ಆಂದ್ರೇಯ, ಯಾಕೋಬ
ಮತ್ತು ಯೋಹಾನರು ಯಾಕೆ ತಮ್ಮ ದೋಣಿ ಮತ್ತು ಬಲೆಗಳನ್ನೆಲ್ಲಾ ಬಿಟ್ಟು
ಕೂಡಲೇ ಯೇಸುವಿನ ಹಿಂದೆ ಹೋದರು?`

ಈ ವಿಷಯವಾಗಿ ಯೋಹಾನನು ತನ್ನ ಸುವಾರ್ತೆಯಲ್ಲಿ ಹೆಚ್ಚಿನ ವಿವರಣೆ
ನೀಡಿದ್ದಾನೆ (ಯೋಹಾನ 1:24-42). ಈ ಸಹೋದರರು ಸ್ನಾನಿಕನಾದ
ಯೋಹಾನನ ಶಿಷ್ಯರಾಗಿದ್ದರು. ಯೇಸುವನ್ನು ನೋಡಿದಾಗ ಇವನು "ಅಗೋ
ಯಜ್ಞಕ್ಕೆ ದೇವರು ನೇಮಿಸಿದ ಕುರಿ, ಲೋಕದ ಪಾಪವನ್ನು ನಿವಾರಣೆ ಮಾಡುವವನು"
ಎಂದು ಹೇಳಿದ್ದನ್ನು ಇವರು ಕೇಳಿದ್ದರು (1:29). ಅನಂತರ ಈ ಸೋದರರು
ಯೇಸುವಿನೊಂದಿಗೆ ಸ್ವಲ್ಪ ಸಮಯ ಕಳೆದರು (1:39), ಈ ಸಂಗತಿಯು ಈ
ಸಹೋದರರ ಬಗ್ಗೆ ನಮಗೇನು ತಿಳಿಸುತ್ತದೆ? ಅವರು ತಕ್ಷಣವೇ ಯೇಸುವಿನ
ಶಿಷ್ಯರಾಗಲು ಮನಸ್ಸು ಮಾಡಲಿಲ್ಲ. ಬದಲಾಗಿ ಆತನ ಆಹ್ವಾನದ ಬಗ್ಗೆ ಬಹಳ
ಎಚ್ಚರಿಕೆಯಿಂದ ಆಲೋಚಿಸಿ ನಿರ್ಧಾರ ತೆಗೆದುಕೊಂಡರು.

ಹಾಗಾದರೆ, ಮಾರ್ಕನು ಈ ವಿಷಯದ ಬಗ್ಗೆ ತನ್ನ ಸುವಾರ್ತೆಯಲ್ಲಿ ಯಾಕೆ
ಹೆಚ್ಚಿನ ವಿವರಣೆ ನೀಡಿಲ್ಲ? ಯೇಸುವಿನ ಆಹ್ವಾನವು ಬಹಳ ಪ್ರಭಾವಶಾಲಿಯಾಗಿರುತ್ತದೆಂದು ತನ್ನ ಓದುಗರಿಗೆ ತಿಳಿಸುವುದು ಬಹುಶಃ ಅವನ ಉದ್ದೇಶವಾಗಿರಬಹುದು. ಆತನು ಅವರನ್ನು ತನ್ನ ಹಿಂದೆ ಬರುವಂತೆ ಕರೆಯುತ್ತಾನೆ.
ಅವರು ಅದಕ್ಕೆ ಒಪ್ಪಿಕೊಂಡ ಮೇಲೆ ಅವರ ಜೀವನದಲ್ಲಿ ಶಾಶ್ವತವಾದ
ಬದಲಾವಣೆಯಾಯಿತು.

`ಯೇಸುಸ್ವಾಮಿಯನ್ನು ಹಿಂಬಾಲಿಸಲು ನೀವು ಏನನ್ನು ಬಿಟ್ಟು ಬಂದಿದ್ದೀರಿ? ನಿಮ್ಮ
ಉತ್ತರವೇನಾಗಿದೆ? ನೀವು ಆತನನ್ನು ಹಿಂಬಾಲಿಸಲು ಏನನ್ನೂ ತ್ಯಜಿಸಿದೆ ಬಂದಿದ್ದಲ್ಲಿ
ನಿಮ್ಮ ಉತ್ತರವೇನು?`