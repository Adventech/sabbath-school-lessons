---
title:  ಯೇಸುಸ್ವಾಮಿಯ ಸುವಾರ್ತಾ ಸೇವೆಯ ಯಶಸ್ಸಿನ ಕಾರಣ
date:   10/07/2024
---

`ಮಾರ್ಕ 1:35-39ನೇ ವಚನವು ಯೇಸುಸ್ವಾಮಿ ಏನು ಮಾಡಿದನೆಂದು ತಿಳಿಸುತ್ತದೆ?
ಆತನ ಸುವಾರ್ತಾ ಸೇವೆಯ ಯಶಸ್ಸಿಗೆ ಕಾರಣವೇನು?`

ಯೇಸುವು ಸೂರ್ಯ ಹುಟ್ಟುವದಕ್ಕಿಂತ ಮುಂಚೆ ಮುಂಜಾನೆ ಇನ್ನೂ
ಮೊಬ್ಬಿರುವಾಗ ಅಡವಿಯಲ್ಲಿ ಪ್ರಶಾಂತವಾದ ಸ್ಥಳದಲ್ಲಿ ದೇವರಿಗೆ ಪ್ರಾರ್ಥಿಸುತ್ತಿದ್ದನು.
ಮಾರ್ಕ 1:35ನೇ ವಚನದಲ್ಲಿ ಪ್ರಾರ್ಥನೆಯು ಬಹಳ ಪ್ರಮುಖ ಕಾರ್ಯವೆಂದು
ತಿಳಿಸುತ್ತದೆ. ಯೇಸುವು ನಿರಂತರವಾಗಿ ಪ್ರಾರ್ಥಿಸುತ್ತಿದ್ದನು ಮತ್ತು ಪ್ರಾರ್ಥನೆ
ಮಾಡುವುದನ್ನು ಎಂದೂ ನಿಲ್ಲಿಸಲಿಲ್ಲ. ಎಲ್ಲಾ ಸಮಯಗಳಲ್ಲಿಯೂ ಆತನು
ಪ್ರಾರ್ಥಿಸುತ್ತಿದ್ದನು. ಏಕಾಂತವಾಗಿ ಯೇಸುವು ಪ್ರಾರ್ಥನೆ ಮಾಡುವುದರಲ್ಲಿ ಹೆಚ್ಚು
ಸಮಯ ಕಳೆಯುತ್ತಿದ್ದನೆಂದು ನಾವು ತಿಳಿಯಬೇಕೆಂದು ಮಾರ್ಕನು ಬಯಸುತ್ತಾನೆ.

ಯೇಸುಸ್ವಾಮಿಯು ಪ್ರಾರ್ಥನಾ ವೀರನಾಗಿದ್ದನು (ಮತ್ತಾಯ 14:23; ಮಾರ್ಕ
6:46; ಯೋಹಾನ 17ನೇ ಅಧ್ಯಾಯ). ಆತನ ಸುವಾರ್ತಾ ಸೇವೆಯ ಯಶಸ್ಸಿಗೆ
ಇದು ಒಂದು ಪ್ರಮುಖ ಕಾರಣವಾಗಿದೆ.

`ಯೇಸುವು ಪ್ರಾರ್ಥನಾ ಜೀವಿತದ ಬಗ್ಗೆ ಲೂಕ 6:12ನೇ ವಚನವು ನಮಗೇನು
ತಿಳಿಸುತ್ತದೆ?`

ನಮ್ಮಲ್ಲಿ ಕೆಲವರು ಬೆಳಿಗ್ಗೆ ಮಾತ್ರ, ಬೇರೆ ಕೆಲವರು ರಾತ್ರಿಯಲ್ಲಿ ಮಾತ್ರ
ಪ್ರಾರ್ಥಿಸಬಹುದು. ಆದರೆ ನಮ್ಮ ಪ್ರಾರ್ಥನೆಯು ಯಾವಾಗಲೂ ಹೇಳಿದ್ದನ್ನೇ
ಹೇಳುವಂತಹ ಯಾಂತ್ರಿಕ ಕ್ರಿಯೆಯಾಗಬಾರದು. ನಮ್ಮ ಪ್ರಾರ್ಥನೆಗೆ ನಾವು
ಹೇಗೆ ಹೊಸಜೀವನ ನೀಡಿ ಶಕ್ತಿ ತುಂಬಬಹುದು? ನಮ್ಮ ವೈಯಕ್ತಿಕವಾಗಿ
ದೀರ್ಘಕಾಲ ಪ್ರಾರ್ಥಿಸಬಹುದು. ಇಂತದ್ದೇ ಸಮಯದಲ್ಲಿ ಪ್ರಾರ್ಥಿಸಬೇಕೆಂದೇನೂ
ಕಡ್ಡಾಯವಿಲ್ಲ. ನಿಮಗೆ ಯಾವಾಗ ಬೇಕಾದರೂ ಎಲ್ಲಿಯಾದರೂ, ಹೇಗಾದರೂ
ಪ್ರಾರ್ಥನೆ ಮಾಡಬಹುದು.

ಪೇತ್ರನಾಗಲಿ ಅಥವಾ ಅವನ ಜೊತೆಗಾರರಾಗಲಿ ಯೇಸುಸ್ವಾಮಿಯು
ಪ್ರಾರ್ಥಿಸುತ್ತಿದ್ದ ಸ್ಥಳಕ್ಕೆ ಹೋಗಲಿಲ್ಲ. ಆದರೆ ಆತನು ಪ್ರಾರ್ಥಿಸುವ ಸ್ಥಳ ಅವರಿಗೆ
ತಿಳಿದಿತ್ತು. ಈ ಕಾರಣದಿಂದಲೇ ಅವರು ಅಡವಿಯಲ್ಲಿ ಕಂಡು ಜನರೆಲ್ಲರೂ
ನಿನ್ನನ್ನು ಹುಡುಕುತ್ತಿದ್ದಾರೆಂದು ತಿಳಿಸಿದರು. ಅವರ ಮನಸ್ಸಿನಲ್ಲಿ ಏನಿತ್ತೆಂಬುದು
ಅವರ ಮಾತಿನಿಂದ ನಾವು ತಿಳಿಯಬಹುದು. ಹಿಂದಿನ ದಿನ ಯೇಸುವು ಮಾಡಿದ
ಅದ್ಭುತ ಕಾರ್ಯಗಳು ಬಹಳವಾಗಿ ಜನರ ಮೇಲೆ ಪರಿಣಾಮ ಬೀರಿತ್ತು. ಆದುದರಿಂದ
ಪೇತ್ರನು ಮತ್ತು ಅವನ ಸಂಗಡಿಗರು ಆತನು ಈ ದಿನವೂ ತನ್ನ ಅದ್ಭುತ ಕಾರ್ಯಗಳು
ಹಾಗೂ ಬೋಧನೆಯನ್ನು ಕಪೆರ್ನ್ಮಿನಲ್ಲಿ ಮುಂದುವರಿಸುತ್ತಾನೆಂದು ಭಾವಿಸಿದ್ದರು.
ಆದರೆ ಯೇಸುಸ್ವಾಮಿಯ ಉತ್ತರ ಅವರಿಗೆ ಆಶ್ಚರ್ಯ ತಂದಿತು. ಆತನು ಅವರಿಗೆ
"ನಾವು ಸಮೀಪದಲ್ಲಿರುವ ಬೇರೆ ಊರುಗಳಿಗೆ ಹೋಗೋಣ ಅಲ್ಲಿಯೂ ನಾನು
ಸುವಾರ್ತೆಯನ್ನು ಸಾರಬೇಕು. ಇದಕ್ಕಾಗಿಯೇ ನಾನು ಹೊರಟುಬಂದಿದ್ದೇನೆ"
ಎಂದು ಹೇಳಿದನು (ಮಾರ್ಕ 1:38).