---
title:  ರಹಸ್ಯವನ್ನು ಬಯಲು ಮಾಡಬಾರದೇ?
date:   11/07/2024
---

`ಮಾರ್ಕ 1:40-45ನೇ ವಾಕ್ಯಗಳು ಯೇಸುವಿನ ಬಗ್ಗೆ ಏನು ತಿಳಿಸುತ್ತವೆ? ಆತನು
ಬಡವರಿಗೆ, ಅಗತ್ಯವಿದ್ದವರಿಗೆ ಮತ್ತು ಯೆಹೂದ್ಯರು ತಾತ್ಸಾರ ಮಾಡುತ್ತಿದ್ದವರಿಗೆ
ಹೇಗೆ ತನ್ನ ಪ್ರೀತಿಯನ್ನು ತೋರಿಸಿದನು?`

ಒಬ್ಬ ಕುಷ್ಠರೋಗಿಯು ಯೇಸುವಿನ ಬಳಿಗೆ ಬಂದನು. ತನ್ನನ್ನು ಯೇಸುಸ್ವಾಮಿ
ಗುಣಮಾಡುತ್ತಾನೆಂದು ಅವನು ಬಲವಾಗಿ ನಂಬಿದ್ದನು. ಯಾಜಕಕಾಂಡ 13ನೇ
ಅಧ್ಯಾಯವು ಕುಷ್ಠರೋಗಿಗಳು ಅಶುದ್ಧರೆಂದು ತಿಳಿಸುತ್ತದೆ. ಆದುದರಿಂದ ಅವನು
ಜನರಿಂದ ದೂರದಲ್ಲಿ ವಾಸಮಾಡಬೇಕಾಗಿತ್ತು (ಯಾಜಕಕಾಂಡ 13:45,46).

ಕುಷ್ಠರೋಗದಲ್ಲಿ ಹ್ಯಾನ್ಸೆನ್ ಎಂಬ ವಿಧವಾದ ಕುಷ್ಠವು ಅತ್ಯಂತ ಕೆಟ್ಟದ್ದಾದ
ರೋಗವಾಗಿದೆ. ಈ ಮನುಷ್ಯನು ಒಂದು ವೇಳೆ ಇಂತಹ ರೋಗದಿಂದ ನರಳುತ್ತಿರ
ಬಹುದು. ಅವನ ಕುಷ್ಠರೋಗದ ವಿಷಯವಾಗಿ ಶ್ರೀಮತಿ ವೈಟಮ್ಮನವರು 'ದಿ
ಡಿಸೈರ್ ಆಫ್ ಏಜಸ್' ಪುಸ್ತಕದ 263ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಕುಷ್ಠರೋಗದಿಂದ ಆ ಮನುಷ್ಯನ ದೇಹದ ಬಹಳ ವಿಕಾರವಾಗಿತ್ತು. ಕೊಳೆಯುತ್ತಿದ್ದ
ಅವನ ಚರ್ಮವು ನೋಡಲಿಕ್ಕೆ ಭಯಂಕರವಾಗಿಯೂ, ಅಸಹ್ಯಕರವಾಗಿಯೂ
ಇದ್ದು ಹೆದರಿಕೆ ಹುಟ್ಟಿಸುತ್ತಿತ್ತು. ಜನರು ಅವನನ್ನು ನೋಡಿದಾಗ ಅವರಿಗೆ
ಭಯವಾಯಿತು. ಆ ಕುಷ್ಠರೋಗಿಯಿಂದ ಸಾಧ್ಯವಾದಷ್ಟು ದೂರಹೋಗಲು ಅವರು
ಪ್ರಯತ್ನಿಸಿದರು. ಆದರೆ ಯೇಸುಸ್ವಾಮಿಯು ಆ ಕುಷ್ಠರೋಗಿಯನ್ನು ಮುಟ್ಟಿದಾಗ,
ಕೂಡಲೇ ಅವನ ಶರೀರದಲ್ಲಿ ಬದಲಾವಣೆ ಆರಂಭವಾಯಿತು. ಅವನ ಚರ್ಮ
ಮತ್ತು ನರಗಳಿಗೆ ಗುಣವಾಯಿತು. ಸ್ನಾಯುಗಳು ಬಲಗೊಂಡವು. ಅವನ ಗಡುಸಾದ
ಮತ್ತು ವಿಕಾರವಾದ ಚರ್ಮವು ವಾಸಿಯಾಯಿತು. ಅದು ಆರೋಗ್ಯಕರ ಮಗುವಿನ
ಚರ್ಮದಂತೆ ಮೆದುವಾಗಿ ಹೊಳೆಯ ತೊಡಗಿತು".

ಯೇಸುಸ್ವಾಮಿಯು ಆ ಕುಷ್ಠರೋಗಿಯನ್ನು ಯಾಕೆ ಮುಟ್ಟಿದನು? ಅವನನ್ನು
ನೋಡಿದಾಗ ಆತನು ಕನಿಕರಪಟ್ಟನೆಂದು ಮಾರ್ಕನು ತಿಳಿಸುತ್ತಾನೆ. ಈ
ಕಾರಣದಿಂದಲೇ ಯೇಸು 'ನನಗೆ ಮನಸ್ಸುಂಟು, ಶುದ್ದನಾಗು' ಎಂದು ಹೇಳಿದನು.

ಮೋಶೆಯ ಧರ್ಮಶಾಸ್ತ್ರದ ಪ್ರಕಾರ ಕುಷ್ಠರೋಗಿಯನ್ನು ಮುಟ್ಟಿದವರು ಆ
ದಿನದ ಸಾಯಂಕಾಲದವರೆಗೆ ಅಶುದ್ಧರಾಗಿ ಪಾಳೆಯದ ಹೊರಗೆ ಇರಬೇಕಾಗಿತ್ತು.
ಅಂತವರು ಸಾಯಂಕಾಲ ತಮ್ಮ ಬಟ್ಟೆಗಳನ್ನು ಒಗೆದುಕೊಂಡು, ನೀರು ಮಿಂದು
ಶುದ್ಧರಾದ ನಂತರ ಪಾಳೆಯದ ಒಳಕ್ಕೆ ಬರಬೇಕಾಗಿತ್ತು (ಯಾಜಕಕಾಂಡ 13-15ನೇ ಅಧ್ಯಾಯಗಳು). ಆದರೆ ಯೇಸುವಿನ ಸ್ಪರ್ಶವು. ಅವನ ಕುಷ್ಠವನ್ನು
ಗುಣಪಡಿಸಿತು. ಆದುದರಿಂದ ಆತನು ಅವನನ್ನು ಮುಟ್ಟಿದಾಗ ಅಶುದ್ಧನಾಗಲಿಲ್ಲ.
ಯೇಸುಸ್ವಾಮಿಯು ಕುಷ್ಠರೋಗಿಯನ್ನು ಗುಣಪಡಿಸಿದನಂತರ ಅವನಿಗೆ- "ನೀನು
ಹೋಗಿ ಯಾಜಕನಿಗೆ ನಿನ್ನ ಮೈತೋರಿಸಿ ಮೋಶೆಯು ನೇಮಕ ಮಾಡಿರುವುದನ್ನು
ಅರ್ಪಿಸಿ ನಿನ್ನ ಶುದ್ಧಾಚಾರವನ್ನು ನೆರವೇರಿಸು, ಅದು ಜನರಿಗೆ ಸಾಕ್ಷಿಯಾಗಲಿ"
ಎಂದು ಹೇಳಿ ಕಳುಹಿಸಿದನು (ಮಾರ್ಕ 1:42-44), ಯೇಸುವು ಮೋಶೆಯ
ಧರ್ಮಶಾಸ್ತ್ರವನ್ನು ನೆರವೇರಿಸಿದನೆಂದು ಮಾರ್ಕನು ಪದೇಪದೇ ತಿಳಿಸುತ್ತಾನೆ
(7:10, 10:3; 4:12:26; 29-31).

ಯೇಸುಸ್ವಾಮಿಯು ಮೋಶೆಯ ಧರ್ಮಶಾಸ್ತ್ರವನ್ನು ನೆರವೇರಿಸಿದ್ದನ್ನು ಯೆಹೂದ್ಯ
ನಾಯಕರ ಕ್ರಿಯೆಗಳೊಂದಿಗೆ ಹೋಲಿಕೆ ಮಾಡಿರಿ. ಮಾರ್ಕ 7:5; 9-12; 10:2-5; 12:18-26ನೇ ವಚನಗಳಲ್ಲಿ ಸದ್ದುಕಾಯರು, ಫರಿಸಾಯರು ಮತ್ತು ಯೆಹೂದ್ಯ
ನಾಯಕರು ಹೇಗೆ ಮೋಶೆಯ ಬೋಧನೆಗಳನ್ನು ನಿರರ್ಥಕ ಮಾಡುತ್ತಿದ್ದರೆಂದು
ತಿಳಿಸಲಾಗಿದೆ. ಹತ್ತು ಆಜ್ಞೆಗಳು ಮತ್ತು ಮೋಶೆಯ ಧರ್ಮಶಾಸ್ತ್ರದ ವಿಷಯದಲ್ಲಿ
ಯೇಸುಸ್ವಾಮಿಗೂ ಮತ್ತು ಯೆಹೂದ್ಯ ನಾಯಕರಿಗೂ ಭಿನ್ನಾಭಿಪ್ರಾಯವಿತ್ತು. ಈ
ಕಾರಣದಿಂದಲೇ ಆತನು ಕುಷ್ಠರೋಗದಿಂದ ಗುಣಹೊಂದವನಿಗೆ ತಾನು
ಗುಣಪಡಿಸಿದ್ದೇನೆಂದು ಯಾರಿಗೂ ಹೇಳಬಾರದೆಂದು ತಿಳಿಸಿದನು (ಮಾರ್ಕ 1:44).
ಯೆಹೂದ್ಯ ನಾಯಕರು ಯೇಸುಸ್ವಾಮಿಯ ಮೇಲೆ ಕೋಪಗೊಂಡಿದ್ದರು. ಆದುದರಿಂದ
ಕುಷ್ಠರೋಗಿಯು ನಿಜವಾಗಿಯೂ ಗುಣಹೊಂದಿಲ್ಲವೆಂದು ಸುಳ್ಳು ಹೇಳುವ ಸಾಧ್ಯತೆ
ಇತ್ತು. ಆದರೆ ಕುಷ್ಠರೋಗಿಯು ಯೇಸುವು ಹೇಳಿದ ಮಾತಿಗೆ ವಿಧೇಯನಾಗಲಿಲ್ಲ.
ಅವನು ಆ ಸಂಗತಿಯನ್ನು ಬಹಳವಾಗಿ ಸಾರಿ ಹಬ್ಬಿಸಿದ್ದರಿಂದ, ಯೇಸುವು
ಬಹಿರಂಗವಾಗಿ ಇನ್ನು ಯಾವ ಉರೊಳಕ್ಕೆ ಹೋಗಲು ಸಾಧ್ಯವಾಗಲಿಲ್ಲ (ಮಾರ್ಕ
1:45).