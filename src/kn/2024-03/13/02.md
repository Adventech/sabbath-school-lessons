---
title:  ಕ್ರಿಸ್ತನ ಪುನರುತ್ಥಾನಕ್ಕಾಗಿ ಸಂತೋಷ
date:   22/09/2024
---

`ಮಾರ್ಕ 15:42-47 ಹಾಗೂ 16:1-6ನೇ ವಚನಗಳಲ್ಲಿ ಯಾವ ಘಟನೆಗಳು
ನಡೆದವು? ಈ ಘಟನೆಗಳು ಕ್ರಿಸ್ತನ ಪುನರುತ್ಥಾನಕ್ಕೆ ಯಾಕೆ ಪ್ರಾಮುಖ್ಯವಾಗಿವೆ?`

ಸುವಾರ್ತೆಗಳನ್ನು ಬರೆದ ಮಾರ್ಕ, ಮತ್ತಾಯ, ಲೂಕ ಹಾಗೂ ಯೋಹಾನರು
ಕ್ರಿಸ್ತನು ಶುಕ್ರವಾರದಂದು ಮರಣ ಹೊಂದಿದನೆಂದು ಸಮ್ಮತಿಸಿದ್ದಾರೆ. ಶುಕ್ರವಾರಕ್ಕೆ
ಸೌರಣೆಯ ದಿನ ಅಂದರೆ ಸಬ್ಬತ್ತನ್ನು ಎದುರುಗೊಳ್ಳುವುದಕ್ಕೆ ಸಿದ್ಧತೆಮಾಡಿಕೊಳ್ಳಬೇಕಾದ
ದಿನವೆಂದು ಹೇಳಲಾಗಿದೆ (ಮತ್ತಾಯ 27:62; ಮಾರ್ಕ 15:42; ಲೂಕ 23:54;
ಯೋಹಾನ 19:14,31,42), ಅಂದರೆ ಗುರುವಾರ ಸೂರ್ಯಾಸ್ತಮಾನದಿಂದ
ಶುಕ್ರವಾರ ಸೂರ್ಯಾಸ್ತಮಾನದವರೆಗೆ ಜನರು ಸಬ್ಬತ್ತಿಗಾಗಿ ಸಿದ್ಧತೆ ಮಾಡಿಕೊಳ್ಳುತ್ತಿದ್ದರು.
ಯೇಸುವು ಶುಕ್ರವಾರ ಮಧ್ಯಾಹ್ನ ಮೂರುಗಂಟೆಗೆ ಮರಣ ಹೊಂದಿದನು ಹಾಗೂ
ಬಹಳ ಬೇಗನೆ ಆ ದಿನದ ಸೂರ್ಯಮುಳುಗುವುದಕ್ಕೆ ಮೊದಲೇ ಹೂಣಲ್ಪಟ್ಟನು.
ಶನಿವಾರದ ಸಬ್ಬತ್‌ ದಿನದಲ್ಲಿ ಯೇಸುವು ಸಮಾಧಿಯಲ್ಲಿ ವಿಶ್ರಾಂತಿ ಹೊಂದಿದನು.

ಆತನ ಅನುಯಾಯಿಗಳು ಸಹ ಸಬ್ಬತ್‌ದಿನದಲ್ಲಿ ಧರ್ಮನಿಯಮದ ಪ್ರಕಾರ
ವಿಶ್ರಮಿಸಿಕೊಂಡರು (ಲೂಕ 25:56). ತಾನು ಮರಣಹೊಂದಿದ ನಂತರ ಸಬ್ಬತ್
ದಿನವು ಪರಿಶುದ್ಧವಾದ ದಿನವಲ್ಲ, ಅದಕ್ಕೆ ಯಾವುದೇ ಪ್ರಾಮುಖ್ಯತೆ ನೀಡುವ
ಅಗತ್ಯವಿಲ್ಲವೆಂದು ಯೇಸು ತನ್ನ ಶಿಷ್ಯರಿಗೂ, ಹಿಂಬಾಲಕರಿಗೂ ತಿಳಿಸಿದ್ದಲ್ಲಿ ಈ
ಸ್ತ್ರೀಯರು ಆ ದಿನದಲ್ಲಿ ವಿಶ್ರಮಿಸಿಕೊಂಡದ್ದು ಆಶ್ಚರ್ಯ ತರುತ್ತದಲ್ಲವೇ!

ಸಬ್ಬತ್‌ದಿನ ಕಳೆದಮೇಲೆ, ಅಂದರೆ ಶನಿವಾರ ರಾತ್ರಿ ಈ ಸ್ತ್ರೀಯರು ಯೇಸುವಿನ
ದೇಹಕ್ಕೆ ಹಚ್ಚುವುದಕ್ಕಾಗಿ ಸುಗಂಧದ್ರವ್ಯಗಳನ್ನು ಕೊಂಡುಕೊಂಡರು. ಭಾನುವಾರ
ಬೆಳಿಗ್ಗೆ ಆ ಸುಗಂಧದ್ರವ್ಯಗಳನ್ನು ತೆಗೆದುಕೊಂಡು ಯೇಸುವಿನ ಸಮಾಧಿಗೆ ಹೋದರು.
ಆದರೆ ಆತನು ಅಲ್ಲಿರಲಿಲ್ಲ.

ಕ್ರಿಸ್ತನು ಪುನರುತ್ಥಾನಗೊಂಡ ಸುಮಾರು ನೂರುವರ್ಷಗಳ ನಂತರ ಕ್ರೈಸ್ತರು
ಭಾನುವಾರವು ಬಹಳ ಪ್ರಾಮುಖ್ಯವಾದ ದಿನವೆಂದು ತಿಳಿದುಕೊಂಡರು. ಈ
ಆಧಾರದಲ್ಲಿ ದೇವರು ಪವಿತ್ರವಾದ ಶನಿವಾರದ ಸಬ್ಬತ್ ದಿನವನ್ನು ಭಾನುವಾರಕ್ಕೆ
ಬದಲಾಯಿಸಿದನೆಂದು ಅವರು ಬೋಧಿಸಲು ಆರಂಭಿಸಿದರು. ಆದರೆ ಹೊಸ
ಒಡಂಬಡಿಕೆಯು ಈ ವಿಷಯದ ಬಗ್ಗೆ ತಿಳಿಸುತ್ತದೆಯೇ?

`ಕೊಲೊಸ್ಸೆ 2:10-22ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳು ಯೇಸುಕ್ರಿಸ್ತನ
ಪುನರುತ್ಥಾನವನ್ನು ನೆನಪಿಸಿಕೊಳ್ಳಲು ಸಹಾಯಕವಾಗುವ ಹೊಸ ಒಡಂಬಡಿಕೆಯ
ಯಾವ ಸೂಚನೆಯ ಬಗ್ಗೆ ತಿಳಿಸುತ್ತವೆ?`

ಯೇಸುಸ್ವಾಮಿಯ ಪುನರುತ್ಥಾನವು ನಾವು ಭಾನುವಾರವನ್ನು ಪರಿಶುದ್ಧ
ದಿನವನ್ನಾಗಿ ಆಚರಿಸುವುದಕ್ಕೆ ಕಾರಣವಾಗಿದೆ ಎಂದು ತಿಳಿಸುವ ಯಾವ ವಾಕ್ಯವೂ
ಸತ್ಯವೇದದಲ್ಲಿ ಕಂಡುಬರುವುದಿಲ್ಲ. ದೀಕ್ಷಾಸ್ನಾನವು ತಾನೇ ಆತನ ಪುನರುತ್ಥಾನವನ್ನು
ನೆನಪಿಸಿಕೊಳ್ಳಲು ಸಹಾಯಕವಾಗುವ ಸೂಚನೆಯಾಗಿದೆ. ನಾವು ನೀರಿನಲ್ಲಿ ಮುಳುಗಿ
ದೀಕ್ಷಾಸ್ನಾನ ತೆಗೆದುಕೊಂಡು ಅದರಿಂದ ಹೊರಗೆ ಬಂದಾಗ, ಯೇಸುಕ್ರಿಸ್ತನು
ಪುನರುತ್ಥಾನಗೊಂಡು ಸಮಾಧಿಯಿಂದ ಹೊರಗೆ ಬಂದನೆಂದು ನೆನಪಿಸಿಕೊಳ್ಳುತ್ತೇವೆ.
ಪೌಲನು ಈ ವಿಷಯವಾಗಿ "ಹೀಗಿರಲಾಗಿ ನಾವು ದೀಕ್ಷಾಸ್ನಾನ ಮಾಡಿಸಿಕೊಂಡಾಗ,
ಆತನ ಮರಣದಲ್ಲಿ ಪಾಲುಗಾರರಾಗಿ ಆತನೊಂದಿಗೆ ಹೂಣಲ್ಪಟ್ಟೆವು. ಆದುದರಿಂದ
ಕ್ರಿಸ್ತನು ಸತ್ತು ತಂದೆಯ ಮಹಿಮೆಯಿಂದ ಜೀವಿತನಾಗಿ ಎಬ್ಬಿಸಲ್ಪಟ್ಟಂತೆಯೇ, ನಾವು
ಕೂಡ ಜೀವದಿಂದೆದ್ದು ಹೊಸಬರಾಗಿ ನಡೆದುಕೊಳ್ಳಬೇಕು' ಎಂದು ತಿಳಿಸುತ್ತಾನೆ
(ರೋಮಾಯ 6:4).

ಅಡ್ಡೆಂಟಿಸ್ಟರಾದ ನಾವು ಕ್ರಿಸ್ತನು ಭಾನುವಾರ ಬೆಳಿಗ್ಗೆ ಸತ್ತವರೊಳಗಿಂದ ಎದ್ದು
ಬಂದನೆಂಬ ಸತ್ಯವೇದದ ಸತ್ಯದಲ್ಲಿ ಸಂತೋಷಪಡಬೇಕು. ಆತನು ಪಾಪ ಮತ್ತು
ಮರಣದ ವಿರುದ್ಧವಾಗಿ ಹೋರಾಡಿ ಜಯಶಾಲಿಯಾದನೆಂಬುದಕ್ಕೆ ಆತನ ಮರಣ
ಹಾಗೂ ಪುನರುತ್ಥಾನವು ಸಾಕ್ಷಾಧಾರವಾಗಿದೆ. ಅದೇ ರೀತಿಯಲ್ಲಿ ಕ್ರಿಸ್ತನು ಎರಡನೇ
ಸಾರಿ ಬರುವಾಗ, ತನ್ನಲ್ಲಿ ನಿದ್ರೆಹೋಗಿರುವ ಸತ್ತವರನ್ನೂ ಸಹ ಎಬ್ಬಿಸಿ ಅವರಿಗೆ
ನಿತ್ಯಜೀವ ಕೊಡುತ್ತಾನೆ.