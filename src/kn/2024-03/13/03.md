---
title:  ಕಲ್ಲು ಉರುಳಿಸಲ್ಪಟ್ಟಿದೆ
date:   23/09/2024
---

`ಮಾರ್ಕ 16:1-8ನೇ ವಚನಗಳನ್ನು 1 ಕೊರಿಂಥ 15:1-8ನೇ ವಚನಗಳೊಂದಿಗೆ
ತುಲನೆ (ಹೋಲಿಕೆ) ಮಾಡಿರಿ. ಈ ವಾಕ್ಯಗಳು ಹೇಗೆ ಒಂದೇ ಅರ್ಥಕೊಡುತ್ತವೆ?`

ಎಲ್ಲಾ ನಾಲ್ಕು ಸುವಾರ್ತೆಗಳಲ್ಲಿಯೂ ಯೇಸುಸ್ವಾಮಿಯ ಪುನರುತ್ಥಾನದ ಬಗ್ಗೆ
ಬರೆಯಲ್ಪಟ್ಟಿದೆ. ಆದರೆ ಆತನ ಪುನರುತ್ಥಾನದ ವಿಷಯವನ್ನು ಎಲ್ಲಾ ನಾಲ್ಕು
ಸುವಾರ್ತೆಗಳಲ್ಲಿ ಬೇರೆ ವಿಧವಾಗಿ ತಿಳಿಸಲಾಗಿದೆ. ಆದರೆ ಪ್ರತಿಯೊಂದು ಕಥೆಯು
1 ಕೊರಿಂಥ 15:1-8ನೇ ವಚನದಲ್ಲಿ ತಿಳಿಸಿರುವಂತೆ ಒಂದೇ ವಿಷಯದ ಬಗ್ಗೆ
ಹೇಳುತ್ತದೆ.

ಕ್ರಿಸ್ತನ ಪುನರುತ್ಥಾನದ ಬಗ್ಗೆ ತಿಳಿಸುವ ಈ ನಾಲ್ಕು ಸುವಾರ್ತೆಗಳಲ್ಲಿ ನಾವು
ನಾಲ್ಕು ಸಂಗತಿಗಳನ್ನು ತಿಳಿಯಬಹುದು :

* ಮೊದಲನೆಯದಾಗಿ ಯೇಸುವಿನ ಮರಣ
* ಎರಡನೆಯದಾಗಿ ಆತನನ್ನು ಸಮಾಧಿಯಲ್ಲಿ ಹೂಣಿಟ್ಟದ್ದು
* ಕ್ರಿಸ್ತನ ಪುನರುತ್ಥಾನ ಹಾಗೂ
* ನಾಲ್ಕನೆಯದಾಗಿ ಪುನರುತ್ಥಾನಗೊಂಡ ಆತನನ್ನು ಜನರು ನೋಡಿದ್ದು

ಮಾರ್ಕ 15ನೇ ಅಧ್ಯಾಯದಲ್ಲಿ ಯೇಸು ಮರಣ ಹೊಂದಿ ಸಮಾಧಿಯಲ್ಲಿ
ಇರಿಸಲ್ಪಟ್ಟನೆಂದು ತಿಳಿಸಲಾಗಿದೆ. 16ನೇ ಅಧ್ಯಾಯದಲ್ಲಿ ಆತನು ಸತ್ತವರೊಳಗಿಂದ
ಎದ್ದು ಬಂದನು ಹಾಗೂ ಅನೇಕರು ಆತನನ್ನು ಕಂಡರೆಂದು ತಿಳಿಸುತ್ತದೆ. 16:7ನೇ
ವಚನದಲ್ಲಿ ಆತನು ಮುಂದಾಗಿ ಗಲಿಲಾಯಕ್ಕೆ ಹೋಗುವುದು ಮತ್ತು ಅಲ್ಲಿ ಎಲ್ಲಾ
ಶಿಷ್ಯರು ಮತ್ತು ಸ್ತ್ರೀಯರು ಆತನನ್ನು ಕಾಣುವರೆಂದು ಹೇಳಲಾಗಿದೆ (ಯೋಹಾನ
21ನೇ ಅಧ್ಯಾಯದಲ್ಲಿ ಈ ವಿಷಯವಾಗಿ ಹೆಚ್ಚಾಗಿ ತಿಳಿಸಲಾಗಿದೆ).

ಯೇಸುಕ್ರಿಸ್ತನು ಮರಣಹೊಂದಿ ಮೂರನೇದಿನದಲ್ಲಿ ಎಬ್ಬಿಸಲ್ಪಟ್ಟನೆಂದು ನಂಬಿರುವ
ಕ್ರೈಸ್ತರು ಹುಚ್ಚರೆಂದು ಅನೇಕರು ಅಭಿಪ್ರಾಯಪಡುತ್ತಾರೆ. ಆದರೆ ನಾವು ನಂಬಲಿಕ್ಕೆ
ಸತ್ಯವೇದದಲ್ಲಿ ಅನೇಕ ಸಾಕ್ಷಾಧಾರಗಳನ್ನು ಕೊಡಲಾಗಿದೆ.

ಮೊದಲನೆಯದಾಗಿ ದೇವರು ನಮ್ಮನ್ನು ಸೃಷ್ಟಿ ಮಾಡಿದನೆಂದು ನೀವು ನಂಬಿದಲ್ಲಿ,
ಆತನ ಪುನರುತ್ಥಾನವನ್ನು ನಂಬುವುದು ಸುಲಭವಾಗುತ್ತದೆ. ಭೂಮ್ಯಾಕಾಶಗಳನ್ನೂ,
ಅದರಲ್ಲಿರುವ ಎಲ್ಲವನ್ನೂ ಉಂಟುಮಾಡಿರುವ ದೇವರು, ತಾನು ಇಚ್ಛಿಸಿದಲ್ಲಿ
ಕ್ರಿಸ್ತನನ್ನು ಸತ್ತವರೊಳಗಿಂದ ಎಬ್ಬಿಸಬಲ್ಲನು.

ಅನಂತರ ಯೇಸುವಿನ ಸಮಾಧಿಯು ಖಾಲಿಯಾಗಿರುವುದನ್ನು ನೋಡಬಹುದು.
ಒಂದು ವೇಳೆ ಆತನ ದೇಹವು ಸಮಾಧಿಯಲ್ಲಿಯೇ ಇದ್ದಲ್ಲಿ, ಆತನು ಪುನರುತ್ಥಾನಗೊಂಡಿಲ್ಲವೆಂದು ಅದು ತೋರಿಸುತ್ತಿತ್ತು. ಅಲ್ಲದೆ ಯೇಸುವಿನ ಶಿಷ್ಯರು ಆತನ
ದೇಹವನ್ನು ಕದ್ದುಕೊಂಡು ಹೋಗಿರುವುದರಿಂದ ಸಮಾಧಿಯು ಖಾಲಿಯಾಗಿದೆ
ಎಂದು ಯೆಹೂದ್ಯರು ಹೇಳಿದ್ದರು. ಆದರೆ ಅವರು ಈ ಹೇಳಿಕೆಯು ಸಂಪೂರ್ಣವಾಗಿ
ಸುಳ್ಳಾಗಿದೆ. ಶತಾಧಿಪತಿ ಹಾಗೂ ಅವನ ನೂರುಸಿಪಾಯಿಗಳು ಕಾವಲಿದ್ದ ಮತ್ತು
ಮುದ್ರೆಹಾಕಿದ್ದ ಕಲ್ಲನ್ನು ಉರುಳಿಸಿ ಶಿಷ್ಯರು ಯೇಸುವಿನ ದೇಹವನ್ನು ಕದ್ದು ತರಲು
ಹೇಗೆ ಸಾಧ್ಯ? ಆ ರೀತಿ ಏನಾದರೂ ಶಿಷ್ಯರು ಪ್ರಯತ್ನಿಸಿದಲ್ಲಿ, ಸಿಪಾಯಿಗಳು
ಯಾಕೆ ಅವರನ್ನು ಬಂಧಿಸಲಿಲ್ಲ? ಕಾರಣವೇನೆಂದರೆ ಯೇಸುವಿನ ಶಿಷ್ಯರು ಆತನ
ಶರೀರವನ್ನು ಕದಿಯಲಿಲ್ಲವೆಂದು ಯೆಹೂದ್ಯರ ಮಹಾಯಾಜಕರು, ಫರಿಸಾಯರು
ಹಾಗೂ ಶಾಸ್ತ್ರಿಗಳಿಗೆ ಚೆನ್ನಾಗಿ ತಿಳಿದಿತ್ತು.

ಯೇಸುಕ್ರಿಸ್ತನು ಪುನರುತ್ಥಾನಗೊಂಡ ನಂತರ ಆತನನ್ನು ಅನೇಕರು ಕಣ್ಣಾರೆ
ಕಂಡರು. ಆದರೆ ಶಿಷ್ಯರನ್ನೂ ಒಳಗೊಂಡಂತೆ, ಅನೇಕರು ಮೊದಲು ಆತನ
ಪುನರುತ್ಥಾನವನ್ನು ನಂಬಲಿಲ್ಲ.

`ಕ್ರೈಸ್ತಸಭೆಯನ್ನು ಸ್ಥಾಪಿಸಿದ ಜನರು ಯೇಸುವು ಪುನರುತ್ಥಾನಗೊಂಡನಂತರ
ತಾವು ಆತನನ್ನು ನೋಡಿದೆವೆಂದು ಹೇಳಿದರು. ಒಂದು ವೇಳೆ ಪುನರುತ್ಥಾನವು
ಸುಳ್ಳೆಂದು ತಿಳಿದಿದ್ದಲ್ಲಿ, ಈ ಜನರು ಯಾಕೆ ಕ್ರಿಸ್ತನ ಮೇಲಣ ತಮ್ಮ ನಂಬಿಕೆಗಾಗಿ
ಪ್ರಾಣಕೊಡಲು ಸಿದ್ಧರಾಗಿದ್ದರು? ಕ್ರಿಸ್ತನ ಪುನರುತ್ಥಾನದ ಬಗ್ಗೆ ಅವರು ತಿಳಿಸಿರುವ
ಸಂಗತಿಗಳು (ಅ.ಕೃತ್ಯಗಳು 3:15). ಆಗ ಮಾತ್ರವಲ್ಲ, ಅನೇಕ ವರ್ಷಗಳ ನಂತರವೂ
(1ಪೇತ್ರನು 1:3) ಆತನ ಪುನರುತ್ಥಾನಕ್ಕೆ ಬಲವಾಗಿ ಸಾಕ್ಷಾಧಾರಗಳಾಗಿವೆ.`