---
title:  ಯೇಸು ಮರಿಯಳಿಗೆ ಹಾಗೂ ಇತರರಿಗೆ ಕಾಣಿಸಿಕೊಂಡದ್ದು
date:   25/09/2024
---

`ಮಾರ್ಕ 16:9-20ನೇ ವಚನಗಳು ಕ್ರಿಸ್ತನ ಪುನರುತ್ಥಾನದ ಬಗ್ಗೆ ಏನು ತಿಳಿಸುತ್ತವೆ?`

ಮಗ್ಗಲದ ಮರಿಯಳು ಯೇಸುವನ್ನು ಸಮಾಧಿಯ ಬಳಿಯಲ್ಲಿ ಕಂಡಳು.
ಎಮ್ಮಾಹು ಊರಿಗೆ ಹೋಗುತ್ತಿದ್ದ ಇಬ್ಬರು ಶಿಷ್ಯರೂ ಸಹ ಆತನನ್ನು ನೋಡಿದರು.
ಅನಂತರ ಆತನು ತನ್ನ ಹನ್ನೊಂದು ಮಂದಿ ಶಿಷ್ಯರಿಗೆ ಕಾಣಿಸಿಕೊಂಡು ತನ್ನ
ರಾಜ್ಯಕ್ಕಾಗಿ ಅವರು ಮಾಡಬೇಕಾದ ಕರ್ತವ್ಯವನ್ನು ಅವರಿಗೆ ತಿಳಿಸಿದನು. ಎಲ್ಲಾ
ನಾಲ್ಕು ಸುವಾರ್ತೆಗಳಲ್ಲಿಯೂ ಕ್ರಿಸ್ತನ ಪುನರುತ್ಥಾನದ ಬಗ್ಗೆ ತಿಳಿಸಲಾಗಿದೆ (ಮತ್ತಾಯ
28:1; 9:10; 20:11-18; 8:2; 24:13-35).

ಪುನರುತ್ಥಾನಗೊಂಡ ಯೇಸುವನ್ನು ಮೊದಲು ಮಗ್ಗಲದ ಮರಿಯಳು ನೋಡಿದಳು
(ಯೋಹಾನ 20:11-18). ಅಲ್ಲದೆ ಯೋಹಾನಳು ಮತ್ತು ಯಾಕೋಬನ
ತಾಯಿಯಾದ ಮರಿಯಳು ಹಾಗೂ ಇತರ ಸ್ತ್ರೀಯರೂ ಸಹ ಆತನು
ಜೀವಿತನಾಗಿರುವುದನ್ನು ಕಂಡರು (ಲೂಕ 24:10). ಸ್ತ್ರೀಯರು ಪುನರುತ್ಥಾನಗೊಂಡ
ಯೇಸುವನ್ನು ಮೊದಲು ನೋಡಿದ ಸಂಗತಿಯು ಬಹಳ ಪ್ರಾಮುಖ್ಯವಾಗಿದೆ. ಆ
ಕಾಲದಲ್ಲಿ ಪುರುಷರು ಸ್ತ್ರೀಯರ ಸಾಕ್ಷಿಯನ್ನು ಗೌರವಿಸುತ್ತಿರಲಿಲ್ಲ. ಯಾರಾದರೂ
ಆತನು ಸಮಾಧಿಯಿಂದ ಎದ್ದಿರುವುದನ್ನು ನೋಡಿದ್ದೇನೆಂದು ತಿಳಿಸಿದ್ದಲ್ಲಿ, ಆಗ
ಜನರು ಪುರುಷರು ಅದಕ್ಕೆ ಸಾಕ್ಷಿಗಳಾಗಿದ್ದಾರೆಯೇ ಎಂದು ಕೇಳುತ್ತಿದ್ದರು. ಆದರೆ
ಇಲ್ಲಿ ಆ ರೀತಿ ಆಗಲಿಲ್ಲ. ಪುರುಷರಾಗಲಿ ಅಥವಾ ಯೇಸುವಿನ ಹನ್ನೆರಡು
ಮಂದಿ ಶಿಷ್ಯರಲ್ಲಿಯೂ ಯಾರೂ ಸಹ ಕ್ರಿಸ್ತನು ಪುನರುತ್ಥಾನಗೊಂಡದ್ದಕ್ಕೆ
ಸಾಕ್ಷಿಗಳಾಗಿರಲಿಲ್ಲ. ಮಗ್ಗಲದ ಮರಿಯಳು ಆತನು ಎದ್ದಿರುವುದಕ್ಕೆ ಮೊದಲ
ಸಾಕ್ಷಿಯಾಗಿದ್ದಳು. ಆಕೆಯು ಈ ಶುಭ ಸಮಾಚಾರವನ್ನು ಶಿಷ್ಯರಿಗೆ ತಿಳಿಸಿದಳು.
ಆದರೆ ಶಿಷ್ಯರು ಆಕೆಯ ಮಾತನ್ನು ನಂಬಲಿಲ್ಲ. ಇದು ಕಟ್ಟಕಥೆಯೆಂದು ಅವರು
ತಿಳಿದುಕೊಂಡಿರಬಹುದು. ಅದಕ್ಕಿಂತಲೂ ಹೆಚ್ಚಾಗಿ ಒಬ್ಬ ಸ್ತ್ರೀ ಹೇಳಿದ ಸಂಗತಿಯನ್ನು
ಶಿಷ್ಯರು ನಂಬಲು ಸಿದ್ಧರಿರಲಿಲ್ಲ.

ಸ್ತ್ರೀಯರು ಯೇಸುವಿನ ಪುನರುತ್ಥಾನದ ವಿಷಯದಲ್ಲಿ ಹೇಳಿದ ಸಂಗತಿಯಿಂದ
ನಾವು ಅನೇಕ ಪಾಠಗಳನ್ನು ಕಲಿಯಬಹುದು. ಪುರುಷರಿಗೆ ಮೊದಲು ಕಾಣಿಸಿ
ಕೊಳ್ಳುತ್ತಾನೆಂದು ಶಿಷ್ಯರು ತಿಳಿದಿದ್ದರು. ಆದರೆ ಯೇಸುಕ್ರಿಸ್ತನು ಮೊದಲು ಸ್ತ್ರೀಯರಿಗೆ
ಪುನರುತ್ಥಾನವಾದ ನಂತರ ಕಾಣಿಸಿಕೊಂಡು ಎಲ್ಲರಿಗೂ ಆಶ್ಚರ್ಯ ಉಂಟು
ಮಾಡಿದನು. ಈ ಕಾರಣದಿಂದ ಕ್ರಿಸ್ತನು ಜೀವಿತನಾಗಿ ಎದ್ದು ಬಂದದ್ದು ಒಂದು
ಬಲವಾದ ಸಾಕ್ಷಾಧಾರವಾಗಿದೆ ಎಂದು ಇದರಿಂದ ತಿಳಿಯಬಹುದು. ಮಾರ್ಕ
16:14ನೇ ವಚನದಲ್ಲಿ ಶಿಷ್ಯರ ಅಪನಂಬಿಕೆಯ ವಿಷಯದಲ್ಲಿ ಏನು ತಿಳಿಸಲಾಗಿದೆ?

ಕ್ರಿಸ್ತನು ಪುನರುತ್ಥಾನಗೊಂಡಾಗ ಶಿಷ್ಯರ ಅಪನಂಬಿಕೆಯ ಬಗ್ಗೆ ಮಾರ್ಕನು
ತಿಳಿಸುತ್ತಾನೆ. ಆತನ ಪುನರುತ್ಥಾನವು ಸುಳ್ಳಾಗಿದ್ದಲ್ಲಿ ಮಾರ್ಕನು ಈ ವಿಷಯ
ತಿಳಿಸುತ್ತಿರಲಿಲ್ಲ. ಅನಂತರ ಕ್ರಿಸ್ತನ ಶಿಷ್ಯರೂ ಸಹ ಆತನು ಎದ್ದಿದ್ದಾನೆಂಬ
ಶುಭವಾರ್ತೆಯನ್ನು ಸಾರಿದರು. ಅವರು ಈ ಸಂಗತಿಯನ್ನು ಬಹಳ ಧೈರ್ಯದಿಂದ
ಸಾರಿದ್ದು, ಅವರು ಸತ್ಯ ಹೇಳುತ್ತಿದ್ದಾರೆಂಬುದಕ್ಕೆ ಬಲವಾದ ಸಾಕ್ಷಾಧಾರವಾಗಿದೆ.