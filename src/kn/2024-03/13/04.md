---
title:  ಸಮಾಧಿಯ ಬಳಿಯಲ್ಲಿ ಸ್ತ್ರೀಯರು
date:   24/09/2024
---

ಶ್ರೀಮತಿ ವೈಟಮ್ಮನವರು 'ದಿ ಡಿಸೈರ್ ಆಫ್ ಏಜಸ್' ಪುಸ್ತಕದ 788ನೇ
ಪುಟದಲ್ಲಿ ಹೀಗೆ ತಿಳಿಸುತ್ತಾರೆ:

ಶಿಲುಬೆಯಲ್ಲಿ ಯೇಸುಸ್ವಾಮಿ ಮರಣಹೊಂದುವಾಗ ಅಲ್ಲಿಯೇ ಇದ್ದ ಸ್ತ್ರೀಯರು
ಸಬ್ಬತ್‌ದಿನವು ಮುಕ್ತಾಯವಾಗುವುದಕ್ಕಾಗಿ ಕಾದುಕೊಂಡಿದ್ದರು. ಭಾನುವಾರ ಬೆಳಿಗ್ಗೆ
ಅವರು ಆತನ ಸಮಾಧಿಗೆ ಹೋದರು. ರಕ್ಷಕನಾದ ಕ್ರಿಸ್ತನ ಶರೀರಕ್ಕೆ ಹಚ್ಚುವುದಕ್ಕಾಗಿ
ಅವರು ಬಹು ಬೆಲೆಬಾಳುವ ಸುಗಂಧದ್ರವ್ಯಗಳನ್ನು ಸಿದ್ಧಪಡಿಸಿಕೊಂಡಿದ್ದರು. ಆ
ಸ್ತ್ರೀಯರು ಆತನು ಪುನರುತ್ಥಾನಗೊಳ್ಳುತ್ತಾನೆಂದು ಭಾವಿಸಿರಲಿಲ್ಲ. ಅವರು ಬಹಳ
ದುಃಖಿತರಾಗಿದ್ದರು. ಕ್ರಿಸ್ತನ ಕರುಣಾಪೂರಿತವಾದ ಪ್ರೀತಿಯ ಮಾತುಗಳನ್ನು ಅವರು
ನೆನಪಿಸಿಕೊಂಡರು. ಆದರೆ "....ನಾನು ನಿಮ್ಮನ್ನು ತಿರುಗಿ ನೋಡುವೆನು..." ಎಂಬ
ಆತನ ಮಾತುಗಳು ಅವರ ನೆನಪಿಗೆ ಬರಲಿಲ್ಲ” (ಯೋಹಾನ 16:22).

`ಮಾರ್ಕ 16:1-8ನೇ ವಚನಗಳಲ್ಲಿ ಯಾವ ಸಂಗತಿಗಳು ತಿಳಿಸಲ್ಪಟ್ಟಿವೆ? ಆ
ಸ್ತ್ರೀಯರು ಮೊದಲು ಏನು ಮಾಡಿದರು?`

ಮಾರ್ಕನು ತನ್ನ ಸುವಾರ್ತೆಯಲ್ಲಿ ಆರಂಭದಿಂದಲೂ ಯೇಸುವು ರಕ್ಷಕನೆಂದು
ತಿಳಿಸುತ್ತಾನೆ. ಆದರೆ ಮೊದಲು ಶಿಷ್ಯನಾದ ಪೇತ್ರನು ಯೇಸುವನ್ನು ನೀನು ಬರಬೇಕಾದ
ಕ್ರಿಸ್ತನು, ರಕ್ಷಕನು ಎಂದು ಗುರುತಿಸುತ್ತಾನೆ (ಮಾರ್ಕ 8:29). ಆದರೆ ಅದಕ್ಕೆ
ಮೊದಲು ದೆವ್ವಗಳೂ ಸಹ ಆತನನ್ನು ದೇವರಕುಮಾರನು, ಬರಬೇಕಾದ ರಕ್ಷಕನೆಂದು
ಕ್ರಿಸ್ತನ ಬಗ್ಗೆ ತಿಳಿಸಿದ್ದವೆಂಬುದನ್ನು ನೆನಪಿಸಿಕೊಳ್ಳಿರಿ.

ಮಾರ್ಕನ ಸುವಾರ್ತೆಯಲ್ಲಿ ಯೇಸುಕ್ರಿಸ್ತನು ತಾನು ಗುಣಪಡಿಸಿದವರಿಗೆ ಹಾಗೂ
ಜನರಿಗೆ ತಾನು ಯಾರೆಂದು ಯಾರಿಗೂ ಹೇಳಬಾರದೆಂದು ಅಥವಾ ಹೇಗೆ
ವಾಸಿ ಮಾಡಿದೆನೆಂದು ತಿಳಿಸಬಾರದೆಂದು ಹೇಳುತ್ತಾನೆ. ಒಬ್ಬ ಕುಷ್ಠರೋಗಿಗೆ
ಗುಣಪಡಿಸಿದ ನಂತರ ಯೇಸುವು ಅವನಿಗೆ ಯಾರಿಗೂ ಏನೂ ಹೇಳಬೇಡವೆಂದು
ತಿಳಿಸುತ್ತಾನೆ (ಮಾರ್ಕ 1:44). ಯಾರನ ಹನ್ನೆರಡು ವರ್ಷದ ಸತ್ತುಹೋಗಿದ್ದ
ಮಗಳನ್ನು ಎಬ್ಬಿಸಿದ ನಂತರ ಆತನು ಇದು ಯಾರಿಗೂ ತಿಳಿಯಬಾರದೆಂದು
ಅವರಿಗೆ ಖಂಡಿತವಾಗಿಯೂ ಹೇಳಿದನು (ಮಾರ್ಕ 5:43), ತೊದಲು ಮಾತಾಡುವ
ಕಿವುಡನನ್ನು ಗುಣಪಡಿಸಿದನಂತರ ಯೇಸುಸ್ವಾಮಿಯು ಈ ವಿಷಯವನ್ನು ಯಾರಿಗೂ
ತಿಳಿಸಬಾರದೆಂದು ಜನರಿಗೆ ಖಂಡಿತವಾಗಿ ಹೇಳಿದನು (ಮಾರ್ಕ 7:36), ತಾನು
ಅಭಿಷೇಕಿಸಲ್ಪಟ್ಟ ಮೆಸ್ಸಿಯನು ಅಂದರೆ ಕ್ರಿಸ್ತನೆಂದು ಯಾರಿಗೂ ಹೇಳಬಾರದೆಂದು
ಕ್ರಿಸ್ತನು ಶಿಷ್ಯರಿಗೆ ಖಂಡಿತವಾಗಿ ತಿಳಿಸಿದನು (ಮಾರ್ಕ 8:30, 9:9), ತಾನು ಈ
ಲೋಕಕ್ಕೆ ಮನುಷ್ಯಾವತಾರವೆತ್ತಿ ಬಂದ ಉದ್ದೇಶವನ್ನು ಅಂದರೆ ದೇವರ ರಾಜ್ಯದ
ಸುವಾರ್ತೆಯ ಸೇವೆಯನ್ನು ಮುಕ್ತಾಯಗೊಳಿಸುವುದಕ್ಕಾಗಿ ಯೇಸುವು ಜನರಿಗೆ
ಮತ್ತು ಶಿಷ್ಯರಿಗೆ ತಾನು ಯಾರೆಂದು ಯಾರಿಗೂ ತಿಳಿಸಬಾರದೆಂದು ಖಂಡಿತವಾಗಿ
ಹೇಳಿದನು.

ಯೇಸುವು ಎದ್ದಿದ್ದಾನೆಂಬ ಸಂಗತಿಯನ್ನು ಕೇಳಿದ ಸ್ತ್ರೀಯರು ಸಮಾಧಿಯ
ಬಳಿಯಿಂದ ಓಡಿಹೋದರು. ಅವರು ಹೆದರಿಕೊಂಡದ್ದರಿಂದ ಮೊದಲು ಯಾರಿಗೂ
ಕ್ರಿಸ್ತನ ಪುನರುತ್ಥಾನದ ವಿಷಯವನ್ನು ತಿಳಿಸಲಿಲ್ಲ. ಆದರೆ ಈ ಸಂಗತಿಯನ್ನು
ತಿಳಿಸದೆ ಇರಲು ಅವರಿಗೆ ಸಾಧ್ಯವಾಗಲಿಲ್ಲ.

ಮಾರ್ಕ 16:20ನೇ ವಚನವು ಇತ್ತಲಾಗಿ ಅವರು (ಶಿಷ್ಯರು) ಹೊರಟುಹೋಗಿ
ಎಲ್ಲೆಲ್ಲಿಯೂ ಸುವಾರ್ತೆಯನ್ನು ಸಾರಿದರು ಮತ್ತು ಕರ್ತನು ಅವರ ಕೂಡ ಕೆಲಸ
ಮಾಡುತ್ತಾ, ಸೂಚಕ ಕಾರ್ಯಗಳಿಂದ ಸುವಾರ್ತೆಯ ವಾಕ್ಯವನ್ನು ಬಲಪಡಿಸುತ್ತಾ
ಇದ್ದನು" ಎಂದು ತಿಳಿಸುತ್ತದೆ. ಆರಂಭದಲ್ಲಿ ಯಾರಿಗೂ ತಿಳಿಸಬಾರದೆಂದು ಹೇಳಿದ್ದ
ಕ್ರಿಸ್ತನ ಸುವಾರ್ತೆಯನ್ನು ಹಾಗೂ ಆತನು ಮಾಡಿದ ಅದ್ಭುತಕಾರ್ಯಗಳನ್ನು
ಶಿಷ್ಯರು ಈಗ ಧೈರ್ಯದಿಂದ ಸಾರಿದರು.