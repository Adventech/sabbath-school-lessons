---
title:  ಎರಡು ಕಾಸುಗಳು ಅಥವಾ ಒಂದು ದುಗ್ಗಾಣಿ
date:   01/09/2024
---

`ಮಾರ್ಕ 12:41-44ನೇ ವಚನಗಳನ್ನು ಓದಿರಿ, ಆ ಬಡವಿಧವೆಯು ಎಷ್ಟು
ಹಣವನ್ನು ಕಾಣಿಕೆಯಾಗಿ ಕೊಟ್ಟಳು? ಆಕೆಯ ಅಲ್ಪಕಾಣಿಕೆಯ ಬಗ್ಗೆ ಯೇಸು ಹೇಳಿದ್ದೇನು?`

ಯೆರೂಸಲೇಮಿನ ದೇವಾಲಯವು ಬಹಳ ಸುಂದರವಾದ ಹಾಗೂ ಭವ್ಯವಾದ
ಕಟ್ಟಡವಾಗಿತ್ತು. ಅನೇಕರು ದೇವಾಲಯಕ್ಕೆ ಕಾಣಿಕೆಗಳನ್ನು ತರುತ್ತಿದ್ದರು. ದೇವಾಲಯದ
ಆವರಣದಲ್ಲಿ ಸ್ತ್ರೀಯರಿಗಾಗಿ ಹದಿಮೂರು ಬೊಕ್ಕಸಗಳು ಅಂದರೆ ಹಣಹಾಕುವ
ಹುಂಡಿಗಳನ್ನು ಇಡಲಾಗಿತ್ತು. ಅಲ್ಲಿಯವರೆಗೆ ಮಾತ್ರ ಸ್ತ್ರೀಯರು ಪ್ರವೇಶಿಸಬಹುದಾಗಿತ್ತು.
ಯೇಸುಕ್ರಿಸ್ತನು ಅಲ್ಲಿ ಕುಳಿತಿದ್ದಾಗ, ಒಬ್ಬ ಬಡವಿಧವೆಯು ಎರಡು ಕಾಸುಗಳನ್ನು
ಅಂದರೆ ಒಂದು ದುಗ್ಗಾಣಿಯನ್ನು ಕಾಣಿಕೆಯ ಪಟ್ಟಿಗೆಯಲ್ಲಿ ಹಾಕಿದಳು. ದುಗ್ಗಾಣಿಯು
ಅತ್ಯಂತ ಕನಿಷ್ಠವಾದ ಹಣವಾಗಿದ್ದು ಅದಕ್ಕೆ ಯಾವುದೇ ಬೆಲೆಯಿಲ್ಲ.

ಆದರೆ ಆ ಬಡವಿಧವೆಯು ಹಾಕಿದ ಕಾಣಿಕೆಯು ಯೇಸುವಿನ ಹೃದಯವನ್ನು
ತಟ್ಟಿತು. ಐಶ್ವರ್ಯವಂತರು ಬಹಳವಾಗಿ ಬೊಕ್ಕಸಕ್ಕೆ ಕಾಣಿಕೆಯಾಗಿ ಹಾಕುತ್ತಿದ್ದರು.
ಆದರೆ ಆತನು ಅವರ ಕಾಣಿಕೆಗಳನ್ನು ಮೆಚ್ಚಲಿಲ್ಲ. ಆದರೆ ಈ ಬಡವಿಧವೆಯು
ಹಾಕಿದ ಕಾಣಿಕೆಯನ್ನು ಆತನು ಮೆಚ್ಚಿಕೊಂಡನು. ಬೊಕ್ಕಸಕ್ಕೆ ಕಾಣಿಕೆ ಹಾಕಿದವರಲ್ಲಿ
ಈ ವಿಧವೆ ಹೆಚ್ಚು ಹಾಕಿದ್ದಾಳೆಂದು ಕ್ರಿಸ್ತನು ಹೇಳಿದನು. ಆತನು ಯಾಕೆ ಹಾಗೆ
ಹೇಳಿದನು? ಯಾಕೆಂದರೆ ಎಲ್ಲರೂ ತಮಗೆ ಸಾಕಾಗಿ ಮಿಕ್ಕದ್ದರಲ್ಲಿ ಹಾಕಿದರು.
ಆದರೆ ಆಕೆಯು ತನ್ನ ಬಡತನದಲ್ಲಿಯೂ ತನಗಿದ್ದ ಎಲ್ಲವನ್ನೂ ಕೊಟ್ಟಬಿಟ್ಟಳು.
ಈ ಕಾರಣದಿಂದಲೇ ಆ ವಿಧವೆಯ ಕಾಣಿಕೆಯು ಹಣದ ಮೌಲ್ಯದಲ್ಲಿ ಬಹಳ
ಕಡಿಮೆಯಾಗಿದ್ದರೂ, ನಿಜವಾಗಿಯೂ ಹೆಚ್ಚು ಬೆಲೆಬಾಳುವಂತದ್ದಾಗಿತ್ತು.

ಈ ಕಥೆಯು ದೇವರು ನಮಗೆ ಕೊಟ್ಟಿರುವುದೆಲ್ಲವನ್ನೂ ಹೇಗೆ ನಿರ್ವಹಣೆ
ಮಾಡಬೇಕೆಂಬ ಬಗ್ಗೆ ಪ್ರಮುಖವಾದ ಪಾಠವನ್ನು ತಿಳಿಸುತ್ತದೆ, ನಮ್ಮ ನಾಯಕರು
ಒಳ್ಳೆಯವರಾಗಿರುವುದರಿಂದ ನಾವು ಕಾಣಿಕೆ ಕೊಡುವುದಿಲ್ಲ. ಯೇಸುಸ್ವಾಮಿಯು
ಈ ಲೋಕದಲ್ಲಿರುವಾಗ ಇದ್ದ ದೇವಾಲಯದ ನಾಯಕರು ದುಷ್ಟರಾಗಿದ್ದರು.
ಮಹಾಯಾಜಕರಾದ ಅನ್ನನು ಮತ್ತು ಕಾಯಫನ ಬಗ್ಗೆ ಆಲೋಚಿಸಿರಿ. ಇಸ್ರಾಯೇಲ್ಯರ
ಇತಿಹಾಸದಲ್ಲಿಯೇ ಇವರು ಅತ್ಯಂತ ದುಷ್ಟರಾದ ವ್ಯಕ್ತಿಗಳಾಗಿದ್ದರು. ಇದು ಕ್ರಿಸ್ತನಿಗೂ
ತಿಳಿದಿತ್ತು. ಆದರೆ ದುಷ್ಟರಾದ ಇವರ ಕಾರಣದಿಂದ ಜನರು ಕಾಣಿಕೆಗಳನ್ನು
ಕೊಡಬಾರದೆಂದು ಆತನು ಜನರಿಗೆ ಹೇಳಲಿಲ್ಲ.

ದೇವರ ಹಣವನ್ನು ಆತನ ಗೌರವಕ್ಕಾಗಿ, ಮಹಿಮೆಗಾಗಿ ಉಪಯೋಗಿಸ
ಬೇಕಾದದ್ದು ಸಭಾನಾಯಕರ ಕರ್ತವ್ಯವಾಗಿರುವುದು ಸತ್ಯ. ಆದರೆ ಅವರು
ಭ್ರಷ್ಟರಾಗಿದ್ದರೂ, ಸಭೆಯ ಹಣವನ್ನು ದುರುಪಯೋಗಪಡಿಸಿಕೊಂಡರೂ, ನಾವು
ಧಾರಾಳವಾಗಿ ಕಾಣಿಕೆ ಕೊಡುವುದರ ಮೂಲಕ ದೇವರ ಸೇವೆ ಈ ಲೋಕದಲ್ಲಿ
ಮುಂದುವರಿಯಲು ಸಹಾಯ ಮಾಡಬೇಕು. ದೇವರು ವಿಧವೆಯ ಕಾಣಿಕೆಯನ್ನು
ಆಶೀರ್ವದಿಸಿದಂತೆ, ನಮ್ಮನ್ನೂ ಸಹ ಆಶೀರ್ವದಿಸುವನು.

`ನಮ್ಮ ಸಭಾನಾಯಕರು ಸ್ವಾರ್ಥಿಗಳೂ, ಭ್ರಷ್ಟರೂ ಆಗಿದ್ದಲ್ಲಿ ನಾವು ಸಭೆಗೆ ಕಾಣಿಕೆ
ಕೊಡಬಾರದೇ? ಆಗ ನಾವು ಸಭಾನಾಯಕರ ಗುಣನೋಡಿ ಕಾಣಿಕೆ ಕೊಡುತ್ತೇವೆ,
ದೇವರಿಗಲ್ಲ ಎಂಬುದನ್ನು ತೋರಿಸಿಕೊಟ್ಟಂತಾಗುತ್ತದೆ. ಸಭಾ ನಾಯಕರ ನಡತೆಯ
ಕಾರಣದಿಂದ ಕೆಲವು ವೇಳೆ ನಾವು ನಮ್ಮ ದಶಾಂಶ ಹಾಗೂ ಕಾಣಿಕೆಗಳನ್ನು ಸಭೆಗೆ
ಕೊಡಲು ಇಷ್ಟಪಡುವುದಿಲ್ಲ. ಆದರೆ ನಾವು ಅವರಿಗಲ್ಲ, ದೇವರಿಗೆ ಸಲ್ಲಬೇಕಾದದ್ದನ್ನು
ಕೊಡುತ್ತೇವೆ. ಇದು ದೇವರ ಯೋಜನೆಯಾಗಿರುವುದರಿಂದ ಕಾಣಿಕೆ, ದಶಮಭಾಗಗಳನ್ನು
ದೇವರಿಗೆ ಸಲ್ಲಿಸಲೇಬೇಕು.`