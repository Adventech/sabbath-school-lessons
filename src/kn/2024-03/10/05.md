---
title:  ಮಹಾಸಂಕಟದ ಸಮಯ
date:   04/09/2024
---

`ಮಾರ್ಕ 13:19ನೇ ವಚನದ ಅರ್ಥವೇನು?`

ನೆನ್ನೆ ದಿನದ ಪಾಠದಲ್ಲಿ ಕಲಿತಂತೆ ಮಾರ್ಕ 13:14ನೇ ವಚನವು ಹಾಳುಮಾಡುವ
ಅಸಹ್ಯ ವಸ್ತುವಿನ ಬಗ್ಗೆ ತಿಳಿಸುತ್ತದೆ. 13:19ನೇ ವಚನದಲ್ಲಿ ಯೇಸುಕ್ರಿಸ್ತನು ಹೊಸ
ವಿಷಯದ ಬಗ್ಗೆ ಉಪದೇಶಿಸಲು ಆರಂಭಿಸುತ್ತಾನೆ. ಮುಂದೆ ಬರಲಿರುವ ಮಹಾ
ಸಂಕಟದ ಸಮಯದ ಬಗ್ಗೆ ಆತನು ತಿಳಿಸುತ್ತಾನೆ. ಇದು ಮಾನವರ ಇತಿಹಾಸದಲ್ಲಿಯೇ
ಅತ್ಯಂತ ಕೆಟ್ಟ ಸಮಯವಾಗಿವೆ.

ಮಾರ್ಕ 13:19-23ನೇ ವಚನಗಳು ದಾನಿಯೇಲನು 8 ಹಾಗೂ 9ನೇ
ಅಧ್ಯಾಯಗಳಲ್ಲಿ ಬರೆದಿರುವ ವಿಷಯಗಳ ಬಗ್ಗೆ ತಿಳಿಸುತ್ತವೆ. ಈ ಎರಡೂ
ಅಧ್ಯಾಯಗಳು ಚಿಕ್ಕಕೊಂಬಿನ ಅಧಿಕಾರವು ಮೂರುವರೆ ವರ್ಷಗಳು ಅಂದರೆ
1260 ವರ್ಷಗಳವರೆಗೆ ದೇವಜನರನ್ನು ಹಿಂಸೆಪಡಿಸುತ್ತದೆಂದು ತಿಳಿಸುತ್ತದೆ
(ಅರಣ್ಯಕಾಂಡ 14:34; ಯೆಹೆಜೈಲನು 4:6ನೇ ವಚನಗಳು ಪ್ರವಾದನೆಯಲ್ಲಿ
ಒಂದು ದಿನವು ಒಂದು ವರ್ಷಕ್ಕೆ ಸಮವೆಂದು ತಿಳಿಸುತ್ತದೆ). ಈ ಕಾಲವು ಕ್ರಿ.ಶ.
538ರಲ್ಲಿ ಆರಂಭವಾಗಿ ಕ್ರಿ.ಶ.1798ನೇ ಇಸವಿಯಲ್ಲಿ ಮುಕ್ತಾಯವಾಯಿತು. 1798ರಲ್ಲಿ
ಫ್ರಾನ್ಸ್ ದೇಶದ ಚಕ್ರವರ್ತಿಯಾಗಿದ್ದ ನೆಪೋಲಿಯನ್ ಆಗ ಪೋಪ್ ಆಗಿದ್ದ ಆರನೇ
ಪಯಸ್‌ರವರನ್ನು ಸೆರೆಹಿಡಿದು ತರಲು ತನ್ನ ಸೈನ್ಯದ ದಂಡಾಧಿಕಾರಿಯಾಗಿದ್ದ
ಬರ್ಥಿಯರ್‌ನನ್ನು ರೋಮ್‌ಗೆ ಕಳುಹಿಸಿದನು. ಈ 1260 ವರ್ಷಗಳ ಅವಧಿಯಲ್ಲಿ
ಚಿಕ್ಕಕೊಂಬು ಅಥವಾ ಕಥೋಲಿಕ್ ಸಭೆಯು ತನಗೆ ವಿರೋಧಿಗಳಾಗಿರುವವರನ್ನು
ಅಥವಾ ತನ್ನ ಸಿದ್ಧಾಂತಕ್ಕೆ ಒಪ್ಪದ ಕೋಟ್ಯಾಂತರ ಕ್ರೈಸ್ತರನ್ನು ಕೊಂದಿತು. ಅದು
ಸರ್ಕಾರ ಮತ್ತು ಸಭೆಯ ಮೇಲೆ ಅಧಿಕಾರ ನಡೆಸಿತು.

`ಮಹಾಸಂಕಟದ ಸಮಯದ ಬಗ್ಗೆ ಮಾರ್ಕ 13:20-23ನೇ ವಚನಗಳನ್ನು ಓದಿರಿ.
ಇಂತಹ ಸಮಯದಲ್ಲಿ ದೇವರು ತನ್ನ ಜನರಿಗೆ ಯಾವ ನಿರೀಕ್ಷೆ ಕೊಡುತ್ತಾನೆ? ಈ
ಸಂಕಟದ ಸಮಯವು ಮುಕ್ತಾಯವಾಗುವ ಸಮಯದಲ್ಲಿ ಯೇಸುಸ್ವಾಮಿಯು ತನ್ನ
ಜನರಿಗೆ ಯಾವ ಎಚ್ಚರಿಕೆ ಕೊಡುತ್ತಾನೆ?`

ಮಾರ್ಕ 13:20ನೇ ವಚನವು ದೇವರು ತಾನು ಆದುಕೊಂಡವರಿಗಾಗಿ ಆ
ದಿನಗಳನ್ನು ಕಡಿಮೆ ಮಾಡುತ್ತಾನೆಂದು ತಿಳಿಸುತ್ತದೆ. ಯೂರೋಪಿನಲ್ಲಿ ಪ್ರೊಟೆಸ್ಟೆಂಟ್
ಧರ್ಮವು ಪ್ರಾಬಲ್ಯಕ್ಕೆ ಬಂದ ಸ್ವಲ್ಪ ಸಮಯದ ನಂತರ ಈ ಹಿಂಸೆಯು
ಮುಕ್ತಾಯವಾಯಿತೆಂದು ಚರಿತ್ರೆಯು ತಿಳಿಸುತ್ತದೆ. ಯೇಸುಸ್ವಾಮಿಯು ಮುಂದಾಗಿ
ತಿಳಿಸಿದಂತೆ ಆ ಸಂಕಟದ ದಿನಗಳು ಕಡಿಮೆ ಮಾಡಲ್ಪಟ್ಟವು. ಹೆಚ್ಚಿನ ಸಂಖ್ಯೆಯಲ್ಲಿ
ಜನರು ಪ್ರೊಟೆಸ್ಟೆಂಟ್‌ಸಭೆಗಳಿಗೆ ಸೇರಿದರು. ಚಿಕ್ಕಕೊಂಬಿನ ಅಧಿಕಾರವು
ದುರ್ಬಲಗೊಂಡಿತು. ಆದರೆ ಪ್ರಕಟನೆ 13ನೇ ಅಧ್ಯಾಯವು ಈ ಚಿಕ್ಕಕೊಂಬು
ತಿರುಗಿ ಬಹಳ ಪ್ರಬಲಗೊಳ್ಳುವುದೆಂದು ತಿಳಿಸುತ್ತದೆ.

ಮಾರ್ಕ 13:21-23ನೇ ವಚನಗಳು ಕೊನೆಯ ಕಾಲದಲ್ಲಿ ಸುಳ್ಳು ಪ್ರವಾದಿಗಳು
ಹಾಗೂ ಸುಳ್ಳು ಕ್ರಿಸ್ತರು ಕಾಣಿಸಿಕೊಳ್ಳುವರೆಂದು ತಿಳಿಸುತ್ತವೆ. ಕ್ರಿಸ್ತನ ಎರಡನೇ
ಬರೋಣಕ್ಕೆ ಮೊದಲು ಇವರು ಅನೇಕರನ್ನು ಮೋಸಗೊಳಿಸುವರು. ಇವರ ಬಗ್ಗೆ
ಎಚ್ಚರಿಕೆಯಿಂದಿರಬೇಕೆಂದು ಕ್ರಿಸ್ತನು ಮುಂದಾಗಿ ನಮಗೆ ತಿಳಿಸಿದ್ದಾನೆ.

`ಯೇಸುಸ್ವಾಮಿಯು ತನ್ನ ಶಿಷ್ಯರಿಗೆ ಸುಳ್ಳು ಕ್ರಿಸ್ತರು, ಸುಳ್ಳು ಪ್ರವಾದಿಗಳ ಬಗ್ಗೆ
ಎಚ್ಚರಿಕೆ ನೀಡಿದಾಗ, ಕ್ರೈಸ್ತಧರ್ಮವು ಅದೇ ತಾನೇ ಸ್ಥಾಪಿಸಲ್ಪಟ್ಟಿತ್ತು. ಈಗ ಎರಡು
ಸಾವಿರ ವರ್ಷಗಳ ನಂತರ ಆತನ ವಾಕ್ಯಗಳು ನೆರವೇರುತ್ತಿರುವುದನ್ನು ನಾವು ಕಾಣುತ್ತೇವೆ.
ಕ್ರಿಸ್ತನ ಈ ಎಚ್ಚರಿಕೆಯು ಸತ್ಯವೇದದಲ್ಲಿ ನಾವು ಹೆಚ್ಚಾಗಿ ಭರವಸವಿಡುವಂತೆ ಹೇಗೆ
ಸಹಾಯ ಮಾಡುತ್ತವೆ?`