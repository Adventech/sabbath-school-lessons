---
title:  ಮನುಷ್ಯಕುಮಾರನು ಹಿಂದಿರುಗಿ ಬರುತ್ತಾನೆ
date:   05/09/2024
---

`ಮಾರ್ಕ 13:24-32ನೇ ವಚನಗಳು ಮುಂದೆ ನಡೆಯಲಿರುವ ಪ್ರಮುಖವಾದ
ಯಾವ ಘಟನೆಗಳ ಬಗ್ಗೆ ತಿಳಿಸುತ್ತವೆ?`

ಈ ವಚನಗಳು ಕ್ರಿಸ್ತನ ಎರಡನೇ ಬರೋಣದ ಬಗ್ಗೆ ತಿಳಿಸುತ್ತವೆ. ಆತನು
ಬರುವುದಕ್ಕೆ ಮೊದಲು ಸೂರ್ಯ, ಚಂದ್ರ, ನಕ್ಷತ್ರಗಳು ಕದಲುವವು. ಈ ಸೂಚಕಗಳು
ಕ್ರಿಸ್ತನ ಬರೋಣವನ್ನು ತಿಳಿಸುತ್ತವೆ. ಇಂತಹ ಅದ್ಭುತ ಸಮಯದ ಬಗ್ಗೆ ಹೊಸ
ಒಡಂಬಡಿಕೆಯಲ್ಲಿ ಸಾಕಷ್ಟು ವಿವರಣೆಗಳಿವೆ. 1 ಕೊರಿಂಥ 15ನೇ ಅಧ್ಯಾಯದಲ್ಲಿ
ಪೌಲನು ಪುನರುತ್ಥಾನದ ಬಗ್ಗೆ ತಿಳಿಸುತ್ತಾನೆ. ಯೇಸುಸ್ವಾಮಿಯು ಎರಡನೇ ಸಾರಿ
ಬರುವಾಗ ತನ್ನ ಜನರನ್ನು ಸಮಾಧಿಯಿಂದ ಎಬ್ಬಿಸುತ್ತಾನೆ. ಅದೇರೀತಿ 1 ಥೆಸಲೋನಿಕ
4:13-18ನೇ ವಚನಗಳೂ ಸಹ ಆತನ ಎರಡನೇ ಬರೋಣದ ಬಗ್ಗೆ ಸೂಚಿಸುತ್ತವೆ.
ಇದೇ ವಚನಗಳಲ್ಲಿ ಪೌಲನು ಪುನರುತ್ಥಾನದಲ್ಲಿ ಎಬ್ಬಿಸಲ್ಪಡುವ ಭಕ್ತರ ಬಗ್ಗೆಯೂ
ತಿಳಿಸುತ್ತಾನೆ.

2 ಪೇತ್ರನು 3:3-13ನೇ ವಚನಗಳಲ್ಲಿಯೂ ಸಹ ಯೇಸುಸ್ವಾಮಿಯ ಎರಡನೇ
ಬರೋಣದ ಬಗ್ಗೆ ಅಪೋಸ್ತಲನಾದ ಪೇತ್ರನು ತಿಳಿಸುತ್ತಾನೆ. ಎಲ್ಲರೂ ನೆನಸಿರುವ
ಪ್ರಕಾರ ಆತನು ತಡಮಾಡುವವನಲ್ಲ. ಆದರೆ ಎಲ್ಲರೂ ಸಹ ತಮ್ಮ ಪಾಪಗಳನ್ನು
ಒಪ್ಪಿ ಅರಿಕೆ ಮಾಡಿಕೊಂಡು ಆತನ ಕ್ಷಮೆಯನ್ನು ಹೊಂದಿ ಪರಲೋಕಕ್ಕೆ
ಸೇರಬೇಕೆಂಬುವ ಕಾರಣದಿಂದ ಕ್ರಿಸ್ತನು ತನ್ನ ಬರೋಣವನ್ನು ತಡಮಾಡುತ್ತಿದ್ದಾನೆಂದು
ಪೇತ್ರನು ಹೇಳುತ್ತಾನೆ. ಪ್ರಕಟನೆ ಪುಸ್ತಕದಲ್ಲಿಯೂ ಸಹ ಯೇಸುಸ್ವಾಮಿಯ ಬರೋಣದ
ಬಗ್ಗೆ ತಿಳಿಸಲಾಗಿದೆ (1:7; 6:12-17; 14:14-20 ಹಾಗೂ 19:11-21). ಕ್ರಿಸ್ತನ
ಬರೋಣವು ಖಂಡಿತವೆಂದು ಹೊಸ ಒಡಂಬಡಿಕೆಯು ತಿಳಿಸುತ್ತದೆ. ಆತನು
ಸ್ವತಃ ತಾನಾಗಿಯೇ ಬರಲಿದ್ದಾನೆ. ಆಗ ಎಲ್ಲರ ಕಣ್ಣುಗಳೂ ಆತನನ್ನು ನೋಡುವವು
ಹಾಗೂ ಆತನ ಸ್ವರವನ್ನು ಕೇಳುವವು.

ಮಾರ್ಕ 13:30ನೇ ವಚನವು ಇದೆಲ್ಲಾ ಆಗುವ ತನಕ ಈ ಸಂತತಿಯು
ಅಳಿದು ಹೋಗುವುದೇ ಇಲ್ಲವೆಂದು ನಿಮಗೆ ಸತ್ಯವಾಗಿ ಹೇಳುತ್ತೇನೆ” ಎಂದು
ತಿಳಿಸುತ್ತದೆ. ಈ ವಾಕ್ಯದ ಅರ್ಥವೇನು? "ಅಲ್ಲದೆ ಆ ದಿನದ ವಿಷಯವಾಗಲಿ, ಆ
ಗಳಿಗೆಯ ವಿಷಯವಾಗಲಿ ನನ್ನ ತಂದೆಗೆ ತಿಳಿಯುವುದೇ ಹೊರತು, ಮತ್ತಾರಿಗೂ
ತಿಳಿಯದು...." ಎಂದು ಯೇಸು ಹೇಳಿದ ಮಾತಿನ ಅರ್ಥವೇನು? (ಮಾರ್ಕ
13:32). ಯೇಸುಸ್ವಾಮಿಯು ಈ ಮಾತುಗಳನ್ನು ಬಹಳ ಹಿಂದೆಯೇ ಮರಣ
ಹೊಂದಿರುವ ವ್ಯಕ್ತಿಗಳ ಬಗ್ಗೆ ತಿಳಿಸಿರುವುದರಿಂದ, ಇವು ಅನೇಕರಲ್ಲಿ ಇಂದು
ಗಲಿಬಿಲಿ ಹುಟ್ಟಿಸುತ್ತವೆ.

ಈ ಎರಡು ವಾಕ್ಯಗಳನ್ನು ವಿವರಿಸುವುದು ಹೇಗೆ? ಇದೇ ವಚನದಲ್ಲಿ
ಯೇಸುಸ್ವಾಮಿ ಉಪಯೋಗಿಸಿರುವ, ವಿವಿಧವಾದ ಮೂರು ವಾಕ್ಯಗಳನ್ನು
ತಿಳಿಯೋಣ. ಆಗ ಮೇಲಿನ ಎರಡು ಪ್ರಶ್ನೆಗಳಿಗೆ ಉತ್ತರ ಸಿಕ್ಕುವುದು. ಮಾರ್ಕ
13:30ನೇ ವಚನದಲ್ಲಿ ಆತನು 'ಸಂತತಿ' ಎಂಬ ಪದವನ್ನು ಉಪಯೋಗಿಸುತ್ತಾನೆ.
ಅದನ್ನು ವಿಸ್ತರಿಸಿ ಹೇಳಿದಾಗ "ಇದೆಲ್ಲಾ ಆಗುವ ತನಕ ಈ ಸಂತತಿಯು ಅಳಿದು
ಹೋಗುವುದೇ ಇಲ್ಲವೆಂದು ನಿಮಗೆ ಸತ್ಯವಾಗಿ ಹೇಳುತ್ತೇನೆ' ಎಂದು ತಿಳಿಸಲಾಗಿದೆ.
ಅಲ್ಲದೆ 'ಆ ದಿನ' ಅಂದರೆ ಆ ದಿನದ ವಿಷಯವಾಗಲಿ ಗಳಿಗೆಯಾಗಲಿ... ಎಂದು
ತಿಳಿಸುತ್ತಾನೆ. ಮಾರ್ಕ 13:1-13ನೇ ವಚನದಲ್ಲಿ ಯೆರೂಸಲೇಮು ನಾಶವಾಗುವುದಕ್ಕೆ
ಮೊದಲು ಏನು ಸಂಭವಿಸುತ್ತವೆಂದು ಹೇಳಲಾಗಿದೆ. ಹಾಗಿದ್ದಲ್ಲಿ, ಈ ಮೂರು
ಪದಗಳು ನಮಗೇನು ತಿಳಿಸುತ್ತವೆ?

'ಈ ಸಂತತಿ' ಎಂದು ಹೇಳುವಾಗ, ಯೇಸುವಿನ ಕಾಲದಲ್ಲಿ ಜೀವಿಸಿದ್ದ ಜನರು
ಎಂಬ ಅರ್ಥಕೊಡಬಹುದು. ಅವರು ಯೆರೂಸಲೇಮಿನ ನಾಶವನ್ನು ಕಣ್ಣಾರೆ
ನೋಡಿದರು. ಮಾರ್ಕ 13:32ನೇ ವಚನವು ಮುಂದೆ ಭವಿಷ್ಯದಲ್ಲಿ ಯೇಸುವಿನ
ಸಮಯದಿಂದ ಬಹುದೂರದಲ್ಲಿ ನಡೆಯಲಿರುವ ಆತನ ಎರಡನೇ ಬರೋಣವನ್ನು
ತಿಳಿಸುತ್ತದೆ. ಆದುದರಿಂದ ಮಾರ್ಕ 13:32ನೇ ವಚನವು ಬಹಳಕಾಲದ ನಂತರ
ನಡೆಯಲಿರುವ ಘಟನೆಯನ್ನು ತಿಳಿಸುತ್ತದೆ.