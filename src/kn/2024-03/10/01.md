---
title:  ಕಲ್ಲಿನ ಮೇಲೆ ಕಲ್ಲು ನಿಲ್ಲುವುದಿಲ್ಲ
date:   31/08/2024
---

### ಈ ಪಾಠದ ಅಧ್ಯಯನಕ್ಕಾಗಿ
ಮಾರ್ಕ 12:41-44; 13:1-19 ಹಾಗೂ 14:24-32ನೇ ವಚನಗಳನ್ನು ಓದಿರಿ.

> <p>ಸ್ಮರಣವಾಕ್ಯ</p>
> "ಆಗ ಮನುಷ್ಯಕುಮಾರನು ಬಹುಬಲದಿಂದಲೂ, ಮಹಿಮೆಯಿಂದಲೂ ಮೇಘಗಳೊಡನೆ ಬರುವುದನ್ನು ಕಾಣುವರು ಮತ್ತು ಆತನು ತನ್ನ ದೂತರನ್ನು ಕಳುಹಿಸಿ ತಾನು ಆದುಕೊಂಡವರನ್ನು ಭೂಮಿಯ ಕಟ್ಟಕಡೆಯಿಂದ ಆಕಾಶದ ಕಟ್ಟಕಡೆಯವರೆಗೆ ನಾಲ್ಕು ದಿಕ್ಕುಗಳಿಂದ ಒಟ್ಟುಗೂಡಿಸುವನು" (ಮಾರ್ಕ 13:26,27).

ಮಾರ್ಕ 12ನೇ ಅಧ್ಯಾಯದ ಕೊನೆಯ ಭಾಗದಲ್ಲಿ ಒಬ್ಬಳು ಬಡವಿಧವೆಯ
ಕಥೆಯೊಂದಿಗೆ ಈ ವಾರದ ಪಾಠ ಆರಂಭವಾಗುತ್ತದೆ. ಇದರ ಮೂಲಕ ಯೇಸು
ನಮಗೆ ಒಂದು ಪರಿಣಾಮಕಾರಿ ಪಾಠವನ್ನು ತಿಳಿಸುತ್ತಾನೆ. 13ನೇ ಅಧ್ಯಾಯವು
ಮುಂದೆ ಯೆರೂಸಲೇಮಿಗೂ ಹಾಗೂ ಅಲ್ಲಿನ ದೇವಾಲಯಕ್ಕೆ ಮತ್ತು ಅಂತ್ಯಕಾಲಗಳಲ್ಲಿ
ದೇವಜನರಿಗೆ ಏನು ಸಂಭವಿಸಲಿದೆ ಎಂದು ತಿಳಿಸುತ್ತದೆ. ಮತ್ತಾಯ 24 ಹಾಗೂ
ಲೂಕ 21ನೇ ಅಧ್ಯಾಯಗಳೂ ಸಹ ಮಾರ್ಕನ ಸುವಾರ್ತೆ 13ನೇ ಅಧ್ಯಾಯದಲ್ಲಿ
ತಿಳಿಸಿರುವ ವಿಷಯಗಳನ್ನೇ ಬೋಧಿಸುತ್ತವೆ.

ಯೇಸುಸ್ವಾಮಿಯು ಪರಲೋಕಕ್ಕೆ ಏರಿಹೋದ ಸಮಯದಿಂದ ಆರಂಭವಾಗುವ
ಮತ್ತು ಆತನ ಎರಡನೇ ಬರೋಣದಲ್ಲಿ ಮುಕ್ತಾಯವಾಗುವ ಘಟನೆಗಳನ್ನು ಮಾರ್ಕ
13ನೇ ಅಧ್ಯಾಯವು ಮುಂದಾಗಿ ತಿಳಿಸುತ್ತದೆ ಹಾಗೂ ಅವುಗಳನ್ನು ಅರ್ಥ
ಮಾಡಿಕೊಳ್ಳುವಂತೆ ನಮಗೆ ಸಹಾಯ ಮಾಡುತ್ತವೆ. ಆದುದರಿಂದ ವಿಶೇಷವಾದ
ಈ ಸಂದೇಶಗಳು ಹಿಂದಿನ ಕಾಲಕ್ಕೆ ಸಂಬಂಧಪಟ್ಟವೆ ಎಂದು ನಾವು
ತಿಳಿಯಬಾರದು. ಅದೂ ಅಲ್ಲದೆ ಈ ಸಂದೇಶಗಳಲ್ಲಿ ತಿಳಿಸಿರುವ ಪ್ರವಾದನೆಗಳು
ಇನ್ನೂ ಬಹಳ ದೂರದಲ್ಲಿ ನೆರವೇರಲಿವೆ, ಸಮೀಪದಲ್ಲಿ ಸಂಭವಿಸುವುದಿಲ್ಲವೆಂದೂ
ಸಹ ನಾವು ತಿಳಿದುಕೊಳ್ಳಬಾರದು.

ಯೇಸುವಿನ ಶಿಷ್ಯರು ಕೇಳಿದ ಪ್ರಶ್ನೆಗೆ ಆತನು ಅಂತ್ಯಕಾಲದಲ್ಲಿ ಸಂಭವಿಸಲಿರುವ
ಘಟನೆಗಳ ಬಗ್ಗೆ ಉಪದೇಶ ಮಾಡುತ್ತಾನೆ. ಅವರು ಕೇಳುವ ಪ್ರಶ್ನೆಗಳನ್ನು ಆತನು
ಬೈಬಲ್ಲಿನ ಪ್ರಮುಖವಾದ ಸತ್ಯಗಳನ್ನು ತಿಳಿಸಲು ಉಪಯೋಗಿಸುತ್ತಾನೆ. ಕ್ರೈಸ್ತರಾದ
ನಾವು ನಮ್ಮ ಆತ್ಮೀಕ ಜೀವನಕ್ಕೆ ಅಗತ್ಯವಾದ ಈ ಸತ್ಯಗಳನ್ನು ತಿಳಿದುಕೊಳ್ಳಬೇಕಾಗಿದೆ.
ಯೇಸುಸ್ವಾಮಿಯು ಮುಂದೆ ನಡೆಯಲಿರುವ ಘಟನೆಗಳ ಬಗ್ಗೆ ನಮಗೆ ಎಚ್ಚರಿಕೆ
ನೀಡುವುದಲ್ಲದೆ, ಅವುಗಳನ್ನು ಎದುರಿಸಲು ನಾವು ಹೇಗೆ ಸಿದ್ಧರಾಗಬೇಕೆಂದು
ತಿಳಿಸುತ್ತಾನೆ.