---
title:  ಯೇಸು ಸುಂಕದ ಲೇವಿಯನ್ನು ತನ್ನನ್ನು ಹಿಂಬಾಅಸುವಂತೆ ಕರೆದದ್ದು
date:   15/07/2024
---

`ಲೇವಿಯು ಯಾರು? ಯೇಸುಸ್ವಾಮಿ ತನ್ನನ್ನು ಹಿಂಬಾಲಿಸುವಂತೆ ಇವನನ್ನು
ಕರೆದಾಗ ಕೆಲವು ಯೆಹೂದ್ಯ ಧಾರ್ಮಿಕ ನಾಯಕರು ಯಾಕೆ ಗುಣಗುಟ್ಟಿದರು?
(ಉತ್ತರಕ್ಕಾಗಿ ಮಾರ್ಕ 2:13-22).`

ಯೇಸುಸ್ವಾಮಿಯ ಕಾಲದಲ್ಲಿ ಸುಂಕದವರು ರೋಮ್‌ಸರ್ಕಾರಕ್ಕಾಗಿ ತೆರಿಗೆ
ಸಂಗ್ರಹಿಸುವ ಕೆಲಸ ಮಾಡುತ್ತಿದ್ದರು. ಯೂದಾಯದ ಯೆಹೂದ್ಯರು ಈ
ಸುಂಕದವರನ್ನು ಹೆಚ್ಚು ಇಷ್ಟಪಡುತ್ತಿರಲಿಲ್ಲ. ಸುಂಕದವರು ನೇಮಿಸಿದ ಹಾಸಲಿಗಿಂತ
ಹೆಚ್ಚಾಗಿ ತೆರಿಗೆ ಸೆಳೆದುಕೊಂಡು ಅನ್ಯಾಯ ಮಾಡುತ್ತಿದ್ದರು. ಯೆಹೂದ್ಯರಲ್ಲಿ
ಸುಂಕದವರಾಗಿದ್ದ ಅನೇಕರು ಇತರ ನಾಗರೀಕರಿಗಿಂತ ಹೆಚ್ಚು ಶ್ರೀಮಂತರಾಗಿದ್ದರು.
ಇಂತಹ ಸುಂಕದವರು ಯಾರ ಮನೆಯನ್ನಾದರೂ, ಪ್ರವೇಶಿಸಿದಲ್ಲಿ ಅಲ್ಲಿರುವ
ಎಲ್ಲಾ ವಸ್ತುಗಳು ಅಶುದ್ಧವಾಗುತ್ತಿದ್ದವೆಂದು ಯೆಹೂದ್ಯರ ಒಂದು ಪುಸ್ತಕವು
ತಿಳಿಸುತ್ತದೆ.

ಆದುದರಿಂದ ಯೇಸುಸ್ವಾಮಿಯು ಒಬ್ಬ ಸುಂಕದ ಗುತ್ತಿಗೆದಾರನಾಗಿದ್ದ ಲೇವಿಯನ್ನು
ತನ್ನ ಶಿಷ್ಯನನ್ನಾಗಿ ಕರೆದದ್ದು ಯೆಹೂದ್ಯರಿಗೆ ಇಷ್ಟವಾಗಲಿಲ್ಲವೆಂಬುದು ನಮಗೆ
ಆಶ್ಚರ್ಯವೆನಿಸುವುದಿಲ್ಲ. ಅಲ್ಲದೆ ಆತನು ಸುಂಕದವರು ಮತ್ತು ಪಾಪಿಗಳ ಸಂಗಡ
ಯಾಕೆ ಊಟಮಾಡುತ್ತಾನೆಂದು ತಿಳಿಯಲು ಯೆಹೂದ್ಯ ನಾಯಕರು ಬಯಸಿದರು.

ಯೇಸುಕ್ರಿಸ್ತನು ಅವರ ಪ್ರಶ್ನೆಗೆ ಹೇಗೆ ಉತ್ತರಿಸಿದನು?

`'ಕ್ಷೇಮದಿಂದಿರುವವನಿಗೆ ವೈದ್ಯನು ಬೇಕಾಗಿಲ್ಲ. ಕ್ಷೇಮವಿಲ್ಲದವರಿಗೆ ಬೇಕು, ನಾನು
ನೀತಿವಂತರನ್ನು ಕರೆಯುವುದಕ್ಕೆ ಬಂದವನಲ್ಲ, ಪಾಪಿಗಳನ್ನು ಕರೆಯುವುದಕ್ಕೆ ಬಂದವನು"
ಎಂದು ಆತನು ಯೆಹೂದ್ಯ ನಾಯಕರಿಗೆ ಉತ್ತರಿಸಿದನು. ಯೇಸುವು ಆತ್ಮೀಕ
ವೈದ್ಯನಾಗಿದ್ದಾನೆ. ಪಾಪದಿಂದ ರೋಗಗ್ರಸ್ತವಾದ ಹೃದಯವನ್ನು ಗುಣಪಡಿಸಲು
ಆತನೊಬ್ಬನಿಂದ ಮಾತ್ರ ಸಾಧ್ಯ. ಆದುದರಿಂದ ಒಬ್ಬ ವೈದ್ಯನು ತನ್ನ ಸಹಾಯ
ಅಗತ್ಯವಿರುವ ರೋಗಿಗಳ ಬಳಿಗೆ ಹೋಗಬೇಕಲ್ಲವೇ?`

ಮಾರ್ಕ 2:18-22ನೇ ವಚನಗಳು ಒಂದು ಹೊಸ ಕಥೆಯನ್ನು ತಿಳಿಸುತ್ತವೆ.
ಇದರಲ್ಲಿ ಯೆಹೂದ್ಯ ನಾಯಕರು ಉಪವಾಸದ ಬಗ್ಗೆ ಯೇಸುವಿಗೆ ಪ್ರಶ್ನೆ ಹಾಕುತ್ತಾರೆ.
ಇವರು ಆತನನ್ನು ಯೋಹಾನನ ಶಿಷ್ಯರೂ, ಫರಿಸಾಯರ ಶಿಷ್ಯರೂ ಉಪವಾಸ
ಮಾಡುತ್ತಾರೆ. ಆದರೆ ನಿನ್ನ ಶಿಷ್ಯರು ಯಾಕೆ ಉಪವಾಸ ಮಾಡುವುದಿಲ್ಲವೆಂದು
ಕೇಳಿದರು. ಯೇಸು ಈ ಪ್ರಶ್ನೆಗೆ ಒಂದು ರೂಪಕದ ಮೂಲಕ ಉತ್ತರಿಸುತ್ತಾನೆ.
ಆತನು ತನ್ನನ್ನು ಮದಲಿಂಗನಿಗೆ ಹೋಲಿಸಿಕೊಳ್ಳುತ್ತಾನೆ. ಮದಲಿಂಗನು ಒಟ್ಟಿಗಿರುವಾಗ
ಮದುವೆಗೆ ಬಂದ ಅತಿಥಿಗಳು ಎಂದಿಗೂ ಉಪವಾಸ ಮಾಡುವುದಿಲ್ಲ. ಬದಲಾಗಿ
ಅವರು ಔತಣದಲ್ಲಿ ಸಂತೋಷದಿಂದ ಭಾಗವಹಿಸುತ್ತಾರೆ ಎಂದು ಹೇಳುತ್ತಾನೆ.
ಮುಂದುವರಿದು ಯೇಸುಕ್ರಿಸ್ತನು "ಮದಲಿಂಗನನ್ನು ಅವರ ಬಳಿಯಿಂದ ತೆಗೆದುಕೊಂಡು
ಹೋಗುವ ಕಾಲ ಬರುತ್ತದೆ, ಆ ಕಾಲದಲ್ಲಿ ಅವರು ಉಪವಾಸ ಮಾಡುತ್ತಾರೆ"
ಎಂದು ಹೇಳಿದನು (ಮಾರ್ಕ 2:18-20), ಇಲ್ಲಿ ಯೇಸುಸ್ವಾಮಿಯು ಶಿಲುಬೆಯ
ಮೇಲೆ ತನ್ನ ಮರಣದ ಬಗ್ಗೆ ತಿಳಿಸುತ್ತಾನೆ. ಆಗ ಆತನ ಶಿಷ್ಯರು ಉಪವಾಸ
ಮಾಡುತ್ತಾರೆಂದು ಆತನ ಮಾತಿನ ಅರ್ಥ.

ಅನಂತರ ಯೇಸುಕ್ರಿಸ್ತನು ಮತ್ತೆ ಎರಡು ಚಿತ್ರಣಗಳ ಮೂಲಕ ತನ್ನ
ಬೋಧನೆಗಳನ್ನು ಫರಿಸಾಯರು ಹಾಗೂ ಯೆಹೂದ್ಯನಾಯಕರ ಉಪದೇಶಗಳೊಂದಿಗೆ
ಹೋಲಿಸುತ್ತಾನೆ. ಯೇಸುವಿನ ಬೋಧನೆಯು ಒಂದು ಹೊಸ ಬಟ್ಟೆಯ ತುಂಡು
ಹಾಗೂ ಹೊಸದ್ರಾಕ್ಷಾರಸಕ್ಕೆ ಹೋಲಿಸಲಾಗಿದೆ. ಯಾರೂ ಸಹ ಹೊಸಬಟ್ಟೆಯ
ತುಂಡನ್ನು ಹಳೆಯ ವಸ್ತ್ರಕ್ಕೆ ತ್ಯಾಪೆ ಹಚ್ಚುವುದಿಲ್ಲ; ಮತ್ತು ಹಳೆಯ ಬುದ್ಧಲಿಗಳಲ್ಲಿ
ಹೊಸದ್ರಾಕ್ಷಾರಸವನ್ನು ಯಾರೂ ಹಾಕಿಡುವುದಿಲ್ಲ. ಹಳೆಯ ವಸ್ತ್ರ ಮತ್ತು ಹಳೆಯ
ಬುದ್ಧಲಿಗಳು ಯೆಹೂದ್ಯ ನಾಯಕರು ಮತ್ತು ಫರಿಸಾಯರ ಬೋಧನೆಗಳಿಗೆ
ಹೋಲಿಕೆಯಾಗಿವೆ. ಇವೆರಡು ರೂಪಕಗಳು ಯೆಹೂದ್ಯನಾಯಕರ ಗುಣನಡತೆಗಳು
ಬಹಳ ಕೆಟ್ಟದ್ದೆಂದು ತೋರಿಸುತ್ತವೆ. ಜನರಲ್ಲಿ ಭಯಭಕ್ತಿಯಿಲ್ಲದಿದ್ದಲ್ಲಿ, ಧರ್ಮವು
ಕೆಟ್ಟದ್ದಾಗುತ್ತದೆ.