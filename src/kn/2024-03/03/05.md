---
title:  ಕಥೆಯ ಮಧ್ಯದಲ್ಲಿ ಬರುವ ಮತ್ತೊಂದು ಕಥೆ (ಭಾಗ-1)
date:   17/07/2024
---

`ಮಾರ್ಕ 3:20-35ನೇ ವಚನಗಳನ್ನು ಓದಿರಿ. ಈ ವಾಕ್ಯಗಳಲ್ಲಿ ತಿಳಿಸಿರುವ ಎರಡು
ಕಥೆಗಳ ನಡುವೆ ಇರುವ ಸಂಬಂಧವೇನು?`

ಮಾರ್ಕನು ಈ ವಚನಗಳಲ್ಲಿ ಮೊದಲನೆಯ ಸ್ಯಾಂಡ್‌ ವಿಚ್ ಕಥೆಯನ್ನು
(Sandwich Story) ತಿಳಿಸುತ್ತಾನೆ. ಸಿದ್ದಾಂತ ಅಥವಾ ತತ್ವಗಳು ಮತ್ತು
ಪ್ರಯೋಗಗಳನ್ನು ಒಂದರ ನಂತರ ಒಂದು ಬರುವಂತೆ ವ್ಯವಸ್ಥೆಗೊಳಿಸಿದ ಕಥೆಯನ್ನು
ಸ್ಯಾಂಡ್‌ವಿಚ್ ಕಥೆ ಎನ್ನುತ್ತಾರೆ (ಸುಲಭದಲ್ಲಿ ಹೇಳುವುದಾದರೆ ಒಬ್ಬ ಬರಹಗಾರನು
ಒಂದು ಕಥೆ ಹೇಳಲು ಆರಂಭಿಸಿ, ಅದು ಮುಕ್ತಾಯವಾಗುವ ಮೊದಲೇ ಮೊದಲನೆ
ಕಥೆಯ ಮಧ್ಯದಲ್ಲಿ ಮತ್ತೊಂದು ಕಥೆ ಹೇಳುವುದಕ್ಕೆ ಸ್ಯಾಂಡ್‌ವಿಚ್ ಕಥೆ ಎಂದು
ಕರೆಯಲಾಗುತ್ತದೆ. ಅಲ್ಲದೆ ಎರಡನೆ ಕಥೆಯನ್ನು ಮುಕ್ತಾಯಗೊಳಿಸಿದ ನಂತರ
ಬರಹಗಾರನು ಮೊದಲನೆಯದನ್ನು ಮುಕ್ತಾಯಗೊಳಿಸುತ್ತಾನೆ.

ಮೊದಲನೆಯ ಕತೆಯಲ್ಲಿ ಯೇಸುಸ್ವಾಮಿಯ ಉಪದೇಶ ಕೇಳಲು ಜನರು
ನೆರೆದು ಬಂದದ್ದರಿಂದ ಆತನಿಗೆ ಊಟ ಮಾಡುವುದಕ್ಕೂ ಅವಕಾಶವಾಗಲಿಲ್ಲ.
ಆಗ ಆತನ ಬಂಧುಗಳು ಯೇಸುವಿಗೆ ಹುಚ್ಚು ಹಿಡಿದಿದೆ ಎಂದು ಹೇಳಿ ಆತನನ್ನು
ಹಿಡಿಯುವುದಕ್ಕೆ ಬರುತ್ತಾರೆ (ಮಾರ್ಕ 3:21), ಎರಡನೇ ಕತೆಯು
ಯೆರೂಸಲೇಮಿನಿಂದ ಬಂದಿದ್ದ ಶಾಸ್ತ್ರಿಗಳಿಗೆ ಸಂಬಂಧಪಟ್ಟಿದೆ (ಇಂದು ನಾವು
ಮಾರ್ಕ 3:22-30ನೇ ವಚನಗಳಲ್ಲಿ ತಿಳಿಸಿರುವ ಎರಡನೇ ಕತೆಯ ಬಗ್ಗೆ
ಕಲಿಯೋಣ).

ಮಾರ್ಕ 3:22ನೇ ವಚನದಲ್ಲಿ ಈ ಶಾಸ್ತ್ರಿಗಳು ಸೈತಾನನು ಅಂದರೆ ದೆವ್ವಗಳ
ಒಡೆಯನಾದ ಬೆಲೆಬೂಲನು ಯೇಸುವನ್ನು ಹಿಡಿದಿದ್ದಾನೆ. ಆದುದರಿಂದ ಆತನು
ಈ ದೆವ್ವದ ಸಹಾಯದಿಂದ ದೆವ್ವಗಳನ್ನು ಬಿಡಿಸುತ್ತಾನೆಂದು ಹೇಳುತ್ತಿದ್ದರು. ಯೇಸುವು
ಈ ಅವಮಾನಕರವಾದ ನಿಂದನೆಗೆ ಪ್ರತಿಯಾಗಿ ಅವರಿಗೂ ಸೈತಾನನು ಸೈತಾನನನ್ನು
ಬಿಡಿಸುವುದುಂಟೇ? ಎಂದು ಪ್ರಶ್ನಿಸಿದನು (ಮಾರ್ಕ 3:23). ಸೈತಾನನು ಎಂದೂ
ಸಹ ತನ್ನ ವಿರುದ್ಧವಾಗಿ ಕೆಲಸ ಮಾಡುವುದಿಲ್ಲ. ಅವನು ತನ್ನ ರಾಜ್ಯದಲ್ಲಿ ಭೇದ
ಹುಟ್ಟಿಸಿದರೆ, ಯಶಸ್ಸು ಕಾಣುವನೇ? ಖಂಡಿತವಾಗಿಯೂ ಇಲ್ಲ! ಅಲ್ಲದೆ ಒಬ್ಬನು
ಮೊದಲು ಬಲಿಷ್ಠನನ್ನು ಕಟ್ಟಿಹಾಕದೆ ಅವನ ಮನೆಯನ್ನು ಹೊಕ್ಕು ಅವನ ಸ್ವತ್ತನ್ನು
ಸುಲುಕೊಳ್ಳುವುದಕ್ಕಾಗುವುದಿಲ್ಲ. ಈ ಕೊನೆಯ ಉದಾಹರಣೆಯಲ್ಲಿ ಯೇಸುವು
ಸೈತಾನನ ಮನೆಯನ್ನು ಹೊಕ್ಕ ಕಳ್ಳನಂತಿದ್ದಾನೆ. ಆತನು ಸೈತಾನನನ್ನು ಬಂಧಿಸಿ
ಅವನ ಅಧೀನದಲ್ಲಿರುವ ಸೆರೆಯವರನ್ನು ರಕ್ಷಿಸುತ್ತಾನೆ.

`ಮಾರ್ಕ 3:28-30ನೇ ವಚನಗಳನ್ನು ಓದಿರಿ. ದೇವರು ಕ್ಷಮಿಸಲಾರದಂತ
ಒಂದು ಪಾಪ ಯಾವುದು? ಆತನು ಯಾಕೆ ಆ ಪಾಪವನ್ನು ಕ್ಷಮಿಸಲಾರನು?`

ಪವಿತ್ರಾತ್ಮನಿಗೆ ವಿರುದ್ಧವಾದ ಪಾಪವು ತಾನೇ ದೇವರು ಕ್ಷಮಿಸಲಾರದ
ಪಾಪವಾಗಿದೆ. ಪವಿತ್ರಾತ್ಮನ ಕಾರ್ಯವನ್ನು ಸೈತಾನನೆಂಬ ದೆವ್ವವು ಮಾಡಿದ್ದಾನೆಂದು
ಹೇಳುವುದು ಪವಿತ್ರಾತ್ಮನಿಗೆ ವಿರುದ್ಧ ಪಾಪವಾಗಿದೆ. ಮಾರ್ಕ 3:30ನೇ ವಚನಗಳನ್ನು
ಗಮನಿಸಿ, 28,29ನೇ ವಚನಗಳಲ್ಲಿ ತಾನು ಮಾಡಿದ ಕಾರ್ಯವನ್ನು ಯಾಕೆ
ಮಾಡಿದೆನೆಂದು ಯೇಸು ಕಾರಣ ನೀಡುತ್ತಾನೆ. ಆತನಲ್ಲಿ ಸೈತಾನನು
ತುಂಬಿಕೊಂಡಿದ್ದಾನೆಂದು ಯೆಹೂದ್ಯ ಧಾರ್ಮಿಕ ನಾಯಕರು ಹೇಳುವ ಕಾರಣದಿಂದ
ತಾನು ಆ ಕಾರ್ಯ ಮಾಡಿದೆನೆಂದು ಯೇಸು ತಿಳಿಸುತ್ತಾನೆ. ಯೇಸುವು
ಸಂಪೂರ್ಣವಾಗಿ ಪವಿತ್ರಾತ್ಮಭರಿತನಾಗಿದ್ದನು. ಪವಿತ್ರಾತ್ಮನ ಕಾರ್ಯವನ್ನು ನಾವು
ಸೈತಾನನ ಕಾರ್ಯವೆಂದು ಹೇಳಿದಲ್ಲಿ, ನಾವು ಆತನ ಕಡೆಗೆ ಗಮನ ಕೊಡುವುದಿಲ್ಲ.
ದೇವರನ್ನು ಪ್ರೀತಿಸುವ ಯಾರೂ ಸಹ ಸೈತಾನನನ್ನು ಹಿಂಬಾಲಿಸುವುದಿಲ್ಲ ಅಥವಾ
ಅವನ ಮಾತುಗಳನ್ನಾಗಲಿ ಕೇಳುವುದಿಲ್ಲ.

`ನಾನು ಮಾಡಿರುವ ಪಾಪವನ್ನು ದೇವರು ಕ್ಷಮಿಸುವುದಿಲ್ಲವೆಂಬ ಭಾವನೆ ನಿಮ್ಮಲ್ಲಿ
ಎಂದಾದರೂ ಬಂದಿದೆಯೇ? ನೀವು ಅಂತಹ ಭಯಂಕರ ಪಾಪವನ್ನು
ಮಾಡಲಿಲ್ಲವೆಂಬುದನ್ನು ಈ ಭಾವನೆಯು ಹೇಗೆ ತೋರಿಸುತ್ತದೆ?`