---
title:  ಪಾರ್ಶ್ವವಾಯುರೋಗಿಯನ್ನು ಗುಣಪಡಿಸಿದ್ದು
date:   14/07/2024
---

`ಮಾರ್ಕ 2:1-12ನೇ ವಚನಗಳಲ್ಲಿ ಪಾರ್ಶ್ವವಾಯು ಅಂದರೆ ಲಕ್ವ ಹೊಡೆದ
ಕಾರಣದಿಂದ ಕೈಕಾಲು ಚಲಿಸಲು ಸಾಧ್ಯವಾಗದ ವ್ಯಕ್ತಿಯ ಬಗ್ಗೆ ತಿಳಿಸಲಾಗಿದೆ. ಆ
ರೋಗಿಯು ಕ್ರಿಸ್ತನಿಂದ ಏನು ಬಯಸಿದ್ದನು? ಅವನ ಬಯಕೆಯನ್ನು ಆತನು ಹೇಗೆ
ಈಡೇರಿಸಿದನು?`

ಪಾರ್ಶ್ವವಾಯು ರೋಗಿಯು ನಡೆಯಲಾಗುತ್ತಿರಲಿಲ್ಲ. ಆದುದರಿಂದ ಅವನ
ನಾಲ್ಕು ಸ್ನೇಹಿತರು ಯೇಸುಸ್ವಾಮಿಯಿದ್ದ ಮನೆಗೆ ಹೊತ್ತುಕೊಂಡು ಬಂದರು.
ಜನರು ಗುಂಪಾಗಿ ಕೂಡಿದ್ದರಿಂದ ಆತನ ಹತ್ತಿರಕ್ಕೆ ಬರಲಾರದೆ, ಮನೆಯ ಮೇಲಿನ
ಛಾವಣಿಯನ್ನು ತೆಗೆದು ಪಾರ್ಶ್ವವಾಯು ರೋಗಿಯನ್ನು ಆತನ ಬಳಿಗೆ ಇಳಿಸಿದರು.
ಈ ಸ್ನೇಹಿತರ ನಂಬಿಕೆಯನ್ನು ಕ್ರಿಸ್ತನು ಗಮನಿಸಿದನು. ನಾವು ನಂಬಿಕೆಯನ್ನು
ಹೇಗೆ ನೋಡಬಹುದು, ಪ್ರೀತಿಯನ್ನು ನೋಡಿದಂತೆಯೇ ಅದನ್ನು ನೋಡಬಹುದು.
ನಾವು ಜನರಿಗೆ ಏನಾದರೂ ಒಳ್ಳೆಯದು ಮಾಡಿದಾಗ, ಅವರು ನಮ್ಮನ್ನು
ಪ್ರೀತಿಸುತ್ತಾರೆ. ಅದೇ ರೀತಿ ನಾವು ವಿಶ್ವಾಸವಿಟ್ಟು ಏನಾದರೂ ಮಾಡಿದಾಗ, ಅದು
ನಮ್ಮ ನಂಬಿಕೆಯನ್ನು ತೋರಿಸುತ್ತದೆ. ಈ ನಾಲ್ವರು ಸ್ನೇಹಿತರು ರೋಗಿಯಾದ
ತಮ್ಮ ಸ್ನೇಹಿತನನ್ನು ಕ್ರಿಸ್ತನ ಬಳಿಗೆ ತರುವುದರ ಮೂಲಕ ತಮ್ಮ ನಂಬಿಕೆಯನ್ನು
ತೋರಿಸಿದರು.

ಯೇಸುಸ್ವಾಮಿ ಆ ಪಾರ್ಶ್ವವಾಯುರೋಗಿಗೆ ಮಾಡಿದ ಮೊದಲನೆ
ಕಾರ್ಯವೆಂದರೆ ಅವನ ಪಾಪಗಳನ್ನು ಕ್ಷಮಿಸಿದ್ದು, ಈ ಸಂಪೂರ್ಣ ಕತೆಯಲ್ಲಿ
ಈ ರೋಗಿಯು ಒಂದು ಮಾತನ್ನೂ ಆಡಿಲ್ಲ. ಯೆಹೂದ್ಯ ಧಾರ್ಮಿಕ ಪಂಡಿತರು
ಯೇಸುವಿನ ಬಗ್ಗೆ ಮಾತಾಡಲು ಬಹಳಷ್ಟು ವಿಷಯಗಳಿದ್ದರೂ, ಎಲ್ಲರಿಗೂ
ಕೇಳಿಸುವಂತೆ ಹೇಳಲಿಲ್ಲ. ಯೇಸುಸ್ವಾಮಿಯು ಪಾಪವನ್ನು ಕ್ಷಮಿಸಿದ್ದರಿಂದ ಆತನ
ಬಗ್ಗೆ ಅವರು ಕೋಪಗೊಂಡರು. ದೇವರು ಮಾತ್ರ ಪಾಪಗಳನ್ನು ಕ್ಷಮಿಸಬಲ್ಲವನು.
ಯೇಸುವಿಗೆ ಈ ಧಾರ್ಮಿಕ ಪಂಡಿತರ ಸಂದೇಹಗಳು ಮತ್ತು ಕೆಟ್ಟ ಆಲೋಚನೆಗಳ
ಬಗ್ಗೆ ಚೆನ್ನಾಗಿ ತಿಳಿದಿತ್ತು. ಒಂದು ವೇಳೆ ತಾನು ಪಾರ್ಶ್ವವಾಯು ರೋಗಿಯನ್ನು
ಎದ್ದು ನಡೆಯುವಂತೆ ಮಾಡಿದಲ್ಲಿ, ತಾನು ದೇವರಾಗಿದ್ದೇನೆ ಹಾಗೂ ಪಾಪಗಳನ್ನು
ಕ್ಷಮಿಸುವುದಕ್ಕೆ ತನಗೆ ಅಧಿಕಾರವಿದೆ ಎಂಬುದಕ್ಕೆ ಈ ಅದ್ಭುತವು
ಸಾಕ್ಷಾಧಾರವಾಗಿರುತ್ತಿತ್ತು.

`ಮೀಕ 6:6-8ನೇ ವಚನಗಳನ್ನು ಓದಿರಿ. ಯೇಸುಕ್ರಿಸ್ತನು ಮತ್ತು ಯೆಹೂದ್ಯ
ನಾಯಕರ ನಡುವೆ ಏನಾಗುತ್ತಿತ್ತೆಂದು ಈ ವಾಕ್ಯಗಳು ಹೇಗೆ ವಿವರಿಸುತ್ತವೆ?`

ದೇವರ ಬಗ್ಗೆ ಯೆಹೂದ್ಯರ ಪರಿಕಲ್ಪನೆಯೇ ತಪ್ಪಾಗಿತ್ತು. ಸ್ವತಃ ದೇವರೇ
ಅದ್ಭುತಗಳನ್ನು ಮಾಡಲಿಕ್ಕೆ ಯೇಸುವಿಗೆ ಸಾಮರ್ಥ್ಯ ಕೊಟ್ಟಿದ್ದಾನೆಂದು ನಂಬಲು
ಅವರು ನಿರಾಕರಿಸಿದರು. ಈ ಕಾರಣದಿಂದ ಆತನ ವಿಷಯದಲ್ಲಿ ಈ ಅದ್ಭುತ
ಕಾರ್ಯವು ತಿಳಿಸುವುದನ್ನು ಅವರು ಅರ್ಥಮಾಡಿಕೊಳ್ಳಲಿಲ್ಲ. ತಾನು ದೇವರಿಂದ
ಕಳುಹಿಸಲ್ಪಟ್ಟಿದ್ದೇನೆಂದು ಯೇಸುವು ಆ ನಾಯಕರಿಗೆ ಸಾಕ್ಷಿ ಒದಗಿಸಿದನು. ಅವರ
ಮನಸ್ಸಿನಲ್ಲಿರುವ ಸಂದೇಹ ಏನೆಂದು ತನಗೆ ಚೆನ್ನಾಗಿ ತಿಳಿದಿದೆ ಎಂದು ಅವರಿಗೆ
ತೋರಿಸಿಕೊಟ್ಟನು. ಅನಂತರ ಆತನು ದೇವರು ತನ್ನನ್ನು ಈ ಲೋಕಕ್ಕೆ ರಕ್ಷಕನನ್ನಾಗಿ
ಕಳುಹಿಸಿದ್ದಾನೆಂದು ತೋರಿಸಲು ಯೆಹೂದ್ಯ ಧಾರ್ಮಿಕ ನಾಯಕರ ಕಣ್ಣ
ಮುಂದೆಯೇ ಆ ಪಾರ್ಶ್ವವಾಯು ರೋಗಿಯನ್ನು ಗುಣಪಡಿಸಿದನು.

`ಯೆಹೂದ್ಯ ನಾಯಕರು ದೇವರಿಗಿಂತ ಹೆಚ್ಚಾಗಿ ತಮ್ಮ ನೀತಿ ನಿಯಮಗಳ ಬಗ್ಗೆ
ಹೆಚ್ಚು ಗಮನಕೊಟ್ಟರು. ನಾವೂ ಸಹ ಇಂದು ಅವರು ಮಾಡಿದ ತಪ್ಪನ್ನೇ ಮಾಡುವ
ಅಪಾಯದಲ್ಲಿದ್ದೇವೆಯೇ? ಇಂತಹ ಬಲೆಗೆ ಬೀಳದಂತೆ ನಾವೇನು ಮಾಡಬಹುದು?
ಕ್ರೈಸ್ತರಾದ ನಾವು ಯಾವ ವಿಷಯಕ್ಕೆ ಹೆಚ್ಚು ಪ್ರಾಮುಖ್ಯತೆ ಕೊಡಬೇಕು?`