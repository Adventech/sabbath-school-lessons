---
title:  ನೀನು ಯಾರು?
date:   12/09/2024
---

`ಮಾರ್ಕ 14:60-72ನೇ ವಚನಗಳನ್ನು ಓದಿರಿ, ಪೇತ್ರನು ಮಾಡಿದ್ದನ್ನು ಕ್ರಿಸ್ತನು
ಮಾಡಿದ್ದರೊಂದಿಗೆ ಹೋಲಿಕೆ ಮಾಡಿರಿ. ಅವರಿಬ್ಬರ ಕ್ರಿಯೆಗಳು ಹೇಗೆ ವ್ಯತ್ಯಾಸವಾಗಿವೆ?
ಅವರಿಬ್ಬರ ಆಯ್ಕೆ ಹಾಗೂ ನಡವಳಿಕೆಯಿಂದ ನಾವೇನು ಕಲಿಯಬಹುದು?`

ಯೇಸುಸ್ವಾಮಿಯನ್ನು ಯೆಹೂದ್ಯರ ಧಾರ್ಮಿಕ ನ್ಯಾಯಾಲಯವಾದ ಹಿರೀಸಭೆಗೆ
ವಿಚಾರಣೆಗಾಗಿ ಕರೆತಂದದ್ದನ್ನು ಮಾರ್ಕ 14:53-59ನೇ ವಚನಗಳು ತಿಳಿಸುತ್ತವೆ.
ಪದೇ ಪದೇ ಈ ನಾಯಕರು ಆತನ ಮೇಲೆ ಸುಳ್ಳು ಆಪಾದನೆಗಳನ್ನು ಮಾಡಿದರೂ,
ಯಾವುದೂ ಫಲಪ್ರದವಾಗಲಿಲ್ಲ. ಕೆಲವರು ಯೇಸುವಿನ ಮೇಲೆ ಅನೇಕ ದೂರು
ಹೇಳಿದರೂ, ಅವರ ಸಾಕ್ಷಿ ಒಂದಕ್ಕೊಂದು ಸರಿ ಬೀಳಲಿಲ್ಲ. ಅವೆಲ್ಲವೂ ಸುಳ್ಳೆಂದು
ನಿರೂಪಿತವಾದವು.

ಕೊನೆಯಲ್ಲಿ ಮಹಾಯಾಜಕನು ಯೇಸುವನ್ನು ಪ್ರಶ್ನಿಸಿದರೂ, ಆತನು ಸುಮ್ಮನಿದ್ದು
ಏನೂ ಉತ್ತರ ಕೊಡಲಿಲ್ಲ. ಆದರೆ ಮಹಾಯಾಜಕನು ತಿರುಗಿ ಆತನಿಗೆ- ನೀನು
ಭಗವಂತನ ಕುಮಾರನಾದ ಕ್ರಿಸ್ತನೋ ಎಂದು ಕೇಳಿದನು (ಮತ್ತಾಯ 26:63).
ಅದಕ್ಕುತ್ತರವಾಗಿ ಯೇಸುವು ಹೌದು, ನಾನೇ ದೇವಕುಮಾರನೂ, ಬರಬೇಕಾದ
ಕ್ರಿಸ್ತನೂ ಆಗಿದ್ದೇನೆಂದು ಹೇಳಿದನು. ಅಲ್ಲದೆ ಯೇಸುಕ್ರಿಸ್ತನು- "ಇದಲ್ಲದೆ ಮನುಷ್ಯ
ಕುಮಾರನು ಸರ್ವಶಕ್ತನ ಬಲಗಡೆಯಲ್ಲಿ ಆಸೀನನಾಗಿರುವುದನ್ನೂ, ಆಕಾಶದ
ಮೇಘಗಳೊಂದಿಗೆ ಬರುವುದನ್ನೂ ನೋಡುವಿರಿ ಅಂದನು” (ಮಾರ್ಕ 14:62).
ಆದರೆ ಮಹಾಯಾಜಕನು ಯೇಸು ತನ್ನ ಬಗ್ಗೆ ಹೇಳಿದ ಮಾತನ್ನು ಒಪ್ಪಿಕೊಳ್ಳಲು
ನಿರಾಕರಿಸಿ ತನ್ನ ಬಟ್ಟೆಗಳನ್ನು ಹರಿದುಕೊಂಡು ಯೇಸುವು ಅಪರಾಧಿಯಾಗಿದ್ದಾನೆಂದು
ಹೇಳಿದನು, ಇದಕ್ಕೆ ಹಿರೀಸಭೆಯವರು ಒಪ್ಪಿಕೊಂಡರು. ಆಮೇಲೆ ಯೆಹೂದ್ಯ
ನಾಯಕರು ಆತನನ್ನು ಉಗುಳಿ, ಮುಖಕ್ಕೆ ಮುಸುಕು ಹಾಕಿ ಹೊಡೆದರು. ಕೆನ್ನೆಗೆ
ಏಟುಹಾಕಿ ಹೊಡೆದವರು ಯಾರೆಂದು ಹೇಳು ಎಂದು ಆತನನ್ನು ಅಪಹಾಸ್ಯ
ಮಾಡಿದರು.

ಹೊರಗಡೆ ಪೇತ್ರನು ಮಹಾಯಾಜಕನ ಮನೆಯ ಅಂಗಳದಲ್ಲಿ ಇದ್ದನು.
ಮೂರುಸಾರಿ ಅಲ್ಲಿದ್ದ ಜನರು ಪೇತ್ರನಿಗೆ ನೀನೂ ಸಹ ಯೇಸುವಿನ ಶಿಷ್ಯರಲ್ಲಿ
ಒಬ್ಬನೆಂದು ಕೇಳಿದರು. ಅವನು ಮೂರುಸಾರಿಯೂ ಆತನು ಯಾರೆಂದು ತನಗೆ
ತಿಳಿಯದೆಂದು ಹೇಳಿದನು. ಅಲ್ಲದೆ ನೀವು ತಿಳಿಸುವ ಮನುಷ್ಯನನ್ನು ನಾನರಿಯೆನು
ಎಂದು ಹೇಳಿ ಶಪಿಸಿಕೊಳ್ಳುವುದಕ್ಕೂ, ಆಣೆಯಿಟ್ಟುಕೊಳ್ಳುವುದಕ್ಕೆ ಪ್ರಾರಂಭಿಸಿದನು.
ಇದರಿಂದ ಅಲ್ಲಿದ್ದ ಜನರು ತಾನು ಯೇಸುವಿನ ಶಿಷ್ಯನಲ್ಲವೆಂದು
ತಿಳಿದುಕೊಳ್ಳುತ್ತಾರೆಂದು ಅವನು ನೆನಸಿದನು.

ಅಷ್ಟರಲ್ಲಿ ಕೋಳಿ ಎರಡನೇ ಸಾರಿ ಕೂಗಿತು. ಆಗ ಪೇತ್ರನು- ಕೋಳಿ ಎರಡು
ಸಾರಿ ಕೂಗುವುದಕ್ಕಿಂತ ಮುಂಚೆ ಮೂರುಸಾರಿ ನನ್ನನ್ನು ಅರಿಯೆನೆಂಬುದಾಗಿ
ಹೇಳುವೆ ಎಂದು ಯೇಸು ಹೇಳಿದ ಮಾತನ್ನು ನೆನಪಿಸಿಕೊಂಡು ಬಹಳವಾಗಿ
ಕಣ್ಣೀರಿಟ್ಟನು.

`ಯೇಸುಸ್ವಾಮಿಯನ್ನು ಹಿಂಬಾಲಿಸಬೇಕೆಂದು ಕೆಲವರು ಅಪೇಕ್ಷೆಪಡುತ್ತಾರೆ. ಆದರೆ
ಕೆಲವು ವೇಳೆ ಇದರಲ್ಲಿ ಪೇತ್ರನಂತೆ ಸೋತುಹೋಗುತ್ತಾರೆ. ಅಂತವರಿಗೆ ನೀವು
ಯಾವ ಭರವಸೆಯ ಮಾತುಗಳ ಮೂಲಕ ನಿರೀಕ್ಷೆ ಉಂಟು ಮಾಡಬಹುದು?`