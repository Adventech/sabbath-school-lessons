---
title:  শয়তানের চাতুরিপূর্ণ মিথ্যাচার
date:   16/05/2023
---

শয়তান এই শিক্ষা অবজ্ঞা করে যে, ঈশ্বর ছয় দিনে পৃথিবী ও আকাশমণ্ডল সৃষ্টি করলেন। তাই, শয়তায় বাইবেলের সত্যের বিরুদ্ধে একটি মিথ্যা তুলে ধরেছে। শয়তান মিথ্যা বলে যে, পৃথিবীতে প্রাণের সূত্রপাত করতে ঈশ্বর দীর্ঘকাল নিয়েছেন। শয়তান বলে যে, তিনি (ঈশ্বর) বিবর্তনবাদ ব্যবহার করেছেন। যেমনিভাবে আমরা জানি, বিবর্তনবাদ হল এই মিথ্যা শিক্ষা যে, দীর্ঘকালের ধীর পরিবর্তনের মাধ্যমে পৃথিবীতে দৈবক্রমে উদ্ভিদ ও জীবজন্তুর উৎপত্তি হয়েছে। আপনি কি দেখছেন যে, এটি কতই-না চাতুরিপূর্ণ একটি শিক্ষা? শয়তান বাইবেলের সত্যের সঙ্গে বিবর্তনবাদের শিক্ষামালার মিশ্রণ ঘটাচ্ছে। এই মিথ্যা শিক্ষা বলে যে, আদি ১ অধ্যায়ের দিনগুলো আক্ষরিক দিন নয় বরং লক্ষ লক্ষ বছর। সুতরাং, এই মিথ্যাচারটি শিক্ষা দেয় যে, পৃথিবীতে প্রাণ হচ্ছে লক্ষ লক্ষ বছরের পুরানো।

`গীত ৩৩:৬, ৯ ও ইব্রীয় ১১:৩ পদ পড়ুন। ঈশ্বর কিভাবে পৃথিবীর সৃষ্টি করলেন- এ ব্যাপারে বাইবেলের এই পদগুলো কি বলে?`

বাইবেল আমাদের শিক্ষা দেয় যে, ঈশ্বর কীভাবে পৃথিবীর সৃষ্টি করলেন: “তিনি কথা কহিলেন, আর উৎপত্তি হইল, তিনি আজ্ঞা করিলেন, আর স্থিতি হইল” (গীত ৩৩:৯)। আদি ১ অধ্যায় আমাদের দেখায় যে, ঈশ্বর ২৪ ঘণ্টা বিশিষ্ট দিনের আক্ষরিক ছয় দিনে পৃথিবী সৃষ্টি করলেন। পরে, ঈশ্বর ৭ম দিনে বিশ্রাম করলেন। বাইবেলের চিন্তাবিদেরা যারা আদিপুস্তকে বর্ণীত আক্ষরিক ছয় দিনের বিবরণে বিশ্বাস করে না, তারা এ-কথা বলে থাকে যে, যে-ব্যক্তি আদিপুস্তক লিখেছেন, সেই ব্যক্তি এই ধারণাটি শেখাতে চেয়েছিলেন যে, ঈশ্বর ছয় দিনে পৃথিবী সৃষ্টি করেছেন।

আদিপুস্তকে ব্যবহৃত ‘দিনের’ ইব্রীয় শব্দ হল ‘ইয়ম।’ বাইবেলে ‘ইয়ম’ বা দিন শব্দটি লেখার আগে সাধারণত একটি নম্বর/সংখ্যা লেখা হয়েছে। কিছু উদাহরণ হল: তৃতীয় দিন, প্রথম দিন ও ইত্যাদি। ‘ইয়ম’ শব্দটির আগে যখন একটি সংখ্যা ব্যবহার করা হয়, তখন সংখ্যাটি ২৪ ঘণ্টার মধ্যে সীমাবদ্ধ হয়ে যায়। বাইবেলের কোথাও আমরা এমন নমুনা দেখি না যেখানে দিন বলতে আক্ষরিক এক দিনের বেশি সময়কে বোঝানো হয়েছে। সুতরাং, ‘ইয়মের’ পূর্বে যখন একটি সংখ্যা লেখা হয়, তখন সর্বদা তা ২৪ ঘণ্টাকে বোঝায়।

`এছাড়া, ঈশ্বর যদি ছয় দিনে আকাশমণ্ডল ও পৃথিবী সৃষ্টি না করে থাকেন, তাহলে আমরা কীভাবে সপ্তম দিনের বিশ্রাম পালন করতে পারি? ঈশ্বর কেন তাহলে আমাদের তা পালন করতে বলবেন? অতএব, আমরা যদি এটা মেনে নেই যে, পৃথিবী সৃষ্টি করার জন্য ঈশ্বর দীর্ঘকাল অপেক্ষা করেছেন, তাহলে আমরা বিশ্রামদিনের সত্যের বিরোধিতা করি।`

বিশ্রামদিনের বিরুদ্ধে শয়তানের আক্রমণ হচ্ছে বাস্তবিক অর্থে ঈশ্বরের শাসনের বিরুদ্ধে আক্রমণ। শয়তানের চাতুরিপূর্ণ পরিকল্পনার উদ্দেশ্য হচ্ছে মানুষকে সুকৌশলে বিবর্তনবাদ বিশ্বাস করানো। তাহলে, শয়তান বিশ্রামদিনের প্রতি তাদের বিশ্বাস নষ্ট করতে পারবে। পরিতাপের বিষয় হল, অদ্য, খ্রীষ্টিয়ানসহ, বহু লোক আছে যারা বিশ্রামদিন মান্য করে না।