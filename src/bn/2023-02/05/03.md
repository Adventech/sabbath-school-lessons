---
title:  ঈশ্বর, আমাদের বিচারকর্তা, অত্যন্ত দয়াবান
date:   24/04/2023
---

ক্রুশ এবং বিচারক হিসেবে যীশুর কাজ দেখায় যে, ঈশ্বর সম্পূর্ণরূপে ন্যায্য ও দয়াবান। ঈশ্বরের ব্যবস্থা লঙ্ঘিত হয়েছে। ব্যবস্থা লঙ্ঘনের শাস্তি মৃত্যু। সুতরাং, পাপীকে অবশ্যই মরতে হবে। “কেননা পাপের বেতন মৃত্যু; কিন্তু ঈশ্বরের অনুগ্রহ-দান আমাদের প্রভু যীশু খ্রীষ্টেতে অনন্ত জীবন” (রোমীয় ৬:২৩)। ঈশ্বর যদি তাঁর ব্যবস্থা পরিবর্তন করতে পারতেন, তাহলে তাঁকে মরতে হত না। যীশুর ক্রুশীয় মৃত্যু আমাদের দেখায় যে, ঈশ্বরের ব্যবস্থা পরিবর্তিত হতে পারে না।

`কীভাবে আমরা বিচারিত হব? উত্তরের জন্য প্রকাশিত ২০:১২ পদ পড়ুন। আমাদের সদাচরণ এবং আমাদের পরিত্রাণ লাভের মাঝে যোগসূত্র কি?`

আমাদের আচরণ আমাদের সিদ্ধান্ত প্রকাশ করে। আমাদের আচরণ আরও দেখায় যে, আমরা ঈশ্বরের প্রতি অনুগত কিনা। পৌল বলেন: “কেননা অনুগ্রহেই, বিশ্বাস দ্বারা তোমরা পরিত্রাণ পাইয়াছ; এবং ইহা তোমাদের হইতে হয় নাই, ঈশ্বরেরই দান; তাহা কর্মের ফল নয়, যেন কেহ শ্লাঘা না করে” (ইফিষীয় ২:৮, ৯)। যীশু যখন আমাদের পরিত্রাণ করেন, তখন তিনি আমাদের পরিবর্তিত করেন। “কারণ আমরা তাঁহারই রচনা, খ্রীষ্ট যীশুতে বিবিধ সৎক্রিয়ার নিমিত্ত সৃষ্ট; সেইগুলি ঈশ্বর পূর্বে প্রস্তুত করিয়াছিলেন, যেন আমরা সেই পথে চলি” (ইফিষীয় ২:১০)। পবিত্র আত্মা আমাদের সৎকর্ম করতে সাহায্য করেন। কিন্তু আমাদের সদাচরণ আমাদের পরিত্রাণ করে না। আমাদের আচরণ কেবল দেখায় যে, আমাদের বিশ্বাস সত্য। বিচারক হিসেবে ঈশ্বরের কাজ দেখাবে যে, আমাদের অন্তঃকরণে কী আছে।   

সুসমাচার এবং বিচারক ঈশ্বরের কাজ প্রসঙ্গে ঈলেন জি হোয়াইটের এই জোরালো বক্তব্যটি পড়ুন: “বাইবেল আমাদের দেখায় যে, ঈশ্বরের লোকেরা ঈশ্বরের সামনে নোংরা পোশাকে দাঁড়ায়। তিনি আমাদের বিচারকর্তা। এই রূপকটি আমাদের দেখায় যে, আমাদেরকে আমাদের হৃদয় থেকে সব গর্ব-অহংকার দূর করতে হবে। সকল খ্রীষ্টিয়ানকে তাদের হৃদয় পরিষ্কার করতে হবে। ঈশ্বরের ব্যবস্থার প্রতি আমাদের বাধ্য থাকতে হবে। আমাদের অন্তঃকরণে কোনো গর্ব-অহংকার ধারণ করা যাবে না। যীশুর বিশুদ্ধ জীবনের প্রতি আমরা যত বেশি দৃষ্টি দেব, আমরা আমাদের অন্তঃকরণে তত বেশি তাঁর মত হতে চাইব। আমরা দেখব যে, আমাদের হৃদয়ের সমস্ত ভালো বিষয়গুলো যীশুর থেকে আসে। আমরা দেখব যে, আমরা পাপী। একই সঙ্গে, আমরা যীশুর উপর নির্ভর করব। যীশু আমাদের পবিত্র করেন। শয়তান যখন আমাদের উপরে পাপের দায় চাপায়, তখন একমাত্র যীশু শয়তানকে যোগ্য জবাব দেন। যীশু আমাদের পক্ষ হয়ে ঈশ্বরের কাছে যান এবং আমাদের পক্ষ ওকালতি করেন। আমাদের প্রতি দোষারোপকারী শয়তানকে যীশু বাধা দেন। যীশু আমাদের পক্ষ হয়ে এই কাজ করতে পারেন, কারণ তিনি আমাদের জন্য মরেছেন। আমাদের সদাচরণের দ্বারা নয় বরং তাঁর পবিত্র জীবনের দ্বারা আমরা পরিত্রাণ লাভ করেছি।” -টেস্টিমনিস ফর্ দ্যা চার্চ, খণ্ড: ৫, পৃষ্ঠা: ৪৭১, ৪৭২।