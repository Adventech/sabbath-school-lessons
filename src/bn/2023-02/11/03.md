---
title:  ভাল ও মন্দের মাঝে সংঘর্ষ
date:   05/06/2023
---

`মথি ২৭:৪৫-৫০ পদ পড়ুন। যীশু ক্রুশের উপরে যে অভিজ্ঞতা লাভ করেছিলেন, এই পদগুলো সেই একই অভিজ্ঞতার বিষয়ে কি শিক্ষা দেয়? এই পদগুলো আমাদের বলে যে, যীশু ঈশ্বরের কাছে ক্রন্দন করলেন, এবং তাঁকে ক্রুশের উপরে একাকী পরিত্যাগ করার কারণ জিজ্ঞেস করলেন। যীশু কেন তাঁর পিতাকে এই প্রশ্ন করলেন? এই অভিজ্ঞতা আমাদের কীভাবে বুঝতে সাহায্য করে যে, যীশুর বিশ্বাস ধারণ করার মানে কি?`

যীশু ক্রুশের উপরে ঝুললেন। তাঁর চারিধারে অন্ধকার ঘনিয়ে এল। যীশু আমাদের পাপের জন্য আমাদের অপরাধ, লজ্জা ও শাস্তি কাঁধে তুলে নিলেন। একই সময়ে, যীশু নিজের প্রতি পিতার ভালবাসা উপলব্ধি করতে পারলেন না। যীশু তাঁর সমগ্র জীবন ধরে ঈশ্বরের সঙ্গে তাঁর সংযোগের উপর নির্ভর করেছেন। অর্থাৎ, ঈশ্বরের প্রেম যীশুকে, ক্রুশ সহ, কঠিন সময়ের জন্য প্রস্তুতিতে সাহায্য করেছে। পারিপার্শ্বিক পরিস্থিতির কারণে ত্রাণকর্তার মনে যখন সন্দেহ জাগতে পারত, ঠিক তখন তিনি ঈশ্বরের উপর আস্থা রেখেছেন। যখন মনে হয়েছে যে, প্রত্যেকে যেন যীশুকে ত্যাগ করেছেন, তখন কি যীশু হাল ছেড়ে দিলেন? না, তিন ঈশ্বরের প্রতি তাঁর আস্থা ধরে রাখলেন।

“সর্বত্র অন্ধকার ছিল। এমন মনে হচ্ছিল যে, ঈশ্বর যীশুকে চিরতরে পরিত্যাগ করেছেন। মানুষ যতখানি দুঃখ-কষ্ট ও যাতনা সইতে পারে, যীশু তদ্পেক্ষা অধিক দুঃখ-কষ্ট ও যাতনা সহ্য করলেন। ঐ ভয়াবহ সময়ে, যীশু তাঁর পিতার ভালবাসার প্রমাণের উপর নির্ভর করলেন. . .। বিশ্বাসের দ্বারা যীশু বিজয় হলেন।” -ঈলেন জি হোয়াইট, খ্রাইষ্ট ট্রায়াম্ফ্যাণ্ট, পৃষ্ঠা: ২৭৭।

যীশুর যে বিশ্বাস ছিল, তা ছিল- গভীর ও নির্ভরযোগ্য। পৃথিবীর কোন প্রেতাত্মা তা বিনষ্ট করতে পারে না। পৃথিবীর কোন মন্দ অভিজ্ঞতা তা বিনষ্ট করতে পারে না। যখন আমরা এই বিশ্বাস ধারণ করি, তখন আমরা অদৃশ্য বিষয়ে আস্থা রাখতে পারব। যা আমরা বুঝতে পারি না, তাতে আমরা বিশ্বাস করব। বলতে গেলে যখন আমাদের কোন সহায়-সম্বল থাকে না, তখন আমরা ঈশ্বরের উপর নির্ভর করব। যীশুর যে বিশ্বাস ছিল, তা ছিল এমন একটি উপহার, যে উপহার আমরা বিশ্বাসের দ্বারা ঈশ্বরের নিকট থেকে লাভ করতে পারি। এই বিশ্বাস আমাদেরকে ভয়াবহ সঙ্কটের আগেই সাহায্য করবে। এই বিশ্বাস যীশুকে আমাদের সর্বশক্তিমান ঈশ্বর হিসেবে বিশ্বাস করতে সাহায্য করে। সাগর থেকে ওঠা পশু যখন আইন পাশ করবে এবং জগতের প্রত্যেককে যখন সেই আইন পালনে বাধ্য করা হবে, এই বিশ্বাস তখন আমাদেরকে ধৈর্যশীল হতে সাহায্য করবে।

একই সময়ে, বিশ্বাসের এই উপহার বৃদ্ধিতে সময় লাগে। ঈশ্বরের লোকেরা শিক্ষা নেয় যে, প্রতিদিন কীভাবে বিশ্বাস দ্বারা বাঁচা যায়। সুসময়ে ও দুঃসময়ে আমরা আমাদের বিশ্বাস দেখাই। যখন আমরা মনে করি যে, ঈশ্বর আমাদের কাছে আছেন এবং যখন আমরা মনে করি যে, ঈশ্বর দূরে আছেন, উভয় সময়ে আমরা আমাদের বিশ্বাস দেখাই। বাইবেল বলে, “কিন্তু ব্যবস্থার দ্বারা কেহই ঈশ্বরের সাক্ষাতে ধার্মিক গণিত হয় না, ইহা সুস্পষ্ট, কারণ ধার্মিক ব্যক্তি বিশ্বাস হেতু বাঁচিবে।” (গালাতীয় ৩:১১; আরও পড়ুন, হবক্ক‚ক ২:৪)। প্রস্তুতির সময় এখনই। আমাদের জীবনের প্রতিটি পরীক্ষা ও প্রতিটি অভিজ্ঞতা আমাদের বিশ্বাসকে সবল ও বৃদ্ধি করতে পারে।

`আপনার জীবনের একটি কঠিন সময়ের কথা স্মরণ করুন। কীভাবে আপনি মোকাবিলা করেছিলেন?`