---
title:  ঈশ্বরকে ভয় করি এবং গৌরব প্রদান করি
date:   19/04/2023
---

প্রথম দূতের বার্তা ঈশ্বরকে ভয় করতে ও গৌরব প্রদান করতে বলে (প্রকাশিত ১৪:৭)। আমরা ঈশ্বরকে ভয় করব এবং তাঁর গৌরব করব (যিহোশূয় ৭:১৯; ১ শমূয়েল ৬:৫; যিরমিয় ১৩:১৫, ১৬; মালাখি ২:২), কারণ তিনি আমাদের বিচারকর্তা। আমরা প্রকাশিত ১৯:১, ২ পদে এই একই ধারণা দেখি: “হাল্লিলূয়া, পরিত্রাণ ও প্রতাপ ও পরাক্রম আমাদের ঈশ্বরেরই; কেননা তাঁহার বিচারাজ্ঞা সকল সত্য ও ন্যায্য।”

`১ করিন্থীয় ৩:১৬, ১৭; ৬:১৯, ২০ এবং ১০:৩১ পদ পড়ুন। এই পদগুলো কীভাবে আমাদের বুঝতে সাহায্য করে যে, কীভাবে আমরা ঈশ্বরকে ভয় করতে পারি এবং তাঁর নামের গৌরব করতে পারি?`

পৌল বলেন যে, আমাদের দেহ মন্দিরের তুল্য। পবিত্র আত্মা আমাদের মন্দিরে বাস করেন এবং আমাদের পবিত্র করেন। বাইবেল আমাদের জীবনের প্রতিটি বিষয়ের দ্বারা ঈশ্বরকে ভয় করার ও তাঁর গৌরব করার নির্দেশ দিচ্ছে। যখন আমরা ঈশ্বরকে প্রথমে রাখি, তখন আমরা আমাদের খাদ্যাভ্যাস, পোশাক-পরিচ্ছদ, আনন্দ-বিনোদন এবং আমাদের বন্ধুত্বের দ্বারা তাঁর গৌরব করতে চাইব। যখন আমরা অন্যদেরকে তাঁর প্রেম দেখাই, তখন আমরা তাঁর গৌরব ও প্রশংসা করি। তাঁর সেবার মাধ্যমে আমরা তাঁর প্রেম দেখাই। আমরা শেষ সময়ে বাস করছি যখন ঈশ্বর বিচারক হিসেবে তাঁর কাজ করছেন। সুতরাং, অন্যদেরকে ঈশ্বরের প্রেম প্রদর্শনটা হচ্ছে অতীব গুরুত্বপূর্ণ কাজ।

`রোমীয় ১২:১, ২ পদ পড়ুন। এই পদগুলোয় পৌল খ্রীষ্টিয়ানদের কি করতে বলছেন? তিনি কেন আমাদের এটা করতে বলছেন?`

রোমীয় ১২:১, ২ পদে লেখা ‘দেহ’ শব্দটি কি আপনি দেখেছেন? এই পদে লিখিত ‘দেহ’ শব্দের গ্রিক প্রতিশব্দ হল ‘সোমাটা।’ এই শব্দটির মানে হল- ‘আপনার স্বরূপ’ যার মধ্যে আপনার দেহ, মন ও আত্মা অন্তর্ভুক্ত। যখন আমরা ঈশ্বরকে ভয় করার এবং তাঁর নামের গৌরব করার সিদ্ধান্ত নেই, তখন আমরা তাঁকে সর্বস্ব দেই। যখন আমরা এভাবে ঈশ্বরের সেবা করি, তখন আমরা তাঁর আরাধনা করি। আমাদের আরাধনায়ও ঈশ্বরের বাধ্যতা অন্তর্ভুক্ত।

`আপনি আপনার দেহের দ্বারা যা-কিছু করেন, সেগুলো স্মরণ করুন। কীভাবে আপনি নিশ্চিত থাকতে পারেন যে, আপনি আপনার দেহের দ্বারা ঈশ্বরের গৌরব ও প্রশংসা করছেন?`