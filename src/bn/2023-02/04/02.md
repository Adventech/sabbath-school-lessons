---
title:  ঈশ্বরকে ভয় করি
date:   16/04/2023
---

যীশু শীঘ্র আসছেন। প্রকাশিত বাক্য যীশুর দ্বিতীয় আগমনের জন্য ঈশ্বরের লোকদের প্রস্তুত হতে সাহায্য করে। প্রকাশিত বাক্য পুস্তক দেখিয়ে দেয় যে, ঈশ্বরের লোকদের কী বিশেষ কাজ করতে হবে। এই পৃথিবীর লোকদের কাছে তাঁর শেষকালিন বার্তা বণ্টন করার জন্য ঈশ্বরের লোকদেরকে যীশুর সঙ্গে যোগ দিতে হবে। প্রকাশিত বাক্য পুস্তক আমাদেরকে ঈশ্বরের পরিকল্পনা দেখায় এবং শয়তানের দুষ্ট পরিকল্পনাও দেখায়। প্রকাশিত বাক্য পুস্তক আমাদেরকে জগতের প্রত্যেকের জন্য প্রদত্ত ঈশ্বরের শেষ বার্তা ও সতর্কবাণী দেখায়।

`প্রকাশিত ১৪:৭ পদে শেষকালিন বার্তা পড়ুন। (পরে, আদি ২২:১২; গীত ৮৯:৭; হিতোপদেশ ২:৫; উপদেশক ১২:১৩ এবং ইফিষীয় ৫:২১ পদ পড়ুন।) প্রকাশিত ১৪:৭ পদ আমাদের কি করতে বলে?`

প্রকাশিত ১৪:৭ পদে ‘ভয়’ কথাটির গ্রিক প্রতিশব্দ হচ্ছে ‘ফোবিও।’ এই পদের ভয় কথাটি আমাদেরকে ঈশ্বরের ব্যাপারে শঙ্কিত হতে বলছে না। ভয় বলতে তাঁর প্রতি সম্মান ও শ্রদ্ধার বিষয় বোঝানো হয়েছে। ঈশ্বরের প্রতি আমাদের অনুগতও থাকতে হবে। তাঁকে আমাদের জীবন সম্পূর্ণরূপে দিতে হবে এবং তিনি যা চান সেটাই করতে হবে। ঈশ্বরের জন্য আমাদের বাঁচতে হবে, স্বার্থপরতার জন্য নয়। লূসিফরের মনোভাবের সঙ্গে এই অনুভূতির তুলনা করুন। লূসিফর মনে মনে বলেছিল, “আমি স্বর্গারোহণ করিব, ঈশ্বরের নক্ষত্রগণের ঊর্ধ্বে আমার সিংহাসন উন্নত করিব; সমাগম-পর্বতে, উত্তরদিকের প্রান্তে, উপবিষ্ট হইব; আমি মেঘরূপ উচ্চস্থলীর উপরে উঠিব, আমি পরাৎপরের তুল্য হইব” (যিশাইয় ১৪:১৩, ১৪)।

যখন আমরা যীশুকে ‘ভয়’ করব, তখন আমরা যীশুর মত জীবন যাপন করব। যীশু “স্বরূপবিশিষ্ট থাকিতে তিনি ঈশ্বরের সহিত সমান থাকা ধরিয়া লইবার বিষয় জ্ঞান করিলেন না. . .। এবং আকার প্রকারে মনুষ্যবৎ প্রত্যক্ষ হইয়া আপনাকে অবনত করিলেন; মৃত্যু পর্যন্ত, এমন কি, ক্রুশীয় মৃত্যু পর্যন্ত আজ্ঞাবহ হইলেন” (ফিলিপীয় ২:৬, ৮)।
ঈশ্বর ও শয়তানের মধ্যকার বিশ্বব্যপী যুদ্ধে এই প্রশ্নটির উত্তর আমরা কীভাবে দেব: আমরা কি ঈশ্বরের বাধ্য থাকব? লূসিফর ছিল স্বার্থপর। সে নিজেকে বাদে অন্য কাউকে সম্মান দিতে চায়নি। লূসিফর ঈশ্বরের সিংহাসনের সামনে মস্তক নত করতে চায়নি। লূসিফর ঈশ্বরের সিংহাসন থেকে ঈশ্বরকে ঠেলে সরাতে চেয়েছে, এবং সেখানে নিজে বসতে চেয়েছে। যখন আমরা ঈশ্বরকে ‘ভয়’ করি, তখন আমরা আমাদের চিন্তা-চেতনায় তাঁকে প্রথমে রাখি। আমরা তখন স্বার্থপরতা ও অহংকারকে ‘না’ বলব। আমরা সম্পূর্ণরূপে যীশুর জন্যই জীবন ধারণ করব।

‘ঈশ্বর-ভয়’ খুবই গুরুত্বপূর্ণ, কারণ এই কথাগুলো ছিল প্রথম কথা যা প্রথম দূত বলেন। সুতরাং, আমাদের অবশ্যই বাধ্য থাকতে হবে।

`ঈশ্বরকে ‘ভয়’ করার ব্যাপারে আপনার অভিজ্ঞতা কি? কিভাবে আপনি কাউকে ব্যাখ্যা করে বলবেন যে, ঈশ্বরকে ‘ভয়’ করা উত্তম?`