---
title:  ঈশ্বরকে ভয় কর এবং তাঁকে গৌরব প্রদান কর
date:   15/04/2023
---

### শাস্ত্রপাঠ
প্রকাশিত ১৪:১৭; দ্বিতীয় ৬:২; মথি ৬:৩৩; ১ করিন্থীয় ৩:১৬, ১৭; ইব্রীয় ৪:১৪-১৬।

> <p>মুখস্থপদ</p>
> “এইস্থলে সেই পবিত্রগণের ধৈর্য দেখা যায়, যাহারা ঈশ্বরের আজ্ঞা পালন করে ও যীশুর বিশ্বাস ধারণ করে” (প্রকাশিত ১৪:১২)।

লেখক সোরেন কিয়ের্কেগার্ড শেষকাল সম্পর্কে একটি রূপক-চিত্র তুলে ধরছেন: একটি বড় থিয়েটারের মঞ্চের পিছনে আগুন জ্বলে উঠেছে। আগুনের ব্যাপারে দর্শকদের সাবধান করার জন্য নাটকের একজন ভাঁড় দ্রুত ছুটে এলেন। ভাঁড় চেঁচিয়ে বললেন, “বের হন! বের হন! আগুন লেগেছে!” দর্শকরা মনে করেছিল যে, ভাঁড় কেবল অভিনয় করছে। তারা ভেবেছিল যে, তার সাবধানতা হচ্ছে নাটকের অংশবিশেষ। তারা মনে করেছিল যে, তিনি কেবল রসিকতা করছেন। রসিকতা! তাই তারা হাততালি দিল। ভাঁড় দর্শকদের আবার সাবধানতার বার্তা দিলেন: “বের হন! বের হন!” ভাঁড় যতই সাবধান করছিলেন, দর্শক ততবেশি হাততালি দিচ্ছিল। শেষকালের অবস্থা যা হবে সেটা দেখাতে কিয়ের্কেগার্ড এই রূপকটি ব্যবহার করেছিলেন। শেষকালিন ঘটনাবলি বিষয়ক সাবধানতা বেশিরভাগ লোকের কাছে হাস্যকর রসিকতা বলে মনে হবে।

আমরা জানি শেষকাল কোনো রসিকতা নয়। জলপ্লাবনের পরে সব থেকে ভয়াবহ ঘটনা আসছে। শেষকালে যা ঘটবে সেটা দেখাতে পিতর জলপ্লাবনের একটি রূপক ব্যবহার করছেন। পিতর সাবধান করে বলছেন: “কিন্তু প্রভুর দিন চোরের ন্যায় আসিবে; তখন আকাশমণ্ডল হূহূ শব্দ করিয়া উড়িয়া যাইবে, এবং মূলবস্তু সকল পুড়িয়া গিয়া বিলীন হইবে, এবং পৃথিবী ও তাহার মধ্যবর্তী কার্য সকল পুড়িয়া যাইবে” (২ পিতর ৩:১০)। যা-কিছু আসছে, সে-ব্যাপারে বাইবেল আমাদের সাবধান করছে। সুতরাং, আমাদের এখন প্রস্তুত হতে হবে।