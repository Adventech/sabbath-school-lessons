---
title:  ঈশ্বরকে ভয় করি ও বাধ্য থাকি
date:   17/04/2023
---

ঈশ্বরকে ‘ভয়’ করার ব্যাপারে বাইবেল আমাদের কি শিক্ষা দেয়? গতকাল আমরা যেমনিভাবে পড়েছি, ঈশ্বরকে ‘ভয়’ করা মানে হচ্ছে তাঁকে সম্মান করা।

`দ্বিতীয় বিবরণ ৬:২; গীত ১১৯:৭৩, ৭৪ এবং উপদেশক ১২:১৩, ১৪ পদ পড়ুন। যখন আমরা ঈশ্বরকে ‘ভয়’ কিংবা সম্মান করি, তখন কি হয় বলে এই পদগুলো বলছে?`

এই পদগুলো আমাদের দেখায় যে, ঈশ্বরকে ‘ভয়’ করার বিষয়টি তাঁর আজ্ঞা পালন করার বিষয়ের সঙ্গে সম্পর্কযুক্ত। যখন আমরা ঈশ্বরকে ‘ভয়’ করব, তখন আমরা তাঁকে সম্মান করব। ঈশ্বরের জন্য আমাদের সম্মান আমাদেরকে তাঁর প্রতি বাধ্য হওয়ায় পরিচালিত করবে। ঈশ্বর চান, তাঁর লোকেরা তাঁর আজ্ঞার বাধ্য থাকুক (ইফিষীয় ২:৮-১০)। হ্যাঁ, আমরা ঈশ্বরের দয়ায় পরিত্রাণ পেয়েছি, কারণ যীশুতে আমাদের বিশ্বাস আছে। কিন্তু ঈশ্বরের দয়া আমাদেরকে ঈশ্বরের ব্যবস্থার বাধ্য থাকা থেকে অব্যাহতি দেয় না। সুসমাচার আমাদেরকে কেবল ঈশ্বরের ব্যবস্থা লঙ্ঘনের শাস্তি থেকে রেহাই দেয়।

ঈশ্বরের দয়া আমাদেরকে আমাদের অতীত পাপ থেকে মুক্তি দেয়। তাঁর দয়া আমাদেরকে এখন বাধ্যতার জীবন যাপনে সাহায্য করে। সে-কারণে পৌল বলেন, “তিনি যীশু খ্রীষ্ট, আমাদের প্রভু, যাঁহার দ্বারা আমরা তাঁহার নামের পক্ষে সকল জাতির মধ্যে বিশ্বাসের আজ্ঞাবহতার উদ্দেশে অনুগ্রহ ও প্রেরিতত্ব প্রাপ্ত হইয়াছি” (রোমীয় ১:৫)।

কিছু লোকের মনে একটি উদ্ভট ধারণা রয়েছে। তারা বিশ্বাস করে যে, ঈশ্বরের দয়ায় পরিত্রাণ লাভ করার কারণে তারা ঈশ্বরের ব্যবস্থার প্রতি বাধ্যতা থেকে ছাড় পেয়েছে। এই লোকেরা বিশ্বাস করে যে, বাধ্যতা হচ্ছে নিজের স˜গুণের দ্বারা নিজেকে পরিত্রাণ করার প্রচেষ্টার মত বিষয়। তারা বলে, “যীশুই আমার একমাত্র চাওয়া।” প্রশ্ন হল, “সেটা কোন্ যীশু।” বাইবেলের যীশু? অথবা, তাদের উদ্ভাবিত একজন যীশু? প্রকৃত যীশুকে আমরা বাইবেলে পাই। সত্যিকারের যীশু কখনও আমাদের এভাবে ভাবায় না যে, তাঁর ব্যবস্থা কিংবা তাঁর শিক্ষামালা গুরুত্বপূর্ণ নয়। বাইবেলের সত্য আমাদের এটা দেখায় যে, যীশু কে, এবং মানুষের জন্য তাঁর পরিকল্পনা কী। প্রকৃত যীশু হলেন বাইবেলের সত্য। সুতরাং, আমরা বলতে পারি যে, বাইবেলের সত্য হলেন একজন ব্যক্তি। সেই ব্যক্তি হলেন যীশু। যখন আমরা বাইবেলের সত্য অনুসরণ করি, তখন আমরা যীশুর মত জীবন যাপন করি।

প্রকাশিত বাক্য পুস্তক আমাদেরকে বিশ্বাসের দ্বারা এবং তাঁর প্রদত্ত সমস্তকিছুর দ্বারা যীশুকে গ্রহণ করার নির্দেশ দেয়। যখন আমরা ঈশ্বরকে ‘ভয়’ করি, তখন আমরা দেখাই যে, আমাদের পরিত্রাণ করার ব্যাপারে এবং তাঁর প্রতি বাধ্য হয়ে উঠার ব্যাপারে ঈশ্বরের উপর আমাদের বিশ্বাস আছে।

`যীশু বলেন, “আর যাহারা শরীর বধ করে, কিন্তু আত্মা বধ করিতে পারে না, তাহাদিগকে ভয় করিও না; কিন্তু যিনি আত্মা ও শরীর উভয়ই নরকে বিনষ্ট করিতে পারেন, বরং তাঁহাকেই ভয় কর” (মথি ১০:২৮)। ঈশ্বরকে ‘ভয়’ কিংবা সম্মান করা বলতে যা বোঝায়, সেটা বুঝতে এই কথাগুলো আমাদের কীভাবে সাহায্য করে?`