---
title:  শেষ লড়াইয়ের জন্য প্রস্তুতি গ্রহণ
date:   18/06/2023
---

`১ থিষলনীকীয় ৫:১-৬ পদ পড়ুন। মানব ইতিহাসের শেষ দিনগুলোর ব্যাপারে পৌল আমাদের কি সতর্কবার্তা দিচ্ছেন? পৌল থিষলনীকীয় মণ্ডলীর সভ্য-সভ্যাদের প্রতি দ্বিতীয় আগমনের বিষয়ে বার্তা দিচ্ছেন। পৌল খ্রীষ্টিয়ানদের বলেন: “জাগিয়া থাকি ও মিতাচারী হই” (১ থিষলনীকীয় ৫:৬)। পৌল তার সময়ের খ্রীষ্টিয়ানদের এই উপদেশ দিয়েছেন। তাহলে, পৌল আজ আমাদের কি বলবেন?`

পৌল মণ্ডলীর সদস্যদের বলছেন: “তোমরা ত সকলে দীপ্তির সন্তান ও দিবসের সন্তান” (১ থিষলনীকীয় ৫:৫)। মণ্ডলীর সভ্য-সভ্যাদের বলছেন: “ভ্রাতৃগণ, তোমরা অন্ধকারে নও যে, সেই দিন চোরের ন্যায় তোমাদের উপরে আসিয়া পড়িবে” (১ থিষলনীকীয় ৫:৪)। প্রার্থনার বিষয় বলতে গিয়ে যীশু ‘জাগিয়া থাক’ শব্দটি ব্যবহার করছেন (মথি ২৪:৪২; ২৬:৪০, ৪১)। ‘জাগিয়া থাক’ কথাটি বাইবেলের সত্য বোঝায়। কথাটির মানে হল, আমরা যে সময়ে বাস করছি, সেই সময়ের ব্যাপারে আমরা যেন জ্ঞানী হই এবং সব থেকে গুরুত্বপূর্ণ বিষয়গুলো নিয়ে যেন চিন্তা করি।

ঈলেন জি হোয়াইট যুক্ত করে বলেন: “শেষকাল বিষয়ক বাইবেলের সত্য আমরা জানি। সুতরাং, শীঘ্র যাকিছু ঘটতে চলেছে, সে-ব্যাপারে যেন আমরা প্রস্তুত থাকি। যাকিছু ঘটবে, তা পৃথিবীর বেশিরভাগ লোকদের অবাক করবে।” -টেস্টিমনিস ফর্ দ্যা চার্চ, খণ্ড: ৮, পৃষ্ঠা: ২৮।

যাকিছু ঘটবে, তা বেশিরভাগ লোককে অবাক করবে, কিন্তু তা সেভেন্থ ডে অ্যাড্ভেন্টিস্টদের অবাক করবে না। আমরা জানি না যে, কখন শেষ পরীক্ষা আসবে এবং কীভাবে আসবে। কিন্তু আমরা দেখতে পাই যে, সেই পরীক্ষা আসছে। প্রস্তুত হবার এবং প্রস্তুত থাকার জন্য আজ, এখন, হচ্ছে শ্রেষ্ঠ সময়।

দানিয়েল ২ অধ্যায়ে বর্ণীত বিশ্বব্যাপী রাজ্যের বিষয় পড়ুন। যে রাজ্যগুলো এসেছে এবং চলে গেছে, সেই রাজ্যগুলোর বিষয়ে একটি তালিকা প্রস্তুত করুন। ঈশ্বর যেভাবে ঘটবে বলে বলেছিলেন, ঠিক সেভাবে ঘটেছে। এই তালিকাটি কীভাবে আমাদের শিক্ষা দেয় যে, কীভাবে আমরা ভবিষ্যৎ সম্পর্কে ঈশ্বরের প্রতিজ্ঞায় আস্থা রাখতে পারি?

যীশু আমাদেরকে শেষকাল সম্পর্কে বার্তা দিচ্ছেন যেন আমরা তাঁর আগমনের জন্য প্রস্তুত থাকতে পারি। দানিয়েল পুস্তক, প্রকাশিত বাক্য পুস্তক এবং ঈলেন জি হোয়াইটের বার্তা আমাদের দেখায় যে, ভবিষ্যতে কী ঘটবে।

`পৌল বলেন, আমরা যেন অন্যদের মত ‘নিদ্রা’ না যাই। ‘নিদ্রা’ কথাটি কিসের রূপক? আমরা কি ‘ঘুমাচ্ছি’ নাকি ‘জেগে আছি’- সেটা আমরা কীভাবে বুঝতে পারি? আমরা যদি ‘ঘুমের’ মধ্যে থাকি, তাহলে ‘জাগ্রত’ হবার জন্য আমাদের কি করতে হবে?`