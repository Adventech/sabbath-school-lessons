---
title:  বিজয়ীর মুকুট
date:   05/04/2023
---

প্রকাশিত বাক্য পুস্তকে, যোহন আমাদেরকে যীশুর একটি চিত্র দেখান। যীশু হলেন মনুষ্যপুত্র; “তাঁহার মস্তকে সুবর্ণ মুকুট ও তাঁহার হস্তে একখানি তীক্ষ্ণ কাস্তে” (প্রকাশিত ১৪:১৪)। উল্লিখিত ‘মুকুট’ কথাটি গ্রিক শব্দ ‘স্টেফানোস’ থেকে এসেছে। ‘স্টেফানোস’ হচ্ছে একজন বিজয়ীর মুকুট। একজন ক্রিড়াবিদ যখন গুরুত্বপূর্ণ প্রতিযোগিতায় বিজয়ী হয়, তখন সে সম্মানের একটি ‘স্টেফানোস’ বা মুকুট পায়।

যীশু একটি কাঁটার মুকুট পরেছিলেন। এই মুকুট ছিল লজ্জার একটি প্রতীক। লোকেরা যীশুকে ঘৃণা করেছিল ও তাঁকে প্রত্যাখ্যান করেছিল। লোকেরা তাঁকে থুথু দিয়েছিল। তারা তাঁকে উপহাস করেছিল। তারা যীশুকে প্রহার করেছিল এবং চাবুক মেরেছিল। কিন্তু যীশু এখন সম্মানের একটি মুকুট পরে আছেন। যীশু যখন আবার আসবেন, তখন যীশু রাজাদের রাজা ও প্রভুদের প্রভু হবেন। 

`প্রকাশিত ১৪:১৫ ও মার্ক ৪:২৬-২৯ পদের তুলনা করুন। এই পদগুলোর কি মিল রয়েছে? পদগুলো কি বিষয়ে বলছে?`

প্রকাশিত ১৪:১৫ পদে, সদাপ্রভুর মন্দির থেকে একজন দূত বেরিয়ে আসছেন। স্বর্গদূত উচ্চৈস্বরে যীশুকে বলছেন: “আপনার কাস্তে লাগান, শস্য ছেদন করুন; কারণ শস্যচ্ছেদনের সময় আসিয়াছে; কেননা পৃথিবীর শস্য শুকাইয়া গেল” (প্রকাশিত ১৪:১৫)। শস্যচ্ছেদন হচ্ছে একটি রূপক যেটি দ্বিতীয় আগমনের সময়কে দেখায়। স্বর্গদূত যীশুকে বলছেন যে, এখন তাঁর সন্তানদের কাছে তাঁর যাবার এবং তাদেরকে স্বর্গীয় বাড়িতে আনার সময় হয়েছে। 

যীশু নূতন নিয়মে চাষাবাদের রূপক ব্যবহার করছেন। সুসমাচার প্রদর্শন করার জন্য যীশু প্রায়ই চাষাবাদের কিংবা শস্যচয়নের রূপক ব্যবহার করেছেন। সুসমাচার হচ্ছে একটি বীজের সমতুল্য। ঈশ্বর তাঁর লোকদের হৃদয়ে এই ‘বীজ’ রোপন করেন এবং গজাতে ও বেড়ে উঠতে সাহায্য করেন। 

“একটি বীজ একটি চারায় পরিণত হতে শুরু করে। এই বর্ধনশীল চারাটি একজন খ্রীষ্টিয়ানের হৃদয়ে অধ্যাত্মিক জীবনের শুরু ও বৃদ্ধি দেখায়। প্রকৃতি আমাদের দেখায় যে, জীবনকে অবশ্যই বৃদ্ধি পেতে হবে। আমাদের আত্মিক জীবনেও বিষয়টি একইভাবে সত্য। আমরা যদি বৃদ্ধি না পাই, আমরা জীবন লাভ করব না। ‘চারাকে’ হয় বাড়তে হবে না-হয় মরতে হবে। বৃদ্ধি একটি নীরব ঘটনা, এবং এটি এমন ঘটনা যা আমরা দেখতে পাই না। খ্রীষ্টিয়ান হিসেবে বৃদ্ধির ক্ষেত্রেও ব্যাপারটা একই। যখন আমরা বৃদ্ধি পাই, তখন ঈশ্বর সর্বদা আমাদের উন্নতিতে সহায়তা করেন। যেন আমরা আমাদের বৃদ্ধিতে জীবনের প্রতিটি বিষয়ে সিদ্ধ হই। আমরা এক রাতে ধার্মিক হয়ে যাই না। আমাদের সমুদয় জীবন ধরে ঈশ্বর আমাদের চিন্তা-চেতনা ও আবেগ-উপলব্ধি পরির্বতন করেন। ঈশ্বর আমাদের অধিক অভিজ্ঞ করে তুলবেন যেন আমরা পরিবর্তিত হই। আমাদের জ্ঞানও বৃদ্ধি পাবে।” -ঈলেন জি হোয়াইট, খ্রাইষ্ট’স অবজেক্ট লেশন্স, পৃষ্ঠা: ৬৫, ৬৬।