---
title:  চিরস্থায়ী সিদ্ধান্তগুলো
date:   02/04/2023
---

প্রকাশিত বাক্য পুস্তক হচ্ছে এই পৃথিবীর পাপীদের প্রতি দয়ার বিষয়ে যীশুর শেষ বার্তা। ৬০০০ বছর ধরে, এই পৃথিবী পাপ ও মন্দতায় পূর্ণ হয়ে আছে। শীঘ্রই একটি দিন আসবে যখন পৃথিবী গ্রহের সকল মানব যীশুর পক্ষে কিংবা বিপক্ষে তাদের চ‚ড়ান্ত সিদ্ধান্ত গ্রহণ করবে। এই সিদ্ধান্ত বদলানো যাবে না। সে সময়ে, ঈশ্বরের লোকেরা পৃথিবীর প্রত্যেকের কাছে তাঁর শেষ বার্তা প্রচার করবে। এই বার্তাটি হচ্ছে সু-খবর যে, যীশু আমাদের পাপ থেকে রক্ষা করেন। 

`মথি ২৪:১৪ পদে শেষকাল বিষয়ে পড়ুন এবং প্রকাশিত ১৪:৬ পদের সাথে তা তুলনা করুন। মথি ২৪:১৪ পদে, যীশু তাঁর শিষ্যদের সুসমাচার বিষয়ে কি প্রতিজ্ঞা দিচ্ছেন?`

যীশু তাঁর শিষ্যদের কাছে প্রতিজ্ঞা করেন: “আর সর্ব জাতির নিকটে সাক্ষ্য দিবার নিমিত্ত রাজ্যের এই সুসমাচার সমুদয় জগতে প্রচার করা যাইবে; আর তখন শেষ উপস্থিত হইবে” (মথি ২৪:১৪)। এই প্রতিজ্ঞা কখন সফল হবে? যীশু আমাদেরকে প্রকাশিত ১৪:৬ পদে তা দেখান। শেষকালে “তিনি পৃথিবী-নিবাসীদিগকে, প্রত্যেক জাতি ও বংশ ও ভাষা ও প্রজাবৃন্দকে, সুসমাচার জানান” (প্রকাশিত ১৪:৬)।

প্রকাশিত বাক্য ২২ অধ্যায়ে যীশু তিন বার জানান যে, তিনি শীঘ্র আসছেন (প্রকাশিত ২২:৭, ১২, ২০)। পরে যীশু যোগ দিয়ে বলেন, “যে অধর্মচারী, সে ইহার পরেও অধর্মাচরণ করুক; এবং যে কলুষিত, সে ইহার পরেও কলুষিত হউক; এবং যে ধার্মিক, সে ইহার পরেও ধর্মাচরণ করুক; এবং যে পবিত্র, সে ইহার পরেও পবিত্রীকৃত হউক” (প্রকাশিত ২২:১১)। প্রকাশিত বাক্য আমাদের দেখায় যে, যীশুর পক্ষে কিংবা তাঁর বিপক্ষে দাঁড়াবার সিদ্ধান্ত নেবার জন্য ঈশ্বর পৃথিবীর প্রতিটি ব্যক্তিকে পরিচালনা দেবেন। 

নিঃসন্দেহে, আমরা প্রতিদিন বড় কিংবা ছোট যে-সব সিদ্ধান্ত নেই, সেগুলোর মাধ্যমে আমরা যীশুর পক্ষে কিংবা বিপক্ষে দাঁড়াবার সিদ্ধান্ত নিয়ে থাকি। যীশুর প্রতি এবং তাঁর আদেশের প্রতি আমাদের বিশ্বাস প্রদর্শনের জন্য এখনই, আজই ও প্রতিদিন আমাদের সিদ্ধান্ত নিতে হবে। “কেননা ঈশ্বরের প্রতি প্রেম এই, যেন আমরা তাঁহার আজ্ঞা সকল পালন করি; আর তাঁহার আজ্ঞা সকল দুর্বহ নয়” (১ যোহন ৫:৩)। যেমনিভাবে ঈলেন জি হোয়াইট বলেন, “যীশু তাঁর দ্বিতীয় আগমনের ব্যাপারে আমাদের চিন্তা ও অনুভূতি পরিবর্তন করছেন না। আমাদের অবশ্যই এখনই পরিবর্তিত হতে হবে। আমরা প্রতিদিন যে সিদ্ধান্তগুলো নেই, তার উপরে আমাদের ভবিষ্যৎ নির্ভর করে।” -লাস্ট ডে ইভেন্টস, পৃষ্ঠা: ২৯৫। 

`ঈশ্বর কীভাবে আমাদের চিন্তা ও অনুভূতি পরিবর্তন করেন। তাঁর দয়া কীভাবে আমাদেরকে সবল খ্রীষ্টিয়ান হতে সাহায্য করে? আত্মায় আমাদেরকে যীশুর মত করে তোলার উদ্দেশ্যে পবিত্র আত্মাকে সুযোগ দেবার জন্য আমরা কি করতে পারি?`