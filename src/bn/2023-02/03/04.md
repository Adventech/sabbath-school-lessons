---
title:  দয়া ও ঈশ্বরের অনুগ্রহের বিষয়ে একটি গল্প
date:   11/04/2023
---

দূতত্রয়ের বার্তা আমাদেরকে ঈশ্বরের দয়া ও অনুগ্রহের বিষয়ে বলে। দূতত্রয়ের বার্তা আমাদেরকে আমাদের জন্য ত্রাণকর্তার প্রেমের বিষয়ে বলে। এই প্রেমের শেষ নেই। এই প্রেমের সীমা-পরিসীমা নেই। এই প্রেম শেষ হয় না। আমরা এটা পুরোপুরি বুঝতে পারি না। যীশু আমাদের এতটা প্রেম করলেন যে, তিনি মৃত্যু বেছে নিলেন যেন কেউ হারিয়ে না যায়। 

কোন কিছুই ঈশ্বরকে বিস্মিত করতে পারে না। এমনকি পাপও নয়। ইতোমধ্যে আমরা যেমনিভাবে দেখেছি, পাপ থেকে আমাদেরকে রক্ষা করার ব্যাপারে ঈশ্বরের পরিকল্পনা এমন কিছু ছিল না যা পাপ সংঘটিত হবার পর এসেছিল। ঈশ্বরের পরিত্রাণ পরিকল্পনা ছিল এমন কিছু যা তিনি এই পৃথিবীর সৃষ্টি করার আগে স্থির করেছিলেন। 

`প্রকাশিত ১৩:৮ ও ১ পিতর ১:১৮-২০ পদ পড়ুন। ঈশ্বরের পরিত্রাণ পরিকল্পনা সম্পর্কে এই পদগুলো আমাদের কি শিক্ষা দেয়?`

অনন্তকালিন সুসমাচার আমাদের অতীত, বর্তমান ও ভবিষ্যত দেখায়। ঈশ্বর যখন আমাদের স্বাধীন মনোনয়ন শক্তি দিলেন, তখন তিনি আমাদেরকে মন্দ বেছে নেয়ার শক্তিও দিলেন। ঈশ্বর কি আমাদের এভাবে সৃষ্টি করতে পারতেন না যে আমরা যেন মন্দকে বেছে না নেই? হ্যাঁ, কিন্তু তাহলে আমরা আর স্বাধীন থাকতাম না। তাহলে আমরা এমন রোবটের মত হতাম যারা বাধ্য হয়ে তাঁর সেবা করবে। ঈশ্বর জোর করে আমাদের দিয়ে তাঁর সেবা করাতে চান না। এটা তাঁর পরিকল্পনার পরিপন্থী। প্রেমের প্রতি স্বাধীন হওয়া বলতে বোঝায় যে, আমাদের সিদ্ধান্ত নেবার স্বাধীনতা থাকতে হবে। মানুষকে যখন সিদ্ধান্ত নেবার জন্য স্বাধীন করে সৃষ্টি করা হল, তার মানে হল তারা ভুল কিছু করার জন্যও স্বাধীন। সুতরাং, আমাদের আদি পিতামাতা এদনে পাপ করার আগেই ঈশ্বর তাঁর পরিত্রাণ পরিকল্পনা স্থির করেছিলেন। 

“ঈশ্বর শেষ মুহূর্তে তাঁর পরিত্রাণ পরিকল্পনা স্থির করেননি। আদম পাপ করার পর ঈশ্বর আমাদের জন্য পরিত্রাণ পরিকল্পনা স্থির করেননি। বরং, ঈশ্বর ‘তোমাদিগকে সুস্থির করিতে সমর্থ- আমার সুসমাচার অনুসারে ও যীশু খ্রীষ্ট-বিষয়ক প্রচার অনুসারে, সেই নিগূঢ়তত্ত্বের প্রকাশ অনুসারে, যাহা অনাদিকাল অবধি অকথিত ছিল (রোমীয় ১৬:২৫) এখন প্রকাশিত হয়েছে। এই পরিকল্পনা ঈশ্বরের প্রেম দেখিয়েছে। ঈশ্বরের অনন্তকালিন প্রেমের বিধান দ্বারা ঈশ্বরের শাসনব্যবস্থা পরিচালিত হয়েছে।” -ঈলেন জি হোয়াইট, দি ডিজায়ার অব্ এজেস, পৃষ্ঠা: ২২।   

যেমনিভাবে আমরা বলেছি, ঈশ্বর অতীতে আমাদের জন্য যা-কিছু  করেছেন সেটাই হল অনন্তকালিন সুসমাচার। যীশু এখন আমাদের জন্য যা কিছু করছেন সেটাও হল অনন্তকালিন সুসমাচার। কিন্তু সুসমাচার বলতে আমাদের ভবিষ্যৎ আশাও বোঝায়। আমাদের আশা হল এই যে, আমরা যীশুর সঙ্গে অনন্তকাল ধরে বাস করব।    

`ইফিষীয় ১:৪ পদ আমাদের বলে যে, ঈশ্বর পৃথিবী সৃষ্টি করার পূর্বেই আমাদের জন্য পরিত্রাণ পরিকল্পনা স্থির করলেন। বাইবেলের এই সত্যের মানে কি? এই শিক্ষাটি কেন আপনাকে অনুপ্রাণিত করবে?`