---
title:  আশ্চর্য অনুগ্রহ
date:  09/10/2025
---

`যিহোশূয় কীভাবে প্রকাশ করেছিলেন যে, তিনি ন্যায্য ও দয়ায় পূর্ণ ছিলেন। উত্তরের জন্য যিহোশূয় ৯:২১-২৭ পদ পড়ুন।`

ইস্রায়েল যদি গিবিয়োনীয়দের আক্রমণ করত তাহলে কী ঘটত? ইস্রায়েল তা করতে পারত না, এমনকি যদি তারা চাইতোও তবুও পারত না। ইস্রায়েলের নেতারা গিবিয়োনীয়দের রক্ষা করার জন্য প্রতিশ্রুতি দিয়েছিল। হ্যাঁ, গিবিয়োনয়রা নেতাদের বোকা বানিয়ে সেই প্রতিশ্রুতি আদায় করে নিয়েছিল। কিন্তু ইস্রায়েলের প্রতিশ্রুতি যদি ঈশ্বরের ব্যবস্থা বিরোধী (বিচারকর্তৃগণ ১১:২৯-৪০) না হয় তাহলে অবশ্যই তাদের সেই প্রতিশ্রুতি রক্ষা করতে হবে।

পুরাতন নিয়মে ধার্মিক লোকেরা তাদের প্রতিশ্রুতি রক্ষা করতেন। তারা বিজ্ঞ সিদ্ধান্ত নিতেন। তারা এমন কোনো প্রতিশ্রুতি দিতেন না যা তারা রাখতে পারবেন না, (গীতসংহিতা ১৫:৪; ২৪:৪; উপদেশক ৫:২, ৬)। ইস্রায়েলের নেতারা সদাপ্রভুর নামে, ইস্রায়েলের ঈশ্বরের নামে গিবিয়োনীয়দের কাছে এই প্রতিজ্ঞা করেছিল। তাই নেতারা তাদের প্রতিশ্রুতি পরিবর্তন করতে পারতেন না।

এখন এই প্রতিশ্রুতির কারণে ইস্রায়েল ও গিবিয়োন চিরকালের জন্য আবদ্ধ হয়ে গিয়েছিল। গিবিয়োনীয়রা ঈশ্বরের আবাস তাম্বুর জন্য কাঠ কাটার ও জল বহনের কাজ করত (যিহোশূয় ৯:২৩)। তাই গিবিয়োনীয়রা ইস্রায়েলের উপাসক গোষ্ঠির অংশ হয়ে গিয়েছিল। ইস্রায়েলের নেতারা ঘোষণা করেন যে, গিবিয়োনীয়রা ইস্রায়েলের দাস হবে (যিহোশূয় ৯:২১)। কিন্তু যিহোশূয়ের কথা গিবিয়োনীয়দের জন্য আশীর্বাদে রূপান্তরীত হয়েছিল। (২ শমূয়েল ৬:১১ এর সঙ্গে তুলনা করুন)। পবিত্র বাইবেলের ইতিহাস আমাদের দেখায় যে, গিবিয়োনীয়রা ঈশ্বরের প্রতি অনুগত ছিল। ঈশ্বর তাদের প্রতি তাঁর ভালোবাসার অনুগ্রহ দেখিয়েছিলেন। ইস্রায়েলীয়রা শত শত বছর ধরে গিবিয়োনীয়দের কাছে করা তাদের প্রতিজ্ঞা রক্ষা করেছিলেন। তাই যখন ইস্রায়েলীয়রা বাবিল থেকে ফিরে আসে তখন গিবিয়োনীয়রা যিরূশালেম পুনর্নির্মাণে তাদের সাহায্য করেছিলেন (নহিমিয় ৭:২৫)।

যদি গিবিয়োনীয়রা ইস্রায়েলকে প্রতারিত না করত, এবং রাহবের মত ঈশ্বরের দয়া ভিক্ষা চাইত তাহলে কি ঈশ্বর তাদের রক্ষা করতেন? আমরা এর উত্তর জানি না। আমরা এটা জানি যে, ঈশ্বরের পরিকল্পনা হল পাপীদের রক্ষা করা। তিনি তাদের শাস্তি দিতে চান না। তিনি চান তারা যেন পাপ করা বন্ধ করে তাঁর দয়া গ্রহণ করে (যিহিষ্কেল ১৮:২৩, ৩৩:১১ পদের সঙ্গে তুলনা করুন)। নিঃসন্দেহে গিবিয়োনীয়দের প্রতারণা করার কাজটি অন্যায় ছিল। কিন্তু আমাদের অবশ্যই বিশ্বাস করতে হবে যে গিবিয়োনীয়রা সত্যিই ঈশ্বরের কাছে দয়া পেতে চেয়েছিল। অন্য কনানীয়রা পাপ করা বন্ধ করতে বা ঈশ্বরকে সম্মান জানাতে চায়নি। তাই ঈশ্বর তাদের ধ্বংস করেছিলেন (আদিপুস্তক ১৫:১৬)। কিন্তু ঈশ্বর গিবিয়োনীয়দের সম্মান করেছিলেন কারণ তারা বিশ্বাস করত যে, তিনি সর্বশক্তিমান। গিবিয়োনীয়রা ইস্রায়েলের সঙ্গে শান্তিতে থাকতে চেয়েছিল। তাই তারা মিথ্যা দেবতাদের পূজা বন্ধ করে শুধু সদাপ্রভুর উপাসনা করতে চেয়েছিল।