---
title:  সেবা করার স্বাধীনতা
date:  23/12/2025
---

যিহোশূয় তার লোকদের স্বাধীন ইচ্ছার প্রতি শ্রদ্ধাশীল। তিনি চান ইস্রায়েল স্বেচ্ছায় ঈশ্বরের সেবা করুক। যিহোশূয় চান না যে, ইস্রায়েল ঈশ্বরের সেবা করার জন্য চাপ উপলব্ধি করুক। সে কারণে, যিহোশূয় ইস্রায়েলকে স্মরণ করাচ্ছেন যে, সদাপ্রভুর সেবা করার জন্য তারা স্বাধীন (যিহোশূয় ২৪:২২ পদ পড়ুন)। অন্য পদগুলোয়, যিহোশূয় এ বিষয়ে কথা বলছেন যে, ঈশ্বর কীভাবে ইস্রায়েলকে তাঁর প্রজা হবার জন্য মনোনীত করলেন (দ্বিতীয় বিবরণ ৭:৬, ৭; দ্বিতীয় বিবরণ ১০:১৫; ১৪:২)। ইস্রায়েলকে মনোনীত করার পর, সদাপ্রভুর প্রতি ‘না’ বলার স্বাধীনতা ইস্রায়েলের ছিল। কিন্তু সেটা উদাসীনতা ও মূর্খতা হত। ইস্রায়েল ঈশ্বরের প্রতি ‘হ্যাঁ’ বলার সিদ্ধান্ত নিতে পারে। তাহলে, তারা বাঁচবে ও সফল হবে। অথবা, তারা ঈশ্বরকে প্রত্যাখান করবে ও মরবে।

`যিহোশূয়ের আহ্বানের প্রতি ইস্রায়েলের উত্তর কি ছিল (যিহোশূয় ২৪:১৬-১৮)? তাদের উত্তর শুনে যিহোশূয় কি করলেন? আপনার কি মনে হয়, তিনি এসব কেন বললেন? উত্তরের জন্য যিহোশূয় ২৪:১৯-২১ পদ পড়ুন।`

তাদের উত্তরের মাধ্যমে, ইস্রায়েল দেখায় যে, তারা এখন ঈশ্বরকে তাদের পিতৃকুলপতিদের ঈশ্বর হিসেবে বুঝতে পেরেছে। ইস্রায়েলরা তাদের সর্বান্তঃকরণে ঈশ্বরের সেবা করতে ইচ্ছুক। এই প্রতিজ্ঞার পর, আপনি হয়ত মনে করবেন যে, যিহোশূয় তাদের উৎসাহ ও বাহ্বা মূলক কিছু বলবেন। কিন্তু সেটা হল না। যিহোশূয় তার প্রসঙ্গ বদলালেন। ঈশ্বরের অতীত-প্রেম বিষয়ে বলা তিনি বন্ধ করলেন। এবার যিহোশূয় ইস্রায়েলকে একটি সতর্কবার্তা দিলেন: ঈশ্বরের সেবা করা সর্বদা সহজ না।

যিহোশূয় জানেন যে, মিসর দেশ থেকে ইস্রায়েলকে বের করে আনার পর, প্রান্তরে অবস্থানকালে তারা কীভাবে সহজেই ঈশ্বরের বাধ্য থাকার প্রতিজ্ঞা করেছিল (যাত্রা ১৯:৮; ২৪:৩; দ্বিতীয় বিবরণ ৫:২৭)। কিন্তু এই ইস্রায়েলরা তাদের বলা কথাগুলো ভুলে গিয়েছিল (যাত্রা ৩২)! সুতরাং, যিহোশূয় নিশ্চিত হতে চাইলেন যে, তার নেতৃত্বাধীন ইস্রায়েল বিষয়টি বুঝেছে। প্রথমে, ঈশ্বরের সেবা করার সিদ্ধান্তটি অত্যন্ত গুরুত্বপূর্ণ। তাদের সিদ্ধান্ত তাদের জীবন বদলে দেবে। তাদেরকে অবশ্যই ঈশ্বরের জন্য জীবনধারণ করতে হবে এবং তাঁর নীতিমালা অনুসরণ করতে হবে। যদি তারা তা করে, ঈশ্বর তাদের আশীর্বাদ করবেন। যদি তারা অবাধ্য হয়, তারা যাতনা ভুগবে। তারা যে প্রতিজ্ঞা করছে, সেটা যিহোশূয় তাদের সম্পূর্ণরূপে বোঝাতে চাইলেন।

দ্বিতীয়, ঈশ্বরের সেবা করার জন্য ইস্রায়েলকে অবশ্যই তাদের নিজেদের সিদ্ধান্ত নিতে হবে। যিহোশূয় তাদেরকে সেই সিদ্ধান্ত নিরূপণ করে দিচ্ছেন না।

তৃতীয়, ইস্রায়েলকে অবশ্যই জানতে হবে যে, মানব তার নিজের শক্তিতে ঈশ্বরের সেবা করতে পারে না। ঈশ্বরকে আমাদের দরকার। আমরা আমাদের নিজেদের সদাচরণের দ্বারা ঈশ্বরের সেবা করতে পারি না। ঈশ্বরের সঙ্গে প্রথমে আমাদের একটি ব্যক্তিগত সম্পর্ক থাকতে হবে। তিনি আমাদের অবশ্যই রক্ষা করবেন। তখন আমরা তাঁর সেবা করতে পারব (তুলনা করুন, যাত্রা ২০:১, ২; দ্বিতীয় বিবরণ ৫:৬, ৭)।