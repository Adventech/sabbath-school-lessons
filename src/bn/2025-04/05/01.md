---
title:  ঈশ্বর আপনার পক্ষে যুদ্ধ করেন
date:  25/10/2025
---

### শাস্ত্রপাঠ

আদিপুস্তক ১৫:১৬; ১৮:২৫; যাত্রাপুস্তক ২৩:২৮-৩০; দ্বিতীয় বিবরণ ২০:১০; ১৫-১৮; যিশাইয় ৯:৬।

> <p>মুখস্থপদ</p>
> “যিহোশূয় এই সমস্ত দেশ ও রাজগণকে এক কালেই হস্তগত করিলেন, কারণ ইস্রায়েলের ঈশ্বর সদাপ্রভু ইস্রায়েলের পক্ষে যুদ্ধ করিতেছিলেন” (যিহোশূয় ১০:৪২)।

যিহোশূয় পুস্তকে কিছু গল্প আছে যা আমাদের বুঝতে অসুবিধা হতে পারে। এই গল্পগুলো যুদ্ধ নিয়ে। গল্পগুলো অনেক লোককে হতাশ ও বিরক্ত করে। তারা প্রশ্ন করে “পবিত্র ঈশ্বর কীভাবে তাঁর লোকদের অন্য একটি জাতিকে পুরোপুরি ধ্বংস করতে বলতে পারেন?”

নিশ্চিতভাবে পুরাতন নিয়মে যুদ্ধের বিষয়টি বুঝতে খ্রীষ্টিয়ানদের অসুবিধা হয়। পুরাতন নিয়ম আমাদের দেখায় যে, ঈশ্বর স্বর্গ ও পৃথিবীর সবকিছু নিয়ন্ত্রণ করেন। সুতরাং, যা কিছু ঘটে তা অবশ্যই কোনো না কোনোভাবে তাঁর পরিকল্পনার অংশ, তাই না? তাই অনেক লোক, এই প্রশ্ন করে, “ঈশ্বর কীভাবে যুদ্ধ করার অনুমোদন দিতে পারেন?” গত সপ্তাহে, আমরা দেখেছি যে, ঈশ্বর এমন একটি যুদ্ধ লড়ছেন যা মানব ইতিহাসের যে কোনো যুদ্ধের চেয়ে ব্যাপক। এই যুদ্ধ আমাদের জীবনের প্রতিটি অংশকে স্পর্শ করে। আমরা আরও দেখেছি যে, প্রথমে আমাদের ভালো ও মন্দের মধ্যকার বিশ্বব্যাপী এই যুদ্ধ বুঝতে হবে। তাহলে আমরা পবিত্র বাইবেল এবং মানব ইতিহাসে যা ঘটে তা আরও ভালোভাবে বুঝতে পারব।

এই সপ্তাহে আমরা সেই যুদ্ধগুলো নিয়ে অধ্যয়ন চালিয়ে যাব যা ঈশ্বর তাঁর লোকদের লড়তে বলেছিলেন। আমরা নিচের প্রশ্নগুলোর উত্তর দেওয়ার চেষ্টা করব: ঈশ্বর কেন তাঁর লোকদের সেগুলো লড়তে বলেছিলেন? এই যুদ্ধগুলো আমাদের বাইবেলের কোন সত্য শিক্ষা দেয়? যখন তাঁর লোকেরা যুদ্ধ করত তখন ঈশ্বর তাদের উপর কী কী সীমা আরোপ করেছিলেন? ঈশ্বর শান্তির জন্য কী ধরণের পরিকল্পনা দিয়েছিলেন?