---
title:  কনানীয়দের পাপ
date:  26/10/2025
---

`ঈশ্বর কেন ইস্রায়েলীয়দের কনানের ভূমি দেওয়ার প্রস্তাব দিয়েছিলেন? এর উত্তর জানতে আদিপুস্তক ১৫:১৬; লেবীয় ১৮:২৪-৩০; দ্বিতীয় বিবরণ ১৮:৯-১৪; এবং ইষ্রা ৯:১১ পদগুলো পড়ুন। এই পদগুলো তাঁর লোকদের জন্য ঈশ্বরের বৃহত্তর পরিকল্পনা সম্পর্কে আমাদের কী শিক্ষা দেয়?`

আমরা যদি বুঝতে চাই ঈশ্বর কেন কনানীয়দের এত খারাপ বলেছিলেন, তাহলে আমাদের অবশ্যই দ্বিতীয় বিবরণ পুস্তকটি পড়তে হবে। কনানীয়রা শিশুদের হত্যা করত এবং দেবতার উপহার হিসেবে উৎসর্গ করত। কনানীয়রা জাদু করত। তারা মন্দ আত্মার সঙ্গে যোগাযোগ করত। তারা মৃতদের কাছ থেকে পরামর্শ নেওয়ার জন্য “মৃতদের” ডেকে আনত।

পবিত্র বাইবেলের চিন্তাবিদরা, যারা পুরাতন নিয়মের ইতিহাস অধ্যয়ন করেন, তারা এই সময়ের কিছু প্রাচীন লেখা আবিষ্কার করেছেন। এই লেখাগুলোতে কনানীয় ধর্ম ও মানুষ সম্পর্কে বলা হয়েছে। লেখাগুলো থেকে জানা যায় যে, কনানীয় ধর্ম খুবই নিকৃষ্টমানের ছিল।

কনানীয়রা অনেক দেবতায় বিশ্বাস করত। এই পুরুষ এবং মহিলা দেবতারা, বা দেবী, যৌনতার মাধ্যমে প্রকৃতিকে নিয়ন্ত্রণ করত। তাই যখন দেব-দেবী একে অপরের সঙ্গে যৌন মিলন করত, তখন এর ফলে ফসল জন্মাত, এবং শিশু জন্ম নিত। তাই, যৌনতা ছিল কনানীয়দের ধর্মের একটি অংশ। কনানীয়রা বিশ্বাস করত যে, যখন তারা যৌন সম্পর্ক করত, তখন তাদের আচরণের কারণে দেব-দেবীও যৌন সম্পর্ক করত। যখন এটি ঘটত, তখন ফসল বৃদ্ধি পেত, বৃষ্টি হত, এবং শিশুদের জন্ম হত। এই বিশ্বাসের অংশ হিসেবে, নারী ও পুরুষ তাদের দেবতাদের যৌনদাসী হিসেবে সেবা করত। এই লোকেরা উপাসনার অংশ হিসেবে একে অপেরর সঙ্গে যৌন সম্পর্ক করত!

বিজ্ঞানীরা প্রমাণ পেয়েছেন যে, কনানীয়রা তাদের নিজেদের সন্তানদের হত্যা করত এবং দেবতাদের উপহার হিসেবে উৎসর্গ করত। এই দেবতারা আসলে ছিল মন্দ আত্মা। বিজ্ঞানীরা বিশাল পাত্রে কনানীয় শিশুদের চূর্ণ কঙ্কাল আবিস্কার করেছেন। এই পাত্রের গায়ের লেখা প্রমাণ দেয় যে, এই শিশুদের উৎসর্গ করা হয়েছে।

এখন আমরা আরও ভালোভাবে বুঝতে পারছি কেন প্রভু কনানের ভূমি ইস্রায়েলীয়দের দেওয়ার সিদ্ধান্ত নিয়েছিলেন। ঈশ্বর কনানীয়দের তাঁর সম্পর্কে জানতে এবং তাদের খারাপ জীবনযাত্রা ত্যাগ করার জন্য সময় দিয়েছিলেন। ঈশ্বর অব্রাহাম, ইসহাক ও যাকোবকে তাদের মধ্যে বসবাস করার জন্য পাঠিয়েছিলেন, যাতে তারা ঈশ্বরকে আরও ভালোভাবে জানতে পারে। কনানীয়দের, তাদের জীবন পরিবর্তন করার এবং উন্নত করার সুযোগ ছিল। কিন্তু তারা খারাপ কাজ করতেই থাকে। অবশেষে, প্রভু তাদের থামিয়ে দিলেন।