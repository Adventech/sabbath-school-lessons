---
title:  দ্বিতীয় সর্বোত্তম পছন্দ
date:  23/10/2025
---

`যাত্রাপুস্তক ১৭:৭-১৩ এবং যিহোশূয় ৬:১৫-২০ পদ পড়ুন। এই দুটো ঘটনা কোন দিক থেকে একইরকম? কোন দিক থেকে ভিন্ন?`

যাত্রাপুস্তক ১৭ অধ্যায়ে, আমরা মিসর থেকে ইস্রায়েলীয়দের যাত্রার পর প্রথম যুদ্ধের বিষয়ে জানতে পারি। ইস্রায়েলীয়রা অমালেকীয়দের বিরুদ্ধে যুদ্ধ করেছিল। এর কয়েক সপ্তাহ আগে, ঈশ্বর যখন মিশরীয়দের বিচার করেছিলেন তখন ইস্রায়েল ঈশ্বরের পরাক্রমশালী ক্ষমতা দেখেছিল। এরপর ঈশ্বর ইস্রাসয়েলীয়দের মিসর থেকে পালাতে সাহায্য করলেন। আমরা আরও দেখেছি যে, ইস্রায়েলের জন্য ঈশ্বরের প্রথম পরিকল্পনায় তাদের যুদ্ধ করার প্রয়োজন ছিল না (যাত্রাপুস্তক ২৩:২৮; ৩৩:২))। কিন্তু ঈশ্বর মিসর থেকে ইস্রায়েলীয়দের বের করে আনার কিছুকাল পরে তারা প্রতিজ্ঞাত দেশের পথে যাত্রা করার সময় অভিযোগ করতে শুরু করে (যাত্রাপুস্তক ১৭:৩)। ঈশ্বর তাদের সঙ্গে আছেন কিনা এতে ইস্রায়েলীয়রা সন্দেহ করেছিল। ঠিক সেই মুহূর্তে, অমালেকীয়রা ইস্রায়েলের বিরুদ্ধে যুদ্ধ করতে এল। এই যুদ্ধ কোনো দুর্ভাগ্যের কারণে ঘটেনি। ঈশ্বর অমালেকীয়দের ইস্রায়েলের ওপর আক্রমণ করার অনুমতি দিয়েছিলেন, যাতে তারা আবার তাঁর উপর ভরসা করতে শেখে।

তাঁর লোকেরা যেখানে ছিল ঈশ্বর সেখানেই তাদের সঙ্গে মিলিত হন। ঈশ্বর সব সময় তাঁর লোকদের তাঁর কাছে আসার জন্য এবং তাদের জীবনের জন্য তাঁর নিখুঁত পরিকল্পনায় ফিরে আসার জন্য আমন্ত্রণ জানান। আমাদের অবশ্যই তাঁর উপর বিশ্বাস রাখতে হবে। তাই ঈশ্বর যুদ্ধ সম্পর্কে নিয়ম দেওয়ার আগে তাদের ৪০ বছর অপেক্ষা করতে হয়েছিল। লোকেরা ঈশ্বরকে সন্দেহ করেছিল। তাই তারা ৪০ বছর ধরে মরুভূমিতে ঘুরে বেরিয়েছে। এখন সেই ৪০ বছর শেষ। ইস্রায়েলীয়রা প্রতিজ্ঞাত দেশে প্রবেশ করতে চলেছে। নতুন যুদ্ধের জন্য নতুন রণকৌশল প্রয়োজন। সেই সময়ে ঈশ্বর ইস্রায়েলীয়দের কনানীয়দের সম্পূর্ণরূপে ধ্বংস করার আদেশ দিয়েছিলেন (দ্বিতীয় বিবরণ ২০:১৬-১৮)।

এখন ইস্রায়েলকে তাদের শত্রুদের বিরুদ্ধে যুদ্ধ করতে হবে। ঈশ্বর যুদ্ধকে একটি পরীক্ষা হিসেবে ব্যবহার করেছিলেন। এই পরীক্ষা ইস্রায়েলীয়দের হৃদয়ে কী আছে তা দেখিয়ে দিয়েছে। তারা ঈশ্বরের প্রতি অনুগত থাকবে এবং তাঁর উপর ভরসা রাখবে কিনা? ঈশ্বর তাঁর লোকদের ত্যাগ করেননি। তিনি তাদের তাঁর ক্ষমতা দেখতে দিয়েছিলেন। কিন্তু ইস্রায়েল যুদ্ধে যাবার আগে, তাদের প্রথমে প্রমাণ দিতে হয়েছিল তারা সম্পূর্ণরূপে ঈশ্বরের উপর নির্ভরশীল।

যিহোশূয় ২৪:১১ পদে আমরা দেখতে পাই যে, কনানীয়রা ইস্রায়েলীয়দের বিরুদ্ধে যুদ্ধ করেছে। ঈশ্বর যিরিহোর প্রাচীর ভেঙ্গে ফেলেছিলেন। কিন্তু ইস্রায়েলীয়দেরও করণীয় কিছু ছিল। তারা প্রভুর সঙ্গে যুদ্ধক্ষেত্রে গিয়েছিল। তারা শহরের সেই একগুঁয়ে লোকদের বিরুদ্ধে দাঁড়িয়েছিল, যারা ঈশ্বরের সেবা করতে অস্বীকার করেছিল।

ইস্রায়েলের যুদ্ধগুলো ঈশ্বরের সাহায্যের উপর সম্পূর্ণরূপে নির্ভর করতে শেখার একটি উপায় হয়ে উঠেছিল। একই সময়ে, ইস্রায়েল সব সময় জানত যে, ঈশ্বর তাদের জয় বা পরাজয় নির্ধারণ করেন (যিহোশয়য় ৭:১২, ১৩; ১০:৮)। একমাত্র ঈশ্বর প্রদত্ত প্রতিশ্রুতিতে বিশ্বাস করার মাধ্যমেই ইস্রায়েলীয়রা যুদ্ধে জয়লাভ করতে পারত। তাঁকে বিশ্বাস করার সিদ্ধান্ত তাদের নিজেদের ছিল।