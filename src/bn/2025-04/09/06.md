---
title:  ভূমি পুনরুদ্ধার
date:  27/11/2025
---

`পড়ুন- যিরমিয় ২৪:৬; যিহিষ্কেল ১১:১৭; যিহিষ্কেল ২৮:২৫ এবং ৩৭:১৪, ২৫। প্রতিজ্ঞাত দেশে ফিরে আসার ব্যাপারে ঈশ্বর কী প্রতিজ্ঞা করেছেন? ঈশ্বর কীভাবে সেই প্রতিজ্ঞা রাখলেন?`

ইস্রায়েলকে যখন বন্দি করে বাবিলে নিয়ে যাওয়া হয়, তখন তারা ঈশ্বরের সম্পর্ক বিষয়ে একটি গুরুত্বপূর্ণ সত্য শিক্ষা পায়। প্রতিজ্ঞাত দেশে জীবন যাপনের উপর ঈশ্বরের সঙ্গে তাদের সম্পর্ক নির্ভর করেনি। ঈশ্বর সর্বদা তাদের ঈশ্বর থেকেছেন, এমনকি যখন তারা দেশটিতে ছিল না। ইস্রায়েল যখন তাদের পাপ স্বীকার করেছে, তখন তারা সর্বান্তঃকরণে সদাপ্রভুর প্রতি দৃষ্টি রেখেছে। পরে, ঈশ্বর তাঁর প্রতিজ্ঞা আবার রক্ষা করেছেন। তিনি তাঁর সন্তানদের আবার তাদের দেশে ফিরিয়ে এনেছেন। তাদের দেশে ফিরে আসার বিষয়টা আমাদের দেখায় যে, ঈশ্বর তাদের আবার গ্রহণ করেছেন।

যাই হোক, ঈশ্বর কখনও প্রতিজ্ঞা করেননি যে, ইস্রায়েল পাপ করলেও অনন্তকাল ধরে সর্বদা তারা দেশটিতে বাস করবে (দ্বিতীয় বিবরণ ২৮:৬৩, ৬৪; যিহোশূয় ২৩:১৩, ১৫; ১ রাজাবলি ৯:৭; ২ রাজাবলি ১৭:২৩; যিরমিয় ১২:১-১২)। একই , ভাববাদীরা ঘোষণা করেছেন যে, দায়ূদের বংশ থেকে ভবিষ্যতে একজন রাজা আসবেন। এই ভবিষ্যৎ রাজা ইস্রায়েলকে তাদের হারানো গৌরব ফিরিয়ে দিবেন। প্রজা হিসেবে পুনরায় সফলতা ভোগ করতে তিনি তাদের সাহায্য করবেন (যিশাইয় ৯:৬, ৭; সখরিয় ৯:৯, ১৬)। যীশুর জীবন ও মৃত্যুর মাধ্যমে ঈশ্বর এই প্রতিজ্ঞা রক্ষা করলেন। ইস্রায়েলকে এটা দেখানোর জন্য যীশু মৃত্যু থেকে পুনরুত্থিত হলেন যে, তিনি ছিলেন ঈশ্বরের প্রতিজ্ঞাত ত্রাণকর্তা।

নূতন নিয়মে, আমাদের আরও বলা হয়েছে যে, যীশু খ্রীষ্টকে প্রেরণ করার মাধ্যমে ঈশ্বর ইস্রায়েলকে করা তাঁর প্রতিজ্ঞা রাখলেন (২ করিন্থীয় ১:২০; রোমীয় ১৫:৮)। যখন আমরা বাইবেলের এই সত্য বুঝি, তখন আমরা প্রতিজ্ঞাত দেশকে একটি আধ্যাত্মিক আশীর্বাদের প্রতীক হিসেবে দেখি। ঈশ্বর আজ (ইফিষীয় ২:৬) ও ভবিষ্যতে এই আশীর্বাদ আমাদের প্রদান করার পরিকল্পনা করছেন।

যখন আমরা নতুন পৃথিবীতে বাস করব, তখন ঈশ্বর তাঁর বিশ্রামের প্রতিজ্ঞা রক্ষা করবেন। আমরা তখন আর পাপ ও মন্দতার পৃথিবীতে বাস করব না। অর্থাৎ, খ্রীষ্টিয়ান হিসেবে, যীশুর এই প্রতিজ্ঞা থেকে আমাদের আশা আসে যে, তিনি আবার আসবেন। স্বর্গে ১০০০ বছর থাকার পর, যীশু নতুন পৃথিবীতে তাঁর রাজ্য শুরু করবেন। সেটা যখন হবে, তখন দেখা যাবে যে, ঈশ্বর দেশ সংক্রান্ত তাঁর সকল প্রতিজ্ঞা রক্ষা করলেন।

`যোহন ১৪:১-৩; তীত ২:১৩ ও প্রকাশিত ২১:১-৩ পদ পড়ুন। এই পদগুলো আমাদের কি প্রত্যাশা দেয়? যীশুর মৃত্যু কেন আমাদের প্রমাণ দেয় যে, আমাদের কাছে তাঁর করা ভবিষ্যৎ সংক্রান্ত সকল প্রতিজ্ঞার বিষয়ে আমরা ঈশ্বরের উপর আস্থা রাখতে পারি?`