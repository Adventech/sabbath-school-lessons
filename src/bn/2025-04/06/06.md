---
title:  ঈশ্বরের পরাক্রমের সাক্ষী
date:  06/11/2025
---

আমরা ইতোমধ্যে দেখেছি (৫ম পাঠ দেখুন) ঈশ্বর কনানীয়দের তাঁর সম্পর্কে জানার ও মন্দ কাজ বন্ধ করার সুযোগ দিয়েছিলেন। কিন্তু তারা ঈশ্বরের আমন্ত্রণ প্রত্যাখ্যান করেছিল। অবশেষে, তাদের পাপের জন্য ঈশ্বর কর্তৃক শাস্তি দেওয়ার সময় এসে গেল।

`যিহোশূয় ৭:৬-৯ পদ পড়ুন, এটি আমাদের বলে, অয় শহরের লোকেরা যখন প্রথমে ইস্রায়েলীয়দের পরাজিত করেছিল তখন যিহোশূয় কী বলেছিলেন ও করেছিলেন। মনোযোগ দিয়ে যিহোশূয় ৭:৯ পদটি পড়ুন। যিহোশূয়ের কথায় আমরা কী গুরুত্বপূর্ণ নিয়ম দেখি?`

প্রথমে যিহোশূয়কে দেখে মনে হয় তিনি অভিযোগ করছেন, যেমন ইস্রায়েলীয়রা মিশর ছেড়ে আসার পর করেছিল। “তারা বলেছিল, “হায়, হায়, আমরা মিসর দেশে সদাপ্রভুর হস্তে কেন মরি নাই? তখন মাংসের হাঁড়ির কাছে বসিতাম; তৃপ্তি পর্যন্ত রুটি ভোজন করিতাম, তোমরা ত এই সমস্ত সমাজকে ক্ষুধায় মারিয়া ফেলিতে আমাদিগকে বাহির করিয়া এই প্রান্তরে আনিয়াছ।” (যাত্রাপুস্তক ১৬:৩)।

এখন যিহোশূয়ের কথা শুনুন, “হায়, হায়, হে প্রভু, সদাপ্রভু, বিনাশার্থে ইমোরীয়দের হস্তে আমাদিগকে সমর্পণ করিবার জন্য তুমি কেন এই লোকদিগকে যর্দন পার করিয়া আনিলে? হায় হায়, আমরা কেন সন্তুষ্ট হইয়া যর্দনের ওপারে থাকি নাই! (যিহোশূয় ৭:৭)।

কিন্তু এর পরেই যিহোশূয় ব্যাখ্যা করছেন যে কেন তিনি এত বিচলিত। তিনি অভিযোগ করছেন না। তিনি ঈশ্বরের সম্মান ও নাম নিয়ে চিন্তিত। যিহোশূয় চান না যে, ইস্রায়েল পরাজিত হওয়ার কারণে লোকেরা ঈশ্বরকে নিয়ে উপহাস করুক। “কনানীয়েরা এবং দেশনিবাসী সমস্ত লোক এই কথা শুনিবে, আর আমাদিগকে বেষ্টন করিয়া পৃথিবী হইতে আমাদের নাম উচ্ছেদ করিবে, তাহা হইলে তুমি আপন মহা-নামের নিমিত্ত কি করিবে?” (যিহোশূয় ৭:৯)।

এই পদটি ইস্রায়েলের জন্য ঈশ্বরের পরিকল্পনার একটি গুরুত্বপূর্ণ ধারণা দেখায়। ঈশ্বর চেয়েছিলেন যে, ইস্রায়েলের চারপাশের দেশগুলো দেখুক যে, তিনি তাঁর বাধ্য লোকদের জন্য কত চমৎকার কাজ করেন। এই দেশগুলো যুদ্ধের সময়ে ইস্রায়েলের সাফল্য লাভ করলে ঈশ্বরের বিষয়ে জানতে পারত। কিন্তু ইস্রায়েলের অবস্থা খারাপ হলে কী হত, যেমন এখানে হয়েছিল? তখন কনানীয় ও অন্য জাতিগোষ্ঠি মনে করত, ইস্রায়েলের ঈশ্বর দুর্বল (গণনাপুস্তক ১৪:১৬; দ্বিতীয় বিবরণ ৯:২৮) তখন কনানীয়রা ইস্রায়েলের উপর আক্রমণ করার চেষ্টা করত।

`দ্বিতীয় বিবরণ ৪:৫-৯ পদ পড়ুন। এই পদগুলো আমাদের মণ্ডলীর জন্য ঈশ্বরের পরিকল্পনা বুঝতে কীভাবে সাহায্য করে?`