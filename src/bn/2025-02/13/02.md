---
title:  "যোনা: ঈশ্বরের অনিচ্ছুক ভাববাদী"
date:   22/06/2025
---

যোনার গল্প খুব ছোট (যোনা ১-৪)। কিন্তু এটি বাইবেলের অনেক গুরুত্বপূর্ণ শিক্ষা আমাদের দেয়। আমরা অনেকে এই অনিচ্ছুক ভাববাদীর মাঝে নিজেকে দেখতে পাই। একজন ভাববাদী হচ্ছেন ঈশ্বরের বার্তাবাহক। যোনার গল্পও আমাদেরকে শেষকাল সম্পর্কে ভালোভাবে বুঝতে সাহায্য করে।

যিহূদী নেতাদের সঙ্গে কথা বলতে গিয়ে যীশু যোনার গল্পের কোন্ অংশটি তুলে ধরেছেন? বিচারক হিসেবে ঈশ্বরের কাজ সম্পর্কে কি শিক্ষা আমরা যীশুর বাক্যে পাই? উত্তরের জন্য মথি ১২:৩৮-৪২ পদ পড়ুন।

যীশু ঘোষণা করছেন যে, তিনি যোনা অপেক্ষা অধিক গুরুত্বপূর্ণ। যীশু জানতেন যে, এই জগতে তাঁর আসার কারণ হল ক্রুশ বহন। সত্ত্বেও তিনি এলেন। তিনি “কারণ যাহা হারাইয়া গিয়াছিল, তাহার অন্বেষণ ও পরিত্রাণ করিতে মনুষ্যপুত্র আসিয়াছেন” (লূক ১৯:১০)। যোনা তার নিজের পাপের কারণে তিন দিন বিশাল মাছের পেটে ছিলেন। যীশু আমাদের কারণে তিন দিন কবরে থাকলেন। আমাদের পরিত্রাণের জন্য তাঁকে এটা করতে হল।

`আজ, আমরা যোনাকে একজন অনিচ্ছুক ভাববাদী বলে জানি। যোনা নীনবী যেতে চাননি। মানবীয় দৃষ্টিকোণ থেকে, আমরা সহজেই বুঝতে পারি যে, কেন তিনি এতটা অনিচ্ছুক ছিলেন। অশূরীয়রা শত্রুদের বিরুদ্ধে ছিল নির্মম ও নিষ্ঠুর। তারা তাদের যুদ্ধবন্দিদের প্রতি যা করেছে, তা আমরা তাদের চিত্রকর্ম দেখে ধারণা করতে পারি। অশূরীয়রা তাদেরকে সম্ভবত সর্বাপেক্ষা বীভৎসভাবে হত্যা করেছে। এই ধরণের লোকদের দেশের রাজধানীতে কে প্রচার করতে এবং পাপকাজ থেকে মন ফেরানোর জন্য আহ্বান করতে যেতে চাইবে?`

যোনার গল্প শেষকালীন লোকদের জন্য একটি শিক্ষা বহন করে। যোনাকে যখন প্রশ্ন করা হল যে, তিনি কে, তখন তিনি উত্তর দিলেন, “আমি ইব্রীয়; আমি সদাপ্রভুকে ভয় করি, তিনি স্বর্গের ঈশ্বর, তিনি সমুদ্র ও স্থল নির্মাণ করিয়াছেন” (যোনা ১:৯)। এই উত্তরটি অনেকাংশে প্রথম দূতের বার্তার সমকক্ষ (প্রকাশিত ১৪:৭)। যোনার কথাগুলো আমাদের দেখায় যে, সদাপ্রভু সমস্তকিছু সৃষ্টি করেছেন। বাইবেলের এই সত্যের কারণে আমরা তাঁর ভজনা করব। ইতোমধ্যে আমরা যেমনিভাবে দেখেছি, শেষকালে উপাসনা হবে একটি গুরুত্বপূর্ণ পরীক্ষা।

ঈশ্বর আমাদেরকে আত্মিক বাবিলের লোকদের কাছে একটি বার্তা প্রচার করতে বলছেন। “উহা হইতে বাহিরে আইস” (প্রকাশিত ১৮:৪)- কথাটি যখন আমরা পড়ি, তখন বার্তাটি আমাদেরকে এই একই কথা বলতে বলে যে, তারা যেন তাদের পাপ থেকে অবশ্যই ফেরে। আমাদের বার্তা খুব বেশি জনপ্রিয় নয়। এই বার্তা যখন লোকেরা শোনে, তখন বেশিরভাগ লোক ক্রোধান্বিত হয়, এমনকি যদিও আমরা তা সর্বাধিক প্রেমের সঙ্গেও বলি।

`আপনি নিজের মধ্যে যোনাকে কতখানি খুঁজে পান? কীভাবে আপনি আপনার ভুল ধারণা ও ভুল অনুভূতি দূর করতে পারেন?`