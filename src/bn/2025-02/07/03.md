---
title:  দূতদ্বয়
date:   12/05/2025
---

আদম ও হবা পাপ করার পর, ঈশ্বর তাদের এদন উদ্যান পরিত্যাগ করতে নির্দেশ দিলেন। একই সঙ্গে, ঈশ্বর তাদেরকে আসন্ন ত্রাণকর্তা বিষয়ে আশা দিলেন (আদি ৩:১৫)। পরে, ঈশ্বর এদনের দ্বারে দু’জন প্রহরী-দূত রাখলেন। দূতদের মাঝে এক উজ্জ্বল আলো দেখা গেল। আপনি কি দেখতে পাচ্ছেন যে, উজ্জ্বল দূতদের বিষয়টা কীভাবে আমাদেরকে ঈশ্বরের নিয়ম-সিন্দুকের কথা মনে করিয়ে দিচ্ছে (যাত্রা ২৫:১৮)? ঈশ্বরের নিয়ম-সিন্দুক হচ্ছে তাঁর সিংহাসনের একটি প্রতীক।

`আদি ৩:২১-২৪ পদে বর্ণীত দূতদের বিষয়ে পড়ুন। ঈশ্বর স্বর্গদূতদের কি কাজ দিয়েছিলেন? ঈশ্বর কেন তাদের এই কাজ দিলেন?`

স্বর্গদূতেরা পাপীদেরকে জীবন বৃক্ষের ফল খাওয়া থেকে পৃথক রেখেছিলেন (আদি ৩:২২)। স্বর্গদূতেরা আশা ও প্রতিজ্ঞার একটি প্রতীক ছিলেন। ঈশ্বর প্রতিজ্ঞা করেছেন যে, একদিন মানবজাতি আবার এদন উদ্যানে বাস করবে। “মানুষের আরামদায়ক পথ থেকে বহিষ্কারের অনেক দিন পর পর্যন্ত এদন উদ্যান পৃথিবী পৃষ্ঠে ছিল। কিন্তু যখন মানুষের দুষ্টতা বন্যার জল দ্বারা তাদের ধ্বংস হওয়া নির্ধারণ করল, তখন যে হাত এদন বাগান সৃষ্টি করেছিল, তা এটাকে ভূপৃষ্ঠ থেকে উঠিয়ে নিল। যখন পরিশেষে আবার সমস্ত কি পুনঃস্থাপিত হবে, যখন আবার ‘এক নূতন আকাশ ও নূতন পৃথিবী’ হবে (প্রকাশিত বাক্য ২১:১), তখন এটাকে প্রথম বারের চেয়ে আরো অধিক সাজে সজ্জিত করে পুনঃস্থাপন করা হবে।” -ঈলেন জি হোয়াইট, পিতৃকুলপতিগণ ও ভাববাদীগণ, পৃষ্ঠা: ৩২।

আদি ৩:২৪ পদে ব্যবহৃত ভাষা অত্যন্ত চমৎকার। বাইবেল বলে যে, ঈশ্বর এদনের পূর্ব দিকে স্বর্গদূতদের ‘রাখিলেন।’ ‘রাখিলেন’ শব্দটি গ্রিক ‘সাকান’ শব্দটি থেকে এসেছে। প্রান্তরে ঈশ্বর তাঁর লোকদের সঙ্গে যে পবিত্র তাম্বুতে বাস করতেন, সেই তাম্বুর প্রতিশব্দটিও ‘সাকান’ থেকে এসেছে (যাত্রা ২৫:৯; গণনা ৩:২৬)। ঈশ্বরের মহিমাময় জ্যোতির প্রতিশব্দ হল ‘সেকিনা।’ এই শব্দটি বাইবেলে নেই, কিন্তু এই শব্দটি ইব্রীয় ‘সাকান’ শব্দ থেকে এসেছে।

বাইবেলে বর্ণীত করূব নামের বিশেষ স্বর্গদূতেরা ঈশ্বরের মহিমার সঙ্গে সম্পর্কযুক্ত (১ বংশাবলি ১৩:৬; গীত ৮০:১; যিশাইয় ৩৭:১৬)। ঈশ্বর যে দূতদের এদনের দ্বারে রেখেছিলেন, তারা করূব ছিলেন। করূবেরা ঈশ্বরের সিংহাসন ও তাঁর পবিত্র নামের সঙ্গে সম্পর্কযুক্ত। এই তথ্যটি আমাদেরকে প্রকাশিত ৪ অধ্যায়ে বর্ণীত ঈশ্বরের সিংহাসন সম্পর্কে ভালভাবে বুঝতে সাহায্য করে। আমরা ঈশ্বরের প্রশংসা-গান গাই, কারণ আমরা সেই পাপী যাদেরকে ঈশ্বর ক্ষমা করেছেন।