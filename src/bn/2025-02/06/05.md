---
title:  ধর্মধামে যীশু
date:   07/05/2025
---

পাপের পূর্বে ঈশ্বর যেভাবে আদম ও হবার সঙ্গে যোগাযোগ করেছেন, তিনি আমাদের সঙ্গে সেভাবে যোগাযোগ করতে চান। তিনি তাঁর হৃদয় থেকে আমাদের ঘনিষ্ঠ হতে চান। কিন্তু তিনি যদি পাপীদেরকে তাঁর কাছে আসার অনুমোদন দেন, তাহলে তাঁর গৌরবময় জ্যোতি তাদের বিনষ্ট করবে। সে-কারণে দায়ূদ বলেন, “কেননা তুমি দুষ্টতাপ্রিয় ঈশ্বর নহ, মন্দ তোমার অতিথি হইতে পারে না” (গীত ৫:৪)। একই সঙ্গে, দায়ূদ লিখছেন, “কিন্তু আমি তোমার দয়ার বাহুল্যে তোমার গৃহে প্রবেশ করিব, তোমার পবিত্র মন্দিরের অভিমুখে তোমার ভয়ে প্রণিপাত করিব” (গীত ৫:৭)।

`হগয় ২:৭-৯ পদ পড়ুন। যেমনিভাবে দ্বিতীয় মন্দিরটি নির্মিত হচ্ছে, ঈশ্বরের ভাববাদী হগয় একটি চিত্তাকর্ষক প্রতিজ্ঞা করছেন: নতুন মন্দিরটি হবে পুরাতনটি অপেক্ষা অধিক চমৎকার। হগয় কি বোঝালেন?`

শলোমন প্রথম মন্দিরটি নির্মাণ করার পর, ঈশ্বরের প্রতাপ মন্দির পূর্ণ করে। যাজকেরা কিংবা ধর্মীয় নেতারা তাদের কাজ সমাপ্ত করার জন্য মন্দিরে থাকতে পারেনি। তাদের বেরিয়ে যেতে হল (১ রাজাবলি ৮:১০)। দ্বিতীয় মন্দিরটি নির্মাণ করার পর, ঈশ্বরের প্রতিজ্ঞার সিন্দুক খুঁজে পাওয়া গেল না, কারণ যিরমিয় সেটি লুকিয়ে রেখেছিল। সিন্দুকটি ছিল ঈশ্বরের সিংহাসনের প্রতীক। ঈশ্বর এবার তাঁর প্রতাপে মন্দির পূর্ণ করলেন না। সুতরাং, যিহূদীরা ব্যথিত হল। তাহলে, হগয়ের প্রতিজ্ঞা কীভাবে সত্য হল?

হগয়ের প্রতিজ্ঞা তখন সংঘটিত হল, যখন যীশুরূপী ঈশ্বর মানব দেহে মন্দিরে এলেন। যীশু আমাদের একজন হলেন এবং এই পাপপূর্ণ পৃথিবীতে আমাদের সঙ্গে প্রবাস করলেন। যীশু, ঈশ্বরের পুত্র, মনুষ্যপুত্র হলেন। লোকেরা তাঁর মুখ দেখল। তারা তাঁর স্বর শুনল। তারা তাঁকে কুষ্ঠরোগীকে স্পর্শ করতে দেখল, এবং তাঁর ছেঁায়ায় তারা শুচি হল (মথি ৮:৩)। একজন কুষ্ঠরোগী মারাত্মক চর্মরোগে আক্রান্ত ছিল। ঈশ্বর আমাদেরকে তাঁর কাছে টেনে নিলেন না। বরং, তিনি ব্যক্তিরূপে আমাদের কাছে নেমে এলেন। অবাক হবার কিছু নেই, বাইবেল যীশুর বিষয়ে বলে: “দেখ, সেই কন্যা গর্ভবতী হইবে, এবং পুত্র প্রসব করিবে, আর তাঁহার নাম রাখা যাইবে ইম্মানূয়েল; অনুবাদ করিলে ইহার অর্থ, ‘আমাদের সহিত ঈশ্বর’” (মথি ১:২৩)। চিন্তা করুন, ‘আমাদের সহিত ঈশ্বর’ কথাটির অর্থ কী। যে ঈশ্বর আকাশমণ্ডল সৃষ্টি করলেন, সেই ঈশ্বর মানুষ হিসেবে নিজেকে নত করলেন, এবং এই পৃথিবীতে আমাদের সঙ্গে বাস করার জন্য স্বর্গ থেকে নেমে এলেন। পরে তিনি আমাদের জন্য মরলেন।

`ক্রুশ হচ্ছে ঈশ্বরের প্রেমের সর্বাপেক্ষা শক্তিশালী দৃষ্টান্ত। এই জীবনের অন্য কোন্ বিষয়গুলো ঈশ্বরের প্রেম প্রদর্শন করে?`