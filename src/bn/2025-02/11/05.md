---
title:  মানুষ ও শয়তান
date:   11/06/2025
---

ইষ্টেরের গল্পে, আমরা হামনের দেখা পাই। হামন প্রচুর ক্ষমতা নিয়ে একজন বিশেষ ব্যক্তি হতে চায়। পারস্যের রাজা হামনকে বিশেষ দায়িত্ব দিয়েছিলেন। রাজা অন্য মন্ত্রিদের চেয়ে হামনকে অধিক সমীহ করতেন (ইষ্টের ৩:১)।

আমরা যদি যিহিষ্কেল ২৮:১১-১-১৫ ও যিশাইয় ১৪:১২-১৫ পদে লূসিফরের বিষয় পড়ি, আমরা দেখি যে, লূসিফর ও হামন এক মন বিশিষ্ট। হামন ঈশ্বরের লোকদের আঘাত করার জন্য তার ক্ষমতা ব্যবহার করে। সমস্তকিছুর উপরে ঈশ্বরের কর্তৃত্ব মেনে নিতে হামন রাজী নয়। যীশুকে পাপে নিমজ্জিত করার জন্য শয়তান যীশুর বিরুদ্ধে তার দুষ্ট পরিকল্পনা প্রদর্শন করে (মথি ৪:৮-১১)। যীশু এই পৃথিবীকে রক্ষা করার জন্য এবং শয়তানের কর্তৃত্ব ধ্বংস করার জন্য এই পৃথিবীতে এসেছিলেন। যীশু আমাদের মত একজন হয়ে এলেন। তিনি আমাদের পরিবারের সদস্য ও আমাদের ত্রাণকর্তা। নিঃসন্দেহে, তিনি আমাদের রক্ষা করার জন্য অনেক মূল্য দিলেন।

প্রকাশিত বাক্য পুস্তকে, আমরা দেখি যে, শয়তান এই পৃথিবীর ইতিহাসের শেষ সময়ে কর্তৃত্ব ও ভজনা লাভের জন্য কতটা উদগ্রীব থাকবে। শয়তানের মিথ্যাচারের ফলে পৃথিবীর প্রায় প্রতিটি মানুষ পশুর ক্ষমতার ভজনা করতে উৎসুক হবে (প্রকাশিত ১৩:৩, ৪)। তবে, একটি ছোট দল অবশিষ্ট থাকবে যারা তার ভজনা করতে চাইবে না। সুতরাং, শয়তান তাদের উপর জোর খাটাতে চাইবে, যেন তারা তার ভজনা করে ও তার বাধ্য থাকে।

হামন লক্ষ্য করল যে, মর্দখয় তাকে কুর্নিশ করতে ও ভজনা করতে চায় না। তখন হামন ক্রোধান্বিত হল (ইষ্টের ৩:৫, ৬)। সে তখন মর্দখয়ের সকল লোকদেরকে, যিহূদীদেরকে, পৃথিবী থেকে বিনাশ করতে চাইল।

`ইষ্টের ৩:১-১৪; প্রকাশিত ১২:১৪-১৭; ১৩:১৫ পদ পড়ুন। এই পদগুলোয় কি মিল রয়েছে? ঈশ্বরের শেষকালীন লোকদের বিষয়ে যোহন কি বলেন? যোহনের কথার ও হামনের কথার যথেষ্ট মিল কোথায়?`

শয়তান বলে যে, এই পৃথিবী ও এই পৃথিবীর লোকেরা তার। কিন্তু এই পৃথিবীর একদল লোক ঈশ্বরের প্রতি অনুগত থাকবে। এই দলটি ঈশ্বরের ব্যবস্থা পালন করবে। তাদের বাধ্যতা দেখায় যে, শয়তানের এই ঘোষণা মিথ্যা যে, এই পৃথিবী ও এই পৃথিবীর লোকেরা তার। “একদিন ঈশ্বর ও শয়তানের মধ্যকার মহা-সংঘর্ষে বিশ্রামদিন হবে সর্বাপেক্ষা গুরুত্বপূর্ণ পরীক্ষা। যখন পরীক্ষাটি আসছে, তখন একটি ছোট দল রবিবার উপাসনা করার জনপ্রিয় ধারণাকে অগ্রাহ্য করবে। তারা তাদের সিদ্ধান্তের কারণে জগতের প্রত্যেকের কাছে অবজ্ঞার পাত্র হবে।” -ঈলেন জি হোয়াইট, সাইন্স অফ দ্যা টাইমস, ফেব্রুয়ারি ২২, ১৯১০।