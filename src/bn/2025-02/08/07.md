---
title:  অতিরিক্ত আলোচনা
date:   23/05/2025
---

“দায়ূদের কাব্য ও গীতগুলো অনেক মানবীয় অভিজ্ঞতা সহভাগ করে: দুঃখ ও অপরাধবোধ থেকে শুরু করে ঈশ্বরের পক্ষে বিশ্বাস ও প্রেম পর্যন্ত। দায়ূদের জীবনের নথি দেখায় যে, পাপ লজ্জা ও দুঃখ-কষ্ট ডেকে আনে। কিন্তু ঈশ্বরের প্রেম ও দয়া পরিত্রাণ করতে পারে। যারা নিজেদের পাপের জন্য অনুতপ্ত, বিশ্বাস সেই সব লোকদেরকে তাঁর সন্তান করে তুলবে...। ‘আমি আপন মনোনীত লোকের সহিত নিয়ম করিয়াছি, নিজ দাস দায়ূদের কাছে শপথ করিয়াছি...। আমার হস্ত তাহার দৃঢ় সহায় হইবে, আমার বাহু তাহাকে বলবান করিবে। শত্রু তাহার প্রতি উপদ্রব করিতে পারিবে না, দুষ্টতার সন্তান তাহাকে দুঃখ দিতে পারিবে না। আমি তাহার বিপক্ষগণকে তাহার সম্মুখে চ‚র্ণ করিব, তাহার বিদ্বেষিগণকে আঘাত করিব। কিন্তু আমার বিশ্বস্ততা ও দয়া তাহার সহিত থাকিবে, আমার নামে তাহার শৃঙ্গ উন্নত হইবে। আর আমি স্থাপন করিব তাহার হস্ত সমুদ্রের উপরে, তাহার দক্ষিণ হস্ত নদীগণের উপরে। সে আমাকে ডাকিয়া বলিবে, তুমি আমার পিতা, আমার ঈশ্বর, ও আমার পরিত্রাণের শৈল। আবার আমি তাহাকে প্রথমজাত করিব, পৃথিবীর রাজগণ হইতে সর্বোচ্চ করিয়া নিযুক্ত করিব। আমি তাহার পক্ষে আমার দয়া চিরকাল রক্ষা করিব, আমার নিয়ম তাহার পক্ষে স্থির থাকিবে’ (গীতসংহিতা ৮৯:৩-২৮)।” -ঈলেন জি হোয়াইট, পেট্রিয়ার্কস অ্যাণ্ড প্রফেটস, পৃষ্ঠ: ৭৫৪, ৭৫৫।

**আলোচ্য প্রশ্নাবলী:**

`দায়ূদ অনেক ভুল করেছেন। কিন্তু তাঁর পরিত্রাণকারী দয়া বিষয়ক সত্য নিয়ে আমাদের সঙ্গে যোগাযোগ করার জন্য ঈশ্বর তাকে ব্যবহার করেছেন। দায়ূদ কীভাবে যীশুর ভবিষ্যৎ কাজ দেখেন? কেন আমরা একমাত্র যীশুতে আশা রাখতে পারি?`

`গীতসংহিতা পুস্তকের কোন্ গান কিংবা কবিতা আপনাকে অতীতে সাহায্য করেছে? আপনি যে অভিজ্ঞতার ভিতর দিয়ে গিয়েছিলেন, সেই অভিজ্ঞতা বুঝতে কীভাবে ওগুলো আপনাকে সাহায্য করেছে?`

`ঈশ্বরের মন্দির সম্পর্কে গীতসংহিতা পুস্তক কেন এত কথা বলে? ঈশ্বরের মন্দিরের প্রতি দায়ূদের ভালবাসা সম্পর্কে আমরা কি শিক্ষা পেতে পারি? মন্দিরের প্রতি ঈশ্বরের প্রেম কীভাবে আমাদেরকে যীশুর প্রতি এবং তিনি এখন স্বর্গে আমাদের জন্য যে কাজ করছেন, সেই কাজের জন্য অধিক কৃতজ্ঞ হতে সাহায্য করে (পড়ুন, রোমীয় ৮:৩৪)? ঈশ্বরের লোকেদের জন্য কেন যীশুর এই স্বর্গধামের কাজ অপরিহার্য?`

`উপরে বর্ণীত ঈলেন জি হোয়াইটের উদ্ধৃতিটি পড়ুন। ঈশ্বরের পরিত্রাণকারী দয়া কীভাবে আপনাকে আপনার পাপের জন্য অনুতপ্ত হতে সাহায্য করে? আপনি পাপ করার পরেও, তাঁর ক্ষমা কীভাবে আপনাকে তাঁর সন্তান হতে সাহায্য করে?`