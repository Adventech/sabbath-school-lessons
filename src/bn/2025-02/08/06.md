---
title:  আপনার পথ পাপীদের শিক্ষা দিন
date:   22/05/2025
---

যিশাইয় ৬:১-৮ পদে সদাপ্রভু যিশাইয়ের কাছে আসার পর, যিশাইয় জানতে পান যে, তার পাপ দূর হয়েছে। পরে, যিশাইয় ঈশ্বরের ভজনা করার আহ্বানে সাড়া দেন। যিশাইয় বলেন, “এই আমি, আমাকে পাঠাও!” (যিশাইয় ৬:৮)। নিঃসন্দেহে, যিশাইয় জানতেন যে, তার ভুলগুলো কি ছিল। কিন্তু যিশাইয় যেই মাত্র জানলেন যে, ঈশ্বর তাকে গ্রহণ করেছেন, তিনি প্রভুর পক্ষে কাজ করার জন্য প্রস্তুত হলেন।

আমাদের ক্ষেত্রেও বিষয়টা তাই, ঠিক? ঈশ্বরের পরিত্রাণকারী দয়া যদি আমরা নিজেরা লাভ না করি, তাহলে কি করে আমরা তা অন্যদের কাছে ঘোষণা করতে পারি? যীশুতে এবং তাঁর সাধিত কাজে যদি আমাদের বিশ্বাস না থাকে, তাহলে কি করে আমরা এই উপহার লাভ করতে পারি?

`গীতসংহিতা ৫১:৭-১৫ পদ পড়ুন। ঈশ্বর দায়ূদের পাপ ক্ষমা করার পর, দায়ূদ কি করার প্রতিজ্ঞা করেন?`

ঈশ্বর যখন আমাদেরকে তাঁর উজ্জ্বল আলোর মাঝে আহ্বান করেন, তখন শীঘ্রই তিনি আমাদেরকে প্রেরণ করেন, যেন আমরা অন্যদেরকে রক্ষা করতে পারি। ঈশ্বর পরিত্রাণপ্রাপ্তদেরকে তাঁর সেবা করতে বলেন। অন্য পাপীদেরকে রক্ষা করার জন্য তিনি তাদেরকে তাঁর দূত হিসেবে পাঠান। অদূর ভবিষ্যতে ঈশ্বরের লোকেরা তাঁর শেষ বার্তা জোরালো উপায়ে প্রচার করবে। প্রকাশিত ১৮:১ পদ আমাদের বলে যে, হারানো গ্রহের প্রতি ঈশ্বরের চ‚ড়ান্ত আহ্বান সমুদয় জগতকে বাইবেলের সত্যে পূর্ণ করবে।

“খ্রীষ্টকে যে পাইয়াছে, খ্রীষ্ট যে তাহার নিকটে কি অমূল্য নিধি, তাহা অপরকে জানাইবার জন্য অমনি তাহার হৃদয়ে আকুল বাসনা হইবে; পবিত্রতা ও পরিত্রাণ বিধানকারী সত্য কখনও তাহার অন্তঃকরণে রুদ্ধ থাকিতে পারে না। যদি আমরা খ্রীষ্টের ধার্মিকতার বসন পরিহিত এবং তাঁহার অন্তরনিবাসী আত্মার আনন্দে পরিপূর্ণ হই, তবে আমরা কখনও নীরবে থাকিতে পারিব না। সদাপ্রভু মঙ্গলময়, ইহা একবার অনুভব করিয়া থাকিলে, আমাদের অবশ্যই কিছু বলিবার থাকিবে। ফিলিপের ন্যায় আমরাও ত্রাণকর্তাকে দেখিতে পাইয়া, অপর সকলকে তাঁহার সম্মুখে আসিবার জন্য আহ্বান করিব।” -ঈলেন জি হোয়াইট, ত্রাণার্থীর আশা পূরণ, পৃষ্ঠা: ৬৭।

প্রকাশিত ১৪ অধ্যায়ে, দূতত্রয়ের বার্তা অনন্তকালীন সুসমাচারের সঙ্গে সংযুক্ত (প্রকাশিত ১৪:৬)। প্রথম যে বার্তাটি ঈশ্বরের শেষকালীন লোকেরা ঘোষণা করবে, সেটি হল এই সুসমাচার যে, যীশু পাপীদের পরিত্রাণ করেন। পরে, ঈশ্বরের লোকেরা পাপীদেরকে তাঁর ভজনা করতে বলবে এবং বাবিল ও পশুর শক্তির বিষয়ে সতর্কবার্তা দিতে বলবে। অর্থাৎ, দূতত্রয়ের সতর্কবার্তা এমন কোন আশা ও প্রতিজ্ঞা প্রদর্শন করে না, যে আশা ও প্রতিজ্ঞা আমরা যীশুতে পাই না। যীশুর সুসমাচার ব্যতিত, অন্যদেরকে বলার মত মূল্যবান কিছু আমাদের থাকতে পারে না।