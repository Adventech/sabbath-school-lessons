---
title:  ‘দানিয়েল, . . . এই বাক্য সকল রুদ্ধ করিয়া রাখ’
date:   01/04/2025
---

`দানিয়েল ১২:৪ পদ পড়ুন। এই পদে সদাপ্রভু দানিয়েলকে কি করতে বলছেন? (প্রকাশিত ২২:১০ পদে সাথে তুলনা করুন।)`

অনেক প্রচারক বিশ্বাস করেন দানিয়েল ১২:৪ পদ শিক্ষা দেয় যে, যীশু আসার কেবলই পূর্বে বিজ্ঞান বিষয়ে আমাদের জ্ঞান দ্রুত বৃদ্ধি পাবে। কিছু প্রচারক এও বলে থাকে যে, শেষকালে লোকেরা এক স্থান থেকে অন্য স্থানে ভ্রমণ করার জন্য যে সকল অভিনব মাধ্যম আবিষ্কার করবে, সে-সকল আবিষ্কারের বিষয়ে দানিয়েল ১২:৪ পদ আমাদের বলছে। আমাদের লেখা অনেক অ্যাডভেণ্টিস্ট-গ্রন্থও একই ধারণা সম্পর্কে বলে থাকে। নিঃসন্দেহে, এ সব ঘটে গেছে। একই সময়ে, দানিয়েল ১২:৪ পদ কি অন্য কিছু বোঝাচ্ছে?

পদটি আবার পড়ুন। স্বর্গদূত দানিয়েলকে যে প্রথম কাজটি করতে বলেন, সে হল- “এই বাক্য সকল রুদ্ধ করিয়া রাখ” (দানিয়েল ১২:৪)। স্বর্গদূত কোন্ বাক্যের বিষয় বলছেন? স্বয়ং দানিয়েল পুস্তকের বাক্য। তাহলে, শেষকালে যে জ্ঞান ক্রমাগত বৃদ্ধি পাবে, সে জ্ঞান হয়ত দানিয়েল পুস্তক থেকে আহরিত জ্ঞান।

দানিয়েল পুস্তক হচ্ছে প্রকাশিত বাক্য পুস্তক হতে আলাদা। সদাপ্রভু যোহনকে এই জ্ঞান অবরুদ্ধ রাখতে বলেননি (প্রকাশিত ২২:১০)। ঈশ্বর চেয়েছিলেন যে, তাঁর লোকেরা শুরু থেকেই প্রকাশিত বাক্য বুঝুক, কারণ ‘কাল সন্নিকট’ (প্রকাশিত ১:৩)। দানিয়েল ১২:৪ পদের সঙ্গে এই পদটির তুলনা করুন, যেটি আমাদের বলে যে, অদূর ভবিষ্যতের একটি নির্দিষ্ট সময়ে ঈশ্বরের লোকেরা দানিয়েল পুস্তক অধিক স্পষ্টভাবে বুঝবে।

অতীতে বহু খ্রীষ্টিয়ান চিন্তাবিদ দানিয়েল পুস্তক ব্যাখ্যা করার চেষ্টা করেছে। এই চিন্তাবিদদের মধ্য থেকে কিছু লোক হয়ত তাদের গবেষণায় যথেষ্ট সফলতা উপভোগ করেছে। কিন্তু ‘কাল’ সম্পর্কে ১২৬০ বছরের ভাববাণী পূর্ণ হবার পর লোকেরা দানিয়েল পুস্তক সম্পর্কে আরও অধিকভাবে বুঝতে শুরু করেছে। ১৭৯৮ খ্রীষ্টাব্দে এই ভাববাণী শেষ হয়েছে। সে সময়ে বিশ্বব্যাপী অনেক খ্রীষ্টিয়ান চিন্তাবিদ বিশ্বাস করতে শুরু করেছিল যে, ১৮৪৩ সালের কোন এক সময়ে গুরুত্বপূর্ণ কিছু ঘটতে চলেছে। এই চিন্তাবিদদের মধ্যে উইলিয়াম মিলার সর্বাপেক্ষা জনপ্রিয়। তার প্রচারের ফলে প্রতিটি স্থানের লোকেরা দ্বিতীয় আগমনের জন্য প্রস্তুত হয়েছিল। এই সময়ের মধ্যে সেভেন্থ ডে অ্যাড্ভেণ্টিস্ট মণ্ডলীর সূত্রপাত হয়। লোকেরা দূতত্রয়ের বার্তা ভালভাবে বুঝতে শুরু করে।

ভেবে দেখুন, কত খ্রীষ্টিয়ান আছে যারা এই সময় সম্পর্কে বাইবেলের সত্য জানে না। অধিকাংশ খ্রীষ্টিয়ান রবিবার গির্জা করে, শনিবার নয়। অনেক খ্রীষ্টিয়ান বিশ্বাস করে যে, মৃত্যুর পর মৃতেরা অশরীরি অবস্থায় বেঁচে থাকে, কিংবা তারা বিশ্বাস করে মৃতেরা নরকের আগুনে অনন্তকাল জ্বলতে থাকে। সুতরাং, আমাদের কৃতজ্ঞ থাকতে হবে, কারণ ঈশ্বর বাইবেলের সত্য আমাদের মণ্ডলীকে দিয়েছেন।