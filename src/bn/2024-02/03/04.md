---
title:  বাইবেল আমাদের নিরাপদ রাখে
date:   16/04/2024
---

বাইবেল হল ঈশ্বরের বাক্য। বাইবেল আমাদেরকে আমাদের জীবনের জন্য ঈশ্বরের পরিকল্পনা দেখায়। বাইবেল আমাদের ভুল উপদেশ দিতে পারে না। সুতরাং, আমরা বাইবেল এবং এর শিক্ষামালায় আস্থা রাখতে পারি। পাপীর পরিত্রাণের ব্যাপারে বাইবেল আমাদের ঈশ্বরের পরিকল্পনা দেখায়। পৌল বলেন, “ঈশ্বর-নিশ্বসিত প্রত্যেক শাস্ত্রলিপি আবার শিক্ষার, অনুযোগের, সংশোধনের, ধার্মিকতা সম্বন্ধীয় শাসনের নিমিত্ত উপকারী” (২ তীমথিয় ৩:১৬)। আংশিক নয়, বরং সম্পূর্ণ বাইবেল ঈশ্বর হতে এসেছে। আমাদের অবশ্যই মেনে নিতে হবে যে, সমগ্র বাইবেলটি তাঁর কাছ থেকে এসেছে। আমরা যদি সেটি মেনে না নেই, তাহলে শয়তান তার মিথ্যা দিয়ে আমাদের প্রবঞ্চনা করতে পারে।

ভালো ও মন্দের মহাসংঘর্ষের মাঝে বাইবেল আমাদের ঈশ্বরের প্রেম দেখায়। বাইবেল আমাদেরকে শয়তানের মিথ্যাচার ও চাতুরী দেখায়। শয়তান বাইবেল অবমাননা করে। আমাদের জীবনের উপরে বাইবেলের কর্তৃত্ব বিনাশ করার জন্য সে সমস্তকিছুই করছে।

বাইবেল ব্যতিত, পাপীর পরিত্রাণার্থে ঈশ্বরের পরিকল্পনা আমরা কতখানি বুঝতে পারি? অথবা, যীশুর জীবন ও শিক্ষা সম্পর্কে আমরা কতখানি বুঝতে পারি? বাইবেল ব্যতিত, আমরা কি যীশুর ক্রুশীয় মৃত্যু বুঝতে পারি? আমরা কি মৃত্যু থেকে যীশুর উত্থান, অর্থাৎ পুনরুত্থান, বুঝতে পারি?

বাইবেল আমাদের এ সব গুরুত্বপূর্ণ শিক্ষাগুলো বলে দেয়? আমাদের যে সকল বিশ্বাস রয়েছে এবং আমরা যাকিছু বিশ্বাস করি, সেগুলোর নেপথ্যে রয়েছে বাইবেল, এবং একমাত্র বাইবেল।

সুতরাং, যারা বলে যে, বাইবেল ঈশ্বর হতে আসেনি, তাদের শিক্ষাগুলো যেন আমরা প্রত্যাখ্যান করি। যে সকল খ্রীষ্টিয়ানরা বলে যে, তারা বাইবেল ভালবাসে কিন্তু তারা মানুষকে এর শিক্ষামালার ব্যাপারে সন্দেহগ্রস্ত করে তোলে, তারা আসলে এই শিক্ষা দিতে চায় যে, বাইবেল মানুষের কাছ থেকে এসেছে, এবং ঈশ্বরের কাছ থেকে নয়। তারা বলে, “রাজারা, মেষপালকরা, মৎসজীবিরা, কবিরা ও যাজকরা হচ্ছে বাইবেলের রচয়িতা। তারা অনেক আগে জীবিত ছিল। তাদের মতাদর্শ সেকেলে। সুতরাং, এই বর্তমান সময়ে আমাদের কাছে বলার জন্য বাইবেলের কোনো গুরুত্বপূর্ণ বার্তা নেই।”

সত্যিই কি তাই?! বাইবেল আমাদের শিক্ষা দেয় যে, এই চিন্তাবিদরা ভুল করছে। নিঃসন্দেহে, আমরা জানি যে, বাইবেল আমাদের বর্তমান জীবনের জন্য গুরুত্বপূর্ণ সত্যে পরিপূর্ণ!

`আমাদের জন্য ঈশ্বরের পরিত্রাণ পরিকল্পনায় বাইবেলের কি ভূমিকা রয়েছে? উত্তরের জন্য পড়ুন, গীত ১১৯:১০৫, ১১৬, ১৩০, ১৩৩ ও ১৬০ পদ।`