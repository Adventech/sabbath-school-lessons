---
title:  সকল যুদ্ধের নেপথ্যের যুদ্ধটি
date:   30/03/2024
---

### শাস্ত্রপাঠ
প্রকাশিত ১২:৭-৯; ১২:৪; আদি ৩:১-৩; মহাসংঘর্ষ, ২৯-৩০ অধ্যায়।

> <p>মুখস্থপদ</p>
> “আর স্বর্গে যুদ্ধ হইল; মীখায়েল ও তাঁহার দূতগণ ঐ নাগের সহিত যুদ্ধ করিতে লাগিলেন। তাহাতে সেই নাগ ও তাহার দূতগণও যুদ্ধ করিল, কিন্তু জয়ী হইল না, এবং স্বর্গে তাহাদের স্থান আর পাওয়া গেল না” (প্রকাশিত ১২:৭, ৮)।

ঈশ্বর যদি এতই ভালো হন, তাহলে পৃথিবী পাপে পরিপূর্ণ কেন? একজন প্রেমময় ঈশ্বর কি করে এত অধিক মন্দতা সংঘটিত হতে দিতে পারেন? ভালো লোকদের প্রতি কেন অমঙ্গল ঘটে? এই সপ্তাহের পাঠে, আমরা ভালো ও মন্দের মধ্যকার যুদ্ধের প্রতি দৃষ্টি দেব। এই যুদ্ধটি একটি দীর্ঘকাল ধরে সংঘটিত হয়ে আসছে। আমরা স্বর্গীয় ঈশ্বরের বিরুদ্ধে লূসিফরের বিরুদ্ধাচরণ দিয়ে আমাদের পাঠটি শুরু করব। আমরা পাঠ করব যে, কিভাবে মন্দের সূত্রপাত হয়েছিল। আমরা আরও পড়ব যে, ঈশ্বর যখন পাপের সমস্যা সমাধান করেন, তখন তিনি পাপীদের ব্যাপারে কতটা ধৈর্যশীল থাকেন।

ঈশ্বর হলেন প্রেম (১ যোহন ৪:৭, ৮)। ঈশ্বর যা করেন তাতে তাঁর- চিরপ্রেম (যিরমিয় ৩১:৩) প্রকাশ পায়। তাঁকে প্রেম করার জন্য ঈশ্বর কাউকে জোর করেন না। প্রেম কিভাবে কাজ করে, তা ঈলেন জি হোয়াইট বর্ণনা করছেন: “আপনি যদি চান যে, লোকে আপনাকে প্রেম করুক, তাহলে আপনি অবশ্যই তাদেরকে প্রথমে ভালবাসুন।” -দি ডিজায়ার অফ্ এজেস, পৃষ্ঠা: ২২। তাঁকে প্রেম করার জন্য ঈশ্বর যদি আমাদের জোর করতেন, তাহলে কি হত? তাহলে আমরা স্বাধীন হতাম না। আমরা যদি স্বাধীন না হই, তাহলে আমরা আসলে সুখী হতে পারি না। কিন্তু ঈশ্বর আমাদের স্বাধীন মনোনয়ন শক্তিকে নষ্ট করেন না। ঈশ্বর প্রেম দ্বারা আমাদের হৃদয় জয় করেন। ঈশ্বর ভালো ও মন্দের মধ্যকার সংঘর্ষ শেষ করার জন্যও কাজ করেন, যেন পাপ আর জয়ী না হয়। ঈশ্বর প্রত্যেককে দেখাতে চান যে, তাদের জন্য যাকিছু মঙ্গল, তা তিনি সর্বদা করেছেন। ভালো ও মন্দের মধ্যকার যুদ্ধে ঈশ্বরের করা কাজ আমাদের আশা দেয়। পরিশেষে, ঈশ্বর মন্দের বিরুদ্ধে চিরতরে বিজয়ী হবেন।