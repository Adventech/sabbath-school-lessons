---
title:  আমাদের মহাযাজক
date:   04/04/2024
---

আমাদের জন্য যীশু ক্রুশের উপরে পাপের বিরুদ্ধে যুদ্ধজয়ী হলেন। তিনি বিজয় হলেন, যেন তিনি স্বর্গে আমাদের মহাযাজক হিসেবে সাহায্য করতে পারেন। পরিত্রাণ পেয়ে আমরা যেন স্বর্গে যেতে পারি এবং ঈশ্বরের সঙ্গে অনন্তকাল থাকতে পারি, সে-জন্য যীশু প্রয়োজনীয় সমস্তকিছুই করলেন।

`ইব্রীয় ৪:১৫, ১৬ এবং ৭:২৫ পদ পড়ুন। দুঃখ-দুর্দশা, রোগব্যধি ও মৃত্যুতে পূর্ণ একটি পৃথিবীতে, এই পদগুলো আমাদের জীবনে কীভাবে আশা পেতে সাহায্য করে?`

যীশু “সর্ববিষয়ে আমাদের ন্যায় পরীক্ষিত হইয়াছেন, বিনা পাপে” (ইব্রীয় ৪:১৫)। অতএব, “আইস, আমরা সাহসপূর্বক অনুগ্রহ-সিংহাসনের নিকটে উপস্থিত হই, যেন দয়া লাভ করি, এবং সময়ের উপযোগী উপকারার্থে অনুগ্রহ প্রাপ্ত হই” (ইব্রীয় ৪:১৬)।

যীশু তাঁর জীবন ও তাঁর মৃত্যুর দ্বারা আমাদের রক্ষা করেন। তিনি তাঁর রক্ত দ্বারা আমাদের কিনলেন। যাকিছু আমাদের প্রাপ্য ছিল, তা সব যীশু তুলে নিলেন। যখন আমরা তাঁর পরিত্রাণের বর গ্রহণ করি, তখন আমরা যীশুতে জীবন যাপন করব। যীশুও আমাদের অন্তরে বাস করবেন। অতীতে আমরা যে পাপ করেছি, সে পাপের জন্য আমাদের শাস্তি পেতে হবে না। যীশু আমাদের অপরাধ দূর করবেন। পাপের বিরুদ্ধে আমাদের লড়াইয়ে সাহায্য করার জন্য তিনি ঈশ্বরের কাছে যান। আমাদের জীবনের উপরে পাপের শৃঙ্খল যীশু চূর্ণ করেন। আমাদের তিনি মুক্ত করেন।

`যোহন ১৭:২৪-২৬ পদ পড়ুন। ভালো ও মন্দের মধ্যকার বিশ্বব্যাপী যুদ্ধে, যীশু সর্বাপেক্ষা অধিক কি চান?`

“মহা আত্মত্যাগ সুসম্পন্ন হলে খ্রীষ্ট স্বর্গে আরোহণ করেন তখন তিনি দূতগণের ভক্তি প্রশংসা এই বলে গ্রহণ করতে অস্বীকার করেন: “পিতঃ আমার ইচ্ছা এই, আমি যেখানে, তুমি আমায় যাহাদিগকে দিয়াছ, তাহারাও যেন সেখানে আমার সঙ্গে থাকে।” যোহন ১৭:২৪। আর তখন অবর্ণনীয় প্রেম ও শক্তিসহ পিতার সিংহাসন থেকে এই উত্তর আসে: “ঈশ্বরের সকল দূত ইহার ভজনা করুক” ইব্রীয় ১:৬। যীশুর ওপর কোনো কলঙ্ক আর অবশিষ্ট ছিল না। তাঁর অবমাননার সমাপ্তিতে তাঁর আত্মত্যাগের পূর্ণতা প্রাপ্তিতে তাঁকে সবার সেরা এক নাম প্রদান করা হবে।” -ঈলেন জি হোয়াইট, মহাসংঘর্ষ, পৃষ্ঠা: ৬২৩।

যেকোন কিছু অপেক্ষা, যীশুর সর্বাধিক প্রত্যাশা হল- আমরা যেন স্বর্গে তাঁর সঙ্গে থাকি। আপনার জীবনে কি কোন গুরুত্বপূর্ণ চাহিদা রয়েছে? যীশুকে বলুন। আপনি কি ব্যথিত? তিনি আপনার মন ভালো করবেন। আপনি কি ভীত? তিনি আপনাকে শান্তি ও স্বস্তি দিবেন? আপনি কি অপরাধী? তিনি আপনাকে ক্ষমা করবেন? আপনি কি ক্লান্ত? যীশু আপনাকে সবল করবেন।