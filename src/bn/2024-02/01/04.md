---
title:  পৃথিবী গ্রহ যুদ্ধে যুক্ত হয়
date:   02/04/2024
---

ঈশ্বর যখন পৃথিবী সৃষ্টি করলেন, তিনি নিখুঁতভাবে সৃষ্টি করলেন। বাইবেল আমাদের বলে, “পরে ঈশ্বর তাঁহার সৃষ্ট বস্তু সকলের প্রতি দৃষ্টিপাত করিলেন, আর দেখ, সকলই অতি উত্তম। আর সন্ধ্যা ও প্রাতঃকাল হইলে ষষ্ঠ দিবস হইল” (আদি ১:৩১)। সেখানে কোন পাপ কিংবা মন্দতা ছিল না। ঈশ্বর আদম ও হবাকে এই স্বাধীন মনোনয় শক্তি দিয়েছিলেন যা তিনি লূসিফরকে দিয়েছিলেন। তিনি স্বর্গে যেমন রোবট চাননি, তদ্রƒপ তিনি পৃথিবীতেও চাননি!

ঈশ্বর এদন উদ্যানে একটি বৃক্ষ রোপন করলেন। ঈশ্বর এই বৃক্ষটির নাম দিলেন ‘সদসদ্-জ্ঞানদায়ক বৃক্ষ’ (আদি ২:১৭)। ঈশ্বর আদম ও হবাকে এই বৃক্ষটির ফল খেতে নিষেধ করলেন। ঈশ্বর নিশ্চিত হতে চাইলেন যে, আদম ও হবা তাদের সিদ্ধান্তটির বিষয় জানেন।

শয়তান গাছটি কাছে এলো। হবা যখন কাছে এলেন, শয়তান তখন চাতুরীপূর্ণভাবে ফলটির বিষয়ে মিথ্যা বলল: “কোন ক্রমে মরিবে না; কেননা ঈশ্বর জানেন, যে দিন তোমরা তাহা খাইবে সেই দিন তোমাদের চক্ষু খুলিয়া যাইবে, তাহাতে তোমরা ঈশ্বরের সদৃশ হইয়া সদসদ্-জ্ঞান প্রাপ্ত হইবে” (আদি ৩:৪, ৫)। শয়তান হবাকে বলল যে, তিনি অধিক জ্ঞানী হবেন। ফলটি তাকে এতটা আনন্দের অনুভূতি দেবে যা তিনি কখনও পাননি। শয়তান হবাকে বলল যে, ঈশ্বর তার কাছ থেকে কিছু আড়াল করছেন। সুতরাং শয়তান হবাকে নিজের জন্য ফলটি নিতে ও খেতে বলেছিল। তাহলেই তিনি জানতে পারবেন ঈশ্বর তার কাছ থেকে কি আড়াল করেছেন।

হবার পর আদম যখন নিষিদ্ধ ফলটি খাওয়ার সিদ্ধান্ত নেন, তখন তারা এমন কিছুর জন্য ‘দ্বার’ খুলে দেন যা ঈশ্বর চিরতরে বন্ধ রাখতে চেয়েছিলেন। সেই দ্বারটি কিসের ছিল? সেটি পাপের, দুঃখ-দুর্দশার, মর্মব্যথার, অসুস্থতার ও মৃত্যুর দ্বার ছিল।

`আদি ৩:১-৩; রোমীয় ৩:২৩; ও ৫:১২ পদ পড়ুন। এই প্রতিটি পদ আমাদের কি শিক্ষা দেয়? মানবজাতির প্রতি পাপ কি করে?`

পাপ হচ্ছে ঈশ্বরের বিরুদ্ধে যুদ্ধ। পাপ আমাদেরকে ঈশ্বর হতেও পৃথক করে। ঈশ্বর হলেন জীবন। ঈশ্বর হতে বিচ্ছেদ শেষে মৃত্যুর দিকে নিয়ে যায়। পাপ উদ্বেগ, দুর্দশা, অসুস্থতা ও রোগ-ব্যাধির উদ্রেক ঘটায়। আমরা এই জীবনে যে দুঃখ-ব্যথা ভুগি, তা এমন একটি গ্রহে বাস করা থেকে আসে, পাপ যে-গ্রহকে আক্রান্ত ও বিনষ্ট করেছে।

`আদি ৩:১৫; লেবীয় ৫:৫, ৬; ও যোহন ১:২৯ পদ পড়ুন। আদম ও হবা পাপ করার পর ঈশ্বর তাদেরকে কি প্রতিজ্ঞা করেছিলেন? এই প্রতিজ্ঞা কীভাবে আমাদের আশা দেয়? আদম ও হবা পাপ করার পর ঈশ্বর তাদের জন্য কি করলেন? ঈশ্বর কীভাবে পাপের সমস্যা সমাধান করবেন, তা বুঝতে এই যজ্ঞবলি তাদেরকে কীভাবে সাহায্য করল?`