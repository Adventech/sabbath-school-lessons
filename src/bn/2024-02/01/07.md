---
title:  অতিরিক্ত আলোচনা
date:   05/04/2024
---

“স্বর্গ থেকে শয়তানের নির্বাসনে ঈশ্বর তাঁর ন্যায়বিচার ব্যক্ত করেন এবং তাঁর সিংহাসনের মর্যাদা বজায় রাখেন। কিন্তু এই ধর্মভ্রষ্ট আত্মার প্রতারণার বশবর্তী হয়ে মানুষ যখন পাপে পতিত হল, তখন ঈশ্বর তাঁর প্রেমের প্রমাণ স্বরূপ তাঁর একমাত্র পুত্রকে পতিত মানব জাতির পক্ষে মৃত্যুবরণ করতে প্রেরণ করলেন। প্রায়শ্চিত্তকার্যে ঈশ্বরের চরিত্র প্রকাশিত হয়। ক্রুশের পক্ষে শক্তিশালী যুক্তি সমগ্র বিশ্বের কাছে নিশ্চিতভাবে প্রমাণ করে যে, লূসিফর কর্তৃক বেছে নেয়া পাপের কার্যধারার জন্য ঈশ্বরের শাসন প্রণালীকে কোন ক্রমেই দোষী করা যায় না।” -ঈলেন জি হোয়াইট, মহাসংঘর্ষ, পৃষ্ঠা: ৬২২।

“কালভেরীর ক্রুশ, যখন ব্যবস্থার অপরিবর্তনশীলতা ঘোষণা করে, সেই সঙ্গে সমগ্র বিশ্বে এও ঘোষণা করে যে পাপের বেতন মৃত্যু। “সমাপ্ত হইল” বলে ত্রাণকর্তার মৃত্যুকালীন ঘোষণার মধ্য দিয়ে শয়তানের মৃত্যুর ঘন্টাও বেজে গিয়েছে। এতদিন যাবৎ যে মহা সংঘর্ষ চলে আসছিল সেই মহা সংঘর্ষের ফলাফল তখনই নির্ধারিত হয়ে গেল, মন্দের চূড়ান্ত মূলোৎপাটন নিশ্চিত হয়ে গেল। ঈশ্বরের পুত্র কবরের দ্বার অতিক্রম করে যান, “যেন, মৃত্যু দ্বারা মৃত্যুর কর্তৃত্ববিশিষ্ট ব্যক্তিকে অর্থাৎ দিয়াবলকে শক্তিহীন করেন” ইব্রীয় ২:১৪। -ঈলেন জি হোয়াইট, মহাসংঘর্ষ, পৃষ্ঠা: ৬২৬।

**আলোচ্য প্রশ্নাবলী**:

`ঈশ্বর জানতেন যে, লূসিফর তাঁর বিরুদ্ধে যুদ্ধ করতে চলেছে। তাহলে, ঈশ্বর কেন লূসিফরকে স্বাধীন মনোনয়ন শক্তি দিলেন? কিংবা, লূসিফর যখন ঈশ্বরের বিরুদ্ধে যুদ্ধ করল, তখন ঈশ্বর লূসিফরকে কেন তৎক্ষণাৎ বিনষ্ট করলেন না? ঈশ্বর যদি তৎক্ষণাৎ লূসিফরকে বিনষ্ট করতেন, তাহলে কি হত? স্বর্গে সংঘটিত যুদ্ধে, ঈশ্বর যদি লূসিফরকে মেরে ফেলতেন, তাহলে আপনার কি মনে হয়, পবিত্র স্বর্গদূতেরা এবং অন্য গ্রহের লোকেরা ঈশ্বরের ব্যাপারে কি ধারণা পেতেন? আমাদের পরিত্রাণের জন্য ঈশ্বরের পরিকল্পনার ব্যাপারে অন্য গ্রহের লোকেরা খুবই আগ্রহী (১ পিতর ১:১২; প্রকাশিত ৫:১৩; ও ১৬:৭)। ঈশ্বর ও শয়তানের মধ্যকার মহাসংঘর্ষে অন্য গ্রহের লোকদের কি ভূমিকা রয়েছে? আর, এই সংঘর্ষ ভালভাবে বুঝতে তাদের ভূমিকা আমাদের কীভাবে সাহায্য করে?`

`‘ভাল ও মন্দের মধ্যকার মহাসংঘর্ষ’ কথাটির প্রকৃত মানে কি? এ সপ্তাহে আমরা সংঘর্ষের বিষয়ে কি শিক্ষা লাভ করেছি? এ সপ্তাহের পাঠ থেকে আপনি আপনার জীবনের জন্য কি শিক্ষা লাভ করেছেন?`

`বাইবেলের কোন্ পদগুলো ভাল ও মন্দের মধ্যকার মহাসংঘর্ষ সম্পর্কে বলে? (আভাস: ইয়োব ১; ২; ও ইফিষীয় ৬:১২ পদ পড়ুন)।`