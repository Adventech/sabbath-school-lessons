---
title:  যীশু, আমাদের উকিল
date:   23/05/2024
---

`ইব্রীয় ১০:৯-১৪ পদ পড়ুন। পৃথিবীস্থ সমাগম তাম্বুতে যাজকের কাজ করার ব্যাপারে এই পদগুলো আমাদের কি শিক্ষা দেয়? আমরা জানি, একজন যাজক হলেন একজন আধ্যাত্মিক নেতা। স্বর্গীয় ধর্মধামে আমাদের মহাযাজক হিসেবে ঈশ্বরের কাজের বিষয়ে এই পদগুলো আমাদের কি শিক্ষা দেয়? স্বর্গে যীশুর কাজ থেকে যাজকদের কাজ কতটা আলাদা?`

যীশু প্রত্যেকের জন্য একবার মরেছেন। ক্রুশের উপরে তাঁর মৃত্যু ছিল পাপের জন্য চমৎকার বলি। এখন যীশু স্বর্গীয় মন্দিরে আমাদের মহাযাজক হিসেবে কাজ করছেন। সেখানে, তিনি আমাদের পবিত্র করার কাজ করছেন। যীশু ১৮৪৪ সালে মহাপবিত্র স্থানে প্রবেশ করেছেন। এখন যীশু আমাদের উকিল হিসেবে ঈশ্বরের সামনে, অর্থাৎ বিচারকর্তার সামনে, দণ্ডায়মান (১ যোহন ২:১)। “তেমনি খ্রীষ্টও ‘অনেকের পাপভার তুলিয়া লইবার’ নিমিত্ত একবার উৎসৃষ্ট হইয়াছেন; তিনি দ্বিতীয় বার, বিনা পাপে, তাহাদিগকে দর্শন দিবেন, যাহারা পরিত্রাণের নিমিত্ত তাঁহার অপেক্ষা করে” (ইব্রীয় ৯:২৮)। ক্রুশের উপরে যীশুর মৃত্যু এবং স্বর্গে আমাদের জন্য তাঁর কাজ পাপের সমস্যা সমাধান করে। যখন তিনি দ্বিতীয় বার আসছেন, তিনি তাদের প্রত্যেককে পুরষ্কার দিবেন: “এখন অবধি আমার নিমিত্ত ধার্মিকতার মুকুট তোলা রহিয়াছে; প্রভু, সেই ধর্মময় বিচারকর্তা, সেই দিন আমাকে তাহা দিবেন; কেবল আমাকে নয়, বরং যত লোক তাঁহার প্রকাশপ্রাপ্তি ভালবাসিয়াছে, সেই সকলকেও দিবেন” (২ তীমথিয় ৪:৮)।

`যীশু কেন তাঁকে অনুসরণ করার জন্য আমাদের আহ্বান করছেন? যখন আমরা তাঁকে অনুসরণ করি, তখন আমরা কি আবিষ্কার করতে পারি? উত্তরের জন্য ইব্রীয় ৬:১৯, ২০ পদ পড়ুন।`

মানবের জন্য ক্রুশের উপর খ্রীষ্টের মৃত্যু যেমন অপরিহার্য ছিল ঠিক একইভাবে পরিত্রাণ পরিকল্পনায় স্বর্গীয় ধর্মধামে খ্রীষ্টের মধ্যস্থতাকারী কাজও অপরিহার্য। তাঁর মৃত্যুর মাধ্যমে তিনি যে কার্য শুরু করেছিলেন, পুনরুত্থানের পরে তিনি স্বর্গে আরোহণ করে সেই কার্য সম্পূর্ণ করেন। বিশ্বাসে আমরা সেই যবনিকা ভেদ করে ভেতরে প্রবেশ করি, “সেই স্থানে আমাদের নিমিত্ত অগ্রগামী হইয়া যীশু প্রবেশ করিয়াছেন” ইব্রীয় ৬:২০। আর সেখানে কালভেরীর ক্রুশ থেকে আলো প্রতিফলিত হচ্ছে। সেখানে আমরা পেতে পারি পরিত্রাণের রহস্যে অধিক স্বচ্ছ অন্তর্নিহিত জ্ঞান। মানব জাতির পরিত্রাণ সম্পাদিত হয়েছে স্বর্গের অসীম মূল্যের বিনিময়ে; যে আত্মত্যাগ করা হয়েছে তা ঈশ্বরের ব্যবস্থা লঙ্ঘনের বৃহত্তম দাবীর সমতুল্য। যীশু পিতার সিংহাসনের পথ উন্মুক্ত করে দিয়েছেন, এবং তাঁর মধ্যস্থতা কাজের মাধ্যমে বিশ্বাসে যারা আন্তরিকভাবে তাঁর কাছে আসতে চায় তারা ঈশ্বরের কাছে তাদের উপস্থিত করতে পারে।-ঈলেন জি হোয়াইট, মহাসংঘর্ষ, পৃষ্ঠা: ৬০৭ (৪২৬)।

পাপীদের পরিত্রাণের পরিকল্পনা হচ্ছে একটি পূর্ণাঙ্গ পরিকল্পনা। এটি দুটোই করে- ভালো ও মন্দের মধ্যকার মহাসংঘর্ষের মাঝে আমাদের উদ্ধার, এবং পাপ ও শয়তানের কবল থেকে আমাদের উদ্ধার। যখন আমরা বিশ্বাস নিয়ে যীশুর কাছে আসি, তিনি আমাদের শুচি ও পবিত্র করেন।