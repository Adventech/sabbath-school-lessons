---
title:  মহাপবিত্র স্থানে
date:   20/05/2024
---

`লেবীয় ১৬:২১, ২৯-৩৪; ২৩:২৬-৩২; এবং ইব্রীয় ৯:২৩-২৮ পদ পড়ুন। পুরাতন নিয়মের যুগে, যে দিনটিতে ঈশ্বর সকল পাপ মোচন করতেন, সেই দিনটি ইস্রায়েল সন্তানদের কাছে অত্যন্ত গুরুত্বপূর্ণ ছিল কেন? যে দিনটিতে ঈশ্বর সকল পাপ মোচন করতেন, সেই দিনকে মহাপ্রায়শ্চিত্তের দিন বলা হত।`

বছরের প্রতিটি দিন ইস্রায়েল যাজকেরা ঈশ্বরের পক্ষে কাজ করেছেন। কিন্তু যে দিন ঈশ্বর সমস্ত পাপ দূর করতেন, সেদিন যাজকেরা পবিত্র তাম্বুতে মিলিত হয়ে বিশেষ কাজ করতেন। লেবীয় ১৬ ও ২৩ অধ্যায় আমাদের এই বিশেষ কাজ সম্পর্কে বলে। সেই দিন, ঈশ্বর যখন সমস্ত পাপ দূর করতেন, সে-দিন কেউ কোন কাজ করত না। তারা উপবাস করত। মহাযাজক তাম্বুর মহাপবিত্র স্থানের সমাগম কক্ষে যেতেন। সেখানে, তিনি লোকেদের প্রতিনিধি হয়ে ঈশ্বরের কাছে যেতেন। মহাযাজক যখন ঈশ্বরের সঙ্গে মিলিত হতেন, লোকেরা তখন তাদের হৃদয় থেকে দাম্ভিকতা ও অহংকার দূর করত। তারা ঈশ্বরের কাছে আসত ও তাদের পাপসকল স্বীকার করত।

কেউ যদি হৃদয় থেকে গর্ব-অহংকার ও দাম্ভিকতা দূর না করে এবং উপবাস না করে সেখানে যেত, তাহলে কি হত? কেউ যদি উপবাস না করত কিংবা হৃদয়ে কোন ছলনা রাখত, তবে সে লোকদের মধ্য থেকে ‘উচ্ছিন্ন’ হত (লেবীয় ২৩:২৯; আরও পড়ুন, ২৭ পদ)। সে তখন ঈশ্বরের মনোনীত লোকদের অংশ হত না। শুচি করার এই দিনে, মহাযাজক সদাপ্রভুর উদ্দেশ্যে উৎসর্গ করা ছাগের রক্ত পবিত্র স্থানে নিয়ে যেতেন। প্রথমে, মহাযাজক ছাগের রক্ত পাপাবরণের উপর ছিটিয়ে দিতেন। পাপাবরণ হল তাম্বুর মধ্যকার মহাপবিত্র স্থানের মিলিত হবার জায়গার একটি বিশেষ আসবাব। পাপাবরণটি ছিল ঈশ্বরের নিয়ম সিন্দুকের উপরে অবস্থিত। সিন্দুকের ভিতরে ঈশ্বরের ব্যবস্থা রাখা হত। ঈশ্বর আসতেন এবং পাপাবরণের উপরে ধূপের ধোঁয়ার মাঝে দাঁড়াতেন। সেখানে, ঈশ্বর মহাযাজকের সঙ্গে মিলিত হতেন। ধূপের ধোঁয়ার মাঝে ঈশ্বর নিজেকে আড়াল করতেন যেন মহাযাজক ঈশ্বরের সৌন্দর্যময় উজ্জ্বল জ্যোতিতে মারা না পড়েন।

মহাযাজক রক্তের কিছুটা স্বর্ণময় বেদীর এবং পিত্তলময় বেদীর শৃঙ্গে লেপন করতেন। যাজক যখন তার এই কাজ শেষ করতেন, তিনি তার হাত জীবন্ত ছাগের উপরে রাখতেন এবং ইস্রায়েল-সন্তানদের পাপ স্বীকার করতেন। পরে, একজন ব্যক্তি ছাগটিকে প্রান্তরে নিয়ে যেতেন এবং ছাগটি তখন ইস্রায়েলের শিবিড় থেকে চিরতরে বিচ্ছিন্ন হয়ে যেত (লেবীয় ১৬:২০-২২)। যাজকের এই ছাগের রক্ত পবিত্র তাম্বুতে নিয়ে যাবার ঘটনাটি দেখাত যে, ঈশ্বর তাঁর লোকদের পাপ লিপিবদ্ধ করেছেন (যিরমিয় ১৭:১) এবং তিনি স্বয়ং সকল পাপ দূর করেছেন। ছাগটিকে গভীর প্রান্তরে ছেড়ে দেবার এই ঘটনাটি দেখাত যে, ঈশ্বরের তাম্বু পবিত্র হয়েছে এবং তাঁর লোকেরা পবিত্র হয়েছে। এই রূপকটি আমাদের সেই কাজ দেখায় যা ১৮৪৪ খ্রীষ্টাব্দে যীশু করেছেন। সে সময়ে যীশু আমাদের পক্ষে তাঁর কাজ শেষ করার জন্য ঈশ্বরের ধর্মধামের পবিত্র স্থান ত্যাগ করেন এবং মহাপবিত্র স্থানে যান।