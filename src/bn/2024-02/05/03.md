---
title:  বাইবেলের সত্য সহভাগ
date:   29/04/2024
---

`২ করিন্থীয় ৪:১-৬; ও ২:১৪ পদ পড়ুন। এই পদগুলো পৌলের বিষয়ে আমাদের কি বলে? কঠিন সময়ে তিনি যখন বাইবেলের সত্য সহভাগ করেছিলেন, তখন তার কতটা বিশ্বাস ও সাহস ছিল?`

পৌল কাজ করতে গিয়ে বেশিরভাগ ক্ষেত্রে প্রতিবন্ধকতা ও ভ্রান্ত শিক্ষার মুখোমুখি হয়েছিলেন। কিন্তু পৌল বিশ্বাস করতেন যে, এই সমস্যাগুলো অপেক্ষা বাইবেলের সত্য হচ্ছে অধিক শক্তিশালী। তিনি বলেন, “কারণ আমরা সত্যের বিপক্ষে কিছুই করিতে পারি না, কেবল সত্যের সপক্ষে করিতে পারি” (২ করিন্থীয় ১৩:৮)।

মধ্য যুগের সময়কালে, প্রোটেস্ট্যান্টরা বাইবেলের সত্য সহভাগ করতে গিয়ে পৌলের মতই নানাবিধ সমস্যার মুখোমুখি হয়েছিলেন। এই প্রোটেষ্ট্যাণ্টদের মধ্যে একজন ছিলেন উইলিয়াম টাইনডেল। উইলিয়াম টাইনডেলের জীবন হচ্ছে সাহসিকতার একটি দৃষ্টান্ত। অন্য যেকোন কিছু বাদেও, টাইনডেল ইংল্যাণ্ডকে বাইবেলের একটি ইংরেজী প্রমিত সংস্করণ উপহার দিতে চেয়েছিলেন। এছাড়া, ২০০ বছর আগে উইক্লিফের অনূদিত বাইবেলটির কিছু কিছু ত্রুটি-বিচ্যুতি সংশোধন করতে চেয়েছিলেন। শীঘ্রই টাইনডেল গ্রেফতার হন এবং বিচারের জন্য তাকে আদালতে তোলা হয়। টাইনডেলের অনুবাদ করা অনেক বাইবেল পুড়িয়ে ফেলা হয়। টাইনডেলকে ১৫৩৬ খ্রীষ্টাব্দে বেলজিয়ামের আদালতে তোলা হয়, এবং তাকে মৃত্যুদণ্ড দেওয়া হয়। জল্লাদ তাকে ফাঁসিতে ঝুলিয়ে শ্বাসরোধ করে হত্যা করে। পরে তারা টাইনডেলের দেহ পুড়িয়ে ফেলে। টাইনডেল মৃত্যুকালে উচ্চস্বরে এই কথাগুলো বলেন: “প্রভু, ইংল্যাণ্ডের রাজাকে বোঝার চেতনা দেও।” শীঘ্রই টাইনডেলের আন্তরিক প্রার্থনার উত্তর পাওয়া গেল।

টাইনডেলের মৃত্যুর চার বছর পর, বাইবেলের চারটি ইংরেজী অনুবাদ ছাপা হল। ১৬১১ সালে, কিং জেমস সংস্করণ ছাপা হল। কিং জেমস সংস্করণের বেশির ভাগ অংশ টাইনডেলের অনুবাদ থেকে নেওয়া হয়েছিল। যে ৫৪ জন পণ্ডিত কিং জেমস সংস্করণ প্রস্তুত করেছিলেন, তারা টাইনডেলের অনুবাদ চয়ন করেছিলেন। বাইবেল প্রস্তুতকারী সেই পণ্ডিতদের মধ্যে একজন পণ্ডিত অনুমান করেন যে, ১৬১১ সালে প্রকাশিত কিং জেমস সংস্করণের পুরাতন নিয়মের ৭৬% এবং নূতন নিয়মের ৮৩% টাইনডেলের অনুবাদ করা। ২০১১ সালে, এক বিলিয়ন বাইবেল মুদ্রণের মাধ্যমে কিং জেমস বাইবেল সংগঠনটি ৪০০তম বর্ষপূর্তি উদ্যাপন করে। কিং জেমস সংস্করণটি অসংখ্য ভাষায় অনূদিত হয়েছে। বাইবেলের এই সংস্করণটি বিশ্ব ব্যাপী কোটি কোটি মানুষের জীবন রূপান্তর করেছে। টাইনডেল বাইবেলের সত্যের জন্য তার জীবন উৎসর্গ করেছেন। তার আত্মত্যাগ তার মৃত্যুর বহু কাল পরও জীবন রূপান্তর করে যাচ্ছে।

`দানিয়েল ১২:৩ ও প্রকাশিত ১৪:১৩ পদ পড়ুন। এই পদগুলো কীভাবে আমাদের টাইনডেলের জীবনী গুরুত্বের সঙ্গে স্মরণ করতে সাহায্য করে? অন্যদের সঙ্গে বাইবেলের সত্য সহভাগ করার ক্ষেত্রে এই পদগুলো কীভাবে আপনাকে অনুপ্রাণিত করে?`