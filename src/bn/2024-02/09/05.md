---
title:  পশুর ছাপ
date:   29/05/2024
---

`প্রকাশিত ১২:১২, ১৭; ও ১৩:৭ পদ পড়ুন। এই পদগুলো শয়তানের ব্যাপারে আমাদের কি দেখায়? সে কতটা ক্রোধান্বিত? ঈশ্বরের শেষকালিন লোকদের ব্যাপারে শয়তান এতটা ক্রোধান্বিত কেন?`

প্রকাশিত ১২ অধ্যায়ে, পৃথিবীর ইতিহাসের শেষ সময়ে, যীশু ও শয়তানের মধ্যকার মহাসংঘর্ষের একটি রূপরেখা পাওয়া যায়। প্রকাশিত ১৩ অধ্যায় নাগের দুই সহকারীকে দেখিয়ে দিচ্ছে: সমুদ্র থেকে ওঠা পশু ও ভূমি থেকে ওঠা পশু। এই দুটি শক্তি নাগের পক্ষ হয়ে ঈশ্বরের লোকদের বিরুদ্ধে লড়াই করে।

`প্রকাশিত ১৩:৪, ৮, ১২, ১৫; এবং ১৪:৭, ৯-১১ পদ পড়ুন। (আরও পড়ুন, প্রকাশিত ১৫:৪; ১৬:২; ১৯:২০; ২০:৪; ২২:৯)। পদগুলোর প্রতিটিতে আপনি কি গুরুত্বপূর্ণ ধারণা দেখতে পান?`

শেষকালে, লোকেরা ঈশ্বরের আরাধনা করবে নাকি অন্য কিছুর আরাধনা করবে! যীশু আমাদের সৃষ্টি করেছেন। সুতরাং, আমাদের আরাধনা পাবার যোগ্য তিনি (প্রকাশিত ৫:৯)। আরাধনাকে (বা ভজনাকে) প্রসঙ্গ করে যীশু ও শয়তানের মধ্যকার দ্বন্দ্ব স্বর্গে শুরু হয়েছিল। লূসিফর গর্ব করে বলেছিল: “আমি মেঘরূপ উচ্চস্থলীর উপরে উঠিব, আমি পরাৎপরের তুল্য হইব” (যিশাইয় ১৪:১৪)। শয়তান ঈশ্বর হিসেবে ভজনা পেতে চেয়েছিল। এই ভজনা ও আরাধনা পাবার যোগ্য একমাত্র ঈশ্বর। প্রকাশিত ১৩ অধ্যায়ে, লোকদের ভজনা পাবার জন্য শয়তান একটি কৌশল উদ্ভাবন করে। শয়তান তার পরিকল্পনার অংশ হিসেবে সমুদ্র থেকে ওঠা পশুকে ব্যবহার করে (প্রকাশিত ১৩:৪)।

যখন আমরা দানিয়েল ৭ অধ্যায়ের সঙ্গে প্রকাশিত ১৩ অধ্যায়ের তুলনা করি, আমরা দেখি যে, সমুদ্র থেকে ওঠা পশুটি হচ্ছে ক্ষুদ্রশৃঙ্গের তুল্য। ক্ষুদ্রশৃঙ্গটি “পরাৎপরের বিপরীতে কথা কহিবে, পরাৎপরের পবিত্রগণকে শীর্ণ করিবে, এবং নিরূপিত সময়ের ও ব্যবস্থার পরিবর্তন করিতে মনস্থ করিবে, এবং এক কাল, [দুই] কাল ও অর্ধ কাল পর্যন্ত তাহারা তাহার হস্তে সমর্পিত হইবে” (দানিয়েল ৭:২৫)। ঈশ্বরের দশ আজ্ঞার একমাত্র অংশটি কোন্টি যেটি সময় সম্পর্কে বলে? ৪র্থ আজ্ঞা। ক্ষুদ্রশৃঙ্গটি হচ্ছে রোমান ক্যাথলিক মণ্ডলীর প্রতীক। মণ্ডলীটি উপাসনার দিনটিকে ৭ম দিন থেকে সপ্তাহের প্রথম দিনে প্রবর্তন করার চেষ্টা করেছে।

তাঁর শাসনের চিহ্ন হিসেবে ঈশ্বর বিশ্রামদিন দিয়েছেন (যাত্রা ৩১:১৩; যিহিষ্কেল ২০:১২, ২০)। ঈশ্বরের জন্য আমাদের যে শ্রদ্ধাভক্তি রয়েছে তা ক্ষুদ্রশৃঙ্গটি হরণ করতে চায়। সে-কারণে, চূড়ান্ত পরীক্ষাটি হবে সত্য ও মিথ্যা আরাধনা নিয়ে।

প্রকাশিত বাক্য পুস্তক আমাদের বলে যে, ঈশ্বরের লোকেরা তাঁর ব্যবস্থা পালন করবে (প্রকাশিত ১২:১৭; ১৪:১২)। ঈশ্বরের ব্যবস্থার মধ্যে ৭ম দিন অন্তর্ভুক্ত, রবিবার নয়। যে কেউ তাঁর পবিত্র দিনে আরাধনা করতে না চাইবে (যিশাইয় ৫৮:১৩) এবং পশুর প্রস্তাবিত মিথ্যা বিশ্রামদিনে, অর্থাৎ রবিবারে, আরাধনা করবে, সে পশুর ছাপ ধারণ করবে (১১শ পাঠ দেখুন)।