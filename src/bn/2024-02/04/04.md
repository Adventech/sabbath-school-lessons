---
title:  অটলভাবে দাঁড়ানোর সাহস
date:   23/04/2024
---

`পরস্পর তুলনা করুন- প্রেরিত ৫:২৮-৩২; ইফিষীয় ৬:১০-১২; এবং প্রকাশিত ৩:১১। এই পদগুলোয় কি গুরুত্বপূর্ণ নীতি রয়েছে?`

ওয়াল্ডেনসিসরা ঈশ্বরের অনুগত ছিল। তারা তাঁর ব্যবস্থার বাধ্য থেকেছে। তারা বিশ্বাস করেছে যে, বাইবেল হচ্ছে তাদের জীবনের জন্য ব্যবস্থা পুস্তক। তারা যীশুর ভজনা করেছে, পোপের নয়। ওয়াল্ডেনসিসরা তাদের মন বিশ্বাস ও অনুপ্রেরণা সংক্রান্ত নূতন নিয়মের ঘটনায় পূর্ণ রেখেছে।

পিতর ও যীশুর অন্য শিষ্যদের সঙ্গে ওয়াল্ডেনসিসরা বলতে পেরেছে যে, “মনুষ্যদের অপেক্ষা বরং ঈশ্বরের আজ্ঞা পালন করিতে হইবে’” (প্রেরিত ৫:২৯)। ওয়াল্ডেনসিসরা পৌলের উপদেশ ভালভাবে বুঝতে পেরেছিল, “শেষ কথা এই, তোমরা প্রভুতে ও তাঁহার শক্তির পরাক্রমে বলবান হও” (ইফিষীয় ৬:১০)। তারা যীশুর উপদেশ অনুসরণ করেছে: “আমি শীঘ্র আসিতেছি; তোমার যাহা আছে,  তাহা দৃঢ়রূপে ধারণ কর, যেন কেহ তোমার মুকুট অপহরণ না করে” (প্রকাশিত ৩:১১)। ওয়াল্ডেনসিসরা রোমের শিক্ষামালার বশ্যতা মেনে নেয়নি। বিশ্বাসের এই সাহসী পুরুষ ও নারীদের বাইবেলের সত্যের পক্ষে দাঁড়ানোর সাহস ছিল।

ওয়াল্ডেনসিসরা ছিল অন্যতম প্রথম দল যারা নিজেদের ভাষায় বাইবেল অনুবাদ করেছিল। জিন লিগার ছিলেন একজন ওয়াল্ডেনসিস যিনি বাইবেলের অনেক অনুলিপি তৈরি করেন। লিগার তার কাজের বিষয়ে একটি গল্প লিখেছিলেন। বাইবেলের হস্ত-লিখিত অনুলিপি তৈরি করার জন্য তার দল যেভাবে কাজ করেছে, সে-কথা তিনি বলছেন। ওয়াল্ডেনসিসরা নিভৃতে কাজ করে গেছে। উত্তর ইতালির ও দক্ষিণ ফ্রান্সের পাহাড়ি গুহায় আশ্রয় নিয়ে তারা বাইবেলের অনুলিপি প্রস্তুত করেছেন। ওয়াল্ডেনসিস পিতা-মাতারা তাদের সন্তানদের ছোট বয়সেই বাইবেলের বড় বড় অংশগুলো মুখস্থ করিয়েছেন। পরে, এই সন্তানেরা যখন বড় হয়েছে, তাদের মধ্যে অনেকেই বণিক হিসেবে ইউরোপের বিভিন্ন অংশ ভ্রমণ করেছে। তারা তাদের ক্রেতাদের সঙ্গে বাইবেল আলোচনা করেছে। ওয়াল্ডেনসিসদের কিছু যুব-সন্তানেরা বিভিন্ন বিশ্ববিদ্যালয়ে পড়তে গিয়েছে। এই যুবকেরা যখনই সময় পেয়েছে, তারা অন্য শিক্ষার্থীদের কাছে বাইবেলের সত্য সহভাগ করেছে। সঠিক সময়ে, তারা বাইবেলের অনুলিপি বিতরণ করেছে। এই সাহসী যুবকদের অনেকে বাইবেলের সত্য কিংবা হস্ত-লিখিত বাইবেলের অনুলিপি সহভাগ করতে গিয়ে ধরা পড়ে প্রাণদণ্ড পেয়েছে। ওয়াল্ডেনসিসরা বাইবেলের প্রতিটি শিক্ষা বুঝতে পারেনি। কিন্তু তারা বাইবেলের যতটুকু সত্য বুঝতে পেরেছে, সুযোগ বুঝে ততটুকু তারা অন্যদের সঙ্গে সহভাগ করেছে। তাদের এই সহভাগের মাধ্যমে তারা শত শত বছর ধরে বাইবেলের সত্যকে বাঁচিয়ে রেখেছে।

`হিতোপদেশ ৪:১৮ পদে, শলোমন বলেন যে, যে-লোকেরা ধর্মময় জীবন যাপন করবে, তারা জ্যোতি স্বরূপ হবে। কীভাবে আমরা ওয়াল্ডেনসিসদের মত হতে পারি এবং নিজ এলাকায় যীশুর জ্যোতি ছড়াতে পারি?`