---
title:  ‘মহাশয়, সেই জল আমাকে দিউন’
date:   29/10/2024
---

“আর আমি তোমাদের উপরে শুচি জল প্রক্ষেপ করিব, তাহাতে তোমরা শুচি হইবে; আমি তোমাদের সকল অশৌচ হইতে ও তোমাদের সকল পুত্তলি হইতে তোমাদিগকে শুচি করিব। আর আমি তোমাদিগকে নূতন হৃদয় দিব, ও তোমাদের অন্তরে নূতন আত্মা স্থাপন করিব; আমি তোমাদের মাংস হইতে প্রস্তরময় হৃদয় দূর করিব, ও তোমাদিগকে মাংসময় হৃদয় দিব। আর আমার আত্মাকে তোমাদের অন্তরে স্থাপন করিব, এবং তোমাদিগকে আমার বিধিপথে চালাইব, তোমরা আমার শাসন সকল রক্ষা করিবে ও পালন করিবে” (যিহিষ্কেল ৩৬:২৫-২৭)।

`যিহিষ্কেল ৩৬:২৫-২৭ পদ কীভাবে সেই গুরুত্বপূর্ণ আধ্যাত্মিক সত্য দেখায় যা যীশু নীকদীমকে এবং ক‚পের ধারের স্ত্রীলোককে শিক্ষা দিতে চেয়েছিলেন?`

উভয় গল্পে, যীশু চেয়েছিলেন যে, এই লোকগুলো আধ্যাত্মিক সত্য জানুক। তাদের হৃদয় স্পর্শ করার জন্য যীশু প্রকৃতি থেকে দৃষ্টান্ত ব্যবহার করলেন।

যীশু যা বোঝাতে চাচ্ছেন, তা নীকদীম ও ক‚পের ধারের স্ত্রীলোকটি প্রথমে বুঝতে পারেনি। নীকদীম প্রশ্ন করেন, কীভাবে আমি নতুন জন্ম লাভ করতে পারি? কীভাবে আমি আবার মাতৃগর্ভে ফিরে যেতে পারি? একটি আধ্যাত্মিক সত্য বোঝানোর জন্য যীশু যখন ধারণাটি ব্যবহার করলেন, তখন নীকদীম ভেবেছিলেন যে, যীশু হয়ত দৈহিক বিষয় নিয়ে কথা বলছেন। যীশু যখন আধ্যাত্মিক বিষয় নিয়ে কথা বলছিলেন, তখন স্ত্রীলোকটিও ভেবেছিল যে, যীশু হয়ত আক্ষরিক জলের কথা বলছেন।

যীশু যখন জীবন-জল সাধলেন, তখন স্ত্রীলোকটির উত্তর কী ছিল, তা দেখুন: “মহাশয়, সেই জল আমাকে দিউন, যেন আমার পিপাসা না পায়, এবং জল তুলিবার জন্য এতটা পথ হাঁটিয়া আসিতে না হয়” (যোহন ৪:১৫)। স্ত্রীলোকটি ভেবেছিল যে, যীশুর দেওয়া জল পেলে তাকে আর এত দূরের পথ কষ্ট করে হেঁটে আসতে হবে না। তাহলে, অন্য লোকেরা তাকে দেখতেও পাবে না। আপনি কি লক্ষ্য করেছেন যে, যীশু যখন পান করার জল চাইলেন এবং পরে স্ত্রীলোকটি যখন তাঁর কাছে জল চাইল, তারপর তাদের কথোপকথন কতটা দ্রুত এগিয়ে যেতে থাকল?

`যোহন ৪:১৬ পদ পড়ুন। যীশু কীভাবে স্ত্রীলোকটিকে উত্তর দিলেন?`

যীশু আলোচনার প্রসঙ্গ বদলে ফেলেন। তিনি স্ত্রীলোকটিকে তার স্বামীকে ডেকে আনতে বলেন। যীশু হঠাৎ করে কেন প্রসঙ্গ বদলান? স্ত্রীলোকটির আচরণ যীশুকে দেখালো যে, যীশু যে আধ্যাত্মিক সত্য স্ত্রীলোকটিকে দিতে যাচ্ছিলেন, তা স্ত্রীলোকটি উপেক্ষা করতে চাইছিল। যীশু তার হৃদয় পাঠ করলেন। নিরাময় লাভের পূর্বে স্ত্রীলোকটিকে অবশ্যই তার পাপ স্বীকার করতে হবে। “যে দানটী প্রদান করিতে তাঁহার ঐকান্তিক বাসনা ছিল তাহা এই হৃদয় গ্রহণ করিবার পূর্বে তাহাকে তাহার পাপ সম্পর্কে ও তাহার ত্রাণকর্তা সম্পর্কে জ্ঞাত হওয়া আবশ্যক ছিল।” -ঈলেন জি হোয়াইট, সর্ব-যুগের বাসনা, পৃষ্ঠা: ১৭৩।