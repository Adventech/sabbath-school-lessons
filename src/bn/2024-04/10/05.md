---
title:  আমি সত্য
date:   04/12/2024
---

`যোহন ১:১৪, ১৭; ৮:৩২; ১৪:৬; ও ১৫:২৬ পদ পড়ুন। যোহন কীভাবে সত্যের ধারণাকে যীশুর সঙ্গে সংযুক্ত করছেন?`

যোহনের পুস্তকে আমরা বারবার দেখি যে, সত্য হচ্ছে যীশুর সঙ্গে, তাঁর পিতার সঙ্গে ও পবিত্র আত্মার সঙ্গে সংযুক্ত। যীশু আলোর সঙ্গে সংযুক্ত এবং অন্ধকারের সঙ্গে নয় (যোহন ১:১-১৪; ৩:১৯-২১)। মিথ্যা হচ্ছে শয়তান ও পাপের সঙ্গে সংযুক্ত (যোহন ৮:৪৪-৪৬)। যোহনের পুস্তকে, সত্য হচ্ছে তথ্য-উপাত্ত ও সঠিক সংখ্যা অপেক্ষা অধিক কিছু। সত্য মানে হচ্ছে ঈশ্বরের বাধ্য থাকা এবং তিনি আমাদের যা করতে বলেন তা করা।

“অনেক লোকই জীবন্ত ঈশ্বরকে জানতে চেয়েছে। এই লোকেরা তাদের জীবনে ঈশ্বরকে চেয়েছে। মানব-সৃষ্ট ধারণা ও লেখনিগুলো মানুষের অন্তরের খোরাক পূরণ করতে পারে না। মানবীয় মতাদর্শ ও উদ্ভাবনের কোনো দাম নেই। লোকদেরকে অবশ্যই বাইবেল পড়তে হবে। বাইবেলের মাধ্যমে লোকেরা তাদের প্রতি ঈশ্বরের বলা কথাগুলো শুনবে। এই লোকেরা হয়ত কেবল মানবীয় মতাদর্শই শুনেছিল। কিন্তু যখন তারা বাইবেল পড়বে, তখন তারা ঈশ্বরের কণ্ঠস্বর শুনবে। সদাপ্রভু আত্মাকে নবায়ন করতে পারেন এবং অনন্ত জীবন দিতে পারেন।” -ঈলেন জি হোয়াইট, খ্রাইষ্ট’স অবজেক্ট লেশন্স, পৃষ্ঠা: ৪০।

ভাবুন যে, সত্য হওয়া বলতে যীশুর কাছে কি বোঝায়। যীশু হলেন ‘লোগোস’ বা বাক্য যিনি আদি থেকে ঈশ্বরের সঙ্গে ছিলেন। যীশু সমস্তকিছু সৃষ্টি করেছেন (যোহন ১:১-৪)। যীশু হলেন এমন একজন যিনি আদি থেকে পিতার সঙ্গে ছিলেন। যীশু ও পিতা পরষ্পর নিখুঁত ঐক্যমতের মাঝে ছিলেন। এছাড়া, যীশু হলেন ‘আমিই।’ যীশু কারও নিয়ন্ত্রণের বশবর্তী নন। যাকিছু সৃষ্টি হয়েছে কিংবা যাকিছু এখানে আছে সবই যীশু সৃষ্টি করেছেন। “স্বর্গে ও পৃথিবীতে, দৃশ্য কি অদৃশ্য যাহা কিছু আছে, সিংহাসন হউক, কি প্রভুত্ব হউক, কি আধিপত্য হউক, কি কর্তৃত্ব হউক, সকলই তাঁহার দ্বারা ও তাঁহার নিমিত্ত সৃষ্ট হইয়াছে; আর তিনিই সকলের অগ্রে আছেন, ও তাঁহাতেই সকলের স্থিতি হইতেছে” (কলসীয় ১:১৬, ১৭)।

যীশু হলেন সত্য বলা যেকোন ব্যক্তি অপেক্ষা মহান। যীশু হলেন সত্য। সত্য কোন ধারণা কিংবা মানব-মস্তিষ্ক-প্রসূত কোনো উদ্ভাবন নয়। সত্য একজন ব্যক্তি/সত্তা। সেই ব্যক্তি/সত্তা হলেন যীশু।

সত্যকে, যীশুকে, সূর্যের সঙ্গে তুলনা করা হয়েছে যিনি সমুদয় জগতকে আলো দেন (যোহন ৮:১২)। সি, এস লুইস বলেন, “সূর্য যেমন উদিত হয়, ঠিক তদ্রƒপভাবে আমি খ্রীষ্টধর্ম বিশ্বাস করি। আমি সূর্যোদয় দেখেছি। পরে, সূর্য আমাকে সমস্তকিছুতে সাহায্য করেছে।” -ইজ থিওলজি পয়েট্রি?, পৃষ্ঠা: ১৫। যীশু, সত্য, আমাদের জীবন সম্পর্কে বুঝতে এবং আমাদের চারপাশ বুঝতে সাহায্য করে।