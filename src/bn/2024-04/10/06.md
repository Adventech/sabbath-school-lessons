---
title:  বাইবেল ও সত্য
date:   05/12/2024
---

যোহন লিখিত সুসমাচার আমাদের সেই ব্যক্তি সম্পর্কে বলে যিনি পথ, সত্য ও জীবন। আমাদেরকে বাইবেলের সত্য শিক্ষাদানে পুরাতন ও নূতন নিয়মের একটি গুরুত্বপূর্ণ ভূমিকা রয়েছে। বাইবেল আমাদের বলে যে, যীশু কে এবং তিনি কি করতে এসেছিলেন।

`যোহন ৫:৩৮-৪০ পদ পড়ুন। এই পদগুলোয় যীশু বাইবেল সম্পর্কে কি বলেন?`

যীশু যে ত্রাণকর্তা ছিলেন তা দেখানোর জন্য যীশু ও তাঁর শিষ্যরা বারবার শাস্ত্র ব্যবহার করেছেন। যীশু বলেছেন, “কারণ যদি তোমরা মোশিকে বিশ্বাস করিতে, তবে আমাকেও বিশ্বাস করিতে, কেননা আমারই বিষয়ে তিনি লিখিয়াছেন। কিন্তু তাঁহার লেখায় যদি বিশ্বাস না কর, তবে আমার কথায় কিরূপে বিশ্বাস করিবে?” (যোহন ৫:৪৬, ৪৭)।

`লূক ২৪:২৭ পদ পড়ুন। ঈশ্বরের পক্ষে তাঁর কাজ কেন গুরুত্বপূর্ণ ছিল, সেটা দেখানোর জন্য শাস্ত্র/বাইবেল ব্যবহার করাটা যীশুর জন্য কেন এত গুরুত্বপূর্ণ ছিল?`

মথি লিখিত সুসমাচারে যীশু যাত্রা পুস্তক থেকে একটি পদ চয়ন করেন এবং যিহূদী নেতাদের বলেন, “কিন্তু মৃতদের পুনরুত্থান বিষয়ে ঈশ্বর তোমাদিগকে যাহা বলিয়াছেন, তাহা কি তোমরা পাঠ কর নাই?” (মথি ২২:৩১)। একইভাবে, সখরিয় সেই কথাগুলো বলেন যা-কিনা ঈশ্বর “যেমন তিনি পুরাকাল অবধি তাঁহার সেই পবিত্র ভাববাদিগণের মুখ দ্বারা বলিয়া আসিয়াছেন” (লূক ১:৭০)। পিতর পঞ্চাশত্তমীর দিনে একটি প্রচার করেন। পঞ্চাশত্তমী ছিল সেই দিন যখন যীশুর স্বর্গারোহণের পর ঈশ্বর মণ্ডলীর উপর পবিত্র আত্মা বর্ষণ করেন। এই প্রচারের মাধ্যমে পিতর বলেন, “হে ভ্রাতৃগণ, যাহারা যীশুকে ধরিয়া ছিল, তাহাদের পথদর্শক হইয়াছিল যে যিহূদা, তাহার বিষয়ে পবিত্র আত্মা দায়ূদের মুখ দ্বারা অগ্রে যাহা বলিয়াছিলেন, সেই শাস্ত্রীয় বচন পূর্ণ হওয়া আবশ্যক ছিল” (প্রেরিত ১:১৬)।

বাইবেল স্কুলের কোন বিজ্ঞান বিষয়ক পাঠ্যবই নয়। বাইবেল ব্যাখ্যা করে না যে, মানব-মস্তিস্কের অতিক্ষুদ্র কোষগুলোকে কীভাবে বিভাজন করা যায় কিংবা তা মানবদেহকে কীভাবে নিয়ন্ত্রণ করে। কিন্তু বাইবেল আমাদেরকে মানব-সৃষ্ট জ্ঞান অপেক্ষা অধিক গুরুত্বপূর্ণ কিছু দিয়ে থাকে। বাইবেল আমাদের বুঝতে সাহায্য করে যে, আমরা কে এবং আমরা কেন এখানে রয়েছি। বাইবেল হচ্ছে আলোর তুল্য। আলো আমাদের দেখতে সাহায্য করে। এই আলো ব্যতিত, আমরা বুঝতে পারি না যে, ঈশ্বর কে, আমরা কোথা হতে এসেছি, কেন আমরা এখানে এসেছি, জীবনের মানে কী, এবং ভবিষ্যতে কী ঘটবে।

`বাইবেলের সেই সব সত্য কোন্গুলো যা বিজ্ঞান শিক্ষা দিতে পারে না?`