---
title:  অব্রাহাম যীশুতে তার বিশ্বাস দেখান
date:   10/11/2024
---

যীশু কে ছিলেন কিংবা দীর্ঘ অতীতে ভাববাদীরা তাঁর বিষয়ে যা-কিছু বলেছিলেন, তা লোকদেরকে বলতে তিনি ভীত ছিলেন না। ত্রাণকর্তার বিষয়ে যারা কথা বলেছিলেন, তাদের মধ্যে একজন হলেন অব্রাহাম।

`ত্রাণকর্তার বিষয়ে অব্রাহামের সাক্ষ্য কেন যোহন তার পুস্তকে অন্তর্ভুক্ত করলেন? উত্তরের জন্য আদি ১২:৩; ১৮:১৬-১৮; ২৬:৪; মথি ১:১; এবং প্রেরিত ৩:২৫ পদ পড়ুন।`

“ঈশ্বর ‘অব্রাহামের কাছে আগেই সুসমাচার প্রচার করিয়াছিলেন’ (গালাতীয় ৩:৮)। খ্রীষ্ট বলেছেন, ‘তোমাদের পিতৃপুরুষ অব্রাহাম আমার দিন দেখিবার আশায় উল্লাসিত হইয়াছিলেন, এবং তিনি তাহা দেখিলেন ও আনন্দ করিলেন’ (যোহন ৮:৫৬)। ইস্হাকের পরিবর্তে যে মেষশাবক বলি দেয়া হয়েছিল তা ঈশ্বরের পুত্রের নিদর্শন যিনি আমাদের পরিবর্তে বলিকৃত হয়েছিলেন। ঈশ্বর তাঁর পুত্রের প্রতি দৃষ্টি রেখে পাপীদের বলেন, ‘চিরজীবি হও, আমি একটি মুক্তিপণ পেয়েছি।’” -ঈলেন জি হোয়াইট, পিতৃকুলপতিগণ ও ভাববাদীগণ, পৃষ্ঠা: ৯৯।

অব্রাহাম ছিলেন যিহূদী জাতির পিতা। ঈশ্বর অব্রাহামকে প্রতিজ্ঞা করেছিলেন যে, ভবিষ্যতে জগতের প্রত্যেকে তার কারণে আশীর্বাদ-প্রাপ্ত হবে। এই ভবিষ্যৎ আশীর্বাদ হলেন ত্রাণকর্তা। ত্রাণকর্তা অব্রাহামের বংশ থেকে জন্ম নেবেন।

বিশ্বাসে যারা ঈশ্বরকে গ্রহণ করে, অব্রাহাম তাদের প্রত্যেকেরও পিতা (ইব্রীয় ১১:৮, ১৭-১৯)। ঈশ্বরের উদ্দেশ্যে নিজ পুত্রকে বলি দেবার জন্য অব্রাহাম প্রস্তুত ছিলেন (আদি ২:২)। এই কাজটি অব্রাহামের বিশ্বাসকে দেখিয়েছে। পাপীদের পরিত্রাণের জন্য ঈশ্বরের পরিকল্পনা বুঝতে অব্রাহামের যজ্ঞবলি আমাদেরও সাহায্য করে।

যীশু যিহূদীদের উদ্দেশ্যে বলেন, “তোমাদের পিতৃপুরুষ অব্রাহাম আমার দিন দেখিবার আশায় উল্লা¬সিত হইয়াছিলেন, এবং তিনি তাহা দেখিলেন ও আনন্দ করিলেন” (যোহন ৮:৫৬)। নেতারা উত্তর দিয়েছিল, “তোমার বয়স এখনও পঞ্চাশ বৎসর হয় নাই” (যোহন ৮:৫৭)।

যীশুর উত্তর ছিল লক্ষ্যণীয়। তিনি বলেন, “সত্য, সত্য, আমি তোমাদিগকে বলিতেছি, অব্রাহামের জন্মের পূর্বাবধি আমি আছি” (যোহন ৮:৫৮)। যীশু সেই শব্দগুলো ব্যবহার করছেন যা আমাদেরকে জ্বলন্ত ঝোপের ধারে মোশির উদ্দেশ্যে যীশুর বলা কথাগুলো স্মরণ করতে সাহায্য করে। যীশু যখন এই কথাগুলো বলেন, তখন নেতারা বোঝেন যে, যীশু বলছেন তিনি হলেন ঈশ্বর। সুতরাং, নেতারা পাথর তুলে নেয় এবং যীশুর উদ্দেশ্যে ছোড়ে (যোহন ৮:৫৯)।