---
title:  যীশু অন্ধলোকটিকে সুস্থ করেন, শেষাংশ
date:   09/10/2024
---

`যোহন ৯:১৭-৩৪ পদে, অন্ধ লোকটির বাকী গল্প পড়ুন। যীশু তাকে সুস্থ করার পর, যিহূদী নেতারা তাকে কোন্ প্রশ্নগুলো করে? লোকটি কীভাবে উত্তর দেয়?`

যোহন ৯:১৭-৩৪ পদ হচ্ছে যোহনের লেখা একটি অংশ যেখানে যীশু ব্যক্তিগতভাবে উপস্থিত নেই। কিন্তু গল্পের লোকেরা যীশুর বিষয়ে কথা বলছে! অন্ধ লোকের গল্পটি শিষ্যদের করা একটি প্রশ্ন দিয়ে শুরু হয়েছিল। তারা জানতে চেয়েছিলেন যে, সে কার পাপের সাজা ভুগছে- নিজের নাকি তার পিতামাতার (যোহন ৯:২)। একইভাবে, গল্পের এই অংশের সংলাপেও পাপের প্রসঙ্গ প্রাধান্য পেয়েছে। যিহূদী নেতারা মনে করে যে, যীশু হচ্ছেন একজন পাপী, কারণ তিনি বিশ্রামদিনে সুস্থ করেছেন (যোহন ৯:১৬, ২৪)। যিহূদী নেতারা আরোগ্য-প্রাপ্ত লোকটির বিষয়ে মিথ্যাচার করে। নেতারা তাকে বলে, “তুই একেবারে পাপেই জন্মিয়াছিস্, আর তুই আমাদিগকে শিক্ষা দিতেছিস্? পরে তাহারা তাহাকে বাহির করিয়া দিল” (যোহন ৯:৩৪)।

আপনি কি দেখছেন যে, এই গল্পের সমস্তকিছু কেমন দ্বিমুখি? যে লোকটি অন্ধ ছিল, সে এখন ধীরে ধীরে ‘দেখতে’ পাচ্ছে। সে তার চোখ দিয়ে দেখতে পাচ্ছে এবং তার মন দিয়ে যীশুর ব্যাপারে সেই সব বিষয় বুঝতে পারছে যা যিহূদী নেতারা দেখতে কিংবা বিশ্বাস করতে চায়নি। যিহূদী নেতারা যীশুর বিষয় বোঝার ক্ষেত্রে ধীরে ধীরে ‘অন্ধ’ হচ্ছে (যোহন ৯:১৬)। অর্থাৎ, তারা বুঝতে পারছে না যে, তিনি কোথা হতে এসেছেন (যোহন ৯:২৯)।

যীশু কে, তা বলার জন্য যোহন এই গল্পটির আশ্রয় নিয়েছেন। যোহন আমাদের বলছেন যে, যীশু হলেন ‘জগতের জ্যোতি’ (যোহন ৯:৫; যোহন ৮:১২ পদের সঙ্গে তুলনা করুন)। যীশু হলেন এক রহস্য। এই গল্পটি এই রহস্য সম্পর্কে কিছু প্রশ্নের উত্তর দিতে চেষ্টা করছে। যীশু কে? তিনি কোথা হতে এসেছেন? পৃথিবীতে তিনি কি কাজ করতে এসেছেন (যোহন ৯:১২, ২৯; তুলনা করুন, যোহন ১:১৪)? এই অধ্যায়ে যোহন মোশির বিষয়ও বলছেন (যোহন ৯:২৮, ২৯; তুলনা করুন, যোহন ৫:৪৫, ৪৬ এবং ৬:৩২)। শেষে, যোহন যীশুর বিষয়ে জনতার উপলব্ধি সম্পর্কে বলছেন। কিছু লোক বাইবেলের সত্য অপেক্ষা পাপ অধিক ভালবাসে। অন্যরা বিশ্বাসে যীশুকে গ্রহণ করে নেয় (যোহন ৯:১৬-১৮, ৩৫-৪১; তুলনা করুন, যোহন ১:৯-১৬; ৩:১৬-২১; ৬:৬০-৭১)।

যিহূদী নেতারা আত্মিকভাবে অন্ধ। তারা ছিল সেই শ্রেণির মানুষ যারা যীশুকে ত্রাণকর্তা হিসেবে প্রথমে গ্রহণ করতে পারত। কিন্তু তারা ঈশ্বর-প্রদত্ত সকল বিস্ময়কর প্রমাণ অগ্রাহ্য করেছে। তারা সত্য দেখতে পায়নি। অথবা, হতেপারে, বাস্তবিক তারা আসলে তা দেখতে চায়নি। আমাদের অন্তর আমাদেরকে মিথ্যায় বিশ্বাস করার ব্যাপারে কীভাবে ছলনা করতে পারে, সে-বিষয়ে এটি একটি জোরালো সতর্কবার্তা।

`১ করিন্থীয় ১:২৬-২৯ পদে আমরা কি গুরুত্বপূর্ণ নীতি পাই? এই নীতি অদ্য কীভাবে আমাদের সাহায্য করতে পারে?`