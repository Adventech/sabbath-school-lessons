---
title:  যোহন লিখিত সুসমাচারে গুরুত্বপূর্ণ বিষয়গুলো, শেষাংশ
date:   17/10/2024
---

`যোহন ১৭:১-৫ পদ পড়ুন। এ কথার দ্বারা যীশু কি বুঝিয়েছেন: “যীশু এই সকল কথা কহিলেন; আর স্বর্গের দিকে চক্ষু তুলিয়া বলিলেন, পিতঃ, সময় উপস্থিত হইল; তোমার পুত্রকে মহিমান্বিত কর, যেন পুত্র তোমাকে মহিমান্বিত করেন” (যোহন ১৭:১)?`

যোহন লিখিত সুসমাচারের শুরুতে যোহন যীশুকে ঈশ্বরের পুত্র হিসেবে পরিচয় করিয়ে দিচ্ছেন, যিনি সমস্তছিু সৃষ্টি করেছেন। “তাহারা রক্ত হইতে নয়, মাংসের ইচ্ছা হইতে নয়, মানুষের ইচ্ছা হইতেও নয়, কিন্তু ঈশ্বর হইতে জাত” (যোহন ১:৩)। যোহন যীশুর মহিমা সম্পর্কেও কথা বলছেন: “আর সেই বাক্য মাংসে মূর্তিমান হইলেন, এবং আমাদের মধ্যে প্রবাস করিলেন, আর আমরা তাঁহার মহিমা দেখিলাম, যেমন পিতা হইতে আগত একজাতের মহিমা; তিনি অনুগ্রহে ও সত্যে পূর্ণ” (যোহন ১:১৪)। গ্রিক ভাষায় ‘মহিমার’ মূল শব্দটি ‘উজ্জ্বল,’ ‘শিখা,’ ও ‘সম্মান’ অর্থ বহন করে। লোকেরা কীভাবে যীশুকে মহিমান্বিত করেছে এবং যীশু কীভাবে ঈশ্বর হতে সম্মান পেয়েছেন, তা আলোচনা করার জন্য যোহন ‘মহিমা’ শব্দটি ব্যবহার করছেন।

যোহনের পুস্তকে, তাঁর ‘সময়’ বিষয়ক বিষয়বস্তুর সঙ্গে যোহন যীশুকে গৌরব কিংবা মহিমা প্রদানের ধারণার সমন্বয় করছেন। তাঁর সময় বলতে তাঁর মৃত্যুর সময়কে বোঝাচ্ছে (তুলনা করুন, যোহন ২:৪; ৭:৩০; ৮:২০; ১২:২৩-২৭; ১৩:১; ১৬:৩২; এবং ১৭:১)। অর্থাৎ, ক্রুশ হচ্ছে যীশুর গৌরব কিংবা মহিমার সময়।

আমরা হয়ত ভাবতে পারি যে, এই ধারণাটি অদ্ভুত। যেক্ষেত্রে রোমীয় সাম্রাজ্যে ক্রুশদণ্ড ছিল সর্বাপেক্ষা নিকৃষ্টতম একটি সাজা, সেক্ষেত্রে ক্রুশ কীভাবে একটি সম্মান কিংবা মহিমার সময় হতে পারে? ক্রুশের উপরে ঈশ্বরের ঝুলে থাকাটা দেখায় যে, স্বর্গের গল্প কতটা নিবিড়ভাবে আমাদের গল্পের সঙ্গে সংযুক্ত হয়েছে।

একজন মানুষ হিসেবে, যীশু ভয়ানক মৃত্যুবরণ করলেন। তিনি যাতনা ভুগলেন। একজন আসামী হিসেবে তাঁকে পেরেকবিদ্ধ করা হল। মৃত্যুর পূর্বে তিনি চিৎকার করে বললেন: “ঈশ্বর আমার, ঈশ্বর আমার, তুমি কেন আমায় পরিত্যাগ করিয়াছ?” (মথি ২৭:৪৬)। মথি ও মার্কের পুস্তকে আমরা এই মানুষটির বিষয় ও ক্রুশের অন্ধকারময় দিক সম্পর্কে দেখি (মথি ২৭:৪৬; মার্ক ১৫:৩৪)।

কিন্তু ক্রুশের আরেকটি দিক আছে: গৌরবময় দিক। আমরা লূক ও যোহনের পুস্তকে এই গৌরবময় দিকটি দেখি (লূক ২৩:৩২-৪৭; যোহন ১৯:২৫-৩০)। আমরা ক্রুশকে এমন একটি স্থান হিসেবে দেখি, যেখানে ঈশ্বর পাপীদের রক্ষা করছেন এবং তাদেরকে দয়া প্রদান করছেন। এছাড়া, যীশু, ঈশ্বরের পুত্র, নিজেকে পিতার কাছে সমর্পণ করছেন।

কতই না অদ্ভুত, ঠিক? যখন ঈশ্বর আমাদের পাপ নিজের বলে গ্রহণ করেছেন, তখন তাঁর জঘন্যতম লজ্জার মধ্য দিয়ে তাঁর সর্বশ্রেষ্ঠ মহিমা প্রদর্শিত হচ্ছে।

`বিষয়টির নিহিতার্থ নিয়ে ভাবুন যে, পাপ থেকে আমাদের রক্ষা করার জন্য ঈশ্বরকে ক্রুশের উপর মরতে হয়েছিল। পাপ যে আসলে কতটা জঘন্য, সে-ব্যাপারে এই ধারণাটি আমাদের কি বলে?`