---
title:  আলো ও অন্ধকার
date:   24/12/2024
---

`যোহন ১:৪-১০; ৩:১৯-২১; ৫:৩৫; ৮:১২; ৯:৫; ১১:৯, ১০; ১২:৩৫ পদ পড়ুন। এই পদগুলো কোন্ দুটি ভিন্ন বিষয় সম্পর্কে বলছে? বাইবেলের সত্য বোঝার ক্ষেত্রে উত্তর গুরুত্বপূর্ণ কেন?`

এই পার্থিব জীবন পাপে পরিপূর্ণ। সে-কারণে, যীশু এই পৃথিবীকে একটি অন্ধকারময় স্থান বলছেন। লোকেরা বাইবেলের সত্য জানতে চায় না। আমাদের নিজেদের যোগ্যতায় আমরা ঈশ্বরকে বুঝতে পারি না কিংবা তাঁর স্বরূপ জানতে পারি না।

“মানবত্ব কখনও আপনা হইতে ঐশ্বরিক জ্ঞান লাভ করিতে পারে না। ‘সেই তত্ত্ব গগনবৎ উচ্চ; তুমি কি করিতে পার? পাতাল অপেক্ষাও অগাধ; তুমি কি জানিতে পার?’ (ইয়োব ১১:৮)। একমাত্র দত্তক পুত্রত্তের আত্মা আমাদের নিকট ঈশ্বরীয় গভীর বিষয়সমূহ প্রকাশ করিতে পারে; ‘চক্ষু যাহা দেখে নাই, কর্ণ যাহা শুনে নাই, এবং মনুষ্যের হৃদয়াকাশে যাহা উঠে নাই, যাহা ঈশ্বর, যাহারা তাঁহাকে প্রেম করে, তাহাদের জন্য প্রস্তুত করিয়াছেন। কারণ আমাদের কাছে ঈশ্বর তাঁহার আত্মার দ্বারা তাহা প্রকাশ করিয়াছেন, কেননা আত্মা সকলই অনুসন্ধান করেন, ঈশ্বরের গভীর বিষয় সকলও অনুসন্ধান করেন’ (১ করিন্থীয় ২:৯, ১০)।” -ঈলেন জি হোয়াইট, সর্ব-যুগের বাসনা, পৃষ্ঠা: ৪৩৮।

যীশু হলেন একমাত্র সেই যিনি “তাঁহাকে প্রকাশ করিয়াছেন” (যোহন ১:১৮)। ‘প্রকাশ করিয়াছেন’ কথাটি গ্রিক ‘এক্সিজিওমাই’ শব্দটি থেকে এসেছে। গ্রিক ভাষায়, ‘এক্সিজিওমাই’ মানে হল ‘বর্ণনা করা।’ যোহন আমাদের দেখায় যে, যীশু হলেন স্বর্গ থেকে আসা দূত। যীশু বর্ণনা করছেন যে, ঈশ্বরকে জানা মানে কী। যীশু হলেন একমাত্র সেই যিনি ঈশ্বরকে জানতে আমাদের সাহায্য করতে পারেন।

`যীশু যিহূদী আধ্যাত্মিক নেতাদের বিষয়ে এবং তাদের বিশ্বাস সম্পর্কে কীভাবে কথা বলছেন? উত্তরের জন্য যোহন ৮:৪২-৪৪ পদ পড়ুন।`

লোকেরা যখন বাইবেলের সত্য অনুসরণ করে না, তখন তারা তাদের নিজেদের ধারণা অনুসরণ করে। তারা বাইবেলের মানবীয় ব্যাখ্যা বা অর্থ দেয়। কিন্তু প্রকৃত খ্রীষ্টিয়ানদের অবশ্যই মেনে নিতে হবে যে, যীশু হলেন সত্য ও আলো। বাইবেলের জ্ঞান দ্বারা তাঁকে আমাদের অবশ্যই অনুসরণ করতে হবে। শয়তান হল এক ‘মিথ্যাবাদী’ (যোহন ৮:৪৪)। আমরা যদি সতর্ক না হই, তাহলে আমরা যিহূদী নেতাদের মত সেই একই ভুল করার বিপদে থাকব। সুতরাং, আমাদের অবশ্যই ঈশ্বরের বাধ্য হতে হবে। বিশ্বাস দ্বারা আমাদের অবশ্যই যীশুর কাছে সমর্পিত হতে হবে। অন্যথায়, আমরা হয়ত বাইবেল পড়ব এবং আমরা যেভাবে চাই, সেভাবে এর অর্থ তুলে ধরব। এই ভুলটি করা আমাদের কল্পনা অপেক্ষাও সহজ।