---
title:  অতিরিক্ত আলোচনা
date:   22/11/2024
---

“যিহূদী জাতিকে এই স্বর্ণময় গুপ্তধন বিশ্বাস করে রাখতে দেয়া হয়েছিল। ঈশ্বর কর্তৃক আহ্বানকৃত যিহূদী জাতির মূল ভিত্তি ছিলেন স্বয়ং খ্রীষ্ট। পরিত্রাণের মহান সত্যকে বিভিন্ন চিহ্ন ও প্রতিকৃতির মাঝে আবৃত রাখা হয়েছিল। তথাপি যখন খ্রীষ্ট এলেন, তখন সমস্ত চিহ্ন তাঁকে নির্দেশ করলেও তারা তাঁকে চিনতে পারেনি। তাদের হাতে ঈশ্বরের বাক্য ছিল; কিন্তু প্রজন্মের পর প্রজন্ম ধরে তাদের হাতে যে প্রথা ও ঐতিহ্য এবং মানুষ কর্তৃক পবিত্র শাস্ত্রের অপব্যাখ্যা চলে এসেছে, তা তাদের কাছ থেকে খ্রীষ্টের সত্যকে দূরে সরিয়ে রেখেছিল। পবিত্র শাস্ত্রের আত্মিক ভাবধারা তাদের কাছ থেকে হারিয়ে গিয়েছিল। সমস্ত জ্ঞানের ধনাগার তাদের জন্য উন্মুক্ত ছিল, কিন্তু তারা তা জানতো না।

“ঈশ্বর মানুষের কাছ থেকে তাঁর সত্য লুকিয়ে রাখেন না। তারা তাদের নিজেদের কাজের মধ্য দিয়ে সেই সত্যকে নিজেদের কাছে অস্পষ্ট ও দুর্বোধ্য করে তোলে। খ্রীষ্টই যে স্বয়ং মশীহ্ এ বিষয়ে তিনি যিহূদীদেরকে যথেষ্ট প্রমাণ দিয়েছিলেন। কিন্তু তাঁর শিক্ষার মাঝে ছিল তাদের জীবনের আমূল পরিবর্তন আনার আহ্বান। তারা দেখেছিল যে, তারা যদি খ্রীষ্টকে গ্রহণ করে তাহলে তাদের এত দিনের সমস্ত সুখভোগ, বিলাসিতা, তাদের স্বার্থপর ও ঈশ্বরবিহীন অপকর্ম ত্যাগ করতে হবে। অপরিবর্তিত ও অনন্ত সত্যকে ধারণ করতে হলে, এক বহুমূল্য ত্যাগস্বীকারের প্রয়োজন ছিল। এ কারণে যীশু খ্রীষ্টের উপরে বিশ্বাস স্থাপনের জন্য স্বয়ং ঈশ্বর যে প্রমাণ দিয়েছেন, তা তারা গ্রহণ করেনি। তারা স্বীকার করেছে যে, তারা পুরাতন নিয়মের শাস্ত্র বিশ্বাস করে, তথাপি তারা সেখানে যীশু খ্রীষ্টের জীবন ও চরিত্র ও তাঁর আগমন সম্পর্কে যে সমস্ত ভবিষ্যদ্বাণী ছিল, তার সবই প্রত্যাখ্যান করেছে। তারা এই ভেবে ভয়ে ছিল যে, পাছে তারা মন পরিবর্তন করে এবং অনাচার ও ভোগ বিলাসিতায় ভরা এই জীবন তাদের ত্যাগ করতে হয়। সুসমাচারের ধন, সেই পথ, সত্য ও জীবন তাদের মধ্যেই উপস্থিত ছিল, কিন্তু তারা স্বর্গের সর্বোত্তম উপহার প্রত্যাখ্যান করেছে।” -ঈলেন জী হোয়াইট, খ্রীষ্টের দৃষ্টান্তমূলক শিক্ষা, পৃষ্ঠা: ৮৪।

**আলোচ্য প্রশ্নাবলী**:

`যীশুর জীবন সম্পর্কে পুরাতন নিয়মে করা প্রতিজ্ঞাগুলো কীভাবে আমাদের বিশ্বাসকে বলবান করে?`

`কোন্ কারণগুলো যিহূদীদের ধর্মীয় নেতাদেরকে যীশুকে বিশ্বাস করা থেকে বিরত রাখত? এই বিষয়গুলো কীভাবে আমাদের বর্তমান সময়েও একটি সমস্যা?`

`যা-কিছু বাইবেলের উপরে আমাদের সন্দেহ জাগায়, আমাদের অবশ্যই কেন সেগুলো পরিহার করতে হবে?`