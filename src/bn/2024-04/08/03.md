---
title:  পুরাতন নিয়ম যীশুর বিষয় কি বলে?
date:   18/11/2024
---

যেমনিভাবে আমরা গতকাল দেখেছি, যোহন সেই আশ্চর্য-কাজগুলো সম্পর্কে বলেছেন, যেগুলো যীশু করেছিলেন এবং লোকেরা যীশুর বিষয় যে-সাক্ষ্যগুলো দিয়েছিল। এই বিষয়গুলো দেখায় যে, যীশু হলেন ত্রাণকর্তা। যোহন পুরাতন নিয়ম থেকে সেই পদগুলো ব্যবহার করেছেন যেগুলো দেখিয়েছে যে, যীশু ছিলেন ঈশ্বর হতে আগত সেই প্রতিজ্ঞাত ব্যক্তি। পুরাতন নিয়মের এই পদগুলো সেই সব ভবিষ্যৎ কাজগুলো দেখায় যা যীশু জগতে এসে করবেন। যোহন লিখিত সুসমাচার ও সমগ্র নূতন নিয়মের ক্ষেত্রে পুরাতন নিয়ম হচ্ছে গুরুত্বপূর্ণ। পুরাতন নিয়ম দেখায় যে, যীশু কে ছিলেন, কোথা হতে এসেছিলেন, এবং তিনি কী করবেন।

`এই পদগুলো পড়ুন: যোহন ৫:৩৯, ৪০, ৪৬, ৪৭। শাস্ত্রের বিষয়ে যীশুর চিন্তা ও উপলব্ধি কী ছিল, সে-বিষয়ে এই পদগুলো আমাদের কি দেখায়? যীশুর বিশ্বাস মতে, আমাদের জীবনে বাইবেলের কি শক্তি রয়েছে?`

বার-বার, যীশু দেখাচ্ছেন যে, পুরাতন নিয়ম তাঁর বিষয়ে বলছে। তিনি (যীশু) কে, এবং তিনি কি করবেন, সে-সব ব্যাখ্যা করার জন্য যীশু পুরাতন নিয়মে সংঘটিত ঘটনাগুলোর উদ্ধৃতি দিয়েছেন? আসুন, যোহন ৩:১৪ পদে দেওয়া একটি উদাহরণের প্রতি দৃষ্টি দেই। এই পদে, নীকদীম যখন যীশুর ক্রুশারোপনের পূর্বে তাঁর কাছে এসেছিলেন, তখন তিনি গণনা ২১:৫-৯ পদের একটি উদ্ধৃতি ব্যবহার করেছিলেন: “আর মোশি যেমন প্রান্তরে সেই সর্পকে উচ্চে উঠাইয়াছিলেন, সেইরূপে মনুষ্যপুত্রকেও উচ্চীকৃত হইতে হইবে” (যোহন ৩:১৪)। যীশু গণনা ২১:৫-৯ পদের উদ্ধৃতি দিয়ে তিনটি কাজ করেন। প্রথমে, যীশু ঘটনাটির বিষয় এমনভাবে বলেন যেন তিনি এটি সত্য বলে বিশ্বাস করেন। দ্বিতীয়ত, যীশু ঘটনাটি এমনভাবে বলেন যেন ঘটনাটি দেখায় যে, তিনি কে এবং তাঁকে কী করতে হবে। তৃতীয়ত, যীশু গণনাপুস্তকের ঘটনাটির অর্থ আমাদের জানান।

যীশু কে তা দেখানোর জন্য একমাত্র যীশুই কিন্তু পুরাতন নিয়ম ব্যবহার করেননি। অন্যরাও নূতন নিয়মের মাঝে পুরাতন নিয়ম ব্যবহার করেছে। যোহনের পুস্তকের প্রথম দিকে, আমরা ফিলিপের কথাগুলো পড়েছি: “মোশি ব্যবস্থায় ও ভাববাদিগণ যাঁহার কথা লিখিয়াছেন, আমরা তাঁহার দেখা পাইয়াছি; তিনি নাসরতীয় যীশু, যোষেফের পুত্র” (যোহন ১:৪৫)।

`উল্লেখ করা পদগুলো পড়ুন: যোহন ১৩:১৮; ১৭:১২: ১৯:২৪, ২৮, ৩৬। শাস্ত্র বিষয়ে যীশু ও যোহন কীভাবে শিক্ষা দিয়েছেন, সে-বিষয়ে এই পদগুলো আমাদের কি শিক্ষা দেয়? উত্তরটি কীভাবে আমাদের দেখায় যে, আমাদের বিশ্বাসের ক্ষেত্রে বাইবেল কতটা গুরুত্বপূর্ণ?`