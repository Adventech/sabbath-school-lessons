---
title: অনন্তকালিন রাজা
date: 28/02/2024
---

`পড়ুন, গীত ২; ১১০:১-৩, ৫, ৬; ও ৮৯:৪, ১৩-১৭। আমাদের রাজা যীশুর বিষয়ে এই পদগুলো আমাদের কি শিক্ষা দেয়?`

গীতসংহিতা পুস্তক আমাদেরকে ত্রাণকর্তার পিতা হিসেবে ঈশ্বরের একটি চিত্র প্রদর্শন করে। এই চিত্রটি আমাদেরকে ইস্রায়েল-সন্তানদের মাঝে রাজোৎসর্গের সেই বিশেষ উৎসবের বিষয়ে স্মরণ করতে সাহায্য করে। ঈশ্বর রাজাকে তাঁর নিজ পুত্র হিসেবে দত্তক নেন এবং রাজার সঙ্গে একটি প্রতিজ্ঞা স্থির করেন (গীত ২:৭; ৮৯:২৬-২৮)। গীত ২:৭ পদ আমাদের বলে যে, ত্রাণকর্তা মৃত্যু থেকে উঠবেন এবং তাঁর লোকদের সঙ্গে একটি নতুন ও চিরস্থায়ী প্রতিজ্ঞা স্থির করবেন (প্রেরিত ১৩:৩৩-৩৯; ইব্রীয় ১:৫)। গীত ২:৭ পদ আমাদের আরও বলে যে, যীশু তাঁর লোকদের মহাযাজক হবেন (ইব্রীয় ৫:৫)। ত্রাণকর্তা ঈশ্বরের ডান পাশে বসেন। এই সম্মানজনক স্থানটি দেখায় যে, যীশু হলেন সর্ব-ক্ষমতাবান এবং সমুদয় পৃথিবীর উপর তাঁর কর্তৃত্ব রয়েছে (গীত ১১০:১; প্রেরিত ৭:৫৫, ৫৬)।

ঈশ্বর ও শয়তানের মধ্যকার মহাসংঘর্ষ যখন সমাপ্ত হবে, তখন ঈশ্বর যীশুর সব শত্রুদেরকে তাঁর নিয়ন্ত্রণে দেবেন (গীত ১১০:২; ২:৯)। এটা ঘটার পূর্বে, নিজ নিজ পাপ স্বীকার করার জন্য এবং ত্রাণকর্তার ভজনা করার জন্য দুষ্ট রাজাদেরকে একটি সুযোগ দেওয়া হবে (গীত ২:১০-১২)।

তাঁর শত্রুদের বিরুদ্ধে যীশুর যুদ্ধজয়ের পর, যা ঘটবে, সে-বিষয়ে দানিয়েল ৭ অধ্যায়ে আমরা একটি চিত্র দেখতে পাই। সে সময়ে, যীশুর রাজ্য পৃথিবীতে স্থাপিত হবে। দানিয়েল আমাদের বলেন যে, যীশুর রাজ্য হচ্ছে অনন্তকালিন রাজ্য (দানিয়েল ৭:২৭)। ক্রুশের কারণে আমরা এই প্রতিজ্ঞায় আস্থা রাখতে পারি।

রাজা যীশুতে যারা আস্থা রাখে, তাদের প্রতি ঈশ্বর একটি আশীর্বাদের প্রতিজ্ঞা করছেন (গীত ২:১২)। ঈশ্বরের লোকেরা আনন্দে পরিপূর্ণ, কারণ তাদের ত্রাণকর্তা হচ্ছেন তাদের রাজা। তিনি একজন পবিত্র রাজা, এবং তাঁর রাজ্য পবিত্র/ধর্মময় (গীত ৮৯:১৫-১৭)।

`আমরা জানি যে, শেষে ভালোর জয় হবে। মন্দ পরাজিত হবে। ঈশ্বর হবেন ন্যায্য। তিনি দুঃখ-ব্যথা ও যন্ত্রণা চিরতরে দূর করবেন। এখন যখন আমরা অধিকন্তু দেখছি যে, মন্দ যেন ভালোর বিরুদ্ধে প্রায় জিতে যাচ্ছে, তখন বাইবেলের এই সত্য আমাদের মনে কেমন উপলব্ধি জাগায়?`