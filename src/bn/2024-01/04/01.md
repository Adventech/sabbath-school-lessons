---
title: 'ঈশ্বর আমাদেরকে সকল সঙ্কট থেকে রক্ষা করেন'
date: 20/01/2024
---

### শাস্ত্রপাঠ
গীত ১৩৯:১-১৮; ৪০:১-৩; ১৭:৭-৯; ১ করিন্থীয় ১০:১-৪; গীত ১১৪; ৩:৪।

> <p>মুখস্থপদ</p>
> “[ধার্মিকেরা] ক্রন্দন করিল, সদাপ্রভু শুনিলেন, তাহাদের সকল সঙ্কট হইতে তাহাদিগকে উদ্ধার করিলেন” (গীত ৩৪:১৭)।

গীতসংহিতা পুস্তক আমাদের বারবার বলে যে, ঈশ্বর হলেন রাজা। তিনি আকাশমণ্ডল ও পৃথিবীর সৃষ্টি করেছেন। তিনি সবকিছু চলমান রাখছেন। এই একই শক্তিশালী ঈশ্বর হচ্ছেন আমাদের ব্যক্তিগত ত্রাণকর্তা। তিনি তাঁর লোকদের সঙ্গে নিবিড় সম্পর্ক রক্ষা করতে চান।

সদাপ্রভু সর্বদা তাঁর লোকদের সঙ্গে এবং আকাশমণ্ডল ও পৃথিবীতে তিনি যাকিছু সৃষ্টি করেছেন, সে সকলের সঙ্গে আছেন (গীত ৭৩:২৩, ২৫)। “সদাপ্রভু স্বর্গে আপন সিংহাসন স্থাপন করিয়াছেন” (গীত ১০৩:১৯)। তিনি “বাহনে (মেঘে) আসিতেছেন” (গীত ৬৮:৪)- ব্যাপারটা এমন যেন মেঘমালা হচ্ছে তার অশ্বরথ। “সদাপ্রভু সেই সকলেরই নিকটবর্তী, যাহারা তাঁহাকে ডাকে, যাহারা সত্যে তাঁহাকে ডাকে” (গীত ১৪৫:১৮)। গীতসংহিতা পুস্তক আমাদের বলে যে, সদাপ্রভু হলেন জীবন্ত ঈশ্বর। যারা তাঁর সাহায্য চায়, তিনি তাদেরকে রক্ষা করেন (গীত ৫৫:১৬-২২)। গীতসংহিতা পুস্তক জীবন্ত ঈশ্বরের উদ্দেশ্যে লেখা হয়েছিল, যিনি প্রার্থনা শোনেন ও উত্তর দেন। সে কারণে গীতসংহিতা পুস্তকটি পাঠকদের কাছে খুবই অর্থবহ।

ঈশ্বর আমাদেরকে তাঁর সঙ্গে একটি নিবিড় সম্পর্ক তৈরি করার জন্য আহ্বান করছেন। ঈশ্বরের আহ্বানের প্রতি আমাদের উত্তর কি হবে? সর্বান্তঃকরণে ঈশ্বরের সহিত একটি বিশ্বাসের জীবন আমাদের প্রত্যাশা করতে হবে। তাঁর ব্যবস্থার প্রতি আমাদের অবশ্যই বাধ্য হতে হবে। আমাদের বিশ্বাস ও বাধ্যতার জীবন ব্যতিত ঈশ্বর অন্য কিছু গ্রাহ্য করবেন না। ইস্রায়েলের ইতিহাস আমাদেরকে বাইবেলের এই গুরুত্বপূর্ণ সত্য দেখায়।