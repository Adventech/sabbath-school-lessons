---
title: 'ঈশ্বরের স্বর্গীয় ধর্মধাম থেকে আসা সাহায্য'
date: 25/01/2024
---

আমাদের সাহায্য কোথা হতে আসে? উত্তরের জন্য গীত ৩:৪; ১৪:৭; ২০:১-৩; ২৭:৫; ৩৬:৮; ৬১:৪; ও ৬৮:৫, ৩৫ পদ পড়ুন।

ঈশ্বরের মন্দির হচ্ছে নিরাপত্তা ও সাহায্যের একটি স্থান। যারা সঙ্কটে থাকে, ঈশ্বরের মন্দির তাদেরকে আশ্রয় দেয়। তাঁর মন্দির থেকে, ঈশ্বর অনাথ ও বিধবাদের সাহায্য করেন। তিনি তাঁর লোকদের সাহায্য দিয়েও থাকেন। শাস্ত্র বলে: “সিয়োন হইতে, পরম সৌন্দর্যের স্থান হইতে, ঈশ্বর দেদীপ্যমান হইয়াছেন” (গীত ৫০:২)। সিয়োন হচ্ছে ঈশ্বরের মন্দিরের একটি রূপক। ঈশ্বর স্বর্গ থেকে তাঁর লোকদের আশীর্বাদ করছেন (গীত ৮৪:৪; ১২৮:৫; ১৩৪:৩)।

ঈশ্বরের মন্দিরের ন্যায় নিরাপদ কোন স্থান আছে কি? না। ঈশ্বরের মন্দির সব থেকে নিরাপদ স্থান কেন? কারণ, স্বয়ং ঈশ্বর সেখানে আছেন। একইভাবে, অন্য যেকোন পর্বত অপেক্ষা সিয়োন হচ্ছে সু-উচ্চ পরম সৌন্দর্যের স্থান, কারণ স্বয়ং ঈশ্বর সেখানে আছেন (গীত ৬৮:১৫, ১৬; যিশাইয় ২:২)।

“কেননা আমরা এমন মহাযাজককে পাই নাই, যিনি আমাদের দুর্বলতাঘটিত দুঃখে দুঃখিত হইতে পারেন না, কিন্তু তিনি সর্ববিষয়ে আমাদের ন্যায় পরীক্ষিত হইয়াছেন, বিনা পাপে। অতএব আইস, আমরা সাহসপূর্বক অনুগ্রহ-সিংহাসনের নিকটে উপস্থিত হই, যেন দয়া লাভ করি, এবং সময়ের উপযোগী উপকারার্থে অনুগ্রহ প্রাপ্ত হই” (ইব্রীয় ৪:১৫, ১৬)। এই পদগুলো কীভাবে সেই একই কথা বলছে যা ঈশ্বরের মন্দির সম্পর্কে গীতসংহিতা পুস্তক বলছে?

ঈশ্বরের মন্দির পবিত্র। গীতসংহিতা পুস্তক আমাদের শিক্ষা দেয় যে, সকল লোক পাপী। আমরা ঈশ্বরের অনুগ্রহ কিংবা আশীর্বাদের যোগ্য নই। ঈশ্বর তাঁর দয়ার গুণে আমাদের পাপ থেকে রক্ষা করেন (গীত ১৪৩:২, ৯-১২)। আমরা আমাদের সদ্গুণের দ্বারা ঈশ্বরের অনুগ্রহ লাভ করতে পারি না। আমাদের প্রথমে অবশ্যই পাপ স্বীকার করতে হবে এবং ঈশ্বরের দয়া গ্রহণ করতে হবে। তাহলে, আমরা ঈশ্বরের পরিত্রাণ যাচ্ঞা করতে পারি। ঈশ্বরের মন্দির আমাদের দেখায় যে, একমাত্র যীশু আমাদের পরিত্রাণ করতে পারেন।