---
title: '‘সদাপ্রভু রাজত্ব করেন’'
date: 15/01/2024
---

ঈশ্বরের সমস্তকিছু সৃষ্টি করার ধারণাটি এই শিক্ষার সঙ্গে নিবিড়ভাবে সম্পর্কযুক্ত যে, ঈশ্বর হলেন রাজা। গীত ৯৩:১; ৯৬:১০; ৯৭:১; ও ৯৯:১ পদ ঘোষণা করে: “সদাপ্রভু রাজত্ব করেন।” গোটা গীতসংহিতা পুস্তকে আমরা এই ধারণাটি দেখি।

সদাপ্রভুর সম্মান, রাজকীয় সৌন্দর্য ও শক্তি রয়েছে (গীত ৯৩:১; ১০৪:১)। “মেঘ ও অন্ধকার তাঁহার চারিদিকে বিদ্যমান” (গীত ৯৭:২)। সদাপ্রভু ‘বস্ত্রের ন্যায় দীপ্তি’ পরিধান করেছেন (গীত ১০৪:২)। এই রূপকগুলো আমাদের দেখায় যে, সদাপ্রভু অত্যন্ত পরাক্রমশালী। ওগুলো আমাদের আরও শিক্ষা দেয় যে, সদাপ্রভুর শক্তি ও রাজকীয় সৌন্দর্য আমাদের মনের যেকোন কল্পনার ঊর্ধ্বে।

`গীত ৯৭ অধ্যায় পড়ুন। রাজারূপ সদাপ্রভুর বিষয়ে গীত ৯৭:২, ১০ পদ আমাদের কি বলে? ঈশ্বরের রাজ্য কতটা বিশাল? উত্তরের জন্য গীত ৯৭:১, ৫, ৯ পদ পড়ুন।`

সদাপ্রভু সমুদয় পৃথিবীর উপরে রাজা (গীত ৪৭:৬-৯)। রাজা হিসেবে, সদাপ্রভু আমাদের দয়া দেখান। তিনি ন্যায্য ও পবিত্র। তিনি পৃথিবীকে নিরাপদ করেন। যেটা ভালো, তিনি তাঁর লোকদের জন্য সেটাই করেন (গীত ৯৮:৩; ৯৯:৪)। তিনি আমাদের ত্রাণকর্তা (গীত ৯৮:২) এবং আমাদের বিচারকর্তা (৯৬:১০)। ঈশ্বর যাকিছু সৃষ্টি করেছেন, সে-সব আমাদেরকে তাঁর রাজ্য দেখায় (গীত ৯৬:৫)। ঈশ্বরের রাজ্য হল একটি অনন্তকালিন রাজ্য। অন্য কোন রাজ্য এতটা শক্তিশালী কিংবা এতটা বিস্ময়কর নয় (গীত ৪৫:৬; ৯৩:১, ২; ১০৩:১৯)। ঈশ্বরের রাজ্য প্রত্যেককে স্বর্গে ও পৃথিবীতে ঈশ্বরের প্রশংসায় যুক্ত করে (গীত ১০৩:২০-২২; ১৪৮)। গীতসংহিতা পুস্তক আমাদের দেখায় যে, সকল স্থানের মানুষ এটা ঘোষণা করবে যে, সদাপ্রভু হলেন রাজা (গীত ৯৬:১০; ৯৭:১; ৯৯:১; ১৪৫:১১-১৩)।

কিন্তু সকল লোক বলবে না যে, সদাপ্রভু হলেন রাজা। দুষ্টরা ঈশ্বরকে রাজা হিসেবে মেনে নিতে অস্বীকার করবে। তারা ঈশ্বরকে নিয়ে তামাশা করবে এবং তাঁর লোকদের অত্যাচার করবে (গীত ১৪:১; ৭৪:৩-২২)। অধিকতর মন্দ বিষয় হল- অনেক দুষ্ট লোক প্রচুর সফলতা উপভোগ করে। ঈশ্বর তাদের ব্যাপারে অত্যন্ত ধৈর্যশীল। যে কবিরা গীতসংহিতা পুস্তক লিখেছেন, তারা তখন বিভ্রান্ত হয়েছেন, যখন দেখেছেন যে, ঈশ্বর দুষ্টদের ব্যাপারে ধৈর্যশীল। কিন্তু কবিরা ঈশ্বরের শক্তিতে এবং বিচারক হিসেবে তাঁর ন্যায়সঙ্গত কাজে আস্থা রেখেছেন (গীত ৬৮:২১; ৭৩:১৭-২০)। একইভাবে, ঈশ্বরের লোকেরা অদ্য তাদের পরিত্রাণের জন্য যীশুতে আস্থা রাখছে (মথি ১২:২৬-২৮)। তারা সানন্দে অপেক্ষা করছে যেন তিনি দ্বিতীয় আগমনে রাজা হিসেবে আসেন (১ করিন্থীয় ১৫:২০- ২৮)।

`“হে সদাপ্রভুর প্রেমিকগণ, দুষ্টতাকে ঘৃণা কর” (গীত ৯৭:১০)। ঈশ্বরের জন্য আমাদের ভালবাসা থাকলে আমরা কেন মন্দতাকে ঘৃণা করব? মন্দকে ঘৃণা করার সঙ্গে ঈশ্বরকে ভালবাসার যোগসূত্র রয়েছে কীভাবে?`