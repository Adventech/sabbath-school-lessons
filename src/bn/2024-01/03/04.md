---
title: 'ঈশ্বর আমাদের বিচারকর্তা'
date: 16/01/2024
---

`গীত ৭৫ অধ্যায় পড়ুন। এই গীতটি আমাদের দেখায় যে, দুষ্ট লোকেরা গর্ব করতে পছন্দ করে। ঈশ্বর কেন তাদেরকে গর্ব না করার জন্য সাবধান করছেন?`

সদাপ্রভু হলেন সর্বশক্তিমান রাজা। তিনি ব্যবস্থাদাতা (গীত ৯৯:৭) এবং একজন বিচারকর্তা (গীত ৯৮:৯; ৯৭:২)। সদাপ্রভু তাঁর রাজ্যের বিরুদ্ধাচারী দুষ্টদের বিচার করবেন এবং তাদের বিনষ্ট করবেন (গীত ৭৫:৮-১০; ৯৬:১৩)।

গীত ৭৫ অধ্যায়ে, অনেকগুলো রূপক আমাদের দেখায় যে, ঈশ্বর মন্দ লোকদের বিনষ্ট করবেন। গীত ৭৫:৮ পদে, আমরা এক পেয়ালা লাল দ্রাক্ষারস দেখি। এই পেয়ালা আমাদের দেখায় যে, ঈশ্বর পাপ ও দুঃখ-যন্ত্রণার ব্যাপারে অত্যন্ত ক্রুদ্ধ (যিরমিয় ২৫:১৫; প্রকাশিত ১৪:১০)। গীত ৭৫:১০ পদ মতে, ঈশ্বর দুষ্ট লোকদের বিনষ্ট করবেন; কিন্তু তাঁর যে লোকেরা তাঁকে প্রেম করে এবং তাঁর বাধ্য থাকে, তাদেরকে তিনি সম্মানিত করবেন। ঈশ্বর সময় মনোনয়ন করছেন যে, কখন তিনি প্রত্যেকের বিচার করবেন (গীত ৭৫:২)। বাইবেল আমাদের শিক্ষা দেয় যে, বিচারক হিসেবে তাঁর কাজ সময়ের শেষে হবে (গীত ৯৬:১৩; ১ করিন্থীয় ১৫:২৩-২৬)।

বিচারক হিসেবে ঈশ্বরের কাজে লোকদের অন্তঃকরণ অনুসন্ধানের বিষয়টি অন্তর্ভুক্ত। গীত ১৪:২ পদ পড়ুন। এই পদটি আমাদেরকে আদি ৬:৫, ৮ পদ স্মরণ করতে সাহায্য করে। উভয় পদগুলো আমাদের দেখায় যে, যত জনকে সম্ভব রক্ষা করার জন্য ঈশ্বর লোকদের জীবনযাপন দেখবেন। ঈশ্বর তাঁর লোকদেরকে পুরষ্কার দেবার জন্য এবং দুষ্টদের শাস্তি দেবার জন্য আসার পূর্বে তিনি এই কাজ করবেন।

বিচারক হিসেবে ঈশ্বর এই কাজ কিভাবে করবেন?

প্রথমে, ঈশ্বর তাঁর সেই লোকদের রক্ষা করতে চান যাদেরকে দুষ্টরা আঘাত করার চেষ্টা করছে (গীত ৯৭:১০; ১৪৬:৯)। ঈশ্বর তাঁর সেই অনুসারীদের অনন্তজীবন দেন যারা তাদের অন্তরে গর্ব রাখে না (গীত ১৪৯:৪)। দ্বিতীয়ত, দুষ্ট লোকেরা চিরতরে বিনষ্ট হবে (গীত ৯৭:৩)। স্বর্গের বিচারকর্তার বিরুদ্ধে মানুষের হাতিয়ার যে কতটা অকার্যকর, আমাদেরকে তা গীতসংহিতা পুস্তকের কয়েক জন কবি জানাচ্ছেন (গীত ৭৬:৩-৬)। সদাপ্রভু হচ্ছেন একজন ক্ষমাশীল ঈশ্বর। একই সঙ্গে, তিনি মানুষের পাপের শাস্তি দেন (গীত ৯৯:৮)। দুষ্ট লোক ও ধার্মিক লোক উভয়কে অবশ্যই ঈশ্বরের কাছে তাদের এই জীবনের আচার-আচরণের হিসেবে দিতে হবে।

`বিচারক হিসেবে ঈশ্বরের কাজ তাঁর লোকদের দিয়ে শুরু হচ্ছে। পরে, ঈশ্বর জগতের প্রত্যেকের বিচার করছেন (দ্বিতীয় বিবরণ ৩২:৩৬; ১ পিতর ৪:১৭)। গীতসংহিতা পুস্তকের একজন কবি ঈশ্বরকে তার বিচার করতে বলছেন। একই সঙ্গে, কবি তাঁর সুরক্ষার জন্য ঈশ্বরের ধর্মময় জীবন ও তাঁর দয়ার উপর নির্ভর করছেন (গীত ৬৭:৪; ৯৬:১০-১৩; ৯৮:৪-৯)। বিচারক হিসেবে ঈশ্বরের কাজ প্রত্যেকের জন্য সুসমাচার কেন?`