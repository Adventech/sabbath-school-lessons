---
title: সদাপ্রভু ইতিহাস নিয়ন্ত্রণ করেন
date: 07/03/2024
---

গীত ১৩৫ অধ্যায় পড়ুন। গীত ১৩৫ অধ্যায় অতীতের বিষয়ে কি বলে? সেখান থেকে আমরা কি শিক্ষা পেতে পারি?

গীত ১৩৫ অধ্যায় ঈশ্বরের লোকদেরকে সদাপ্রভুর প্রশংসা করতে বলছে। সদাপ্রভু মঙ্গলময়। আমরা তাঁর সৃষ্টির মাঝে তাঁর প্রেম দেখতে পাই (গীত ১৩৫:৭)। ইস্রায়েলের অতীত ইতিহাস আমাদের আরও দেখায় যে, ঈশ্বর মঙ্গলময়। তিনি মিসর দেশ থেকে তাঁর লোকদের উদ্ধার করেন (গীত ১৩৫:৮, ৯)। তিনি তাঁর লোকদেরকে প্রতিজ্ঞাত দেশ দিলেন (গীত ১৩৫:১০-১২)।

সদাপ্রভু তখন তাঁর দয়া দেখান যখন তিনি ইস্রায়েল সন্তানদেরকে তাঁর নিজ প্রজা করেন। তারা তাঁর ‘নিজস্ব অধিকার’ হয় (গীত ১৩৫:৪)। ঈশ্বরের সঙ্গে লোকদের একটি বিশেষ সম্পর্ক ছিল (দ্বিতীয় বিবরণ ৭:৬-১১; ১ পিতর ২:৯, ১০)। ঈশ্বর ইস্রায়েল সন্তানদের এ কারণে নির্বাচন করলেন যে, তিনি তাদের ভালবেসেছেন; এ কারণে নয় যে, তারা অসাধারণ ছিল। অর্থাৎ, অন্য যেকোন জাতি অপেক্ষা নিজেদেরকে অসাধারণ দাবী করার মত তাদের কিছুই ছিল না। গীত ১৩৫:৬, ৭ পদ আমাদের দেখায় যে, মানবজাতিকে রক্ষা করার জন্য ঈশ্বরের পরিকল্পনা ইস্রায়েল জাতিকে দিয়ে শুরু হয়নি। ঈশ্বর যখন আকাশমণ্ডল ও পৃথিবীর সৃষ্টি করলেন, তখনই ঈশ্বরের পরিত্রাণ পরিকল্পনা শুরু হয়েছিল। সুতরাং, নিজেদেরকে ঈশ্বরের নিজ প্রজা দাবী করে অন্তরে গর্ব ধারণ করার মত কোন কারণ ইস্রায়েলদের নেই। ইস্রায়েলকে ঈশ্বরের সঙ্গে সক্রিয় থাকতে হবে, এবং লোকদেরকে উদ্ধার করার জন্য ঈশ্বর তাদেরকে যাকিছু করতে বলেন, তাই তাদের করতে হবে।

ঈশ্বর কীভাবে তাঁর লোকদের বিচার করবেন, গীত ১৩৫ অধ্যায় আমাদের সে-কথা জানাচ্ছে। একই সঙ্গে ঈশ্বর তাঁর লোকদের দয়া দেখাবেন (গীত ১৩৫:১৪)। বিচারক হিসেবে, ঈশ্বর দরিদ্র ও অসহায়দের উদ্ধার করবেন (গীত ৯:৪; ৭:৮; ৫৪:১)। ঈশ্বর তাঁর লোকদের সাহায্য করবেন (দ্বিতীয় বিবরণ ৩২:৩৬)। গীত ১৩৫ অধ্যায় ঈশ্বরের লোকদেরকে সদাপ্রভুতে ও তাঁর প্রতিজ্ঞায় আস্থা রাখতে সাহায্য করছে।

কবি মিথ্যা দেবতা ও সদাপ্রভুর একটি তুলনা করেন। মিথ্যা দেবতারা কিছুই না। তারা শক্তিশালী নয়। কিন্তু সদাপ্রভু পৃথিবীর নিয়ন্ত্রণকর্তা (গীত ১৩৫:১৫-১৮)। গীত ১৩৫ অধ্যায় আমাদের বুঝতে সাহায্য করে যে, আমাদের ঈশ্বরের প্রশংসা করতে হবে, কারণ তিনি হলেন সেই, যিনি আমাদের সৃষ্টি করেছেন, এবং তিনি হলেন সেই, যিনি আমাদের ত্রাণকর্তা। ৪র্থ আজ্ঞায় আমরা বাইবেলের এই একই সত্য দেখতে পাই (যাত্রা ২০:৮-১১; দ্বিতীয় বিবরণ ৫:১২- ১৫)। ঈশ্বরের মত পরাক্রমী কেউ নেই। তিনি পৃথবী এবং সমগ্র মানব ইতিহাস উভয়ের নিয়ন্ত্রণকর্তা। সুতরাং, ঈশ্বরের লোকদেরকে সর্বদা তাঁর উপরে আস্থা রাখতে হবে এবং কেবল তাঁর আরাধনা করতে হবে। যেহেতু যীশু হলেন সেই, যিনি আমাদের সৃষ্টি করলেন এবং যিনি আমাদের ত্রাণকর্তা, সেহেতু তিনি হলেন সেই যাঁর আরাধনা আমাদের করতে হবে। আমরা যদি অন্য কারও কিংবা অন্য কিছুর আরাধনা করি, তাহলে আমরা মিথ্যা দেবতাদের সামনে মাথা নত করার অপরাধে অপরাধী।

`মিথ্যা দেবতাদের আরাধনা করা সহজ কেন? কীভাবে আমরা নিশ্চিত থাকতে পারি যে, আমাদের জীবনে কোন মিথ্যা দেবতা নেই?`