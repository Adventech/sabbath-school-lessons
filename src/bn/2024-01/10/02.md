---
title: ঈশ্বর সর্বদা তাঁর প্রতিজ্ঞা রক্ষা করেন
date: 03/03/2024
---

`গীত ৭৮ অধ্যায় পড়ুন। এই কবিতায় কবি আসফ তিনটি অভিজ্ঞতা সম্পর্কে বলেন যা ইস্রায়েলের ইতিহাসে ঘটেছিল। ওগুলো কি কি? এই অভিজ্ঞতাগুলো আমাদের কি শিক্ষা দেয়?`

আসফ ইস্রায়েলের অতীত পর্যালোচনা করছেন। ইতিহাস আমাদের দেখায় যে, ঈশ্বর তাঁর প্রতিজ্ঞা রাখেন। কিন্তু মানুষ ঈশ্বরের কাছে করা তাদের প্রতিজ্ঞা ভাঙ্গে। মানুষকে অতীতের ভুলভ্রান্তি থেকে শিক্ষা নিতে হবে। তারা তাদের সন্তানদেরকে ঈশ্বরের উপর এবং তাঁর প্রতিজ্ঞার উপর আস্থা রাখা শিক্ষা দেবে। আসফের কবিতাটি একটি উপমা (গীত ৭৮:২)। যীশু তাঁর শিষ্যদেরকে বাইবেলের গুরুত্বপূর্ণ সত্য শিক্ষা দেবার জন্য উপমা ব্যব্যহার করেছেন (মথি ১৩:৩৪, ৩৫)। একইভাবে, আসফ চেয়েছেন যে, তার কবিতাটি যেন ইস্রায়েল সন্তানদেরকে গুরুত্বপূর্ণ আধ্যাত্মিক শিক্ষা দেয়।

কবিতাটি যাত্রাকালিন সময়ের কথা বলে (গীত ৭৮:৯-৫৪)। যাত্রাকাল হচ্ছে সেই সময় যখন ঈশ্বর তাঁর লোকদেরকে মিসর থেকে উদ্ধার করে আনেন। কবিতাটি সেই সময়ের কথা বলে যখন ঈশ্বর তাঁর লোকদেরকে পরিচালনা দিয়ে প্রতিজ্ঞাত দেশে (গীত ৭৮:৫৫-৬৪) নিয়ে যান, এবং কবিতাটি রাজা দায়ূদের বিষয়েও বলে (গীত ৭৮:৬৫-৭২)। এ সময়ে ঈশ্বর তাঁর লোকদের জন্য অনেক মহৎ মহৎ কার্য করলেন। তথাপি, লোকেরা ঈশ্বরের সঙ্গে তাদের প্রতিজ্ঞা ভেঙ্গে ফেলল। ইস্রায়েলের ইতিহাস আমাদের বারবার দেখায় যে, লোকেরা ঈশ্বরের উপর আস্থা রাখা ত্যাগ করেছে। ইস্রায়েল সন্তানেরা মিথ্যা দেবতাদের উপর আস্থা রেখেছে এবং তাদের ভজনা করেছে (গীত ৭৮:৫৮)।

আসফ চান তার লোকেরা বুঝুক যে, তাদের পূর্বপুরুষেরা অতীতে কেন ঈশ্বরকে পরিত্যাগ করেছিল। ঈশ্বর তাদের জন্য যা করেছিলেন, তা তাদের পূর্ব পুরুষেরা ভুলে গিয়েছিল। তারা ঈশ্বরের উপর আস্থা রাখেনি। তারা ঈশ্বরকে পরীক্ষায় ফেলেছিল (গীত ৭৮:১৮, ৪১, ৫৬)। আসফ ইতিহাস থেকে সেই কারণ দেখান যে, ইস্রায়েল সন্তানেরা সদাপ্রভুর উপর আস্থা রাখতে পারেনি বলে ঈশ্বরকে পরিত্যাগ করেছিল (গীত ৭৮:৭, ৮)।

যখন আমরা গীত ৭৮ অধ্যায় পড়ি, আমরা হয়ত মানুষের ব্যাপারে হতাশ হয়ে পড়ি। আমরা হয়ত নিজেদের প্রশ্ন করি, কি করে তারা এতটা শক্তগ্রীবা হতে পারল? তারা অতীতের ভুলভ্রান্তি থেকে কেন শিক্ষা নিল না? ইস্রায়েল সন্তানদের বিচার করার পূর্বে, আমাদেরকে নিজেদের নিয়ে চিন্তা করতে হবে। আমরা কি করে আমাদের অতীত জীবনে ঈশ্বরের করা সব বিস্ময়কর ঘটনাগুলো ভুলে যাই? তিনি আমাদের কাছে যাকিছু প্রত্যাশা করেন, তা আমরা করতে কি করে ভুলে যাই? গীত ৭৮ অধ্যায় আমাদের শিক্ষা দেয় যে, আমরা যেন নিজেদের উপর নির্ভর না করি। আমরা যেন ঈশ্বর ও তাঁর দয়ার উপর নির্ভর করি। ইস্রায়েল সন্তানেরা যখন ঈশ্বরের শক্তি অগ্রাহ্য করে নিজেদের শক্তিতে যুদ্ধ করেছে, তারা পরাজিত হয়েছে (গীত ৭৮:৯, ৬২-৬৪)। আমাদের প্রথমে ঈশ্বরের উপর আস্থা রাখতে হবে, নতুবা আমরা যাকিছু করতে যাবো পরিশেষে সব কিছুতেই অকৃতকার্য হবো।

`আপনার অতীতের ভুলভ্রান্তি থেকে আপনি কি শিক্ষা লাভ করেছেন?`