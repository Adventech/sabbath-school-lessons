---
title: ‘তোমার প্রাঙ্গণে এক দিনও সহস্র দিন অপেক্ষা উত্তম’
date: 10/03/2024
---

`কবি কেন ঈশ্বরের মন্দিরে বাস করতে চান? উত্তরের জন্য গীত ৮৪:১-৪ পদ পড়ুন।`

কবি তার সারাটি জীবন ঈশ্বরের মন্দিরে বাস করতে চান। তাহলে তিনি সর্বদা ঈশ্বরের সান্নিধ্যে থাকতে পারবেন (গীত ৮৪:১, ২)। ঈশ্বর তাঁর মন্দিরে বাস করেন (গীত ৮৪:২)। সে কারণে, মন্দির হচ্ছে একটি বিশেষ স্থান। মন্দিরে, ঈশ্বরের লোকেরা ‘সদাপ্রভুর সৌন্দর্য’ দেখতে পায় (গীত ২৭:৪; আরও পড়ুন, ৬৩:২)। ঈশ্বরের লোকেরা “তোমার গৃহের উত্তম দ্রব্যে, তোমার পবিত্র মন্দিরের উত্তম দ্রব্যে” পরিতৃপ্ত হবে (গীত ৬৫:৪)। গীত ৮৪ অধ্যায়ে, লোকেরা পরিতৃপ্ত, কারণ ঈশ্বরের সঙ্গে তাদের একটি সম্পর্ক রয়েছে। তারা তাঁর প্রশংসা করছে (গীত ৮৪:৪), কারণ ঈশ্বর তাঁর লোকদের শক্তি দেন (গীত ৮৪:৫)। সুতরাং, লোকেরা তাঁর উপর আস্থা রাখে (গীত ৮৪:১২)। লোকেরা ঈশ্বরের মন্দিরে ঈশ্বরের আরাধনা করতে এবং সহমানবের সহিত সহভাগিতা লাভ করতে আসে। ঈশ্বর তাঁর মন্দিরে বাস করেন। সুতরাং, তাঁর লোকেরা তাঁর রাজ্য ভালভাবে বোঝে। অনন্তজীবনের ব্যাপারে তাদের একটি চমৎকার বোধশক্তি রয়েছে।

`আশীর্বাদ লাভ করার জন্য ঈশ্বরের মন্দিরে কে আসতে পারে? উত্তরের জন্য গীত ৮৪:৫-১২ পদ পড়ুন।`

ঈশ্বর তাঁর মন্দির থেকে আশীর্বাদ বর্ষণ করেন। প্রথমে, যারা তাঁর মন্দিরে সেবাকাজ করে, ঈশ্বর তাদেরকে তাঁর আশীর্বাদ দেন (গীত ৮৪:৪)। পরে, ঈশ্বর তাঁর মন্দিরের উদ্দেশ্যে যাত্রারত যিহূদী পরিব্রাজকদেরকে তাঁর আশীর্বাদ বর্ষণ করেন (গীত ৮৪:৫-১০)। পরে, ঈশ্বরের আশীর্বাদ পৃথিবীর সকল স্থানের লোকদের উদ্দেশ্যে যাচ্ছে। যে লোকেরা সীয়োনের উদ্দেশ্যে যাত্রা করছে, তারা তাঁর মন্দিরে তাঁর সঙ্গে মিলিত হবার প্রত্যাশা করছে। এই আশা তাদের বিশ্বাসকে বলবান করছে (গীত ৮৪:৭)।

ঈশ্বরের লোকেরা যখন তাঁর মন্দির থেকে বেড়িয়ে যায়, তারা তাদের অন্তরে ঈশ্বরের সঙ্গে সাক্ষাতের সুন্দর অভিজ্ঞতা বাড়িতে নিয়ে যায়। এই অভিজ্ঞতা তাদেরকে পবিত্র জীবন যাপনে সাহায্য করে (গীত ৮৪:১১)। লোকেরা সারাক্ষণ পবিত্র জীবন যাপনের চেষ্টা করে, যাতে তারা পুনরায় ঈশ্বরের মন্দিরে প্রবেশের যোগ্য থাকতে পারে (গীত ১৫:১, ২)। গীত ৮৪:১১ পদে, আমরা আরও দেখি যে, কবি সদাপ্রভুকে ‘একটি সূর্যের’ সঙ্গে তুলনা করছেন। সদাপ্রভুর আশীর্বাদ তাঁর মন্দির থেকে সূর্য-কিরণের মত পৃথিবীর প্রান্ত পর্যন্ত বিচ্ছুরিত হয় (গীত ৮৪:১১)। যারা বিশ্বাসে তাঁর সঙ্গে বাস করে, তাদের প্রত্যেকের উপরে ঈশ্বরের দয়া ‘বিচ্ছুরিত’ হয়।

`প্রকাশিত ২১:৩ পদ পড়ুন। এই পদটি আমাদের বলে যে, নতুন পৃথিবীতে ঈশ্বর আমাদের সঙ্গে তাঁর গৃহ নির্মাণ করবেন। এই পদটি আপনাকে কি আশা দেয়?`