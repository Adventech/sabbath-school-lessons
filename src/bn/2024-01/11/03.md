---
title: যিরূশালেমের শান্তির জন্য প্রার্থনা করুন
date: 11/03/2024
---

`ঈশ্বরের লোকেরা যখন যিরূশালেমে যায়, তখন তাদের উপলব্ধি কেমন হয়? যিরূশালেমে তারা কি খুঁজে পেতে চায়? উত্তরের জন্য গীত ১২২:১-৫ পদ পড়ুন।`

গীত ১২২ অধ্যায়ে, ঈশ্বরের লোকেরা যিরূশালেম পৌঁছানোর পথে খুশি ও উল্লাসিত। যিরূশালেমের উদ্দেশ্যে যাত্রাকালটি আনন্দের। ঈশ্বরের প্রেমে আনন্দ করার জন্য ঈশ্বরের লোকেরা বছরে তিনবার যিরূশালেমে গিয়েছে, এবং অতীত ইতিহাসেও একই ঘটনা ঘটেছে (দ্বিতীয় বিবরণ ১৬:১৬)। যিরূশালেম ছিল ইস্রায়েলীয়দের জীবনের কেন্দ্রবিন্দু। এছাড়া, যিরূশালেমে ‘ইস্রায়েলকে সাক্ষ্য’ দত্ত হয় (গীত ১২২:৪)। যিরূশালেম ছিল সেই স্থান যেখানে ‘বিচারার্থক সিংহাসন’ স্থাপিত হয়েছিল (গীত ১২২:৫)। ধর্মীয় উৎসবের জন্য লোকেরা যখন যিরূশালেমে পৌঁছাত, তখন তারা বিচারালয়ে যেতে পারত এবং সাহায্য চাইতে পারত।

`গীত ১২২:৬-৯ পদে, ঈশ্বরের লোকেরা কি প্রার্থনা করত?`

লোকেরা যিরূশালেম নগরীর শান্তির জন্য ঈশ্বরের আশীর্বাদ প্রার্থনা করত। এই প্রার্থনা ঈশ্বরের সকল লোককে এক অন্তর ও এক মন হিসেবে সংযুক্ত করত। লোকেরা যখন এভাবে একসঙ্গে যুক্ত হত, তখন তাদের মধ্যে শান্তি বিরাজ করত (গীত ১২২:৮)। যিরূশালেমে কেবল তখনই শান্তি আসতে পারে, যখন ঈশ্বরের লোকেরা তাঁর সঙ্গে ও পরস্পরের সঙ্গে শান্তিতে থাকে। সুতরাং, যিরূশালেমের জন্য শান্তি প্রার্থনা হচ্ছে ঈশ্বরের লোকদেরকে তাঁর সঙ্গে ও পরস্পরের সঙ্গে শান্তিতে বাস করার একটি আহ্বান। যিরূশালেমে যখন শান্তি থাকে, তখন লোকেরা জীবনে সফলতা উপভোগ করে (গীত ১৪৭:১২-১৪)।

গীত ১২২ অধ্যায় আমাদের শিক্ষা দেয় যে, আমাদেরকে অবশ্যই আমাদের মণ্ডলীর জন্য এবং সভ্যসভ্যাদের জন্য প্রার্থনা করতে হবে। যখন আমরা একে অন্যের সঙ্গে শান্তিতে ও ঐক্যে থাকব, তখন একটি মণ্ডলী হিসেবে আমরা সবল থাকব। তখন আমরা পৃথিবীর প্রত্যেকের কাছে ঈশ্বরের শান্তির বিষয় ও তাঁর পরিত্রাণকারী দয়ার বিষয় সুসমাচার ঘোষণা করতে পারব (যোহন ১৩:৩৪, ৩৫)।

যখন আমরা মণ্ডলীতে শান্তির জন্য প্রার্থনা করি, তখন আমরা ঈশ্বরের শেষকালিন রাজ্যের জন্য আশাকে বাঁচিয়ে রাখি। এই রাজ্য যিরূশালেম নগর অপেক্ষা অধিকতর বড়। এই রাজ্য সমগ্র পৃথিবীকে নিয়ে গঠিত (যিশাইয় ৫২:৭; ৬৬:১২, ১৩; প্রকাশিত ২১-২২)।

`মানুষ হিসেবে, এখন আমাদের মাঝে শান্তি রক্ষার জন্য আমরা কি করতে পারি?`