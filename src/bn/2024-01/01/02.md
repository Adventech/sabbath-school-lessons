---
title: 'পুরাতন নিয়মের যুগে আরাধনার জন্য গান'
date: 31/12/2023
---

`গীতসংহিতা পুস্তক কেন লেখা হয়েছিল? ঈশ্বরের লোকের কখন গীতসংহিতা পুস্তক ব্যবহার করেছে? উত্তরের জন্য ১ বংশাবলি ১৬:৭; নহিমিয় ১২:৮; গীত ১৮:১; ৩০:১; ৯২:১; ৯৫:২; ১০৫:২; কলসীয় ৩:১৬ ও যাকোব ৫:১৩ পদ পড়ুন।`

গীতসংহিতা পুস্তক হচ্ছে একটি কবিতা সমগ্র। গীতসংহিতা পুস্তকটি বিভিন্ন কবিদের লেখা। তাদের কবিতাগুলো হচ্ছে ঈশ্বরের প্রতি গান ও প্রার্থনা। গীতসংহিতা পুস্তকের কবিরা তাদের কবিতাগুলো ব্যক্তিগত ও সম্মিলিত উভয় আরাধনার জন্য লিখেছেন। ইস্রায়েল সন্তানেরা ঈশ্বরের মন্দিরে তাঁর উদ্দেশ্যে কবিতাগুলো গান হিসেবে গেয়েছে। অনেক কবি তাদের কবিতা ও গানে সংক্ষিপ্ত নোট যুক্ত করেছেন। নোটগুলো সংগীত পরিচালকদের (গীত ৮:১) বলে দিয়েছে যে, কোন বাদ্যযন্ত্রগুলো তাদের বাজাতে হবে (গীত ৬১:১) কিংবা কোন সুরে তাদের গানগুলো তুলতে হবে (গীত ৯:১)।

ইব্রীয় ভাষায় গীতসংহিতা পুস্তকের শিরনামকে ‘তেহেলিম’ বলা হয়। ‘তেহেলিম’ মানে হল ‘প্রশংসা।’ ‘তেহেলিম’ শব্দটি আমাদেরকে গীতসংহিতা রচনার একটি গুরুত্বপূর্ণ কারণ দেখায়: ঈশ্বরের প্রশংসা করা। আমাদের ব্যবহৃত ‘গীতসংহিতা’ শব্দটি ‘সেপ্টুুয়াজিন্ট’ থেকে এসেছে। সেপ্টুয়াজিন্ট হচ্ছে গ্রিক ভাষায় লেখা পুরাতন নিয়মের একটি অনুলিপি। যীশুর জন্মের ২০০ কিংবা ৩০০ বছর আগে সেপ্টুয়াজিন্ট প্রণয়ন হয়েছিল। সেপ্টুয়াজিন্টে ‘গীতসংহিতা’র মূল শব্দটি গ্রিক ভাষায় ‘সামোই (psalmoi)’ হিসেবে লেখা হয়েছিল।

গীতসংহিতা পুস্তকটি ইস্রায়েলের উপাসনার একটি গুরুত্বপূর্ণ অংশ ছিল। ঈশ্বরের লোকেরা এটি মন্দিরের উৎসবে, ধর্মীয় ভোজসভায়, কুচকাওয়াজে ব্যবহার করত; এবং এটি তখন ব্যবহৃত হয়েছে যখন যিরূশালেমে নিয়মসিন্দুক এসেছে। গীতসংহিতা ১২-১৪০ অধ্যায় হচ্ছে মন্দিরের দিকে এগিয়ে যাবার গান। প্রতি বছর তিনটি বড় উৎসব পালনের জন্য যিরূশালেমের দিকে এগিয়ে যাবার সময় ঈশ্বরের লোকেরা এই গানগুলো গাইত (যাত্রা ২৩:১৪-১৭)। লোকেরা তিনটি উৎসবে গীতসংহিতা ১১৩-১১৮ ও ১৩৬ অধ্যায়ের গানগুলো গাইত। নতুন চাঁদের উৎসবে এবং নেতারা যখন ঈশ্বরের উদ্দেশ্যে মন্দির উৎসর্গ করেছে, তখন এই গানগুলো গেয়েছে। লোকেরা ১১৩ ও ১১৪ অধ্যায়ের গানগুলো নিস্তারপর্বের ভোজের শুরুতে গেয়েছে, এবং ভোজের শেষে ১১৫-১১৮ অধ্যায়ের গানগুলো গেয়েছে (মথি ২৬:৩০)। নিস্তারপর্ব ছিল সেই সময়ের চিহ্ন যখন ঈশ্বর তাঁর লোকদেরকে মিশরের দাসত্ব থেকে বের করে আনেন। গীতসংহিতা ১৪৫-১৫০ অধ্যায় হল সকালের প্রার্থনার অংশবিশেষ যা মন্দিরের আরাধনায় ব্যবহার করা হত। গীতসংহিতা ঈশ্বরের লোকদের শিক্ষা দিয়েছে যে, ঈশ্বরের মন্দিরে কীভাবে তাঁর আরাধনা করতে হবে। গীতসংহিতা ২২ অধ্যায়ের শব্দগুলোর দ্বারা যীশু প্রার্থনা করেছেন (মথি ২৭:৪৬)। নূতন নিয়মের মণ্ডলীতেও গীতসংহিতা পুস্তক ছিল আরাধনার একটি অংশ (কলসীয় ৩:১৬; ইফিষীয় ৫:১৯)।

`বর্তমানে, কীভাবে আমরা আমাদের ব্যক্তিগত ও একান্ত উভয় আরাধনায় গীতসংহিতা পুস্তকটি ব্যবহার করতে পারি?`