---
title: 'আমাদের জীবনের প্রতিটি অধ্যায়ের জন্য একটি গান'
date: 02/01/2024
---

গীত ৩; ৩৩:১-৩; ১০৯:৬-১৫ পদ পড়ুন। এই গানগুলো কোন্ মানবীয় অভিজ্ঞতা সম্পর্কে বলে?

গীতসংহিতা পুস্তক মানবীয় অভিজ্ঞতা সম্পর্কিত গানে পরিপূর্ণ। আমরা ছয় ধরণের গান দেখি:

১) প্রশংসা-গান যা ঈশ্বরকে গৌরাবান্বিত করে, কারণ তিনি হলেন রাজা এবং তিনি তাঁর প্রতিজ্ঞা রক্ষা করেন।

২) ঈশ্বরের নানাবিধ করুণার জন্য ধন্যবাদ ও কৃতজ্ঞতার গান।

৩) দুঃখ ও শোক বিষয়ক বিলাপ সংগীত (বা বিলাপগাঁথা)। ওগুলোর বেশিরভাগ গান তাঁর লোকদেরকে সঙ্কট থেকে ঊদ্ধার করার জন্য ঈশ্বরের কাছে ক্রন্দন করছে।

৪) প্রজ্ঞা বিষয় গান যা উপদেশমালায় পরিপূর্ণ যে, কীভাবে একটি ধর্মময় জীবন যাপন করা যায়।

৫) রাজোচিত গান যা সেই মনোনীত ব্যক্তির বিষয় বলে, যিনি ভবিষ্যতে

ইস্রায়েলের রাজা ও উদ্ধারকর্তা হবেন।

৬) ইতিহাস বিষয়ক গান যা ইস্রায়েলের অতীত সম্পর্কে বলে। গানগুলো আমাদের দেখায় যে, ঈশ্বর কিভাবে তাঁর লোকদের করা প্রতিজ্ঞাগুলো রক্ষা করলেন, যদিও তাঁর কাছে করা প্রতিজ্ঞাগুলো তাঁর লোকেরা লঙ্ঘন করেছিল। ইতিহাস বিষয়ক গানগুলো ইস্রায়েল সন্তানদেরকে এটা স্মরণে রাখতে শিক্ষা দেয় যে, লোকেরা যেন পিতৃপুরুষদের মত অতীতের সেই একই ধরণের ভুল না করে।

এই কবিতাগুলো আমাদের মনোযোগ কেড়ে নেয়। কবিতাগুলোকে শক্তিমন্ত করে তোলার জন্য কবিরা কি ধরণের লিখনশৈলী প্রয়োগ করেছিলেন?

**শব্দ সমন্বয় (বিন্যাস)**: কবিরা একই অর্থবাহী শব্দের সমন্বয় ঘটিয়েছিলেন: “হে আমার প্রাণ, সদাপ্রভুর ধন্যবাদ কর; হে আমার অন্তরস্থ সকল, তাঁহার পবিত্র নামের ধন্যবাদ কর” (গীত ১০৩:১)। দেখুন, ‘হে আমার প্রাণ’ এবং ‘আমার অন্তরস্থ সকল’ কথা দুটি কতটা সঙ্গতিপূর্ণ? কবির তুলে ধরা বিষয়বস্তু বা ধারণা ভালভাবে বোঝার জন্য কবি একই পদে একই ধরণের শব্দ প্রয়োগ করেছেন। কখনও কখনও এই কাজ করার জন্য কবিরা ভিন্ন ভিন্ন শব্দের সমন্বয় সাধন করেছেন। “হে সদাপ্রভু, আমার ত্রাণেশ্বর, আমি দিবসে ও রাত্রিতে তোমার সম্মুখে ক্রন্দন করিয়াছি” (গীত ৮৮:১)। ‘দিবসে’ ও ‘রাত্রিতে’ শব্দদ্বয় আমাদের দেখাচ্ছে যে, কবিরা ঈশ্বরের কাছে সর্বদা ক্রন্দন করছেন।

**রূপক**: রূপকগুলো আমাদের দেখতে, স্পর্শ করতে, গন্ধ নিতে, শুনতে, কিংবা জীবনের স্বাদ গ্রহণ করতে সাহায্য করে। গীত ১৭:৮ পদে, কবি ঈশ্বরকে এবং তাঁর প্রতিরক্ষাকে সেই মা পাখিটির সঙ্গে তুলনা করছেন, যে মা পাখিটি তার ছানাকে ‘পক্ষের ছায়াতে’ সুরক্ষিত রাখে।

**দ্বৈত অর্থ**: কখনও কখনও কবি এমন শব্দগুলো ব্যবহার করছেন যেগুলো দেখতে একই মনে হচ্ছে, অথচ ভিন্ন অর্থ বহন করছে। গীত ৯৬:৪, ৫ পদে, কবি দুটি ইব্রীয় শব্দ ব্যবহার করছেন যেগুলো দেখতে একই (বা অভিন্ন) মনে হচ্ছে: ‘এলোহিম,’ যার অর্থ হল ‘দেবতারা,’ এবং ‘এলিলিম,’ যার অর্থ হল ‘মিথ্যা দেবতারা’ বা ‘মূর্তিগুলো।’ কবি তার বার্তা বোধগম্য করে তোলার জন্য এই শব্দগুলো ব্যবহার করছেন: ইস্রায়েল সন্তানদের পার্শ্ববর্তী গোষ্ঠিগুলোর দেবতাদেরকে ইস্রায়েল সন্তানেরা যেন ‘এলোহিম’ বা দেবতা হিসেবে দেখতে পায়। কিন্তু তারা কেবলই ‘এলিলিম’ বা মূর্তি।

**সেলা**: কবিরা ‘সেলা’ শব্দটি ব্যবহার করেছেন। এই শব্দটি পাঠকদেরকে থামতে বলছে এবং কবিতার বার্তা নিয়ে ধ্যাণ করতে বলছে। কিংবা, ‘সেলা’ শব্দটি গানের মাঝে গায়কদেরকে একটি পরিবর্তনের বিষয় অবহিত করেছে।