---
title:  গীতসংহিতা পুস্তক যেভাবে পড়বেন
date:   30/12/2023
---

### শাস্ত্রপাঠ
নহিমিয় ১২:৮; গীত ২৫:১-৫; ৩; ২ শমূয়েল ২৩:১, ২; গীত ১৬:৮।

> <p>মুখস্থপদ</p>
> “পরে তিনি তাঁহাদিগকে কহিলেন, ‘তোমাদের সঙ্গে থাকিতে থাকিতে আমি তোমাদিগকে যাহা বলিয়াছিলাম, আমার সেই বাক্য এই, মোশির ব্যবস্থায় ও ভাববাদিগণের গ্রন্থে এবং গীতসংহিতায় আমার বিষয়ে যাহা যাহা লিখিত আছে, সেই সকল অবশ্য পূর্ণ হইবে’” (লূক ২৪:৪৪)।

গীতসংহিতা পুস্তক হচ্ছে যিহূদী ও খ্রীষ্টিয়ানদের জন্য একটি প্রার্থনা ও সংগীত সমগ্র। যে সকল কবি গীতসংহিতা লিখেছেন, তারা ঈশ্বরের উদ্দেশ্যে তাদের প্রার্থনা ও গান লিখেছেন। কবিরা তাদের নিজেদের কথায় লিখেছেন। কিন্তু কবিদের বিষয়বস্তু বা ধারণা ঈশ্বর দিয়েছিলেন। অর্থাৎ, গীতসংহিতা পুস্তকটি ঈশ্বর হতে এসেছে। বাইবেলের বাকি অংশে ঈশ্বর যেভাবে তাঁর লোকদের সঙ্গে কথা বলেছেন, ঠিক সেভাবেই তিনি কবিতার মাধ্যমেও কথা বলেছেন (২ পিতর ১:২১)। যীশু ও নূতন নিয়মের লেখকরা তাদের শিক্ষামালায় গীতসংহিতার উদ্ধৃতি ব্যবহার করেছেন। তারা শিক্ষা দিয়েছেন যে, এই কবিতাগুলো ঈশ্বরের বাক্যের, অর্থাৎ বাইবেলের অংশ (মার্ক ১২:১০; যোহন ১০:৩৪, ৩৫; ১৩:১৮)। বাইবেলের অন্য যেকোন পুস্তকের মতই গীতসংহিতা পুস্তকও ঈশ্বরের বাক্যের অংশ।

পুরাতন নিয়মের যুগে বিভিন্ন কবিরা গীতসংহিতা পুস্তকটি লিখেছিলেন। কবিরা তাদের কবিতাগুলো ইব্রীয় ভাষায় লিখেছেন। কবিতাগুলো আমাদেরকে কবিদের সমসাময়িক কালের বিষয় বলে থাকে। গীতসংহিতা পুস্তকটি আমাদের সময়ের জন্যও প্রযোজ্য। যখন আমরা গীতসংহিতা পুস্তককে আমাদের জন্য ঈশ্বরের বার্তা বলে মেনে নেই, তখন আমরা পুস্তকটির বার্তা বুঝতে পারি। আমাদের অবশ্যই গীতসংহিতা পুস্তকের ইতিহাস ও শিক্ষামালার প্রতি মনোযোগ দিতে হবে। আমাদের অবশ্যই অধ্যয়ন করতে হবে যে, ইস্রায়েল সন্তানেরা কীভাবে উপাসনার জন্য গানগুলো ব্যবহার করেছিল। তাহলে, আমরা ভালভাবে বুঝতে পারব যে, ঈশ্বর আজ আমাদের কি বলতে চান।