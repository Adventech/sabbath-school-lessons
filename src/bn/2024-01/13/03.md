---
title: মাতার সঙ্গে শিশু
date: 25/03/2024
---

`গীত ১৩১ অধ্যায় পড়ুন। ঈশ্বরের সঙ্গে আমাদের সম্পর্কের ব্যাপারে এই কবিতাটি আমাদের কি বলে?`

ঈশ্বরের লোকেরা পাপ ও দুঃখ-দুদর্শায় পরিপূর্ণ একটি পৃথিবীতে বাস করছে। যে কবিরা গীত ১৩১ অধ্যায় লিখেছেন, তারা এই কুৎসিত সত্য বুঝেছেন। সে কারণে, তিনি এটা স্মরণ করে কৃতজ্ঞ যে, তিনি ঈশ্বরের সন্তান। কবি জানেন যে, জীবনের সমস্তকিছুর জন্য তাকে অবশ্যই ঈশ্বরের উপর নির্ভর করতে হবে। এই চিন্তা কবির অন্তর থেকে সকল গর্ব শূন্য করে। কবি স্বীকার করেন যে, গর্ব-অহংকারের কোনো দাম নেই। গর্ব হচ্ছে অসার। গর্ব মানুষকে কেবল নিজেকে নিয়েই ভাবায়। গর্বপূর্ণ একটি হৃদয় হচ্ছে অন্ধ। গর্বিত হৃদয় দেখতে পায় না যে, ঈশ্বরকে তার দরকার।

ঈশ্বরের সন্তান দেখতে পায় যে, ঈশ্বরকে তাদের দরকার (গীত ১২৩:১, ২)। ঈশ্বরের সন্তানদের হৃদয়ে গর্ব থাকে না, কারণ তারা বোঝে যে, ঈশ্বর সর্বশক্তিমান এবং চমৎকার। কবি বলেন, “সদাপ্রভু, আমার চিত্ত গর্বিত নয়, আমার দৃষ্টি উচ্চ নয়, আমি ব্যাপৃত হই নাই মহৎ বিষয়ে, আমার বোধের অতীত আশ্চর্য আশ্চর্য বিষয়ে” (গীত ১৩১:১)। কেবল ঈশ্বর ‘আশ্চর্য আশ্চর্য’ বিষয় করতে পারেন। তাঁর কাজগুলো হচ্ছে একটি রহস্য। ওগুলো আমরা পুরোপুরি বুঝতে পারি না।

গীত ১৩১:২ পদে, কবি আমাদেরকে ঈশ্বরের সঙ্গে তার সম্পর্কের ব্যাপারে আরও কিছু বলেন। ঈশ্বরের সঙ্গে তার সম্পর্ককে মাতৃস্তন্য ত্যাগ করা শিশু ও মাতার মধ্যকার সম্পর্কের সঙ্গে তুলনা করছে। তিনি বলেন: “আমি আপন প্রাণকে শান্ত দান্ত করিয়াছি, সেই শিশুর ন্যায়, যে স্তন্য ছাড়িয়া মাতার সঙ্গে আছে, আমার প্রাণ ত্যক্তস্তন্য শিশুর ন্যায় আমার সঙ্গে আছে” (গীত ১৩১:২)। এই রূপকটি খুবই যুৎসই। ঈশ্বরের প্রেম কবিকে সেই শান্তিতে পূর্ণ করেছে, যে-শান্তি একটি শিশু তার মাতার কোলে উপলব্ধি করে থাকে।

ঈশ্বরের প্রতি কবির সেই নির্ভরতা রয়েছে, যে-নির্ভরতা মাতার প্রতি শিশুর থাকে। এই নির্ভরতা আস্থা ও বিশ্বাস থেকে আসে। আমাদের বিশ্বাসের জন্য পরীক্ষা হয়, আমরা আত্মিক শক্তিতে বৃদ্ধি লাভ করি। আমরা সঙ্কটকালে ও কঠিন সময়ে শিক্ষা করি যে, আমরা ঈশ্বরের উপর আস্থা রাখতে পারি। সদাপ্রভু সর্বদা তার প্রতিজ্ঞাগুলো রক্ষা করেন।

কবি নিজের ব্যাপারে তার চিন্তাগুলো তুলে ধরে তার কবিতা শেষ করছেন না। ঈশ্বরের লোকদের বিষয়ে তার চিন্তাগুলো ব্যক্ত করে কবি তার কবিতা সমাপ্ত করছেন। একইভাবে, ঈশ্বর চান আমরা যেন তাঁর মণ্ডলী নিয়ে চিন্তা করি। তাঁর মণ্ডলীকে সবল করে তোলার সাহায্যার্থে আমরা যেন তাঁর ও আমাদের মধ্যকার সম্পর্কের অভিজ্ঞতাকে কাজে লাগাই। ‘আমাদের অভিজ্ঞতা’ মানে কি? ঈশ্বর চান, আমরা তাঁর বিষয়ে যাকিছু শিখেছি তা যেন আমরা মণ্ডলীর অন্য সভ্যসভ্যাদের সঙ্গে সহভাগ করি। যীশু আমাদের জন্য যাকিছু করেছেন, সেই গল্পগুলো, মণ্ডলীর বিশ্বাসে দুর্বল সভ্যসভ্যাদেরকে অনুপ্রাণিত করতে, আমাদের সাহায্য করে।