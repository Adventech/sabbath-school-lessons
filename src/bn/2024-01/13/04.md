---
title: শস্য চয়ন
date: 26/03/2024
---

`কোন্ বিষয়গুলো ঈশ্বরের লোকদের শক্তি ও আশা দেয়? উত্তরের জন্য গীত ১২৬ অধ্যায় পড়ুন। এই কবিতা থেকে আমরা কি গুরুত্বপূর্ণ নীতি শিখতে পারি? কিভাবে আমরা আমাদের নিজেদের জীবনে এই গুরুত্বপূর্ণ নীতি অনুসরণ করতে পারি?`

যখন আমরা সদাপ্রভুর অতীত অলৌকিক কাজগুলো স্মরণ করি, তখন আমরা ভবিষ্যতের জন্য আশা উপলব্ধি করি। অতীতে ঈশ্বর যখন তাঁর লোকদের রক্ষা করলেন, তখন তাদের মনে হয়েছে যে, তারা স্বপ্ন দেখেছে। অভিজ্ঞতাটি ছিল অত্যন্ত চমৎকার! নিঃসন্দেহে, ইস্রায়েল সন্তানদের শত্রুদের কাছে এটি ছিল দুঃস্বপ্নের তুল্য (যিশাইয় ২৯:৭, ৮)। গীত ১২৬ অধ্যায়ে, আপনি কি দেখছেন যে, অতীতে যে ইস্রায়েল সন্তানেরা উদ্ধার প্রাপ্ত হয়ে সদাপ্রভুর প্রশংসা করেছে (গীত ১২৬:১), এখন তারা একটি ভিন্ন দেশে বন্দি হয়েছে?

অতীত স্মারক/স্মৃতি ঈশ্বরের লোকদের দুঃসময়ে আশা দেয়। গীত ১২৬:৪ পদে, লোকেরা প্রার্থনা করছে: “সদাপ্রভু! আমাদের বন্দিদিগকে ফিরাইয়া আন, দক্ষিণ দেশের প্রণালীর ন্যায় ফিরাইয়া আন।” পরে, কবি দুঃখের সময়ে বীজ বপনের এবং সুখের সময়ে ফসল চয়নের রূপক ব্যবহার করছেন (গীত ১২৬:৫, ৬)। এই রূপকটি আমাদের একটি জোরালো প্রতিজ্ঞা দেখায় যে, ঈশ্বর তাঁর লোকদেরকে দুঃসময় থেকে ভবিষ্যতের সুসময়ে চালনা দিয়ে নিয়ে যাবেন।

বাইবেলের গুরুত্বপূর্ণ সত্য শিক্ষা দেবার জন্য বাইবেলের লেখকেরা অধিকন্তু চাষাবাদের উপমা ব্যবহার করেছেন। লোকেরা বীজ বপনের জন্য এবং তাদের জমি চাষ করার জন্য, ফলবাগান ও আঙ্গুরবাগান করার জন্য কঠোর পরিশ্রম করেছে। তারা তাদের ফসলের, ফল গাছের, ও আঙ্গুর লতার সর্বোচ্চ তত্ত্বাবধান করেছে। ফসল জন্মানোর পর, লোকেরা প্রচুর শস্য সংগ্রহ করেছে। একইভাবে, ঈশ্বরের লোকেরা তাঁর রাজ্যের জন্য এখন কঠোর পরিশ্রম করছে। তাদের দুঃখ-কষ্ট ও সঙ্কটকাল ভোগের পুরষ্কার শীঘ্রই দেওয়া হবে। শেষে ঈশ্বর তাদেরকে একটি জীবন-মুকুট দেবেন। তখন তাদের হৃদয় আনন্দে পূর্ণ হবে।

দ্বিতীয় আগমন হচ্ছে একটি বিশাল চয়নের সমতুল্য। সেই সময়ের পর, যীশু পৃথিবীতে তাঁর অনন্তকালিন রাজ্য শুরু করবেন (আমোষ ৯:১৩-১৫; মথি ৯:৩৭)। কিন্তু সেই পর্যন্ত আমাদের অপেক্ষায় থাকতে হবে। ঠিক যেমনিভাবে আমরা ফসল জন্মানোর অপেক্ষায় থাকি, ঠিক তেমনিভাবে আমাদের অপেক্ষায় থাকতে হবে, যেন আমরা অদূর ভবিষ্যতে আমাদের বর্তমান কাজে বিস্ময়কর ফলাফল দেখতে পাই।

`সেই সময়ের কথা স্মরণ করুন যখন আপনি আপনার কিংবা অন্য লোকদের জীবনে সদাপ্রভুর কাজ দেখেছিলেন। এই অভিজ্ঞতাগুলো কীভাবে আপনার যাতনাভোগের সময়ে আপনাকে আশা যোগায়?`