---
title: বিশ্বাসের পরীক্ষা
date: 14/07/2022
---

যুব বয়সে অ্যালেক্স সমস্যায় পড়েছিলেন। তিনি মাদক গ্রহণ করতেন। দাঙ্গাবাজ ছিলেন। তিনি বহুকাল কারাগারেও ছিলেন। কিন্তু অ্যালেক্স স্থানীয় মণ্ডলীর এক সভ্যের কাছ থেকে ঈশ্বরের বিষয় জানতে পান। (এই সভ্যের সম্পদ চুরি করতে গিয়ে অ্যালেক্স ধরা পড়েছিলেন!) মণ্ডলীর এই সভ্য ছিলেন দয়ালু। তিনি অ্যালেক্সকে ক্ষমা করে দেন। পরে, অ্যালেক্স তার হৃদয় যীশুকে দেন। নিঃসন্দেহে, অ্যালেক্স তখনও সমস্যায় ভুগছিলেন- বর্তমান ও অতীত উভয় জীবন নিয়ে। কিন্তু অ্যালেক্স এখন যীশু খ্রীষ্টেতে নতুন জীবন লাভ করলেন। অ্যালেক্স ঈশ্বরকে প্রেম করলেন এবং ঈশ্বরকে দেখাতে চাইলেন যে, তিনি তাঁকে কতটা গভীর প্রেম করেন। সুতরাং, অ্যালেক্স ঈশ্বরের ব্যবস্থার বাধ্য হলেন (1 যোহন 5:1, 2)। অ্যালেক্স উপলব্ধি করলেন, ঈশ্বর চান যে, তিনি সম্পূর্ণরূপে তাঁর সেবা করেন এবং তাঁর পক্ষে প্রচারকাজ করেন। সুতরাং, একজন পুরোহিত হবার জন্য অ্যালেক্স শিক্ষা-প্রতিষ্ঠানে ভর্তি হওয়ার সিদ্ধান্ত নেন।

কলেজে গিয়ে, প্রথমতঃ, পরিস্থিতি অ্যালেক্সের অনুকুলে ছিল না। তার প্রতি একটার পর একটা মন্দ ঘটনা ঘটতে থাকল। অ্যালেক্সের জীবনে পতন নেমে এল। প্রথমে, অ্যালেক্সের অর্থ-কষ্ট শুরু হল। দ্বিতীয়ত, একজন ঘনিষ্ঠ বন্ধু তার শত্রুতে পরিণত হল। বন্ধুটি অন্যদের কাছে অ্যালেক্সের নামে কুৎসা রটাতে থাকল। এই রটনাগুলো সত্য ছিল না, কিন্তু আক্ষেপের বিষয় হল, অ্যালেক্সের ব্যাপারে এই কথাগুলো অনেকে বিশ্বাস করল। পরে, অ্যালেক্স অসুস্থ হয়ে পড়তে থাকলেন। কোন চিকিৎসকই বুঝতে পারল না যে, অ্যালেক্সের সমস্যা কী। পরে, অ্যালেক্স আরও বেশি অসুস্থ হয়ে পড়ে এবং ক্লাশে যোগ দেবার শক্তি হারাল। তার মনে হল যে, শিক্ষা-প্রতিষ্ঠান ত্যাগ করাই তার জন্য উত্তম। এই সমস্ত কিছুর পর, অ্যালেক্স আবার মাদক সেবন শুরু করলেন। অ্যালেক্স বুঝতে পারেননি যে, তার প্রতি এ-সব কেন ঘটল। অথচ, তিনি নিশ্চিত ছিলেন যে, ঈশ্বর তাকে এই শিক্ষাপ্রতিষ্ঠানে পরিচালনা দিয়ে এনেছিলেন। অ্যালেক্সের এ চিন্তা কি ভুল ছিল? চিন্তাটি যদি ভুল হয়, তাহলে, ঈশ্বরের সঙ্গে তার সামগ্রিক অভিজ্ঞতা কি একটি বড় ভুল কিংবা একটি বড় মিথ্যা ছিল? তখন অ্যালেক্স বাইবেলের প্রধান মৌলিক বিশ্বাসকে সন্দেহ করতে শুরু করলেন।

`এ সময় অ্যালেক্স যদি আপনার কাছে আসতেন এবং পরামর্শ চাইতেন, তাহলে আপনি তাকে কি বলতেন? অ্যালেক্সের মত অন্য কারও সমস্যা সমাধানে, আপনার ব্যক্তিগত অভিজ্ঞতা কিভাবে আপনাকে সাহায্য করতে পারে? বাইবেলের কোন পদগুলো আপনি সহভাগ করবেন? পড়–ন, হিতোপদেশ 3; যিরমিয় 29:13; রোমীয় 8:28; 2 করিন্থীয় 12:9; ইব্রীয় 13:5। যাতনাভোগীদের জন্য এই পদগুলো কতটা সহায়ক হতে পারে?`

`যারা সদাপ্রভুকে অনুসরণ করে, তাদের প্রায় প্রত্যেকে যাতনা ভুগেছে। দুঃসময়ে আমরা হয়তো সন্দেহ পোষণ করতে পারি যে, সদাপ্রভু আমাদের পরিচালনা দিচ্ছেন কিনা। আমাদের অবশ্যই ঈশ্বরের প্রতিজ্ঞায় দাবী রাখার ব্যাপারটি স্মরণে রাখতে হবে। আমাদের অবশ্যই স্মরণে আনতে হবে যে, অতীতে ঈশ্বর কীভাবে আমাদের চালনা দিয়েছিলেন। অতঃপর, আমাদের অবশ্যই বিশ্বাস ও মনোবল অটুট রাখার জন্য প্রার্থনা করতে হবে। প্রভু আমাদের উপর থেকে হাল ছাড়েন না। আমাদের জন্য প্রশ্ন হল: কীভাবে আমরা তাঁর উপরে নির্ভরশীল থাকতে পারি?`