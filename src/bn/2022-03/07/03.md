---
title: ঈশ্বরের একটি চিত্র
date: 08/08/2022
---

যেমনিভাবে আমরা জানি, ইয়োবের পুস্তকটি ইয়োবের ভয়ানক যাতনা ও দুঃখভোগ দিয়ে শুরু হচ্ছে। ইয়োব সব কিছু হারালেন, কেবল তার নিজ প্রাণ ও স্ত্রীকে ব্যতিত। তার স্ত্রী তাকে বললেন যে, ‘ঈশ্বরকে অভিশাপ দেও ও মর!’ (ইয়োব 2:9)। পুস্তকটির বাকি অংশ হচ্ছে ইয়োব ও তার বন্ধুদের মধ্যকার সংলাপ। ইয়োবের বন্ধুরা অনুমান করার চেষ্টা করছিলেন যে, এ-সব মন্দ ঘটনা ইয়োবের প্রতি কেন ঘটছে। ইয়োবের বন্ধুরা যখন কথা বলছিলেন, ঈশ্বর তখন নীরব থাকলেন এবং কিছু বললেন না।

পরে, হঠাৎ, ইয়োব 38 অধ্যায়ে, ঈশ্বর মুখ খুললেন। প্রথমে ঈশ্বর যা দেখালেন তা হল, তিনি ইয়োবের বন্ধুদের পরামর্শ অনুমোদন করলেন না: “এ কে, যে জ্ঞানরহিত কথা দ্বারা মন্ত্রণাকে তিমিরাবৃত করে?” (ইয়োব 38:2)। পরে, ঈশ্বর 60টি জোরালো প্রশ্ন জিজ্ঞেস করেন। আপনার বাইবেল খুলুন এবং ওগুলোর বিষয়ে, ইয়োব 38 ও 39 অধ্যায়ে পাঠ করুন।

শেষ প্রশ্নের পর, ইয়োব জবাব দিলেন, “দেখ, আমি আকিঞ্চন; তোমাকে কি উত্তর দিব? আমি নিজ মুখে হাত দিই। আমি একবার কথা বলিয়াছি, আর উত্তর করিব না; দুই বার বলিয়াছি, পুনর্বার বলিব না” (ইয়োব 40:4, 5)। কিন্তু ঈশ্বর কথা বলা সমাপ্ত করলেন না। তিনি ইয়োবকে আরও ‘বড়’ একগুচ্ছ প্রশ্ন জিজ্ঞেস করলেন।

`ইয়োব 42:1-6 পদে ইয়োবের শেষ প্রশ্ন পড়–ন। ঈশ্বর ইয়োবকে কি বলার চেষ্টা করছেন? এই প্রশ্নটি কীভাবে ইয়োবের হৃদয় বদলে দিল?`

ইয়োবের বন্ধুদের করা ‘কেন’ প্রশ্নের কোনো উত্তর ঈশ্বর দেননি। কিন্তু ঈশ্বর তাঁর রাজকীয় ক্ষমতা ও পরাক্রমের একটি চিত্র ‘অংকন’ করলেন। প্রকৃতির মাঝে আমরা ঈশ্বর-বিষয়ক এই ‘চিত্র’ দেখি। প্রকৃতির মাঝে ঈশ্বরের ক্ষমতা ও পরাক্রমের এই চিত্র দেখার জন্য ইয়োবের একটি বিস্তারিত বিবরণের প্রয়োজন পড়েছিল।

ইয়োবের গল্প আমাদেরকে বাইবেলের একটি বিস্ময়কর সত্য দেখায়। আমরা যে কতটা ক্ষুদ্র ও নগণ্য সেটা বুঝতে পারার মধ্য দিয়ে আশা ও উৎসাহ/উদ্যম আসে। আমরা সব কিছু জানতে চাই, যেন আমরা নিরাপত্তা উপলব্ধি করতে পারি। যখন আমরা জানতে পারি না, তখন আমরা আশা হারাই। প্রায়ই ঈশ্বর আমাদের সাহায্য করেন, যেন আমরা আমাদের ক্ষুদ্রতা জানতে পারি এবং তাঁর উপরে আমাদের প্রত্যাশা স্থাপন করি। তিনি সব কিছু জানেন।

`বর্তমানে এমন কিছু কি ঘটছে যা আপনি বুঝতে পারেন না? আপনার উত্তর যদি ‘হ্যাঁ’ হয়, তাহলে ঈশ্বর ও তাঁর প্রেমের বিষয়ে চিন্তা করুন। ঈশ্বর ও তাঁর প্রেমের বিষয়ে ধ্যান করার মাধ্যমে কীভাবে আপনি এত সব কিছু না বুঝেও আশা রাখতে পারেন?`