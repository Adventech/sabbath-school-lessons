---
title: প্রশংসা হচ্ছে একটি শক্তিশালী হাতিয়ার
date: 25/08/2022
---

২ বংশাবলি ২০:১-৩০ পদ পড়–ন। এই ঘটনায়, যিহোশাফট আবিষ্কার করেছিলেন যে, প্রশংসা-গান হচ্ছে একটি শক্তিশালী হাতিয়ার। রাজা জেনেছিলেন যে, সেনাবাহিনীর একটি বড় বহর তার বিরুদ্ধে উঠে আসছে। কিন্তু রাজা তৎক্ষণাৎ তাদের বিরুদ্ধে লড়াই করতে যাননি। রাজা কি করলেন? “তাহাতে যিহোশাফট ভীত হইয়া সদাপ্রভুর অন্বেষণ করিতে প্রবৃত্ত হইলেন, এবং যিহূদার সর্বত্র উপবাস ঘোষণা করাইয়া দিলেন” (২ বংশাবলি ২০:৩)। তখন উপবাস করার জন্য যিহূদা রাজ্যের নাগরিকেরা যিরূশালেমে সমবেত হল। আধ্যাত্মিক কারণে তারা খাবার খেল না এবং উপবাস করল। উপবাসকালে, রাজা যিহোশাফট প্রার্থনা করেন, “হে আমাদের ঈশ্বর, তুমি কি উহাদের বিচার করিবে না? আমাদের বিরুদ্ধে ঐ যে বৃহৎ দল আসিতেছে, উহাদের বিরুদ্ধে আমাদের ত নিজের কোন সামর্থ নাই; কি করিতে হইবে, তাহাও আমরা জানি না; আমরা কেবল তোমার দিকে চাহিয়া আছি” (২ বংশাবলি ২০:১২)। 

`আপনি যখন দেখেন যে, একটি বড় ‘সেনাবহর’ আপনার দিকে উঠে আসছে, তখন আপনি কি করবেন? ২ বংশাবলি ২০:৩-১২ পদে যিহোশাফটের বক্তব্য পড়–ন। যখন সঙ্কট আসে, তখন কি করতে হবে, সে-বিষয়ে যিহোশাফটের অভিজ্ঞতা থেকে আপনি কি শিখলেন?`

ঈশ্বরের নিকট থেকে একটি বিশেষ বার্তা এনে পবিত্র আত্মা যহসীয়েলকে পূর্ণ করেন। যহসীয়েল যিহোশাফট রাজার উদ্দেশ্যে ঘোষণা দেন: “এইবার তোমাদিগকে যুদ্ধ করিতে হইবে না; হে যিহূদা ও যিরূশালেম, তোমরা শ্রেণীবদ্ধ হও, দাঁড়াইয়া থাক, আর তোমাদের সহবর্তী সদাপ্রভু যে নিস্তার করিবেন, তাহা দেখ; ভীত কি নিরাশ হইও না; কল্য তাহাদের বিরুদ্ধে যাত্রা কর; কেননা সদাপ্রভু তোমাদের সহবর্তী” (২ বংশাবলি ২০:১৭)। যহসীয়েলের ঘোষণার পর, লোকেরা ঈশ্বরের আরাধনা করে এবং তাঁর উদ্দেশ্যে প্রশংসা-গান গায় (২ বংশাবলি ২০:৯)। হ্যাঁ, ঈশ্বর তাদের পক্ষ হয়ে যুদ্ধ করতে যাচ্ছেন। কিন্তু লোকদেরকে কুচকাওয়াজ করে এগিয়ে যেতে হবে এবং শক্রুর মুখোমুখি হতে হবে। 

এই কুচকাওয়াজ যুদ্ধের উদ্দেশ্যে এগিয়ে যাওয়ার সাধারণ কুচকাওয়াজ ছিল না। নগরের সেনারা যখন এগিয়ে চলছিল, তখন যিহোশাফট একটি সংগীত-দলকে (কয়ার) ঈশ্বরের উদ্দেশ্যে প্রশংসা-গান গাইতে গাইতে এগিয়ে যাবার নির্দেশ দেন। “যখন তাহারা আনন্দ গান ও প্রশংসা করিতে আরম্ভ করিল, তখন সদাপ্রভু যিহূদার বিরুদ্ধে আগত অম্মোনের ও মোয়াবের সন্তানগণের ও সেয়ীর পর্বতীয় লোকদের বিরুদ্ধে লুক্কায়িত সৈন্যদিগকে নিযুক্ত করিলেন; তাহাতে তাহারা পরাহত হইল” (২ বংশাবলি ২০:২২)। বাইবেল আমাদের বলে যে, “আর তিনি লোকদের সহিত পরামর্শ করিয়া লোক নিযুক্ত করিলেন, [যেন তাহারা] সৈন্যশ্রেণীর অগ্রে অগ্রে গিয়া সদাপ্রভুর উদ্দেশে সঙ্গীত ও পবিত্র শোভায় প্রশংসা করে, এবং এই কথা বলে, ‘সদাপ্রভুর স্তবগান কর, কেননা তাঁহার দয়া অনন্তকাল স্থায়ী’” (২ বংশাবলি ২০:২১)।

`২ বংশাবলি ২০:১-৩০ পদ আবার পড়–ন। এই পদগুলোয় আপনি কি গুরুত্বপূর্ণ নীতি পেতে পারেন যা আপনার আত্মিক জীবনকে সাহায্য করতে পারে, এবং আপনার দুঃখভোগ ও মানসিক চাপের সময়ে আপনাকে সাহায্য করতে পারে?`