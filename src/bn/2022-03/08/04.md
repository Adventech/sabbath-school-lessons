---
title: পুনরুত্থানে আমাদের আশা
date: 16/08/2022
---

আমরা পুনরুত্থানে বিশ্বাস করি। পুনরুত্থান হল সেই সময় যখন যীশু তাঁর দ্বিতীয় আগমনে তাঁর লোকদের মৃত্যু থেকে তুলবেন। পুনরুত্থান আমাদের আশা দেয়। যখন আমরা যীশুর জীবন, মৃত্যু ও পুনরুত্থান নিয়ে চিন্তা করি, তখন আমরা বুঝতে পারি যে, তাঁর মৃত্যু কীভাবে আমাদের ক্ষমা নিশ্চিত করল এবং আমাদেরকে গ্রহণযোগ্য করে তুলল। 

একই সময়ে, পুনরুত্থান আমাদের দেখায় যে, ঈশ্বর আমাদেরও মৃত্যু থেকে তুলবেন। আরেকটি কারণে পুনরুত্থান গুরুত্বপূর্ণ। যীশু মৃত্যু থেকে ওঠার পর, তিনি তাঁর পিতার দক্ষিণে বসেছেন। যীশুর বসার সেই স্থানটি আমাদের দেখায় যে, যীশু কর্তৃত্ব ও ক্ষমতা গ্রহণ করেছেন। এবার, এই ধারণাটি নিয়ে ভাবুন: পুনরুত্থানের যে শক্তি যীশুকে মৃত্যু থেকে উঠালো, অদ্য সেই একই শক্তি ঈশ্বর আমাদের দিচ্ছেন! 

`ইফিষীয় ১:১৮-২৩ পদে, পৌল ঈশ্বরের ক্ষমতা নিয়ে কথা বলছেন। এই পদগুলো আমাদেরকে পুনরুত্থান সম্পর্কে কি শিক্ষা দেয়? এই পদগুলোয় আপনি কি আশা ও প্রতিজ্ঞা খুঁজে পান?`

পৌল প্রার্থনা করছেন যে, ইফিষীয়রা যেন কয়েকটি বিষয় বোঝে। ঈশ্বরের সহায়তায় এই বিষয়গুলো যেন আমরাও বুঝতে পারি: (১) আমাদের জীবন পরিবর্তনের জন্য ঈশ্বর প্রতিজ্ঞা করছেন। ভবিষ্যতে যীশুর সঙ্গে একটি অনন্তজীবনের বিষয়েও তিনি আমাদেরকে প্রতিজ্ঞা করছেন। যীশু আমাদের আহ্বান করছেন যেন আমরা এই প্রতিজ্ঞাগুলোয় আশা খুঁজে পাই। (২) পৌল আরও চেয়েছেন যে, খ্রীষ্টিয়ানরা ঈশ্বরের সাধিত সমস্ত বিস্ময়কর কাজগুলো ও তাঁর পরাক্রমী কাজগুলো বুঝুক। পৌল ব্যাখ্যা করতে চেয়েছেন যে, এই শক্তি হল চিত্তাকর্ষক ও চমকপ্রদ। অদ্য ঈশ্বর আমাদের যে শক্তি দিচ্ছেন, সেই একই শক্তির দ্বারা ঈশ্বর যীশুকে ভ‚মি থেকে ও মৃত্যু থেকে উত্থিত করেছিলেন। পরে, সেই একই শক্তি যীশুকে তাঁর পিতার দক্ষিণ পাশে বসালো। 

কিন্তু পৌল এখানেই থামছেন না। (৩) পুনরুত্থান যে যীশুকে কেবল সমস্ত ক্ষমতার উপরে কর্তৃত্ব দিল, সেটা কিন্তু নয়। পুনরুত্থান যীশুকে সেই ক্ষমতা দিল যেন তিনি তাঁর সঙ্গে চিরকাল থাকার জন্য তাঁর লোকদেরকে প্রতিটি সুযোগ করে দিতে পারেন! 

আপনার জীবনে সেই সব বিষয় আছে কি যা কেবল যীশুই পরিবর্তন করতে পারেন? সেই বিষয়গুলোর একটি তালিকা প্রস্তুত করুন। তালিকাটি তৈরি করা সম্পন্ন হলে, প্রার্থনা করুন যেন ঈশ্বরের শক্তি আপনার জীবনের প্রতিটি অধ্যায় পরিবর্তন করেন। একই সঙ্গে, এ মুহূর্তে আপনি ভালো কি করতে পারেন? আপনার জীবনে ঈশ্বরের শক্তি যেন পরিপূর্ণভাবে কাজ করতে পারে, সে-জন্য আপনি কি সিদ্ধান্ত গ্রহণ করতে পারেন?