---
title: মৃতপ্রায় বীজ
date: 10/09/2022
---

### শাস্ত্রপাঠ
ফিলিপীয় ২:৫-৯; রোমীয় ১২:১, ২; ১ শমূয়েল ৩:১০; ২:১২-৩:১৮; ১৩:১-১৪; সখরিয় ৪:৬। 

> <p>মুখস্থপদ</p>
> “সত্য, সত্য, আমি তোমাদিগকে বলিতেছি, গমের বীজ যদি মৃত্তিকায় পড়িয়া না মরে, তবে তাহার একটিমাত্র থাকে; কিন্তু যদি মরে, তবে অনেক ফল উৎপন্ন করে” (যোহন ১২:২৪)।

যীশু আমাদেরকে এমন একটি গমের বীজের রূপক বলছেন যেটি মারা যায়। ঈশ্বরকে আমাদের জীবন সম্পূর্ণরূপে দেওয়া বলতে যা বোঝায়, মৃত্যুগামী গমের বীজ আমাদের তা দেখায়। প্রথমে, গম গাছ থেকে বীজ মাটিতে পড়ে। বীজটি কোথায় পড়বে কিংবা কীভাবে পড়বে সে ব্যাপারে বীজের কোন নিয়ন্ত্রণ থাকে না। বীজকে আবৃত করা মাটির উপরেও বীজের কোনো নিয়ন্ত্রণ থাকে না। 

দ্বিতীয়ত, একটি সময় আসে যখন বীজটি অঙ্কুরিত হবার ও বেড়ে ওঠার অপেক্ষায় থাকে। বীজ মাটিতে শায়িত থাকে। কিন্তু বীজটি তার নিজ ভবিষ্যৎ সম্পর্কে কিছুই জানে না। ভবিষ্যতে কি ঘটবে, বীজটি তা-ও দেখতে পায় না। (এটি তখন কেবলই একটি গমের বীজ, এবং নিঃসন্দেহে, একটি বীজ কিছুই জানে না।)

তৃতীয়ত, একটি সময় আসে যখন বীজটি মরে। একটি বীজ যদি পৃথিবীর নিরাপদ স্থানে নিজেকে বিসর্জন না দেয়, তাহলে বীজটি গম গাছ হতে পারে না। বীজকে অবশ্যই ‘মরতে’ হবে। অর্থাৎ, বীজটিকে সর্বদা তার অতীত জীবনকে অবশ্যই বিসর্জন দিতে হয়। অতঃপর, বীজটি একটি গাছে রূপান্তর হতে পারে যা আমাদের আহার যোগায়। 