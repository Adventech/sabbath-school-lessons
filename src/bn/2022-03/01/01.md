---
title: যীশু, আমাদের পালক, আমাদের চালান
date: 25/06/2022
---

### শাস্ত্রপাঠ
গীতসংহিতা 23:1; যিশাইয় 40:11; যিরমিয় 23:3, 4; যিহিষ্কেল 34:12; যোহন 10:14-16।

> <p>মুখস্থপদ</p>
> “তিনি আমার প্রাণ ফিরাইয়া আনেন, তিনি নিজ নামের জন্য আমাকে ধর্মপথে গমন করান” (গীত 23:3)।

সোফি কাঁদতে কাঁদতে তার ঘরের মেঝে লুটিয়ে পড়লেন। তিনি তার ব্যথিত আত্মাকে প্রশ্ন করলেন, “সে কি করে আমার সঙ্গে এমন কাজটি করতে পারল?” গাল গড়িয়ে তার চোখের জল পড়ছিল। সোফি এই মাত্র দুঃসংবাদ শুনলেন। কেউ একজন তার বিরুদ্ধে জঘন্য কুৎসা রটাচ্ছে। আরও মন্দ বিষয় হল, এ জঘন্য কাজটি তার বন্ধুই করছে। সোফি তাকে অন্তত বন্ধু ভেবেছিলেন। সোফি তাকে বিশ্বাস করেছিলেন। তিনি তাকে সম্মান করতেন। কিন্তু সেই বন্ধু এখন মিথ্যা রটিয়ে সোফির নামে দুর্নাম করছে এবং তার পেশাগত জীবন নষ্ট করছে। সোফি বিছানার উপর থেকে তার বাইবেলটি হাতে নিলেন এবং খোলার জন্য তার কোলের উপর ছেড়ে দিলেন। পরে, তিনি তার চোখের জল মুছলেন এবং আপনা-আপনি খোলা পদটির প্রতি দৃষ্টি দিলেন; এই পদটি অতীতে তিনি বহুবার পড়েছেন: “তিনি আমার প্রাণ ফিরাইয়া আনেন, তিনি নিজ নামের জন্য আমাকে ধর্মপথে গমন করান। যখন আমি মৃত্যুচ্ছায়ার উপত্যকা দিয়া গমন করিব, তখনও অমঙ্গলের ভয় করিব না, কেননা তুমি আমার সঙ্গে সঙ্গে আছ, তোমার পাঁচনী ও তোমার যষ্টি আমাকে সান্ত্বনা করে” (গীত 23:3, 4)।

সোফি বিশ্বাস করলেন যে, এই পদটি ঈশ্বরের তরফ থেকে এসেছে। কিন্তু বাইবেলের সত্যটি এ-মুহূর্তে মেনে নেওয়া তার পক্ষে কঠিন। হ্যাঁ, গীতসংহিতা 23 অধ্যায়ে, মেষপালক তাঁর মেষদের সঠিক পথে চালনা দেন। কিন্তু কখনও কখনও সেই পথ সহজ নয়। মেষপালক মাঝেমাঝে আমাদের ‘মৃত্যুচ্ছায়ার উপত্যকার’ মাঝে চালনা দেন। কিন্তু ঈশ্বর এভাবেই কাজ করেন। মৃত্যুচ্ছায়ার উপত্যকার মাঝে পরিচালনা দিয়ে তিনি আমাদের শিক্ষা দেন যে, কীভাবে ধার্মিক হওয়া যায়।