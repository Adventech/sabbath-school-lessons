---
title:  ঈশ্বর আমাদের বিশ্বাসের পুরস্কার দেন
date:   19/03/2023
---

`ইব্রীয় ১১:৬ পদ পড়়ুন। এই পদ বিশ্বাস সম্পর্কে কি শিক্ষা দেয়? ঈশ্বর কি পুরস্কার দিচ্ছেন? এখন প্রকাশিত ২২:১২; যিশাইয় ৪০:১০ এবং ৬২:১১ পদ পড়়ুন। এই পদগুলো ঈশ্বরের পুরস্কারের ব্যাপারে আমাদের কি শিক্ষা দেয়?`

ঈশ্বরের সন্তানদের জন্য তাঁর পুরস্কার উত্তম। আরও অনেক আধ্যাত্মিক বিষয়ের মত, আমরা এখন হয়ত এই পুরস্কারের বিষয়ে সমস্তকিছু বুঝব না। “মানুষ হিসেবে, তাঁর লোকদের জন্য তাঁর পুরস্কার বর্ণনা করার মত ভাষা আমাদের নেই। এই পুরস্কারের ব্যাপারটি কে বুঝতে পারে? যারা পুরস্কারটি পায়, তারা বুঝতে পারে। আমাদের মানব-চিন্তা হচ্ছে সীমিত। সুতরাং, নিঃসন্দেহে, আমরা এখন আমাদের স্বর্গীয় বাড়ির সৌন্দর্য পুরোপুরি বুঝতে পারি না।” -ঈলেন জি হোয়াইট, দি গ্রেট কন্ট্রোভার্সি, পৃষ্ঠা: ৬৭৫।

স্বর্গে আমাদের জন্য অপেক্ষমান পুরস্কারের বিষয়ে যীশু বলছেন: “ধন্য তোমরা, যখন লোকে আমার জন্য তোমাদিগকে নিন্দা ও তাড়না করে, এবং মিথ্যা করিয়া তোমাদের বিরুদ্ধে সর্বপ্রকার মন্দ কথা বলে। আনন্দ করিও, উল্লসিত হইও, কেননা স্বর্গে তোমাদের পুরস্কার প্রচুর; কারণ তোমাদের পূর্বে যে ভাববাদিগণ ছিলেন, তাঁহাদিগকে তাহারা সেই মত তাড়না করিত” (মথি ৫:১১, ১২)।

ইব্রীয় ১১ অধ্যায়ে, পৌল বাইবেলের সেই বীরদের একটি তালিকা দিচ্ছেন যারা বিশ্বাসের দৃষ্টান্ত। এই লোকেরা তাদের বিশ্বাসের কারণে যাতনা ভুগেছিলেন, ঠিক যীশু যেভাবে মথি ৫:১১, ১২ পদে বলেছেন। ঈশ্বরের প্রতিজ্ঞাত পুরস্কার না পেয়ে তারা মারা গিয়েছিলেন। ইব্রীয় ১২ অধ্যায়ে, পৌল সেই পুরস্কারের, কিংবা সেই আনন্দের বিষয় বলছেন যা যীশু পেয়েছিলেন। পৌল ব্যাখ্যা করে বলছেন যে, এই আনন্দ হচ্ছে সেই কারণ, যে-কারণে যীশু ক্রুশের উপরে মরতে উৎসুক ছিলেন।

“অতএব এমন বৃহৎ সাক্ষিমেঘে বেষ্টিত হওয়াতে আইস, আমরাও সমস্ত বোঝা ও সহজ বাধাজনক পাপ ফেলিয়া দিয়া ধৈর্যপূর্বক আমাদের সম্মুখস্থ ধাবনক্ষেত্রে দৌড়াই; বিশ্বাসের আদিকর্তা ও সিদ্ধিকর্তা যীশুর প্রতি দৃষ্টি রাখি; তিনিই আপনার সম্মুখস্থ আনন্দের নিমিত্ত ক্রুশ সহ্য করিলেন, অপমান তুচ্ছ করিলেন, এবং ঈশ্বরের সিংহাসনের দক্ষিণে উপবিষ্ট হইয়াছেন” (ইব্রীয় ১২:১, ২)।

আমাদের বিশ্বাসের জন্য ঈশ্বরের পুরস্কার বলতে, আমাদের সৎকর্মের দ্বারা নিজেদেরকে রক্ষা করার মত বিষয়কে বোঝায় না। আমরা যদি আমাদের কাজের দ্বারা নিজেদেরকে রক্ষা করতে পারতাম, তাহলে আমাদের জন্য যীশুকে মরতে হত না।