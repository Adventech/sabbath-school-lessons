---
title:  যীশুর জীবন ও কাজ
date:   12/02/2023
---

যীশু যখন তাঁর কাজ প্রথম শুরু করেন, তিনি গালীলের নাসরত যান। নাসারত হচ্ছে যীশুর নিজ শহর। সেখানকার স্থানীয় লোকেরা ইতোমধ্যে যীশুর কাজ ও তাঁর আশ্চর্য-কাজের বিষয় জেনেছে। বিশ্রাম দিনে, যীশু সমাজ গৃহে গেলেন। যীশু সেই সমাজ গৃহের উপাসনা পরিচালক ছিলেন না। কিন্তু কেউ একজন তাঁকে মোড়ানো যিশাইয় পুস্তক দিলেন এবং তাঁকে পাঠ করে শোনাতে বললেন। যীশু যিশাইয় ৬১:১, ২ পদ পড়লেন। 

`লূক ৪:১৬-১৯ পদ পড়়ুন। যিশাইয় ৬১:১, ২ পদের সঙ্গে এটির তুলনা করুন (আরও পড়়ুন, লূক ৭:১৯-২৩)। আপনার কি মনে হয়, যীশু কেন সেই বিশ্রামদিনে পড়ার জন্য যিশাইয় ৬১:১, ২ পদ বেছে নিলেন? এই পদগুলো প্রতিজ্ঞাত ত্রাণকর্তার, ঈশ্বরের মনোনীত সেই ব্যক্তির, বিষয়ে আমাদের কী শিক্ষা দেয়? ত্রাণকর্তা যে-কাজ করবেন, সে-ব্যাপারে এই পদগুলো আমাদের কী শিক্ষা দেয়?`

যিশাইয় পুস্তকে একজন যাতনাভোগী ত্রাণকর্তার বিষয়ে বর্ণীত এই পদগুলোর প্রতি ধর্মীয় নেতারা মোটেও মনোযোগ দিত না। যিহূদী নেতারা কেবল দ্বিতীয় আগমনের বিষয়ে প্রতিজ্ঞাগুলোর প্রতি আগ্রহী ছিল। নেতারা প্রত্যেককে এই প্রত্যাশা রাখতে শিক্ষা দিত যে, প্রতিজ্ঞাগুলো প্রথম আগমনে ঘটবে। (তাদের এই বিভ্রান্তিটি আমাদের এটা স্মরণে রাখতে সাহায্য করবে যে, বাইবেলের কথিত বাক্যের নিহিতার্থ বোঝার ব্যাপারে আমাদের অবশ্যই সতর্ক হতে হবে।) অর্থাৎ, যীশুর সময়ে বেশিরভাগ লোক ত্রাণকর্তার কাজের বিষয়ে একটি মিথ্যা ধারণায় বিশ্বাস করত। লোকেরা শিক্ষা দিত যে, রোমীয়দের কবল থেকে ইস্রায়েল সন্তানদের মুক্ত করার জন্য ত্রাণকর্তা আসছেন। কিন্তু যীশু তাদের বলেন যে, যিশাইয় ৬১:১, ২ পদ ত্রাণকর্তার কাজ দেখায়। যীশু, ত্রাণকর্তা, দরিদ্রদের পক্ষে কাজ করতে এসেছেন। বাস্তবিক এই সংবাদটি ছিল যিহূদীদের জন্য চরম হতাশাব্যঞ্জক! 

করগ্রাহী, ব্যবসায়ী ও ধনীরা সাধারণত দরিদ্রদের পছন্দ করত না। বেশিরভাগ যিহূদী বিশ্বাস করত যে, ঈশ্বর দরিদ্রদের অভিশাপ দিয়েছেন। অর্থ-সম্পদ কিংবা ভ‚মি না থাকার কারণে যিহূদীরা দরিদ্রদের দোষারোপ করত। অল্প কিছু লোক দরিদ্রদের প্রতি কিংবা তাদের অভাবের প্রতি সদয় ছিল। 

যীশু দরিদ্রদের ভালোবাসেন। তাঁর ভালবাসা জোরালো প্রমাণ যে, তিনি হলেন ত্রাণকর্তা। যোহন বাপ্তাইজক যখন যীশুকে প্রশ্ন করেছিলেন যে, তিনি সত্যিই প্রতিজ্ঞাত ত্রাণকর্তা কিনা, তখন যীশু যেভাবে উত্তর দিয়েছিলেন, সেটা দেখুন (মথি ১১:১-৬ পদ পড়়ুন)। যীশুর উত্তর দেখায় যে, তিনি দরিদ্রদের প্রতি যত্নশীল। “যোহন বাপ্তাইজক যীশুর রাজ্যের বিষয় বুঝেননি। যোহন আশা করেছিলেন যে, যীশু দায়ূদের সিংহাসনে বসবেন। যীশু যখন রাজা হবার চেষ্টা করলেন না, তখন যোহন হতাশ ও বিভ্রান্ত হলেন।” -ঈলেন জি হোয়াইট, দি ডিজায়ার অফ্ এজেস, পৃষ্ঠা: ২১৫।   

`আমাদের বিষয়ে ঈশ্বরের প্রত্যাশা বুঝতে যাকোব ১:২৭ পদ আমাদের কীভাবে সাহায্য করে?`