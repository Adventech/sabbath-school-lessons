---
title:  অর্থ-সম্পদ সংক্রান্ত কিছু উত্তম পরামর্শ
date:   30/01/2023
---

জীবন ধারণের জন্য কঠোর পরিশ্রম করার মধ্যে দোষের কিছু নেই। ধন আহরণ অন্যায় না। কিন্তু আমরা অবশ্যই যেন অর্থের পূজারী না হই। তাঁর প্রতি বাধ্য হবার ব্যাপারে এবং তিনি আমাদের দিয়ে যা করাতে চান তা করার ব্যাপারে ঈশ্বর আমাদের সাহায্য করবেন বলে প্রতিজ্ঞা করেছেন। এই মহামূল্যবান প্রতিজ্ঞা আমাদের স্মরণে রাখতে হবে। আমরা যদি স্মরণে না রাখি, তাহলে আমরা ঈশ্বরকে বাদ দিয়ে বরং অর্থ ও সম্পদকে অধিক প্রেম করার বিপদে পড়ব। 

`মথি ৬:২৪ ও ১ যোহন ২:১৫ পদ পড়়ুন। পদ দুটো আমাদের কি গুরুত্বপূর্ণ বিষয় শিক্ষা দেয়?`

পরিতাপের বিষয় হল, মানুষ এত বেশি সম্পদ ভালবাসে যে, তারা তাদের সামর্থ্য অপেক্ষা অধিক ক্রয় করে। তখন তারা প্রচুর টাকা ধার করে। শয়তান আমাদের দিয়ে সামর্থ্য অপেক্ষা অধিক ক্রয় করাতে চায়। ঈশ্বর আমাদেরকে ঋণ থেকে মুক্ত করতে চান। তাই, ঈশ্বর বাইবেলের মাধ্যমে এবং ঈলেন জি হোয়াইটের লেখনীর মাধ্যমে উপকারী পরামর্শ দিচ্ছেন। এই উপদেশগুলো আমাদেরকে ঋণমুক্ত থাকতে সাহায্য করবে।

`গীত ৫০:১৪, ১৫ পদ পড়়ুন। “পরাৎপরের নিকটে আপন মানত পূর্ণ কর” (গীত ৫০:১৪)- কথাটির মানে কি? যখন আমরা মানত করি, তখন আমাদের আত্মার উপলব্ধি কেমন হতে হবে?`

মণ্ডলীর সভ্য-সভ্যা হিসেবে, আমরা ঈশ্বরের প্রশংসা করব এবং ঈশ্বরকে ধন্যবাদ দেব। আমাদের সৃষ্টি করার জন্য এবং আমাদের রক্ষা করার জন্য তাঁর প্রশংসা করব। যখন আমরা বাপ্তিস্ম নিয়েছি, আমাদের ১৩টি প্রশ্ন জিজ্ঞেস করা হয়েছিল। ৯নং প্রশ্নে জিজ্ঞেস করা হয় যে, “তুমি কি সেভেন্থ ডে অ্যাড্ভেন্টিস্ট মণ্ডলীকে বিশ্বাস কর? তুমি কি তোমার দান ও উপহারের দ্বারা তাঁর আরাধনা করতে চাও এবং মণ্ডলীর কাজে সাহায্য করতে চাও?” সেভেন্থ ডে অ্যাড্ভেন্টিস্ট হিসেবে, আমরা সবাই এই প্রশ্নগুলোর উত্তর ‘হ্যাঁ’ বলি। সুতরাং, গীত ৫০:১৪, ১৫ পদ হচ্ছে আমাদের জন্য ঈশ্বর-প্রদত্ত একটি প্রতিজ্ঞা। যখন আমরা আমাদের কৃতজ্ঞতা এবং আমাদের দান ও উপহার তাঁকে দেই, তখন তিনি আমাদেরকে সম্মানিত করার এবং আমাদের সঙ্কটের মাঝে আমাদেরকে সাহায্য করার প্রতিজ্ঞা করেন।

`আপনি কি পাপকে ‘না’ বলেন? আপনার গৃহীত সিদ্ধান্ত দ্বারা কি আপনার সবলতা প্রদর্শিত হয়? অর্থ উপার্জনের জন্য কঠোর পরিশ্রম করা এবং অর্থ ও সম্পদের আরাধনা করা এক কথা নয় কেন? আপনার উত্তর ব্যাখ্যা করুন।`