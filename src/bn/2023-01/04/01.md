---
title:  যীশুর জন্য উপহার
date:   21/01/2023
---

### শাস্ত্রপাঠ
মথি ৬:৩১-৩৪; গীত ১১৬:১২-১৪; ১ বংশাবলি ১৬:২৯; মার্ক ১২:৪১-৪৪; মার্ক ১৪:৩-৯।  

> <p>মুখস্থপদ</p>
> “আমি সদাপ্রভু হইতে যে সকল মঙ্গল পাইয়াছি, তাহার পরিবর্তে তাঁহাকে কি ফিরাইয়া দিব? আমি পরিত্রাণের পানপাত্র গ্রহণ করিব, এবং সদাপ্রভুর নামে ডাকিব। আমি সদাপ্রভুর কাছে আমার মানত সকল পূর্ণ করিব; তাঁহার সমস্ত প্রজার সাক্ষাতেই করিব” (গীত ১১৬:১২-১৪)।

আমরা ঈশ্বরকে আমাদের দশমাংশ দেই। দশমাংশ হচ্ছে আমাদের অর্জিত সকল অর্থ-সম্পদের ১০ শতাংশ। আমরা ঈশ্বরকে উপহারও দেই। দশমাংশ দেবার পর যে অবশিষ্ট অর্থ থেকে যায়, সেই অর্থ থেকে আমরা উপহার দেই। আমাদের উপহার দেখায় যে, আমাদের অন্তঃকরণে কী আছে। তাদের অন্তঃকরণে কী ছিল, সেটা দেখানোর জন্য ইস্রায়েল সন্তানেরা বিভিন্ন ধরণের বলি ও উপহার দিত। ঈশ্বরের দয়ার প্রতি কৃতজ্ঞতা স্বরূপ তারা পাপার্থক উপহার দিত। তাঁর প্রতিরক্ষার কারণে তারা যে কৃতজ্ঞ, সেটা দেখানোর জন্য ঈশ্বরের লোকেরা স্তবার্থক উপহার দিত। ইস্রায়েল সন্তানেরা তাদের সুস্বাস্থ্য, অর্থ-বিত্ত ও জীবনের আশীর্বাদের জন্য তাঁর উদ্দেশ্যে ধন্যবাদ স্বরূপ বলি ও উপহার উৎসর্গ করত। ঈশ্বরের মন্দির নির্মাণ ও মেরামতের জন্যও তারা উপহার উৎসর্গ করত।

আমাদের উপহার হচ্ছে মণ্ডলীর সংগীত দলের জন্য পোশাক কিনে দেওয়া কিংবা মণ্ডলীর গাড়ি পার্কিংয়ের স্থানটি শান বাঁধিয়ে দেওয়া অপেক্ষা অধিক কিছু। ঈশ্বর আমাদের জন্য যাকিছু করেছেন, সে-সবের জন্য তাঁর প্রতি কৃতজ্ঞতা প্রকাশের উদ্দেশ্যে আমরা দান ও উপহার এনে থাকি। “আমরা প্রেম করি, কারণ তিনিই প্রথমে আমাদিগকে প্রেম করিয়াছেন” (১ যোহন ৪:১৯)। বিশ্বব্যাপী ও স্থানীয় মণ্ডলীতে ঈশ্বরের কাজ অব্যাহত রাখার জন্য মণ্ডলী আমাদের দেওয়া অর্থ-সম্পদ ব্যবহার করে থাকে। এ সপ্তায় আমরা পাঠ করব যে, পবিত্র বাইবেল দান ও উপহারের বিষয়ে কী বলে এবং কীভাবে আমরা তা পৃথিবীতে তাঁর কাজে ব্যবহার করতে পারি।