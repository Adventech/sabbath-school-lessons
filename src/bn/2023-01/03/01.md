---
title:  দশমাংশের চুক্তি
date:   14/01/2023
---

### শাস্ত্রপাঠ
ইব্রীয় ৭:১-৯; মালাখি ৩:১০; লেবীয় ২৭:৩০; ১ রাজাবলি ১৭:৯-১৬; ১ করিন্থীয় ৪:১, ২। 

> <p>মুখস্থপদ</p>
> “‘তোমরা সমস্ত দশমাংশ ভাণ্ডারে আন, যেন আমার গৃহে খাদ্য থাকে; আর তোমরা ইহাতে আমার পরীক্ষা কর,’ ইহা বাহিনীগণের সদাপ্রভু কহেন, ‘আমি আকাশের দ্বার সকল মুক্ত করিয়া তোমাদের প্রতি অপরিমেয় আশীর্বাদ বর্ষণ করি কি না’” (মালাখি ৩:১০)।

আদিপুস্তক ১৪ অধ্যায়ে, অব্রাম লোটকে, কিছু স্ত্রীলোকদেরকে, এবং চার রাজার সেনাদের অধীনে বন্দি থাকা কিছু দাসদেরকে রক্ষা করেন। লোট ছিলেন অব্রামের ভাইয়ের ছেলে। চার রাজা এই দাসদেরকে সদোম নগরী থেকে বন্দি করেছিল। অব্রামের সাহায্যের কারণে সদোমের রাজা খুবই খুশি হয়েছিলেন। চার রাজা সদোম থেকে যে সম্পদ হরণ করে করে নিয়ে গিয়েছিল, সেই সম্পদ সদোমের রাজা অব্রামকে দিতে চাইলেন। কিন্তু অব্রাম তা নিলেন না। যুদ্ধের মাধ্যমে ফিরিয়ে আনা সম্পদের কেবল ১০ শতাংশ অব্রাম রেখে দিলেন। পরে, অব্রাম তা সবই মল্কিষেদককে দিলেন।

এই অভিজ্ঞতার ঠিক পরে, সদাপ্রভু বলেন, “অব্রাম, ভয় করিও না, আমিই তোমার ঢাল ও তোমার মহাপুরস্কার” (আদি ১৫:১)। অন্য কথায়, সদাপ্রভু অব্রামকে বলেন যে, তিনি তাকে রক্ষা করবেন এবং তার যত্ন নেবেন। এর অনেক পরে, প্রতিজ্ঞাত দেশে প্রবেশের পূর্বে মোশি ইস্রায়েল সন্তানদের বলেন, “তুমি তোমার বীজ হইতে উৎপন্ন যাবতীয় শস্যের, বৎসর বৎসর যাহা ক্ষেত্রে উৎপন্ন হয়, তাহার দশমাংশ পৃথক করিবে।  আর তোমার ঈশ্বর সদাপ্রভু আপন নামের বাসার্থে যে স্থান মনোনীত করিবেন, সেই স্থানে তুমি আপন শস্যের, দ্রাক্ষারসের ও তৈলের দশমাংশ, এবং গোমেষাদি পালের প্রথমজাতদিগকে তাঁহার সম্মুখে ভোজন করিবে; এইরূপে তোমার ঈশ্বর সদাপ্রভুকে সর্বদা ভয় করিতে শিক্ষা করিবে” (দ্বিতীয় বিবরণ ১৪:২২, ২৩)।

বাইবেলের এই সত্য বর্তমানে আমাদের কাছে কি অর্থ বহন করে?