---
title:  সর্বান্তঃকরণে বাধ্য থাকা
date:   09/01/2023
---

অতীতে ঈশ্বরের লোকেরা তাঁর কাছ থেকে যে-সব বিস্ময়কর মঙ্গল লাভ করেছিল, মোশি দ্বিতীয় বিবরণ পুস্তকে তা লোকদের আবার স্মরণ করিয়ে দিচ্ছেন। সর্বোপরি, মোশি ইস্রায়েলদের দেখান যে, ঈশ্বর তাঁর লোকদের ভালবাসেন এবং তাদের যত্ন নিতে চান। 

`ঈশ্বর লোকদের জন্য কি বিস্ময়কর প্রতিজ্ঞা রাখছেন? এই আশীর্বাদগুলো লাভ করার জন্য লোকদের অবশ্যই কি করতে হবে? উত্তরের জন্য দ্বিতীয় বিবরণ ২৮:১-১৪ পদ পড়়ুন।`

ঈশ্বর লোকদের প্রতি যে বিস্ময়কর মঙ্গল সাধন করেছিলেন, তা যেন ঈশ্বরের লোকেরা বুঝতে পারে, সে-ব্যাপারে মোশি উদগ্রীব ছিলেন। তাঁর লোকদের উদ্দেশ্যে বিশেষ অলৌকিক কাজ করার ব্যাপারে ঈশ্বর প্রতিজ্ঞা করেছিলেন। মোশি লোকদের উদ্দেশ্যে এই কথা দিয়ে শুরু করেন, “আমি তোমাকে অদ্য যে সকল আজ্ঞা আদেশ করিতেছি, যত্নপূর্বক সেই সকল পালন করিবার জন্য যদি তুমি আপন ঈশ্বর সদাপ্রভুর রবে মনোযোগ সহকারে কর্ণপাত কর, তবে  তোমার ঈশ্বর সদাপ্রভু পৃথিবীস্থ সমস্ত জাতির উপরে তোমাকে উন্নত করিবেন।” (দ্বিতীয় বিবরণ ২৮:১)। এই কথাগুলো দেখায় যে, ঈশ্বর যা চাইছেন তা করার ব্যাপারে লোকদের অবশ্যই যত্নবান হতে হবে, কারণ এর উপরে তাদের অনন্তজীবন নির্ভর করে। আমরা আরও দেখি যে, তাঁর বাধ্য থাকার ব্যাপারে ঈশ্বর আমাদের স্বাধীনতা দিয়েছেন। ঈশ্বর ইস্রায়েল সন্তানদেরকে তাঁর বিশেষ প্রজা মনোনয়ন করেছেন। লোকেরা যদি ঈশ্বরের বাধ্য থাকে, তাহলে তিনি তাদেরকে অশীর্বাদ করার এবং তাদেরকে অনেক উপহার দেবার প্রতিজ্ঞা করেছিলেন। কিন্তু প্রথমে, ইস্রায়েলদের তাঁর আশীর্বাদ ও প্রতিজ্ঞাগুলো মেনে নিতে হবে এবং সেই মোতাবেক জীবন যাপন করতে হবে। 

ঈশ্বর তাঁর লোকদেরকে এমন কিছু করতে বলছেন না যা করা তাদের জন্য খুব কঠিন। ঈশ্বর বলছেন, “কারণ আমি অদ্য তোমাকে এই যে আজ্ঞা দিতেছি, তাহা তোমার বোধের অগম্য নয়, এবং দূরবর্তীও নয়। তাহা স্বর্গে নয় যে, তুমি বলিবে, ‘আমরা যেন তাহা পালন করি, এই জন্য কে আমাদের জন্য স্বর্গারোহণ করিয়া তাহা আনিয়া আমাদিগকে শুনাইবে?’ আর তাহা সমুদ্রপারেও নয় যে, তুমি বলিবে, ‘আমরা যেন তাহা পালন করি, এই জন্য কে আমাদের নিমিত্ত সমুদ্র পার হইয়া তাহা আনিয়া আমাদিগকে শুনাইবে?’ কিন্তু সেই বাক্য তোমার অতি নিকটবর্তী, তাহা তোমার মুখে ও তোমার হৃদয়ে, যেন তুমি তাহা পালন করিতে পার” (দ্বিতীয় বিবরণ ৩০:১১-১৪)।   

নিঃসন্দেহে, ঈশ্বরের প্রতিজ্ঞায় কেবল আশীর্বাদ নয় বরং অভিশাপও রয়েছে। এই অভিশাপগুলো ঈশ্বরের লোকদেরকে সেই সমস্ত বিষয় দেখায় যা ঈশ্বরের অবাধ্য হলে, তাদের প্রতি ঘটবে (দ্বিতীয় বিবরণ ২৮:১৫-৬৮)। অর্থাৎ, ঈশ্বরের লোকেরা যদি পাপ করে এবং তাঁর বিরুদ্ধাচরণ করে, তাহলে তাদের মন্দ আচরণগুলো নানাবিধ মন্দ ঘটনা ঘটাবে।

`ঈশ্বর আমদের যা-কিছু করতে বলেছেন, অদ্য, সে-সবের প্রতি বাধ্য থাকা বলতে কি বোঝায়?`