---
title:  ঈশ্বর তাঁর পরিবারকে অনেক উপহার দেন
date:   03/01/2023
---

তাঁর সন্তানদের জন্য ঈশ্বরের সেরা উপহার হলেন যীশু খ্রীষ্ট। প্রতিদিনের জন্য এবং আত্মিক বৃদ্ধির জন্য যীশু আমাদের নিমিত্ত শান্তি, ক্ষমা ও দয়া আনয়ন করেন। যীশু আমাদের অনন্ত জীবনের আশা দেন। যীশু আমাদের রক্ষা করেন। 

“কারণ ঈশ্বর জগৎকে এমন প্রেম করিলেন যে, আপনার এক জাত পুত্রকে দান করিলেন, যেন, যে কেহ তাঁহাতে বিশ্বাস করে, সে বিনষ্ট না হয়, কিন্তু  অনন্তজীবন পায়” (যোহন ৩:১৬)। “কিন্তু যত লোক তাঁহাকে গ্রহণ করিল, সেই সকলকে, যাহারা তাঁহার নামে বিশ্বাস করে তাহাদিগকে, তিনি ঈশ্বরের সন্তান হইবার ক্ষমতা দিলেন” (যোহন ১:১২)।  

ঈশ্বর আমাদের আরও অধিক কিছু দেন। বহু লোক আছে যারা কি খাবে কিংবা কি পরবে, এসব নিয়ে চিন্তিত। যীশু তাদের বলেন, “কিন্তু তোমরা প্রথমে তাঁহার রাজ্য ও তাঁহার ধার্মিকতার বিষয়ে চেষ্টা কর, তাহা হইলে ঐ সকল দ্রব্যও তোমাদিগকে দেওয়া হইবে” (মথি ৬:৩৩)। 

`গীত ২৩:১; ৩৭:২৫; ও ফিলিপীয় ৪:১৯ পদ পড়়ুন। প্রতিদিন আমাদের যা-কিছু দরকার, তা ঈশ্বর আমাদের যেভাবে দেন, সে-ব্যাপারে এই পদগুলো আমাদের কি বলে?`

যীশু যখন শিষ্যদেরকে তাঁর চলে যাবার বিষয়ে বলেন, তখন তিনি তাদেরকে সান্ত্বনা দেবার জন্য পবিত্র আত্মা প্রেরণের প্রতিজ্ঞা করেন। “তোমরা যদি আমাকে প্রেম কর, তবে আমার আজ্ঞা সকল পালন করিবে। আর আমি পিতার নিকটে নিবেদন করিব, এবং তিনি আর এক সহায় তোমাদিগকে দিবেন, যেন তিনি চিরকাল তোমাদের সঙ্গে থাকেন; তিনি সত্যের আত্মা; জগৎ তাঁহাকে গ্রহণ করিতে পারে না, কেননা সে তাঁহাকে দেখে না, তাঁহাকে জানেও না; তোমরা তাঁহাকে জান, কারণ তিনি তোমাদের নিকটে অবস্থিতি করেন ও তোমাদের অন্তরে থাকিবেন” (যোহন ১৪:১৫-১৭)। পরে, যীশু যুক্ত করে বলেন, “পরন্তু তিনি, সত্যের আত্মা, যখন আসিবেন, তখন পথ দেখাইয়া তোমাদিগকে সমস্ত সত্যে লইয়া যাইবেন; কারণ তিনি আপনা হইতে কিছু বলিবেন না, কিন্তু যাহা যাহা শুনেন, তাহাই বলিবেন, এবং আগামী ঘটনাও তোমাদিগকে জানাইবেন” (যোহন ১৬:১৩)।  

পবিত্র আত্মা স্বয়ং ঈশ্বরের সন্তানদের বিস্ময়কর উপহার দেন (পড়়ুন, ১ করিন্থীয় ১২:৪-১১)। 

সুতরাং, আমরা দেখতে পাই যে, ঈশ্বর আমাদের নতুন জীবন দেন। আমাদের যা-কিছু আছে, সবই ঈশ্বর আমাদের দিয়ে থাকেন, যেন আমরা অন্য লোকদের প্রতি আশীর্বাদ স্বরূপ হই। “কেননা তাঁহাতেই আমাদের জীবন, গতি ও সত্তা; যেমন তোমাদের কয়েক জন কবিও বলিয়াছেন, 

‘কারণ আমরাও তাঁহার বংশ’” (প্রেরিত ১৭:২৮)। “কোন কিছুর অভাব প্রযুক্ত মনুষ্যদের হস্ত দ্বারা সেবিতও হন না, তিনিই সকলকে জীবন, শ্বাস ও সমস্তই দিতেছেন” (প্রেরিত ১৭:২৫)। সমস্তকিছুর জন্য আমরা ঈশ্বরের কাছে ঋণী। সুতরাং আমাদের অবশ্যই তাঁর নামের গৌরবার্থে আমাদের বর, প্রতিভা, দক্ষতা ও সম্পদ ব্যবহার করতে হবে।