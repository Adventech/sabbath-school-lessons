---
title:  অতিরিক্ত আলোচনা
date:   02/01/2026
---

“ঈশ্বর চান আপনি পরিত্রাণ লাভ করেন। ঈশ্বর আপনাকে ধার্মিক করতে চান। বাইবেলের সত্যের প্রতি আপনার বিশ্বাস আপনাকে ধার্মিক করবে। অতএব, সবল হোন. . .। আপনি যদি ঈশ্বরের প্রতি বাধ্য হন, লোকেরা আপনার বিশ্বাসের কারণে আপনাকে আক্রমণ করবে। কেউ যখন আপনাকে আঘাত করে, আপনি তখন ক্রোধান্বিত হবেন না। তাদেরকে উল্টো আঘাত করবেন না। যীশুতে সবল থাকুন। আপনাকে নিয়ে লোকেরা যা-ই বলুক, আপনি উদ্বিগ্ন হবেন না। তারা যা করতে চায়, তা প্রতিহত করার চেষ্টা করবেন না। আপনার কাজ হল, আপনার অন্তর থেকে সকল অহঙ্কার দূর করা। আপনি আপনার কাজ উদ্যম ও শক্তির সঙ্গে করুন। হাল ছাড়বেন না। প্রভুতে আস্থা রাখুন। আপনার কাজ কতটা গুরুত্বপূর্ণ? আপনি হয়ত আপনার এই জীবনে কখনও সে প্রশ্নের উত্তর পাবেন না। কিন্তু আপনি জানেন যে, এ মুহূর্তে আপনার জীবন কতটা মূল্যবান: আপনার পরিত্রাণের জন্য ঈশ্বর তাঁর পুত্রকে দিলেন। সেটা আপনাকে দেখায় যে, আপনি মহামূল্যবান. . .।

“প্রত্যেক প্রকৃত খ্রীষ্টিয়ান সঙ্কট ভুগবে। আত্মায় যীশুর ন্যায় হওয়া থেকে শয়তান আপনাকে বিরত রাখার চেষ্টা করবে। কিন্তু ক্রুশের প্রতি দৃষ্টি রাখুন। যখন আমরা ক্রুশের প্রতি দৃষ্টি রাখবো, তখন আমরা সফল হব। যীশু আমাদের এই প্রতিজ্ঞা দিচ্ছেন: ‘আমি কোন ক্রমে তোমাকে ছাড়িব না, ও কোন ক্রমে তোমাকে ত্যাগ করিব না’ (ইব্রীয় ১৩:৫)। আর, ‘আর দেখ, আমিই যুগান্ত পর্যন্ত প্রতিদিন তোমাদের সঙ্গে সঙ্গে আছি’ (মথি ২৮:২০)।” —ঈলেন জি হোয়াইট, দি ইয়ুথ’স ইনসট্রাকটর, নভেম্বর ৯, ১৮৯৯।

**আলোচ্য প্রশ্নাবলী:**

`পৌলকে বহুবার কারাগারে নিক্ষেপ করা হয়। তিনি অন্যায় কিছু করেননি। অন্যরা যদি আপনার প্রতি অন্যায় আচরণ কিংবা নির্মম আচরণ করে, তাহলে আপনার কেমন লাগবে? এই সঙ্কটময় সময়ে বাইবেলের প্রতিজ্ঞাগুলো আপনাকে কীভাবে সাহায্য করতে পারে?`

`প্রাথমিক খ্রীষ্টিয় মণ্ডলীতে তের্তুলিয়ান একজন নেতা ছিলেন। রোমীয়রা যখন খ্রীষ্টিয়ানদের আঘাত করে ও হত্যা করে, তখন তের্তুলিয়ান বলেন, “তোমরা আমাদের যতবেশি হত্যা করবে, আমরা ততবেশি বৃদ্ধি পাব। আমাদের রক্ত হচ্ছে বীজের মত।” একই সময়ে, খ্রীষ্টিয়ানদের উপরে হানা আক্রমণগুলো মণ্ডলীর কাজকে কঠিন করে তুলেছিল, এখনও কঠিন করে তুলছে। যে সকল খ্রীষ্টিয়ানরা তাদের বিশ্বাসের জন্য আক্রান্ত হয়েছিল, তাদেরকে সমর্থন দেবার জন্য আমরা কী করতে পারি?`

`পৌল কতটা যাতনা ভোগ করেছিলেন, সেটা নিয়ে ভাবুন। এখন এ সপ্তাহের মুখস্থ পদ পড়ুন। ‘সর্বদা আনন্দ কর’ (ফিলিপীয় ৪:৪) বলতে কি বোঝায়? কিভাবে আমরা তা করতে পারি? আপনার কোন প্রিয়জন যদি অসুস্থ থাকে কিংবা মারা যায়, তখন আপনি কীভাবে আনন্দ করবেন? কিংবা, আপনি যদি চাকরি হারান, তখন? কিংবা, আপনি যদি মারাত্মক বেদনার মাঝে থাকেন, তখন? খ্রীষ্টিয়ান হিসেবে, কী কারণে আমাদের সর্বদা আনন্দ করতে হবে?`