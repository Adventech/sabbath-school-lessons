---
title:  ফিলিপী ও কলসীয়তে মণ্ডলী
date:   01/01/2026
---

`ফিলিপীয় ১:১-৩ এবং কলসীয় ১:১, ২ পদ পড়ুন। ফিলিপীয় ও কলসীয় বাইবেল বিষয়ে কি বলে? এই তথ্য এতটা গুরুত্বপূর্ণ কেন?`

পৌল তার পত্রগুলোয় খ্রীষ্টিয়ানদের প্রায়শই সাধু বলে অভিবাদন করছেন। এর কারণ হল যে, তারা মণ্ডলীতে বাপ্তিস্ম নিয়েছিলেন। বাপ্তিস্ম দেখায় যে, ঈশ্বরের বিশেষ লোক হবার জন্য তারা তাদের পুরাতন জীবন থেকে পৃথক হয়েছেন। পুরাতন নিয়মে, ঈশ্বর ইস্রায়েলকে তাঁর বিশেষ প্রজা হবার জন্য মনোনয়ন করেছিলেন। চিহ্ন হিসেবে ঈশ্বর ইস্রায়েলের পুরুষদের ত্বকচ্ছেদের নির্দেশ দিয়েছিলেন। ত্বকচ্ছেদ হল পুরুষাঙ্গের অগভাগের ত্বক ছেদন করা। এই চিহ্ন দেখায় যে, ইস্রায়েল সন্তানেরা অন্য জনগোষ্ঠী থেকে আলাদা এবং তারা ঈশ্বরের মালিকানাধীন। ঈশ্বর ইস্রায়েলকে তাঁর বিশেষ সম্পদের সমতুল্য করেছেন। ঈশ্বর চেয়েছেন যে, ইস্রায়েলরা ধার্মিক হোক (যাত্রা ১৯:৫, ৬; তুলনা করুন, ১ পিতর ২:৯, ১০)। ঈশ্বর চেয়েছেন যে, খ্রীষ্টিয়ানরাও ধার্মিক হোক। বাপ্তিস্ম দেখায় যে, আমরা ঈশ্বরের মালিকানাধীন।

আসুন, ফিলিপীয় ও কলসীয় খ্রীষ্টিয়ানদের উদ্দেশ্যে লেখা পত্রে আমরা পৌলের অভিবাদনের মধ্যে তুলনা করি। পৌল লেখেন, “যত পবিত্র লোক ফিলিপীতে আছেন, তাঁহাদের এবং অধ্যক্ষগণ ও পরিচারকগণের সমীপে” (ফিলিপীয় ১:১)। কলসীয়দের উদ্দেশ্যে পৌল আরও লেখেন, “যে সকল পবিত্র লোক ও বিশ্বস্ত ভ্রাতা খ্রীষ্টে আছেন, তাঁহাদের সমীপে” (কলসীয় ১:২)। নূতন নিয়ম যখন ‘বিশ্বস্ত ভ্রাতাদের’ বিষয়ে বলে, তখন আমরা বুঝি যে, এই লোকেরা মণ্ডলীতে ঈশ্বরের পক্ষে বিশেষ কাজ করছেন (পড়ুন, ইফিষীয় ৬:২১; কলসীয় ৪:৭; এবং ১ পিতর ৫:১২)। অর্থাৎ, পৌল ফিলিপী ও কলসীয়ের মণ্ডলীর সভ্য-সভ্যা ও নেতাদের উদ্দেশ্যে বলছেন। বাইবেলের অন্য অংশগুলোয়, আমরা ঈশ্বরের পক্ষে সেই কাজের বিষয়ে জানতে পাই যা এই লোকেরা মণ্ডলীতে করেছে (পড়ুন, ১ তীমথিয় ৩:১-১২ এবং তীত ১:৫-৯)। এই পৃথক কাজগুলো আমাদের বুঝতে সাহায্য করে যে, ঈশ্বরের মণ্ডলীর শুরু থেকেই নেতৃত্ব ছিল গুরুত্বপূর্ণ।

স্থানীয় মণ্ডলীর নেতা হবার জন্য পৌল তীমথি, ইপাফ্রা ও অন্য খ্রীষ্টিয়ানদের প্রশিক্ষণ দেন। পৌল মনে করতেন যে, নেতাদের প্রশিক্ষণ দেওয়াটা হচ্ছে অত্যন্ত গুরুত্বপূর্ণ কাজ। এই নেতারা নগরগুলোতে সুসমাচার সহভাগে পৌলকে সাহায্য করেছেন। সুসমাচার সহভাগের বিষয়ে এবং মণ্ডলীর নেতৃত্বের বিষয়ে পৌলের একটি পরিকল্পনা ছিল। আমাদের সেভেন্থ-ডে অ্যাড্ভেন্টিস্ট মণ্ডলীর অগ্রদূতেরাও এই পরিকল্পনা অনুসরণ করেছিলেন। ফিলিপীয় ও কলসীয় মণ্ডলীর উদ্দেশ্যে পৌলের পত্র লেখার বহু বছর পূর্বে, যিরূশালেমের মণ্ডলীও এই পরিকল্পনা অনুসরণ করেছিল (পড়ুন, প্রেরিত ৬:১-৬ এবং ১১:৩০)। যিরূশালেম মণ্ডলী ছিল “অন্য মণ্ডলীগুলোর জন্য নেতৃত্বের একটি অনুকরণীয় দৃষ্টান্ত।” —ঈলেন জি হোয়াইট, দি অ্যাক্টস অব্ দি অ্যাপোজলস, পৃষ্ঠা: ৯১।