---
title:  মন নিয়ন্ত্রণ
date:   20/01/2026
---

বর্তমানে অনেক কোম্পানি কম্পিউটরকে মানব মস্তিষ্কের সঙ্গে যুক্ত করার চেষ্টা করছে। বিজ্ঞানীরা চাচ্ছে কম্পিউটর দিয়ে আমাদের চিন্তাকে পরিবর্তন করতে। কিছু বিজ্ঞানী রোগপীড়া দমনে কম্পিউটর দিয়ে মানুষকে সাহায্য করতে চাচ্ছে। নিঃসন্দেহে, বিষয়টা ভালো, ঠিক? কিন্তু সেই সব সম্ভাব্য মন্দ পন্থাগুলো নিয়ে ভাবুন, যে মন্দ পন্থাগুলো অবলম্বন করে লোকেরা মানব মস্তিষ্ককে নিয়ন্ত্রণ করতে পারে।

বিভিন্ন বিচারে, আমাদের মন একটি কম্পিউটরের মত কাজ করে। প্রতিদিন আমাদের মস্তিষ্কে নতুন তথ্য, জ্ঞান ও ধারণা প্রবেশ করে। এই তথ্যগুলো আমাদের চিন্তা ও আচার-আচরণ পরিবর্তন করতে পারে। যখন আমরা অনেক বেশি টিভি দেখি, তখন আমরা সেই সব উপায় দেখতে পাই, যে উপায়গুলো ব্যবহার করে লোকেরা কাজ করে ও চিন্তা করে। শীঘ্রই, তখন আমরা সেই অভিনেতাদের মত করে চিন্তা করতে ও আচরণ করতে শুরু করি। এক কথায়, তাদের চিন্তা-চেতনার ও ধ্যান-ধারণার বীজ আমাদের মস্তিষ্কে ‘রোপিত’ হয়!

আমাদের মনকে নিয়ন্ত্রণ করার জন্য যীশু পবিত্র আত্মাকে ব্যবহার করতে চান (রোমীয় ৮:৬)। আমরা যেন আমাদের মনকে নিয়ন্ত্রণ করার জন্য পবিত্র আত্মাকে সুযোগ দেই। অথবা, আমাদের নিয়ন্ত্রণ করার জন্য মানবীয় ধারণাকেও সুযোগ দিতে পারি (১ করিন্থীয় ২:১১)। কে আমাদের শিক্ষা দেবেন? আমরা কি শিখছি?

`“খ্রীষ্ট যীশুতে যে ভাব ছিল, তাহা তোমাদের মধ্যেও হউক” (ফিলিপীয় ২:৫)—কথাটির অর্থ কি?`

শেষে, আমরা কী ভাবব, সে সিদ্ধান্ত আমরা নিতে পারি। কিন্তু আমরা আমাদের হৃদয় পরিবর্তন করতে পারি না। কেবল ঈশ্বর আমাদের পরিবর্তন করতে পারেন। পবিত্র আত্মা হচ্ছেন একজন ডাক্তারের মত, যিনি আমাদের আত্মায় “অস্ত্রপচার’ করতে পারেন। বাইবেল হচ্ছে একটি জোরালো অস্ত্র যা ব্যবহার করে পবিত্র আত্মা আমাদের হৃদয়ের অভ্যন্তর দেখেন: “কেননা ঈশ্বরের বাক্য জীবন্ত ও কার্যসাধক, এবং সমস্ত দ্বিধার খড়্গ অপেক্ষা তীক্ষ্ণ, এবং প্রাণ ও আত্মা, গ্রন্থ ও মজ্জা, এই সকলের বিভেদ পর্যন্ত মর্মভেদী, এবং হৃদয়ের চিন্তা ও বিবেচনার সূক্ষ্ম বিচারক” (ইব্রীয় ৪:১২)। পবিত্র আত্মার সাহায্য ব্যতীত, আমরা জানতে পারি না যে, আসলে আমরা কে। আমাদের নিজেদের হৃদয় আমাদের ছলনা করে (যিরমিয় ১৭:৯)। ‘মিথ্যা’ বা ‘ছল-চাতুরী’ বোঝাতে ইব্রীয় ‘অ্যাকোভ’ শব্দটি প্রয়োগ করা হয়েছে। শব্দটির দ্বারা উচু-নীচু ভূমি বোঝায় যেখানে চলতে গেলে ঠোক্কর খেতে হয়। এই শব্দটির দ্বারা বাইবেল বোঝাতে চায় যে, আমরা আমাদের নিজেদের চিন্তা-ভাবনায় নির্ভর করতে পারি না। আমাদের হৃদয় ও মনের পরিবর্তনের জন্য আমাদের প্রথমে বাইবেল দরকার। “আর এই যুগের অনুরূপ হইও না, কিন্তু মনের নূতনীকরণ দ্বারা স্বরূপান্তরিত হও; যেন তোমরা পরীক্ষা করিয়া জানিতে পার, ঈশ্বরের ইচ্ছা কি; যাহা উত্তম ও প্রীতিজনক ও সিদ্ধ” (রোমীয় ১২:২)।