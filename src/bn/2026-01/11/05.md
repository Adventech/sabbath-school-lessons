---
title:  যীশুতে একটি নতুন জীবন
date:   11/03/2026
---

`ঈশ্বরের লোকদের কীভাবে জীবনযাপন করতে হবে? উত্তরের জন্য কলসীয় ৩:১২-১৪ পদ পড়ুন।`

পুরাতন নিয়মের যুগে, ঈশ্বর ইস্রায়েলকে তাঁর নিজ প্রজা হিসেবে মনোনয়ন করেছিলেন। ঈশ্বর চেয়েছিলেন ইস্রায়েল লোকদের দেখাক যে, তিনি (ঈশ্বর) কে ছিলেন। একইভাবে, যীশু খ্রীষ্টিয়ানদের মনোনয়ন করেছেন (কলসীয় ৩:১২)। তিনি তাদের একটি নতুন জীবন যাপনের জন্য আহ্বান জানাচ্ছেন। কিন্তু প্রত্যেক খ্রীষ্টিয়ান এই আহ্বান গ্রহণ করে না। যেমনিভাবে যীশু বলেন, “বাস্তবিক অনেকে আহূত, কিন্তু অল্পই মনোনীত” (মথি ২২:১৪; তুলনা করুন, মথি ২৪:২২, ২৪, ৩১)। পৌল

অনেকাংশে যীশুর মতই ঈশ্বরের মনোনীত লোকদের বিষয়ে কথা বলেন (রোমীয় ৮:৩৩; ২ তীমথিয় ২:১০)। ঈশ্বর তাঁর লোকদের ভালবাসেন। তিনি তাদের ধার্মিক করেন (দ্বিতীয় বিবরণ ৭:৬-৮)। ঈশ্বর তাঁর লোকদেরকে তাঁর পক্ষে বিশেষ কাজ দিচ্ছেন। পিতর বলেন, “কিন্তু তোমরা মনোনীত বংশ, রাজকীয় যাজকবর্গ, পবিত্র জাতি, [ঈশ্বরের] নিজস্ব প্রজাবৃন্দ যেন তাঁহারই গুণকীর্তন কর” (১ পিতর ২:৯)। আমাদের বর্তমান জীবনাচরণের মাধ্যমে আমরা সেটা করি।

আমাদের যা করতে হবে, সে বিষয়ে পৌল একটি তালিকা প্রস্তুত করেছেন: “অতএব তোমরা, ঈশ্বরের মনোনীত লোকদের, পবিত্র ও প্রিয় লোকদের, উপযোগী মতে করুণার চিত্ত, মধুর ভাব, নম্রতা, মৃদুতা, সহিষ্ণুতা পরিধান কর। পরস্পর সহনশীল হও, এবং যদি কাহাকেও দোষ দিবার কারণ থাকে, তবে পরস্পর ক্ষমা কর; প্রভু যেমন তোমাদিগকে ক্ষমা করিয়াছেন, তোমরাও তেমনি কর। আর এই সকলের উপরে প্রেম পরিধান কর; তাহাই সিদ্ধির যোগবন্ধন” (কলসীয় ৩:১২-১৪)। আমাদের হৃদয় যদি যীশুর সঙ্গে সংযুক্ত থাকে, তাহলেই কেবল আমরা এসব করতে পারি। পৌল আমাদের যাকিছু করতে বলছেন, তা যীশু আমাদের জন্য করলেন। সুতরাং, আমাদের অবশ্যই একে অন্যকে প্রেম ও ক্ষমা করতে হবে। ঈশ্বরের প্রেম আমাদের শক্তি দেয়, যেন আমরা অন্যদের সত্যি সত্যি প্রেম করি (১ যোহন ৪:১১, ১২)।

যদি আমরা পৌলের কথামত জীবন যাপন করি, তখন আমরা অন্য লোকদের জীবনে আশীর্বাদ আনতে পারব। আমরা সুখী হব। যখন আমরা তাদের ভালোবাসব, তখন বেশিরভাগ লোক প্রেম ও সম্মান দেখাবে। ঈশ্বর তাঁর প্রেম ও ক্ষমার দ্বারা আমাদের পূর্ণ করবেন (মথি ৫:৭; ৬:১৪)। যখন আমরা অন্যদেরকে ঈশ্বরের প্রেম দেখাই, তখন আমরা ঈশ্বরের মহিমা করি ও তাঁকে সম্মান দেই। লোকেরা যখন আমাদের প্রদর্শিত দৃষ্টান্ত দেখবে, তখন হয়ত তারা যীশুকে অনুসরণ করার সিদ্ধান্ত নেবে। “স্বার্থ-বর্জিত একটি জীবন অনেক শক্তিশালী। অন্য যেকোন কিছু অপেক্ষা বরং একজন প্রেমময় খ্রীষ্টিয়ান যখন অন্যদেরকে ঈশ্বরের প্রেম দেখায়, তখন দৃশ্যমান হয় যে, যীশুর সুসমাচার বাস্তব।” -ঈলেন জি হোয়াইট, দি মিনিস্টি্র অব্ হিলিং, পৃষ্ঠা: ৪৭০।