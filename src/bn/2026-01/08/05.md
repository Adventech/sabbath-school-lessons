---
title:  "যীশু: মস্তক ও আদি"
date:   18/02/2026
---

পৌল আমাদের বলেন যে, যীশু আমাদের মস্তক কিংবা নেতা। যীশু সমস্তকিছুর ‘আদি,’ কারণ তিনি আকাশমণ্ডল ও পৃথিবীর সমস্তকিছু সৃষ্টি করেছেন। কলসীয়দের প্রতি পৌলের পত্রে এই দুটি ধারণা কীভাবে যুক্ত? উত্তরের জন্য কলসীয় ১:১৮ পদ পড়ুন। ইব্রীয় ভাষায় ‘মস্তক’ ও ‘আদি’ শব্দগুলো সম্পর্কযুক্ত। বাইবেল আদি ১:১ পদে ‘আদিতে’ শব্দটি প্রথমবার ব্যবহার করছে: “আদিতে ঈশ্বর আকাশমণ্ডল ও পৃথিবীর সৃষ্টি করিলেন।” যীশু এই পৃথিবীর নিয়ন্ত্রণকর্তা। তিনি মণ্ডলীরও নেতা।

‘আদি’ কথাটির মৌলিক গ্রিক শব্দ অনেক কিছু বোঝাতে পারে। কলসীয় ১:১৮ পদে, ‘আদি’ কথাটি বোঝায় যে, যীশু মণ্ডলী শুরু করলেন। সে-কারণে, তিনি মণ্ডলীর নেতা। একইভাবে, পৃথিবী ও স্বর্গের সকল প্রাণ তাঁকে দিয়েই শুরু হয়।

যীশু যখন মৃত্যু থেকে উঠলেন (রোমীয় ৬:৩, ৪), তিনি নতুন জীবনদাতা হলেন। পাপের বেতন মৃত্যু। কিন্তু যীশু মৃত্যুর বিরুদ্ধে লড়াই জিতলেন। সুতরাং, আমাদের নতুন জীবন ও নতুন আত্মা দেবার শক্তি তাঁর আছে। এই ধারণা আমাদের বুঝতে সাহায্য করে যে, কেন যীশু “দেহের অর্থাৎ মণ্ডলীর মস্তক; তিনি আদি, মৃতগণের মধ্য হইতে প্রথমজাত, যেন সর্ববিষয়ে তিনি অগ্রগণ্য হন” (কলসীয় ১:১৮)। নিঃসন্দেহে, যীশু মৃত্যু থেকে ওঠা প্রথম ব্যক্তি ছিলেন না। (মোশি ছিলেন প্রথম ব্যক্তি। মোশির দেহ নিয়ে দিয়াবল যীশু সঙ্গে লড়াই করেছিল [যিহূদা ১:৯ পদ পড়ুন])। কিন্তু বাইবেলের একটি গুরুত্বপূর্ণ সত্য আমাদের বোঝাতে পৌল যীশুর পুনরুত্থান বিষয়ক শিক্ষাকে কাজে লাগাচ্ছেন। যীশুর পুনরুত্থান ব্যতীত কেউ মৃত্যু থেকে পুনরুত্থিত হতে পারে না।

সমস্ত বিষয়ে যীশু কেন অগ্রগণ্য এবং সর্বাপেক্ষা গুরুত্বপূর্ণ, সেটা বোঝাতে পৌল যে যুক্তিগুলো দিচ্ছেন, সেগুলো দেখুন:

১. যীশু হলেন অদৃশ্য ঈশ্বরের নিখুঁত দৃষ্টান্ত।
২. যীশু সমস্তকিছু সৃষ্টি করেছেন।
৩. কোন কিছু সৃষ্টির পূর্বেই যীশু অস্তিমান ছিলেন।
৪. যীশু মণ্ডলীর নেতা।
৫. যীশু আমাদের তাঁর মাধ্যমে নতুনীকৃত করছেন।
৬. যীশু পাপ ও মৃত্যুর বিরুদ্ধে যুদ্ধে বিজয়ী হলেন। সুতরাং, মৃত্যু থেকে তাঁর লোকদের তোলার ক্ষমতা তাঁর রয়েছে।
৭. যীশু পৃথিবীর নিয়ন্ত্রণে আছেন।

`আপনার জীবনের নিয়ন্ত্রণে যেন যীশু থাকতে পারেন, সে-জন্য আপনার জীবনের কোন্ অধ্যায়গুলো পরিবর্তনের জন্য ঈশ্বরকে আপনার অনুমোদন দিতে হবে?`