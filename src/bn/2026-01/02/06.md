---
title:  প্রার্থনার শক্তি
date:   08/01/2026
---

`কলসীয় ১:৯-১২ পদে, পৌলের প্রার্থনা পড়ুন। পৌল ঈশ্বরকে কলসীয়দের প্রতি কি করতে বলছেন?`

পৌলের প্রার্থনা এই যে, আমরা যেন “সমস্ত আত্মিক জ্ঞানে ও বুদ্ধিতে তাঁহার ইচ্ছার তত্ত্বজ্ঞানে” পূর্ণ হই (কলসীয় ১:৯)। কলসীয় মণ্ডলীর জন্য পৌল ঈশ্বরের কাছে ‘আত্মিক জ্ঞান বুদ্ধি’ যাচ্ঞা করছেন, যেন তারা ঈশ্বরের পরিকল্পনা জানতে পারে। ঈশ্বরের প্রতি পূর্ণ আস্থা থেকে জ্ঞান ও বুদ্ধি আসে। ঈশ্বর যা চান তা করার জন্য আমাদের অবশ্যই ইচ্ছুক হতে হবে (যোহন ৭:১৭)। আমরা যা জানি, তার উপর আমাদের নির্ভর করলে চলবে না (হিতোপদেশ ৩:৫)। লোকেরা সাধারণত প্রশ্ন করে, “আমার জন্য ঈশ্বরের পরিকল্পনা কী?” চারটি বিষয় থেকে আমরা আমাদের জীবনের জন্য ঈশ্বরের পরিকল্পনা জানতে পারি:

১. পবিত্র বাইবেল: পবিত্র বাইবেল হচ্ছে জ্ঞান ও বুদ্ধির জন্য ঈশ্বর-প্রদত্ত অন্যতম গুরুত্বপূর্ণ উপহার। সুতরাং, আমাদের জীবনের জন্য ঈশ্বরের পরিকল্পনা আমরা পবিত্র বাইবেল থেকে জানতে শুরু করি।
২. ঈলেন জি হোয়াইটের রচনাবলী: ঈশ্বর সেভেন্থ-ডে অ্যাডভেণ্টিস্ট মণ্ডলীকে ঈলেন জি হোয়াইটের রচনাবলী দিয়েছেন। তার লেখনি ঈশ্বরের শেষকালিন লোকদের জন্য প্রজ্ঞায় পরিপূর্ণ। যেমনিভাবে যিহোশাফট রাজা ইস্রায়েল সন্তানদের বলেছিলেন: “তোমরা আপন ঈশ্বর সদাপ্রভুতে বিশ্বাস কর, তাহাতে সুস্থির হইবে; তাঁহার ভাববাদিগণে বিশ্বাস কর, তাহাতে কৃতকার্য হইবে” (২ বংশাবলি ২০:২০)।
৩. ঈশ্বর-প্রদত্ত অভিজ্ঞতা: কোন ঘটনা ঘটার জন্য কিংবা কোন ঘটনা না ঘটার জন্য আমরা ঈশ্বরের কাছে প্রার্থনা করতে পারি (কলসীয় ৪:৩)।
৪. পবিত্র আত্মা: যখন আমরা পবিত্র আত্মার কণ্ঠস্বর শুনব, তখন তিনি আমাদের পরিচালনা দেবেন। “আর দক্ষিণে কি বামে ফিরিবার সময়ে তোমার কর্ণ পশ্চাৎ হইতে এই বাণী শুনিতে পাইবে, এই পথ, তোমরা এই পথেই চল” (যিশাইয় ৩০:২১)।

পৌল প্রার্থনা করছেন যে, কলসীয়দের জীবনাচরণ যেন ‘সর্বতোভাবে প্রীতিজনক’ হয় (কলসীয় ১:১০)। নিঃসন্দেহে, তাঁর সাহায্য ব্যতীত কেউ তাঁকে তুষ্ট করতে পারে না। কিন্তু ঈশ্বর আমাদের দয়া করেন। তিনি আমাদেরকে তাঁর যোগ্যরূপে জীবন যাপন করতে বলেন (ইফিষীয় ৪:১; ১ থিষলনীকীয় ২:১২)। যেমনিভাবে পৌল বলেন, আমাদের অবশ্যই যীশুতে জীবন যাপন অব্যাহত রাখতে হবে (কলসীয় ২:৬; ৩:৭; ৪:৫)। সেটা করার জন্য, আমাদের অবশ্যই ঈশ্বরের ব্যবস্থা অনুসরণ করতে হবে (যাত্রা ১৮:২০)। আমরা কেবল পবিত্র আত্মার সহায়তায় সফলতা পেতে পারি (যিহিষ্কেল ৩৬:২৭)।

পৌল প্রার্থনা করেন যে, কলসীয়দের জীবন (এবং আমাদের জীবন) ঈশ্বরকে সর্বতোভাবে তুষ্ট করুক। পরে, পৌল আমাদের বলেন যে, সেটা কীভাবে করা যায়: (১) ‘প্রভুর যোগ্যরূপে সর্বতোভাবে প্রীতিজনক আচরণ কর,’ (২) ‘ঈশ্বরের তত্ত্বজ্ঞানে বর্ধিষ্ণু হও’ (কলসীয় ১:১০; এছাড়া, ৯ পদ পড়ুন)। শেষে, (৩) ‘আর পিতার ধন্যবাদ কর’ (কলসীয় ১:১২)।