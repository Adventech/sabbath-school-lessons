---
title:  সুসমাচার সহভাগ বিষয়ক শিক্ষা
date:   22/03/2026
---

যীশুর সুসমাচার সহভাগ বিষয়ে আমরা পৌলের কাছ থেকে যথেষ্ট শিক্ষা অর্জন করেছি। পৌল কমবেশ ১৩৪০০ মাইল ভ্রমণ করেছিলেন। এই তথ্য বিস্ময়কর, কারণ এই ভ্রমণের অধিকাংশ পথ তিনি পায়ে হেঁটেছিলেন! অনেকটা সময় তিনি কারাগারেও কাটিয়েছেন।

পৌল প্রচুর সময় করিন্থ ও ইফিষ সহ বিভিন্ন নগরে কাটিয়েছেন। এই নগরগুলো ছিল বাণিজ্য কেন্দ্র। পৌল এই কেন্দ্রস্থলগুলো থেকে ছোট ছোট শহরে বাইবেল-কর্মী প্রেরণ করেছিলেন। এই কর্মীরা ছোট ছোট শহরে বসবাসকারী লোকদের মধ্যে যীশুর সুসমাচার সহভাগ করেছিলেন। পৌল তার প্রতিষ্ঠিত মণ্ডলীগুলো ভ্রমণও করেছিলেন। এই মণ্ডলীগুলোর নতুন খ্রীষ্টিয়ানদের বিশ্বাসে পৌল সাহায্য করেছিলেন। মণ্ডলীগুলিতে যখন পৌল ভ্রমণ করতে যেতে পারেননি, তখন তিনি পত্র প্রেরণ করেছেন। এভাবে, মণ্ডলীর সভ্য-সভ্যারা জানতে পেরেছে যে, তিনি তাদের স্মরণ করেন এবং তিনি তাদের প্রতি যত্নশীল।

`কলসীয় ৪:৭-৯ পদ পড়ুন। ইফিষীয় ৬:২১ পদের সঙ্গে তুলনা করুন। এই পদগুলোয় তুখিকের বিষয়ে পৌল কি বলছেন? তুখিক ও ওনীষিমকে কলসীয়দের কাছে প্রেরণ করার পক্ষে পৌল কি যুক্তি দিচ্ছেন?`

আমরা জানি না যে, তুখিক ও ওনীষিম কলসীয়দের সঙ্গে কী সহভাগ করেছিলেন। পৌলের বক্তব্য থেকে আমরা বলতে পারি যে, বার্তাটি ছিল তাদের আশা দেবার উদ্দেশ্যে (কলসীয় ৪:৭-৯)। তুখিক ও ওনীষিম হয়ত পৌলের কারাগারে থাকাকালীন সময়ে বার্তা প্রচার করেছিলেন। পৌল ও মণ্ডলীর মধ্যকার এই যোগাযোগ ছিল গুরুত্বপূর্ণ। পৌলের পত্র মণ্ডলীর সভ্য-সভ্যাদের সম্মিলিত থাকতে সাহায্য করেছে।

তুখিক নামের অর্থ হল ‘একটি অপূর্ব সুযোগ।’ পৌল তুখিকের উপর আস্থা রেখেছেন। পৌল বলেন যে, তুখিক ছিলেন একজন অনুগত প্রচারক ও কর্মি। যিরূশালেমের উদ্দেশ্যে যাত্রায় তার সহযাত্রী হবার জন্য পৌল তাকে এবং অন্য এক ব্যক্তিকে এশিয়া থেকে মনোনয়ন করেছিলেন (প্রেরিত ২০:৪)। পৌল এবং এই দুই ব্যক্তি নগরের গরীব খ্রীষ্টিয়ানদের জন্য একটি দান সঙ্গে করে এনেছিলেন। দ্বিতীয়বার পৌল যখন কারাবন্দি হন, তখন তুখিক তার সঙ্গে ছিলেন। সে সময়ে পৌল তুখিককে ইফিষীয় মণ্ডলীর দেখাশুনা করতে পাঠান (২ তীমথিয় ৪:১২)। পৌল তুখিককে ক্রীতীয়তে তীতের কাছে প্রেরণ করার কথাও ভেবেছিলেন (তীত ৩:১২)। ওনীষিমও তুখিকের সঙ্গে ভ্রমণ করেন। ওনীষিম রোমে পৌলের সঙ্গে মিলিত হবার পর খ্রীষ্টিয়ান হন (১ম পাঠ পড়ুন)। পৌল এও বলেন যে, ওনীষিম একজন বিশ্বস্ত খ্রীষ্টিয়ান।

পৌল কলসীয়ের খ্রীষ্টিয়ানদের জীবন সম্পর্কে জানতেও চেয়েছিলেন। ফিরতি বার্তা দিয়ে মণ্ডলী সহজেই কাউকে পৌলের কাছে পাঠাতে পেরেছিল। এভাবে, পৌল খ্রীষ্টিয়ানদের সঙ্গে তার প্রেম সহভাগ করেছিলেন, এবং যীশুতে তাদের বিশ্বাস সবল করতে সাহায্য করেছিলেন।