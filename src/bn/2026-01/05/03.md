---
title:  রাতের উজ্জ্বল তারা
date:   26/01/2026
---

ফিলিপীয় ২:১৪ পদে, পৌল ফিলিপীয়দের কিছু উপদেশ দেন: “তোমরা বচসা ও তর্কবিতর্ক বিনা সমস্ত কার্য কর।” মণ্ডলীতে শান্তি রক্ষার জন্য আমাদের অবশ্যই একযোগে কঠোরভাবে কাজ করতে হবে। যীশুর সঙ্গে আমাদের সম্পর্কের মধ্য দিয়ে মণ্ডলীতে শান্তি শুরু হয়। আমাদের অবশ্যই বাইবেলের, অর্থাৎ ঈশ্বরের বাক্যের, বাধ্য হতে হবে। তাহলে আমরা যীশুর পক্ষে জোরালো সাক্ষ্যি হিসেবে কাজ করতে পারব। আমরা ‘রাতের উজ্জ্বল তারার’ ন্যায় কাজ করতে পারব (ফিলিপীয় ২:১৫)।

যখন আমরা রাস্তার আলো থেকে ও শহর থেকে দূরে অবস্থান করি, তখন আমরা রাতের আকাশে স্পষ্টভাবে তারকারাজি দেখতে পাই। অন্ধকার আকাশে তারাগুলো উজ্জ্বল হয়ে জ্বলে। আমাদের জীবনেও একই ঘটনা ঘটে। আমাদের চারপাশের মন্দতা এই পৃথিবীকে অন্ধকারময় করে তুলেছে। আমাদের চারপাশের মন্দতা যেক্ষেত্রে শক্তিশালী, সেক্ষেত্রে আমাদের উজ্জ্বল তারার মত জ্বলতে হবে। লোকেরা দেখবে যে, ঈশ্বরকে না জানা চারপাশের লোকদের থেকে আমরা অনেক আলাদা।

`পৌল কি বলছেন, ঈশ্বরের সন্তান হিসেবে আমাদের কি করতে হবে? উত্তরের জন্য ফিলিপীয় ২:১৫, ১৬ পদ পড়ুন।`

ঈশ্বরের সন্তান হিসেবে, আমাদের ধর্মময় জীবন যাপন করতে হবে। যেমনিভাবে আমাদের বলা হয়েছে: “যেন তোমরা অনিন্দনীয় ও অমায়িক হও, এই কালের সেই কুটিল ও বিপথগামী লোকদের মধ্যে ঈশ্বরের নিষ্কলঙ্ক সন্তান হও, যাহাদের মধ্যে তোমরা জগতে জ্যোতির্গণের ন্যায় প্রকাশ পাইতেছ” (ফিলিপীয় ২:১৫)। ইয়োব এভাবে বাস করেছেন (পড়ুন, ইয়োব ১:১, ৮; ২:৩; এছাড়া, ১১:৪ এবং ৩৩:৯)। একজন সরল লোকের হৃদয় পরিষ্কার থাকে। এই লোক কাউকে আঘাত করবে না। সে কারণে যীশু আমাদের বলেন: “দেখ, কেন্দুয়াদের মধ্যে যেমন মেষ, তেমনি আমি তোমাদিগকে প্রেরণ করিতেছি; অতএব তোমরা সর্পের ন্যায় সতর্ক ও কপোতের ন্যায় অমায়িক হও” (মথি ১০:১৬)। পৌল আমাদের বলেন, “কেননা তোমাদের আজ্ঞাবহতার কথা সকল লোকের নিকটে ব্যাপিয়াছে। অতএব তোমাদের জন্য আমি আনন্দ করিতেছি; কিন্তু আমার ইচ্ছা এই যে, তোমরা উত্তম বিষয়ে বিজ্ঞ ও মন্দ বিষয়ে অমায়িক হও” (রোমীয় ১৬:১৯)। আমাদের বর্তমান সংবাদ মাধ্যমগুলো আমাদের ভয়াবহ সংবাদ দেখিয়ে থাকে। সুতরাং, দায়ূদের কথাগুলো হচ্ছে গুরুত্বপূর্ণ নীতি যা আমরা বর্তমানে অনুসরণ করতে পারি: “আমি কোন জঘন্য পদার্থ চক্ষের সম্মুখে রাখিব না, আমি বিপথগামীদের ক্রিয়া ঘৃণা করি, তাহা আমাতে লিপ্ত হইবে না” (গীত ১০১:৩)।

ঈশ্বরের লোক হিসেবে, দেখতে আমরা অন্যদের থেকে আলাদা হবো। আমাদের বিশ্বাস যেন মন্দ বিষয় থেকে আমাদের আলাদা রাখে। আমাদের অবশ্যই অন্ধকার আকাশে দীপ্তির ন্যায় জ্বলতে হবে (ফিলিপীয় ২:১৫)। জ্বলার একমাত্র উপায় হল—মন্দতা পরিহার করা (রোমীয় ১২:২) এবং ঈশ্বরের বাক্যের, অর্থাৎ বাইবেলের, বাধ্য থাকা (ফিলিপীয় ২:১৬)। আমাদের মনোনয়নই দেখিয়ে থাকে যে, আমরা কী যীশুর জন্য জীবন যাপন করছি, নাকি এই সাময়িক জীবনের জন্য বেঁচে আছি (ফিলিপীয় ২:১৬; তুলনা করুন, ১ করিন্থীয় ৯:২৪-২৭)।

`এ মুহূর্তে আপনার জীবনের কোন্ অধ্যায়টি ‘মলিন?’ ‘পরিষ্কার’ হবার জন্য আপনি কি করবেন?`