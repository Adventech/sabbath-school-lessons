---
title:  একে অন্যের জন্য প্রার্থনা করি
date:   18/03/2026
---

`কলসীয় ৪:২-৪ পদ পড়ুন। প্রার্থনার গুরুত্বপূর্ণ নীতি সম্পর্কে এই পদগুলো আমাদের কি বলছে? পৌলের ভাষ্য মতে লোকেরা কিসের জন্য প্রার্থনা করবে?`

আমাদের সাহায্য যাদের প্রয়োজন, এমন লোকদের উদ্দেশ্যে আমরা যে কথাগুলো বলতে পারি, সেগুলোর মধ্যে অন্যতম একটি হল- ‘আমি আপনার জন্য প্রার্থনা করছি।’ আমাদের সঙ্গে যোগাযোগের জন্য এবং সংযোগ স্থাপনের জন্য প্রার্থনা হচ্ছে একটি স্বর্গীয় মাধ্যম। “আমরা যা চাই তা আমাদের প্রদান করাটা হচ্ছে স্বর্গীয় পরিকল্পনার একটি অংশ। আমাদের বিশ্বাসপূর্ণ প্রার্থনার উত্তর হিসেবে ঈশ্বর ওগুলো আমাদের দিয়ে থাকেন। ঈশ্বর ওগুলো আমাদের দিবেন, কারণ আমরা তাঁর কাছে চেয়েছি। আমরা যদি তাঁর কাছে না চাই, তাহলে তিনি আমাদের দিবেন না।” -ঈলেন জি হোয়াইট, মহাসংঘর্ষ, পৃষ্ঠা: ৫২৫।

প্রার্থনার বিষয় বলার জন্য পৌল যে কথাগুলো ব্যবহার করছেন, সেগুলো লক্ষ্য করুন: “তোমরা প্রার্থনায় নিবিষ্ট থাক, ধন্যবাদ সহকারে এই বিষয়ে জাগিয়া থাক” (কলসীয় ৪:২)। এই কথাগুলো আমাদের জানায় যে, পৌলের প্রার্থনা হচ্ছে বিশ্বাসের একটি প্রার্থনা (কলসীয় ৪:২)। অন্য স্থানে পৌল আমাদের ‘সর্বদা’ (ইফিষীয় ৬:১৮) এবং ‘অবিরত’ (১ থিষলনীকীয় ৫:১৭) প্রার্থনা করতে বলেন। এছাড়া, “আর সেইরূপে আত্মাও আমাদের দুর্বলতায় সাহায্য করেন; কেননা উচিত মতে কি প্রার্থনা করিতে হয়, তাহা আমরা জানি না, কিন্তু আত্মা আপনি অবক্তব্য আর্তস্বর দ্বারা আমাদের পক্ষে অনুরোধ করেন” (রোমীয় ৮:২৬)।

`কলসীয় ৪:৩ পদ আবার পড়ুন। এই পদে, পৌল বলেন, “প্রার্থনা কর, যেন ঈশ্বর আমাদের জন্য বাক্যের দ্বার খুলিয়া দেন,” আপনার বিশ্বাস সহভাগ করার জন্য ঈশ্বর কোন্ ‘দ্বার’ খুলে দিবেন বলে আপনি মনে করেন?`

পৌল সঠিক শব্দ/কথা ব্যবহারের জন্যও প্রার্থনা করছেন। মাঝেমাঝে, যখন আমরা পৌলের পত্র পড়ি, তখন আমরা হয়ত মনে করি যে, পৌল যা বলছেন, তা বলতে কোন দ্বিধা করেননি। কিন্তু এখানে দেখি যে, পৌল যীশুর সুসমাচার প্রচার করতে গিয়ে প্রার্থনায় সাহায্য চেয়েছেন, যেন লোকেরা প্রত্যেকে তার কথা বুঝতে পারে (কলসীয় ৪:৪)। পৌল বুঝতে পেরেছেন যে, রোমীয় সরকারের মহা-পরাক্রমী নেতা সহ রাজ-পরিবারের সকল সদস্যের কাছে প্রচার করা অতি-জরুরী।

“প্রার্থনার জন্য সব সময় আমাদের নতজানু হবার দরকার নেই। যখন আপনি একাকী থাকেন, যখন হাঁটার পথে থাকেন, এবং যখন আপনি প্রতিদিনের গৃহস্থলীর কাজ নিয়ে ও পেশাগত কাজ নিয়ে ব্যস্ত থাকেন, তখন ত্রাণকর্তার সঙ্গে কথা বলার একটি অভ্যেস গড়ে তুলুন। সাহায্য লাভের জন্য আপনার অন্তরে একটি নীরব প্রার্থনা আওরান। সর্বদা এভাবে প্রার্থনা করুন। শক্তি ও জ্ঞানের জন্য প্রার্থনা করুন। আপনার প্রতিটি নিঃশ্বাস একটি প্রার্থনার সমতুল্য হোক।” -ঈলেন জি হোয়াইট, দি মিনিষ্ট্রি অব্ হিলিং, পৃ ষ্ঠা: ৫১০, ৫১১।