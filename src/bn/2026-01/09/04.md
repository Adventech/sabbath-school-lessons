---
title:  ঈশ্বরের অনন্তকালীন পরিকল্পনা
date:   24/02/2026
---

`কলসীয় ১:২৪, ২৫ পদ পড়ুন। যীশুর দুঃখভোগের বিষয়ে এই পদগুলোয় পৌল কি বলছেন?`

পৌল যখন রোমের কারাগারে ছিলেন, তখন তিনি কলসীয় মণ্ডলীর উদ্দেশ্যে তার পত্র লেখেন। নিঃসন্দেহে, পৌল এ সময় যাতনা ভুগেছেন। একজন কারাবন্দি হিসেবে, পৌল এক স্থান থেকে আরেক স্থানে আর ভ্রমণ করতে পারলেন না এবং অতীতের মত প্রচার করতে পারলেন না (প্রেরিত ২০:২০)। হয়ত, বন্দিত্ব অপেক্ষা বরং এই কারণটি পৌলকে অধিক পীড়া দিয়েছে। যীশু তাঁর অনুসারীদের সতর্ক করেছিলেন যে, তাদের বিশ্বাসের জন্য তাদের যাতনা ভুগতে হবে (মথি ২৪:৯; যোহন ১৬:৩৩)। কিন্তু ঈশ্বর যে স্বর্গীয় আশীর্বাদের প্রতিজ্ঞা করেছেন, তা “তাহার সঙ্গে এই বর্তমান কালের দুঃখভোগ তুলনার যোগ্য নয়” (রোমীয় ৮:১৮)। সুতরাং, পৌল তার দুঃখভোগ নিয়ে কলসীয়দের আনন্দ করতে বলছেন। পৌল তার সঙ্কটকে আনন্দের সঙ্গে গ্রহণ করছেন, কারণ তিনি জানেন যে, তারা মণ্ডলীর পক্ষে একটি আশীর্বাদস্বরপ হবে (কলসীয় ১:২৪)।

হ্যাঁ, পৌল কারাগারে ছিলেন। “কিন্তু ঈশ্বরের বাক্য বদ্ধ হয় নাই” (২ তীমথিয় ২:৯)। পৌল যখন কারাগারে ছিলেন, তখন তিনি ফিলিপীয়, ইফিষীয়ের প্রতি এবং ফিলীমনের প্রতি পত্র লিখেছেন। পৌল যখন কারাগার থেকে বেরিয়ে আসেন, তখন তিনি ১ তীমথিয় ও তীত লেখেন। পৌল যখন শেষবারের মত রোমে কারাবন্দি হন, তখন তিনি ২ তীমথিয় লেখেন। সংক্ষেপে, পৌল যে সময়ে কারাগারে সময় যাপন করেছেন, তখন তিনি মণ্ডলীর প্রতি একটি আশীর্বাদস্বরূপ ছিলেন; তখন এবং এখনও তিনি আশীর্বাদস্বরূপ। এই সময়ে পৌল নূতন নিয়মের একটি বড় অংশ লেখেন। আমাদের ধারণা তিনি এ সময় ইব্রীয় পুস্তকও লেখেন।

আমাদের পরিত্রাণের বিষয়ে ঈশ্বরের অনন্ত পরিকল্পনা পৌলের অভিজ্ঞতা ও আরও অনেক কিছু অন্তর্ভুক্ত করেছে। ঈশ্বরের পক্ষে পৌলের কাজ এবং যীশুর অন্য শিষ্যদের কাজ, সবই, হচ্ছে ঈশ্বরের পরিকল্পনার অংশ। মোশির কাজ সহ, পুরাতন নিয়মে ঈশ্বরের ভাববাদীদের কাজও এই পরিকল্পনার অংশ। তাদের কাজ ছিল ‘ঈশ্বরের বাক্য সম্পূর্ণরূপে’ (কলসীয় ১:২৫) প্রচার করা।

`আমরা আগামীকাল ঈশ্বরের পরিকল্পনার প্রতি অধিক দৃষ্টি দেব। এখন, আমাদের বুঝতে হবে, পৌল জানতেন যে, তার কাজ হচ্ছে একটি অনেক বড় পরিকল্পনার ছোট অংশবিশেষ। আকাশমণ্ডল ও পৃথিবী সৃষ্টি করার পূর্বে ঈশ্বর তাঁর এই পরিকল্পনা শুরু করেছিলেন (মথি ১৩:৩৫; ইফিষীয় ১:৪)।`

`আপনার নিজ জীবন নিয়ে ভাবুন। মানবের পরিত্রাণের জন্য ঈশ্বরের বৃহৎ পরিকল্পনায় উপযুক্তভাবে অবদান রাখতে আপনি কীভাবে পরিকল্পনা করছেন? কীভাবে আপনি জানতে পারেন যে, আমরা যে সিদ্ধান্ত নিচ্ছি তা আসলেই ‘ছোট?’ একটি ছোট সিদ্ধান্ত কীভাবে একটি বড় সিদ্ধান্তে রূপান্তর হতে পারে যা আমরা সময়ের সঙ্গে সঙ্গে পরবর্তীতে বুঝব?`