---
title:  পৌলের পত্রের প্রতি একটি নিবিড় দৃষ্টি
date:   28/06/2023
---

`ইফিষের খ্রীষ্টিয়ানদের প্রতি তার পত্রটি পৌল কীভাবে শুরু ও শেষ করছেন? ইফিষীয়দের জন্য পৌল একাগভাবে কি চাচ্ছেন? উত্তরের জন্য ইফিষীয় ১:১, ১ ও ৬:২১-২৪ পদ পড়ুন।`

ইফিষীয় ১:১ পদে, আমরা জেনেছি যে, পৌল ইফিষীয়দের প্রতি পত্রটি লিখেছেন। পৌল পত্রের মাঝখানে পুনরায় তার নাম উল্লেখ করেছেন। তিনি বলেন, “এই জন্য আমি পৌল, তোমাদের অর্থাৎ পরজাতীয়দের নিমিত্ত খ্রীষ্ট যীশুর বন্দি” (ইফিষীয় ৩:১)। পরে, পৌল একজন শিক্ষক এবং মণ্ডলীর একজন নেতা হিসেবে তার কাজের বিষয়ে বলছেন (ইফিষীয় ৩:১-১৩)। পত্রটি প্রায় শেষ করার আগে পৌল তার কারাভোগের বিষয় বলছেন (ইফিষীয় ৬:২০)। পরে, পৌল কিছু ব্যক্তিগত কথা বলে তার পত্রটি সমাপ্ত করছেন (ইফিষীয় ৬:২১, ২২)। বাইবেল বিষয়ক কিছু বিশ্লেষক বিশ্বাস করে না যে, ইফিষীয়দের প্রতি পত্রটি পৌল লিখেছেন। কিন্তু পত্রটি দেখায় যে, পৌলই লেখক। বেশিরভাগ খ্রীষ্টিয়ান মেনে নেয় যে, পৌল ইফিষীয় পুস্তকটি লিখেছেন।

`কারাভোগকালে পৌল ইফিষীয়দের নিয়ে দুঃশ্চিন্তা করেছেন। পৌল তাদের নিয়ে কেন দুঃশ্চিন্তা করেছেন? উত্তরের জন্য ইফিষীয় ৩:১৩ পদ পড়ুন।`

বাইবেল বিশ্লেষকরা বিশ্বাস করেন যে, পৌল কারাভোগকালে যখন অন্য পত্রগুলো লিখেছেন, ঠিক সেই একই সময়ে ইফিষীয় পত্রটিও লিখেছেন। এই পত্রগুলোর মধ্যে কলসীয় (কলসীয় ৪:৭, ৮ পদ পড়ুন) ও ফিলীমন পুস্তকও রয়েছে। ৬২ খ্রীষ্টাব্দে পৌল যখন রোমে কারাবন্দি ছিলেন, পৌল তখন হয়ত ইফিষীয়দের প্রতি পত্রটি লিখেছেন।

পৌল ইফিষের লোকদের বিষয়ে আমাদের বেশি কিছু বলছেন না। কারণ হল, পৌল তার বার্তা ব্যাখ্যা করতে অধিক সময় যাপন করছেন। পৌলের বার্তার আলোচ্য বিষয়বস্তু বৃহৎ ও গুরুত্বপূর্ণ। পৃথিবী সৃষ্টির পূর্বে ঈশ্বরের গৃহীত সিদ্ধান্তের বিষয় পৌল প্রথমে বলছেন (ইফিষীয় ১:৪)। পরে, পৌল আমাদেরকে ঈশ্বর-প্রদত্ত অনুগ্রহ দানের বিষয় বলছেন। পৌল তার পত্রটি দীর্ঘ বাক্য ও বহু রূপক ব্যবহার করে লিখেছেন। পৌল বারবার বিশেষ কতগুলো শব্দ ব্যবহার করছেন। পৌল বাইবেলের অন্য স্থানগুলোতেও লেখার একই ধরণ ব্যবহার করছেন। এর একটি উদাহরণ হল- রোমীয় ৮:৩১-৩৯ পদ। কিন্তু ইফিষীয় পুস্তকের লেখার ধরণে আমরা উৎকৃষ্ট দৃষ্টান্ত দেখতে পাই। ইফিষীয় পুস্তকে প্রচুর প্রশংসা বাক্য, প্রার্থনা ও আরাধনা স্থান পেয়েছে (ইফিষীয় ১:৩-১৪; ১:১৫-২৩; ৩:১৪-২১)। ইফিষীয় পুস্তকে বাইবেলের গুরুত্বপূর্ণ সত্যের বিষয়ে পৌলের বলিষ্ঠ বক্তব্য স্থান পেয়েছে (ইফিষীয় ৪:১-১৬; ৫:২১-৩৩; ৬:১০-২০)।