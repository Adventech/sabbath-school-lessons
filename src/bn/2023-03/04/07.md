---
title:  অতিরিক্ত আলোচনা
date:   21/07/2023
---

ইফিষীয়দের প্রতি পত্রে, পৌল বারবার একটি বিশেষ ঘটনার ইঙ্গিত দিচ্ছেন। এই ঘটনাটি পাপ থেকে তাঁর লোকদের পরিত্রাণ করার ব্যাপারে ঈশ্বরের পরিকল্পনা সম্পর্কে বলে। ঘটনাটির ছয়টি প্রধান অংশ আছে:

১\) ঈশ্বর তাঁর লোকদেরকে পাপ থেকে পরিত্রাণ করার একটি সিদ্ধান্ত নিয়েছেন। পৃথিবী ও আকাশমণ্ডল সৃষ্টির পূর্বে তিনি এই সিদ্ধান্ত নিয়েছিলেন (ইফিষীয় ১:৪, ৫, ১১)।

২\) যীশুকে গ্রহণ করার পূর্বে ঈশ্বরের লোকেরা হারিয়ে গিয়েছিল। তাদের অতীত জীবন ছিল ভ্রষ্ট (ইফিষীয় ২:১-৩, ১১, ১২; ৪:১৭-১৯, ২২; ৫:৮)।

৩\) তাঁর লোকদের পরিত্রাণ করার জন্য ঈশ্বর যীশুকে প্রেরণ করলেন (ইফিষীয় ১:৭, ৮; ২:৪-৬, ১৩-১৯; ৪:১, ২০, ২১; ৫:২, ৮, ২৩, ২৫, ২৬)।

৪\) ঈশ্বরের লোকেরা সুসমাচার গ্রহণ করে যে, যীশু তাদেরকে তাদের পাপ থেকে পরিত্রাণ করেন (ইফিষীয় ১:১২, ১৩ ও অন্যান্য পদ)। অতীতে, ঈশ্বরের লোকদের কোনো আশা ছিল না (ইফিষীয় ২:১২)। এখন যীশুতে তাদের একটি উত্তম জীবনের আশা রয়েছে, এবং ভবিষ্যতে তাদের একটি অনন্ত জীবনের আশা রয়েছে (ইফিষীয় ৪:৪; তুলনা করুন, ইফিষীয় ১:১৮)।

৫\) ঈশ্বরের সন্তানেরা কেবল তাঁর পরিবার নয়; তারা তাঁর অনুসারীও বটে। ঈশ্বরের অনুসারী হিসেবে, তাঁর লোকেরা বিপদ ও ঝুঁকিপূর্ণ একটি সময়ে বসবাস করেছে যখন মন্দ শক্তি তাদেরকে আক্রমণ করতে চেষ্টা করেছে। ঈশ্বর আমাদের প্রয়োজনের সময় আমাদেরকে তাঁর অনুগ্রহ ও অন্যান্য বর দেন (ইফিষীয় ১:১৫-২৩; ২:৬; ৩:১৪-২১; ৪:৭-১৬; ৬:১০-২০)।

৬\) ঈশ্বর তাঁর লোকদের উপরে তাঁর পবিত্র আত্মা দেন। এই বরটি হচ্ছে একটি প্রতিজ্ঞা (ইফিষীয় ১:১৩, ১৪) যে, ভবিষ্যতে ঈশ্বর তাঁর লোকদের যা-কিছু দেবেন বলে প্রতিজ্ঞা করে ছিলেন, তা দেবেন (ইফিষীয় ৪:৩০)। আত্মা হচ্ছেন একটি চিহ্ন স্বরূপ (ইফিষীয় ৪:৩০)। ভবিষ্যতে ঈশ্বর তাঁর লোকদেরকে তাদের বিশ্বাসের পুরষ্কার দেবেন (ইফিষীয় ২:৭; ৬:৮, ৯)। যেহেতু ঈশ্বরের অনুসারিরা যীশুতে বিশ্বাস করে, সেহেতু তারা ভবিষ্যতে তাঁর নতুন রাজ্যের নাগরিক হবে (ইফিষীয় ১:২১; ২:৭, ১৯-২২; ৪:১৩, ১৫; ৫:২৭)।

**আলোচ্য প্রশ্নাবলী**:

`ইফিষীয় পুস্তকে আমরা যে বিবরণ দেখতে পাই, তা পৌলের সময়ের খ্রীষ্টিয়ানদের বিষয় বলে। এই বিবরণ আমাদের ক্ষেত্রেও প্রযোজ্য। বিবরণের কোন্ অংশগুলো এ মুহূর্তে আপনাকে সব থেকে বেশি আশা দেয়?`

`রোমীয় ১:১৬, ১৭ পদে দেওয়া বর্ণনার সঙ্গে ইফিষীয় ২:৮-১০ পদে পৌলের দেওয়া সুসমাচারের বর্ণনার তুলনা করুন। উভয়ের মিল কোথায়? এ দুটির পার্থক্য কোথায়?`

`আমাদের সদ্গুণ আমাদের পরিত্রাণ করতে পারে না। কিন্তু ঈশ্বরের পরিত্রাণ পরিকল্পনার মাঝে আমাদের সদ্গুণের কি গুরুত্বপূর্ণ ভূমিকা রয়েছে? উত্তরের জন্য ইফিষীয় ২:১০ পদ পড়ুন।`