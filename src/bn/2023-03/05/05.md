---
title:  যীশু শান্তির বিষয় প্রচার করেন
date:   26/07/2023
---

`যীশুর করা বিশেষ কাজের বিষয়ে পৌল কি বলেন? উত্তরের জন্য ইফিষীয় ২:১৭, ১৮ পদ পড়ুন।`

ইফিষীয়দের প্রতি পৌলের পত্রে শান্তি হচ্ছে একটি গুরুত্বপূর্ণ ধারণা। পত্রটি পিতা ঈশ্বর ও আমাদের প্রভু যীশু হতে আসা আশীর্বচন দিয়ে শুরু ও শেষ হচ্ছে (ইফিষীয় ১:২; তুলনা করুন, ৬:২৩)। ইফিষীয় ২:১১-২২ পদে, পৌল বলেন যে, শান্তি হচ্ছেন এক ব্যক্তি। সেই ব্যক্তি হলেন যীশু। অর্থাৎ, যীশু স্বয়ং নিজেই শান্তি! ক্রুশ আমাদের শান্তি দেয় (ইফিষীয় ২:১৪-১৬)। যেহেতু যীশু হলেন শান্তি, সেহেতু তিনি যিহূদী ও অ-যিহূদীদের মধ্যকার ঘৃণা ধ্বংস করছেন (ইফিষীয় ২:১৪, ১৫)। যীশু মানুষকে নতুনও করছেন। তিনি আমাদের সম্পর্ক ও বন্ধুত্ব নতুন করছেন, এবং তিনি ওগুলো শান্তির দ্বারা পরিপূর্ণ করছেন (ইফিষীয় ২:১৫-৭)। যীশু আমাদের যে শান্তি দেন তা আমাদের দ্বন্দ্ব-কোলাহল বন্ধ করা অপেক্ষা অধিক কিছু। যীশুর শান্তি আমাদেরকে ঈশ্বরের সাক্ষাতে ও অন্যদের সাক্ষাতে পূর্ণাঙ্গ (বা সম্পূর্ণ) করে তোলে এবং সুখি করে (রোমীয় ৫:১)।

যীশুর শান্তি বিষয়ক বার্তা প্রচারকারী খ্রীষ্টিয়ানদের ব্যাপারে পৌল কি বলেন। উত্তরের জন্য ইফিষীয় ৪:৩; ৬:১৪ পদ পড়ুন; এছাড়া, ইফিষীয় ২:১৭-১৯; যিশাইয় ৫২:৭; ৫৭:১৯ পদের সঙ্গে রোমীয় ১০:১৪, ১৫ পদের তুলনা করুন।

নূতন নিয়মের প্রথম চারটি বইকে সুসমাচার পুস্তক বলা হয়: মথি, মার্ক, লূক ও যোহন। সুসমাচারগুলো যীশুকে একজন শান্তির প্রচারক হিসেবে দেখায়। শিষ্যদের উদ্দেশ্যে যীশু তাঁর শেষ প্রচারে তাদেরকে শান্তির প্রতিজ্ঞা করেন। “শান্তি আমি তোমাদের কাছে রাখিয়া যাইতেছি, আমারই শান্তি তোমাদিগকে দান করিতেছি” (যোহন ১৪:২৭)। যীশু এই কথাগুলোর দ্বারা তাঁর প্রচার শেষ করেন: “এই সমস্ত তোমাদিগকে বলিলাম, যেন তোমরা আমাতে শান্তি প্রাপ্ত হও। জগতে তোমরা ক্লেশ পাইতেছ; কিন্তু সাহস কর, আমিই জগৎকে জয় করিয়াছি” (যোহন ১৬:৩৩)। মৃত্যু থেকে পুনরুত্থিত হবার পর, তিনি শিষ্যদের কাছে নিজেকে প্রকাশ করেন। আবার, তিনি তাদের বলেন, “তোমাদের শান্তি হউক” (যোহন ২০:১৯, ২১, ২৬)।

ইফিষীয় ২:১৭, ১৮ পদে, পৌল বলেন যে, যীশুর শান্তি বিষয়ক বার্তা যিহূদী ও অ-যিহূদী উভয়ের জন্য সমান (তুলনা করুন, ইফিষীয় ২:১১-১৩)। যখন আমরা যীশুর তরফ থেকে আসা শান্তি বিষয়ক ঘোষণা গ্রহণ করি, তখন আমরা একটি বিস্ময়কর আশীর্বাদ পাব।

`কীভাবে আমরা শান্তি সম্পর্কে আরও বেশি প্রচার করা শিখতে পারি? কীভাবে আমরা এখন আমাদের চারপাশের লোকদের জীবনে নিরাময় (বা স্বস্তি) বয়ে আনতে পারি?`