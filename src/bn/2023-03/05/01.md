---
title:  ক্রুশ ও মণ্ডলী
date:   22/07/2023
---

### শাস্ত্রপাঠ
ইফিষীয় ২:১-৩; ২:১৪-১৬; ৪:৩; রোমীয় ১০:১৪, ১৫; ইফিষীয় ২:১৭-১৯।

> <p>মুখস্থপদ</p>
> “কিন্তু এখন খ্রীষ্ট যীশুতে, পূর্বে দূরবর্তী ছিলে যে তোমরা, তোমরা খ্রীষ্টের রক্ত দ্বারা নিকটবর্তী হইয়াছ। কেননা তিনিই আমাদের সন্ধি; তিনি উভয়কে এক করিয়াছেন, এবং মধ্যবর্তী বিচ্ছেদের দেওয়াল ভাঙ্গিয়া ফেলিয়াছেন” (ইফিষীয় ২:১৩, ১৪)।

আপনি কি বিস্মিত হয়েছেন যে, বাইবেলের যুগে নতুন খ্রীষ্টিয়ানরা কীভাবে জীবনযাপন করেছে এবং তাদের উপলব্ধি কেমন ছিল? তাদের অভিজ্ঞতা বোঝার সাহায্যার্থে আপনার মনে এই ছবিটি আঁকুন: আপনি নূতন নিয়মের যুগে বাস করা একজন অ-যিহূদী। আপনি গ্রিক। খুব বেশি দিন হয়নি আপনি যিহূদীদের ঈশ্বর সম্পর্কে জেনেছেন। আপনি তাঁকে গ্রহণ করেছেন এবং মিথ্যা দেবতাদের আরাধনা বাদ দিয়েছেন। এখন আপনি যিরূশালেম মন্দিরের বাইরে সুদৃশ্যমান এলাকা দিয়ে হাঁটছেন। আপনি ঈশ্বরের গৌরব করছেন এবং তাঁর মন্দিরের ভিতরে গিয়ে তাঁর আরাধনা করতে চাইছেন। একটু পরেই, মন্দিরের সামনে সংকেত-লিপি খঁচিত একটি পাথরের দেয়াল আপনার চোখে পড়ল। সংকেত-লিপির কথাগুলো গ্রিক ও লাতিন ভাষায় লেখা। সংকেত-লিপির বার্তাটি বলছে: “কোনো বিদেশি প্রবেশ করতে পারবে না। কোনো বিদেশি যদি প্রবেশ করে, তবে তাকে হত্যা করা হবে।” এই নির্দিষ্ট মুহূর্তে আপনি নিজেকে ঈশ্বর হতে বিচ্ছিন্ন ও নিষিদ্ধ বোধ করলেন।

ইফিষীয় ২:১১-২২ পদে, পৌল বলেন যে, ঈশ্বর হতে ও একে অন্যের হতে লোকদেরকে বিচ্ছিন্নকারী ‘দেওয়ালগুলো’ ভাঙ্গার জন্য যীশু ক্রুশের উপরে মরলেন। ক্রুশ যিহূদী ও অ-যিহূদীদের মাঝে শান্তি আনে (ইফিষীয় ২:১৫)। ক্রুশের দ্বারা যীশু আমাদেরকে একটি নতুন পরিবার তৈরি করেন যা মণ্ডলী নামে পরিচিত। মণ্ডলী একটি নতুন ‘মন্দিরে’ প্রবর্তিত হয় যেখানে ঈশ্বর বাস করেন (ইফিষীয় ২:২২)।

বাইবেলের এই সত্য অদ্য আমাদের কাছে কি অর্থ বহন করে?