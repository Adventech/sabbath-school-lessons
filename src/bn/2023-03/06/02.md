---
title:  পৌল, যীশুর পক্ষে একজন বন্দি
date:   30/07/2023
---

`ইফিষীয় ৩ অধ্যায় পড়ুন। এই অধ্যায়ে সর্বাপেক্ষা গুরুত্বপূর্ণ ধারণা কি কি?`

একটি লক্ষণীয় উপায়ে পৌল ইফিষীয় ৩ অধ্যায় লিখছেন। প্রথমে, পৌল এই কথাগুলো দিয়ে অধ্যায়টি শুরু করছেন: “এই জন্য আমি পৌল, তোমাদের অর্থাৎ পরজাতীয়দের নিমিত্ত খ্রীষ্ট যীশুর বন্দি” (ইফিষীয় ৩:১)। পরের পদে পৌল একটি নতুন বিষয় নিয়ে কথা বলতে শুরু করছেন। পৌল প্রেরিত হিসেবে অ-যিহূদীদের প্রতি তার কাজের বিষয়ে আমাদের বলছেন (ইফিষীয় ৩:২-১৩)। এই বিষয়টির পর, পৌল ইফিষীয় ৩:১৪ পদের ধারণার প্রতি ফিরে আসছেন যা একজন বন্দি হিসেবে তিনি ১ পদ থেকে শুরু করেছিলেন। ১৪ পদ ও ১ পদের মধ্যের যোগসূত্র তৈরি করার জন্য পৌল ‘এই জন্য’ শব্দ দুটি প্রয়োগ করছেন। পরে, পৌল আমাদেরকে তার প্রার্থনার প্রতিবেদন দিচ্ছেন।

ইফিষীয় ৩:১ পদে, পৌল বললেন, তিনি ‘খ্রীষ্ট যীশুর বন্দি।’ পৌল কি রোমীয়দের দ্বারা ধৃত হননি? পৌল কি কারাগারে নন? রোমীয়দের কারাগারে বন্দি থেকে পৌল কীভাবে যীশুর বন্দি হতে পারেন? পৌল আসলে কি বলছেন? তিনি যে যীশুর অধিভুক্ত, এবং তিনি যে রোমীয়দের অধিভুক্ত নন, সেটা দেখানোর জন্য পৌল রূপক হিসেবে ‘বন্দি’ শব্দটি ব্যবহার করছেন। সুতরাং, রোমীয়দের কারাগারে বন্দি থাকা সত্ত্বেও পৌলের জীবন আসলে ঈশ্বরের নিয়ন্ত্রণে রয়েছে (তুলনা করুন, ইফিষীয় ৪:১)। পৌল চান, আমরা যেন দেখতে পাই যে, তিনি ঠিক সেখানেই রয়েছেন যেখানে তিনি থাকেন বলে ঈশ্বর চান।

আপনি কি দেখছেন যে, ইফিষীয় ৩:১৩ পদে পৌল তার দুঃখ-দুর্দশা সম্পর্কে কি বলছেন? পরে, পৌল তার পত্রে, তার শৃঙ্খলের বিষয় বলছেন (ইফিষীয় ৬:২০)। এই তথ্যটি ধারণা দেয় যে, পৌল একটি আরামদায়ক ঘরে বন্দিত্ব বরণ করছেন না (তুলনা করুন, প্রেরিত ২৮:১৬)। পৌল কারাগারে রয়েছেন। নূতন নিয়মের যুগে রোমীয়দের কারাগার কোন উত্তম স্থান ছিল না। রোম সাম্রাজ্যে কোনো পরিচ্ছন্ন কারাগার ছিল না যেখানে বন্দিদের ভালো খাবার পরিবেশন করা হত। রোম সাম্রাজ্য বন্দিদের কেবল নূন্যতম চাহিদাই মেটাতো। রোমীয় নেতারা কাউকে শাস্তি দেবার জন্য কারাগারে পাঠাত না। বরং, কোনো অপরাধের দায়ে তাদেরকে আদালাতে তোলার জন্য কিংবা তাদের মৃত্যুদণ্ড কার্যকর করার জন্য তাদেরকে কারাগারে অপেক্ষমান রাখা হত। রোমীয় নেতারা চাইত যে, বন্দিরা নিজেরাই নিজেদের চাহিদা মিটিয়ে নিক। সেহেতু, কারাবন্দিরা তাদের পরিবার ও বন্ধু-পরিজনদের অপেক্ষায় থাকত, যেন তারা তাদের জন্য খাদ্যদ্রব্য ও অন্যান্য দরকারী জিনিস নিয়ে আসে।

পৌল হয়ত উদ্বিগ্ন ছিলেন যে, তার পাঠকেরা নিশ্চয় তার কারাবাসের বিষয় জেনে আশা হারিয়ে ফেলবে। তারা হয়ত জিজ্ঞেস করতে পারে: “কারাগারে থেকে পৌল কীভাবে যীশুর পক্ষে একজন প্রেরিত হতে পারেন?” এই জন্য, পৌল তার পাঠকদের বুঝতে সাহায্য করছেন যে, তার কারাবন্দি হওয়াটা হচ্ছে ঈশ্বরের পরিকল্পনার অংশবিশেষ। পৌল তাদের জন্য যাতনা ভুগছেন। পরিশেষে, তার দুঃখভোগ ঈশ্বরের নামের গৌরব বয়ে আনবে (ইফিষীয় ৩:১৩)।