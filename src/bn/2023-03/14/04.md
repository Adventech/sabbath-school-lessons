---
title:  আমরা জীবন্ত ঈশ্বরের মণ্ডলী
date:   26/09/2023
---

`ঈশ্বরের মণ্ডলীর অংশ হওয়াটা গুরুত্বপূর্ণ ও আনন্দদায়ক কেন? উত্তরের জন্য ইফিষীয় ৩ অধ্যায় পড়ুন।`

ইফিষীয় ৩ অধ্যায়ে, পৌল মণ্ডলীর বিষয়ে একটি প্রতিবেদন দিচ্ছেন। ইফিষীয় পুস্তকে পৌল খ্রীষ্টিয়ানদের জন্য প্রার্থনার দ্বারা তার প্রতিবেদন শুরু করছেন (ইফিষীয় ৩:১; তুলনা করুন, ইফিষীয় ১:১৫:২৩)। কিন্তু, ঈশ্বর কীভাবে মণ্ডলীর পরিকল্পনা করলেন ও মণ্ডলী গঠন করলেন, তা বলার জন্য পরে পৌল তার প্রার্থনার প্রতিবেদন বন্ধ করেন (ইফিষীয় ৩:২-১৩)। পৌল ইফিষীয় ৩:১৪-২১ পদে তার প্রার্থনা শেষ করেন। এ পর্যায়ে, ঈশ্বরের ‘পরিকল্পনা’ ও ‘নিগূঢ়তত্ত্বের’ বিষয়ে আমরা পৌলের কাছ থেকে অনেক গুরুত্বপূর্ণ শিক্ষা লাভ করেছি।

* সময় শুরু হবার পূর্বে, ঈশ্বর মণ্ডলীর জন্য তাঁর পরিকল্পনা করলেন (ইফিষীয় ৩:৩-৫, ৯, ১১)। এই পরিকল্পনা ছিল গোপন কিংবা রহস্যময়।
* যীশুর জীবন ও মৃত্যু আমাদেরকে ঈশ্বরের পরিকল্পনা দেখায় (ইফিষীয় ৩:১১; তুলনা করুন, ইফিষীয় ২:১১-২২)।
* মণ্ডলীর উদ্দেশ্যে ঈশ্বরের পরিকল্পনা বোঝার জন্য ঈশ্বর পৌলকে বিশেষ জ্ঞান দেন। ঈশ্বর লোকদের আরও কিছু বিস্ময়কর সংবাদ দেন: অ-যিহূদীরা তাঁর পরিকল্পনা অংশ। ঈশ্বর, ঠিক যিহূদী খ্রীষ্টিয়ানদের ন্যায়, অ-যিহূদী খ্রীষ্টিয়ানদেরও তাঁর মণ্ডলীর পূর্ণ সভ্য-সভ্যা হিসেবে গ্রহণ করেন (ইফিষীয় ৩:৩-৬)।
* অ-যিহূদীদের প্রতি প্রচারক হবার জন্য ঈশ্বর পৌলকে প্রচারক মনোনয়ন করেন। ‘খ্রীষ্টের সেই ধনের বিষয়’ পৌল অ-যিহূদীদের বলেন (ইফিষীয় ৩:৮; আরও পড়ুন, ৯ পদ)।
* যিহূদী ও অ-যিহূদীদের সমন্বয়ে মণ্ডলী গঠিত। মণ্ডলীতে বিভিন্ন দলের লোকেরা শয়তান ও তার বাহিনীর সামনে ঈশ্বরের জ্ঞান প্রদর্শন করে থাকে (ইফিষীয় ৩:১০)। মণ্ডলীতে শান্তি হচ্ছে শয়তান ও তার মন্দ বাহিনীর বিরুদ্ধে একটি ঘোষণাপত্রের তুল্য। এই ঘোষণাপত্র তাদের সাবধান করছে যে, ভবিষ্যতে শীঘ্রই তারা বিনষ্ট হবে (তুলনা করুন, ইফিষীয় ৬:১০-২০)। ঈশ্বরের নিগূঢ়তত্ত্ব সমস্ত বিষয়কে যীশুতে সংযুক্ত করার পরিকল্পনাও করে (ইফিষীয় ১:১০)। এই পরিকল্পনা এখন সংঘটিত হচ্ছে। সুতরাং, শয়তান ও তার মন্দ দূতদের হাতে বেশি সময় অবশিষ্ট নেই।

মণ্ডলীর জন্য ঈশ্বরের পরিকল্পনা পৌলকে মণ্ডলীর সভ্য-সভ্যাদের জন্য প্রার্থনা করতে উৎসাহিত করছে। আপনার জন্য পৌলের প্রার্থনা করার একটি দৃশ্য কল্পনা করছেন না কেন? কল্পনা করুন, তিনি আপনার জন্য প্রার্থনা করছেন: “তাহা যেন জানিতে সমর্থ হও, এই প্রকারে যেন ঈশ্বরের সমস্ত পূর্ণতার উদ্দেশে পূর্ণ হও” (ইফিষীয় ৩:১৯)। মণ্ডলীতে শান্তি ও ঐক্য বজায় রাখার জন্য আপনি আপনার ভূমিকা পালনের প্রতিজ্ঞা করুন।