---
title:  দয়া লাভ ও দয়া প্রদান
date:   28/09/2023
---

`ইফিষীয় ৫ অধ্যায় পড়ুন, এবং চিন্তা করুন যে, পৌল কীভাবে আমাদের বন্ধু-বান্ধব, সহকর্মি ও পরিবার-পরিজনের কাছে সুসমাচার প্রকাশ করতে বলছেন। পৌল যাকিছু বলছেন, তার মধ্যে কোন্টি আপনার কাছে সর্বাপেক্ষা অর্থবহ?`

আপনি যদি ইফিষীয় ৫ অধ্যায় পুরোপুরিভাবে বুঝতে চান, তাহলে আপনাকে ইফিষীয় ৪:৩২ পদ পড়ুতে হবে। ইফিষীয় ৪:৩২ পদে, পৌল তার পাঠকদের বলেন: “তোমরা পরস্পর মধুর স্বভাব ও করুণচিত্ত হও, পরস্পর ক্ষমা কর, যেমন ঈশ্বরও খ্রীষ্টে তোমাদিগকে ক্ষমা করিয়াছেন।” এই পদটি আমাদেরকে ইফিষীয় ৫ অধ্যায়ের একটি গুরুত্বপূর্ণ বিষয় ভালভাবে বুঝতে সাহায্য করে: আমরা যেন অন্যদেরকে প্রেম, দয়া ও ক্ষমা প্রদর্শন করি, যেমনিভাবে ঈশ্বর আমাদের দেখিয়েছেন। এভাবে আমরা ঈশ্বরের আচরণ অনুকরণ করে থাকি (তুলনা করুন, মথি ৫:৪৩-৪৮)।

যারা ঈশ্বরকে প্রেম করে এবং যারা ঈশ্বরকে প্রেম করে না, উভয়ের মধ্যকার একটি তুলনা পৌল তুলে ধরছেন। যীশুকে ছাড়া কোনো মানুষ ঈশ্বরের পরিবারের লোকদেরকে ভ্রাতা ও ভগ্নির মত প্রেম করতে পারে না। দেখা যায়, মানুষ মানুষকে ব্যভিচারের কাজে ব্যবহার করে থাকে। আবার, সব চেয়ে জঘন্য বিষয় হল, এ নিয়ে তারা বড়াইও করে থাকে (ইফিষীয় ৫:৩, ৪)। পৌল সাবধান করে বলছেন যে, ঈশ্বর তাঁর লোকদের জন্য যে রাজ্যের পরিকল্পনা করছেন, এই আচরণ সেই রাজ্যের অংশ হতে পারে না (ইফিষীয় ৫:৫-৭)।

খ্রীষ্টিয়ানরা অতীতে যে আচরণ করেছে, খ্রীষ্টিয়ানদের তা অবশ্যই বন্ধ করতে হবে। তাদেরকে অবশ্যই পবিত্র জীবন যাপন করতে হবে এবং ঈশ্বরের প্রেম দেখাতে হবে (ইফিষীয় ৫:৮-১০)। আবার, পৌল আমাদেরকে মন্দ ব্যবহার থেকে এবং গোপনে পাপ করা থেকে দূরে থাকতে বলছেন (ইফিষীয় ৫:১১, ১২)। আমাদের অবশ্যই যীশুর মত জীবন যাপন করতে হবে (ইফিষীয় ৫:১৩, ১৪)। আমরা অবশ্যই মদ্যপান করব না। আমরা অবশ্যই পবিত্র জীবন যাপন করব। খ্রীষ্টিয়ান হিসেবে, আমরা ঈশ্বর-প্রদত্ত সময়ের শ্রেষ্ঠ ব্যবহার করব। আমরা ঈশ্বরকে তাঁর প্রেমের জন্য ধন্যবাদ উৎসর্গ করব (পড়ুন, ইফিষীয় ৫:১৫-২১)।

পৌল আরও বলেন যে, খ্রীষ্টিয়ান স্বামী ও স্ত্রীরা তাদের বিবাহিত জীবনে ঈশ্বরের প্রেম প্রদর্শন করবে। ক্রুশের উপরে যীশুর প্রেম হচ্ছে একটি দৃষ্টান্ত যা খ্রীষ্টিয়ান স্বামীদের অবশ্যই অনুসরণ করতে হবে (ইফিষীয় ৫:২৫-৩৩)। মণ্ডলী যেভাবে যীশুর প্রতি অনুগত, ঠিক সেভাবে স্ত্রীরা যেন তার স্বামীর প্রতি শ্রদ্ধাশীল ও অনুগত হয় (ইফিষীয় ৫:২২-২৪)। স্বামী ও স্ত্রীরা যেন তাদের যৌনতার উপহারের স্বেচ্ছাচারী ব্যবহার কিংবা অপব্যবহার না করে। স্বামী ও স্ত্রীরা একে অন্যকে মহামূল্যবান সম্পদের ন্যায় ভালবাসবে। ঈশ্বরের সহায়তা নিয়ে, তারা এক দেহ, এক আত্মা, এক মন ও এক অন্তঃকরণ বিশিষ্ট হবে (ইফিষীয় ৫:২৮-৩৩)।

`ইফিষীয় ৫:২ পদ আমাদেরকে ‘প্রেমে চলতে’ বলে। ১ পদে বলা পৌলের কথাগুলো বুঝতে ২ পদ আমাদের কীভাবে সাহায্য করে: “তোমরা ঈশ্বরের অনুকারী হও?”`