---
title:  যীশুর কনে হিসেবে মণ্ডলী, দ্বিতীয়াংশ
date:   29/08/2023
---

`খ্রীষ্টিয়ানদের প্রতি যীশুর প্রেম বোঝানোর জন্য পৌল কীভাবে বিবাহের রূপক ব্যবহার করছেন? পৌল কখন বলছেন যে, কনেকে বরের কাছে আনা হল? উত্তরের জন্য ২ করিন্থীয় ১১:১-৪ পদ পড়ুন।`

ইফিষীয় ৫:২৫-২৭ পদে, পৌল বলেন যে, যীশু হলেন সেই, যিনি স্বয়ং নিজেকে কনের জন্য সমর্পণ করছেন! বাইবেলের যুগের বিবাহে, বরের সঙ্গী কিংবা কনের পিতা কনেকে বরের হাতে সমর্পণ করত। কিন্তু একজন বর কখনও স্বয়ং নিজেকে কনের জন্য সমর্পণ করত না। পৌল আমাদের একটি ভিন্ন চিত্র দেখাচ্ছেন। যীশু হলেন সেই, যিনি স্বয়ং নিজেকে মণ্ডলীর জন্য, অর্থাৎ কনের জন্য, সমর্পণ করলেন।

মণ্ডলীর জন্য যীশুর যে ভালবাসা রয়েছে, তা বুঝতে পৌলের দেওয়া এই বিবাহের রূপকটি আমাদের সাহায্য করে:

১\. বাগ্দান। কনেকে ‘বিয়ে’ করার জন্য যে ‘পণ’ বা উপহার দিতে হয়, সেই উপহার হিসেবে যীশু স্বয়ং নিজেকে মণ্ডলীর জন্য সমর্পণ করলেন। যীশু যখন এই মূল্য দিলেন, তিনি কনের প্রতি, অর্থাৎ মণ্ডলীর প্রতি ‘বাগ্দত্ত’ হলেন (ইফিষীয় ৫:২৫)।

২\. বিয়ের জন্য প্রস্তুত হওন। বর হিসেবে যীশু তাঁর কনেকে অতিরত ধৌত ও পরিষ্কার করছেন, যেন তিনি তাকে তাঁর জন্য প্রস্তুত করতে পারেন (ইফিষীয় ৫:২৬)।

৩\. বিবাহকার্য। যীশু কনেকে প্রস্তুত করেন, কারণ তিনি বিবাহের দ্বারা স্বয়ং নিজেকে তার জন্য সমর্পণ করতে চান (ইফিষীয় ৫:২৭)। বিবাহ হচ্ছে যীশুর দ্বিতীয় আগমনের একটি রূপক বা প্রতীক। সে সময়ে, যীশু তাঁর কনেকে, অর্থাৎ মণ্ডলীকে, গ্রহণ করতে আসবেন এবং তার জন্য স্বয়ং নিজেকে সমর্পণ করবেন (ইফিষীয় ৫:২৭; তুলনা করুন, ২ করিন্থীয় ১১:১, ২; কলসীয় ১:২১-২৩, ২৮)।

বাইবেলের যুগে, রাত্রীকালে বরযাত্রার প্রচলন ছিল (মথি ২৫:১-১৩ পদ পড়ুন)। বর ও বরযাত্রীরা বরের বাড়িতে সমবেত হত, যেখানে নব-দম্পতি তাদের বিয়ের পর বসবাস করবে। সেখান থেকে বরযাত্রা শুরু হত। বরযাত্রীরা তাদের যাত্রায় আলো বহন করত। অন্যরা বাদ্য বাজাত। প্রত্যেকে খুশিতে ও আনন্দে পরিপূর্ণ থাকত। বরযাত্রীরা কনের পিতার বাড়ির উদ্দেশ্যে এগিয়ে চলত। বরযাত্রীরা কনের পিতার বাড়ি উপস্থিত হলে, কনে দলটির সঙ্গে যুক্ত হত। অথবা, অনেক সময় কনের পিতার বাড়ির উদ্দেশ্যে এগিয়ে আসা দলটির সঙ্গে যুক্ত হবার জন্য কনে তার বাড়ি থেকে বেরিয়ে আসত। বরযাত্রার দলটি তখন বাগ্দানের জন্য তাদের নতুন বাড়িতে নিয়ে যেত। ভোজের জন্য অতিথিরা সেখানে দীর্ঘ এক সপ্তাহ অবস্থান করত। সপ্তাহের শেষে, দম্পতিদের বিয়ে সম্পন্ন হত। সে সময়ে, বিবাহের মাধ্যমে কনে তার বরের হাতে সমর্পিত হত।

দ্বিতীয় আগমনের বিষয় বোঝার সুবিধার্থে পৌল এই রূপক ব্যবহার করছেন। যীশু ও তাঁর কনের মধ্যকার দীর্ঘ বাগ্দান শেষ হবে। অতঃপর, তারা বিবাহ উদ্যাপন করবে।