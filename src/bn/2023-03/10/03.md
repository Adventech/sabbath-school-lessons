---
title:  যীশুর কনে হিসেবে মণ্ডলী, প্রথমাংশ
date:   28/08/2023
---

`যিহিস্কেল ১৬:১-১৪ পদের সঙ্গে ইফিষীয় ৫:২৫-২৭, ২৯ পদের তুলনা করুন। ইফিষীয় ৫:২৫-২৭, ২৯ পদে পৌল যিহিস্কেল পুস্তকের ঘটনার কোন্ অংশগুলো চয়ন করেছেন?`

ইফিষীয় ৫:২৫-২৭, ২৯ পদে, মণ্ডলীর জন্য যীশুর ভালবাসাকে বর্ণনা করার জন্য পৌল বিবাহের একটি রূপক ব্যবহার করছেন। যীশু হলেন স্বর্গ থেকে আসা একজন বর, যিনি:

১\) মণ্ডলীকে ভালবাসেন। মণ্ডলী হচ্ছে কনের তুল্য (ইফিষীয় ৫:২৫)। আমাদের সর্বদা অবশ্যই স্মরণে রাখতে হবে যে, যীশু আমাদের তেমনিভাবে ভালবাসেন, যেমনিভাবে একজন স্বামী তার স্ত্রীকে ভালবাসেন।

২\) নিজেকে বিবাহের একটি উপহার হিসেবে দেন। বাইবেলের যুগে, একজন বর বড় অংকের অর্থ কিংবা সম্পদের বিনিময়ে তার কনেকে ‘ক্রয়’ করত। অর্থ ও সম্পদের এই উপহারকে ‘পণ’ বলা হত। যীশু মণ্ডলীর জন্য সর্বাপেক্ষা অধিক মূল্য দিলেন, অর্থাৎ তিনি আমাদের জন্য মরলেন।

৩\) কনেকে জলস্নান করান। বাইবেলের যুগে, কনের দাসী এবং তার পরিবারের নারী সদস্যারা বিবাহের জন্য কনেকে প্রস্তুত হতে সাহায্য করত। পৌলের রূপকে, বর, অর্থাৎ যীশু, তাঁর কনেকে বিবাহের জন্য প্রস্তুত করছেন! কীভাবে? যীশু তার কনেকে পরিষ্কার ও পবিত্র করছেন। যখন কনে জলে বাপ্তিস্ম নিচ্ছে, তখন তিনি তার পাপ ধুয়ে দূর করছেন।

৪\) ঈশ্বরের প্রতিজ্ঞা স্মরণ করে ও বলে। যীশু ‘বাক্যের’ দ্বারাও তাঁর কনেকে পরিষ্কার করেন (ইফিষীয় ৫:২৬)। ‘বাক্য’ হচ্ছে ঈশ্বরের প্রতিজ্ঞার রূপক। যীশু তাঁর বিবাহকালে কনের উদ্দেশ্যে এই প্রতিজ্ঞা করেন (তুলনা করুন, ইফিষীয় ১:৩-১৪; ২:১-১০)। খ্রীষ্টিয়ানরা যখন তাদের জীবন তাঁকে দেয়, তখন ঈশ্বর যে প্রতিজ্ঞা করেন, এই প্রতিজ্ঞাও ঠিক সেই প্রতিজ্ঞার মত। বাইবেলের যুগে বিবাহের বাগ্দান ও প্রতিজ্ঞাগুলো সন্ধি কিংবা লিখিত চুক্তি হিসেবে সংরক্ষিত হত। এই চুক্তিগুলোয় উল্লেখ থাকত যে, বিয়েতে বরকে অবশ্যই কতখানি দিতে হবে এবং কনেকে তার পরিবার থেকে কতখানি আনতে হবে।

৫\) কনেকে প্রস্তুত করেন। পরিশেষে, কনেকে যখন বরের কাছে আনা হত, তখন সে হত অত্যন্ত সুন্দরী (ইফিষীয় ৫:২৭)। যীশু কেবল কনেকে জলস্নান করান না। যীশু কনেকে পোশাক পরিধান করান এবং প্রস্তুত হতেও সাহায্য করেন।

`আমাদের ব্যাপারে যীশুর অনুভূতি বুঝতে ইফিষীয় ৫:২৫-২৭, ২৯ পদ আমাদের কীভাবে সাহায্য করে? এই চিন্তাটি অত্যন্ত প্রশান্তিদায়ক কেন?`