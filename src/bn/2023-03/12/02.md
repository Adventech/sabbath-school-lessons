---
title:  প্রভুতে সবল হও!
date:   10/09/2023
---

`ইফিষীয় ৬:১০-২০ পদে পৌলের বক্তব্য পড়ুন। পৌল খ্রীষ্টিয়ানদের কি করতে বলছেন? আজকে, ঈশ্বর আমাদেরকে শয়তানের বিরুদ্ধে যুদ্ধ করার জন্য তাঁর সঙ্গে যুক্ত হতে বলছেন। এই যুদ্ধ হচ্ছে ভালো ও মন্দের মাঝে বিশ্বব্যাপী যুদ্ধ। অদ্য, ঈশ্বরের সৈনিক হিসেবে পৌলের বার্তা আপনার কাছে কি অর্থ বহন করে?`

পৌল চান মণ্ডলী বুঝুক যে, ঈশ্বরের জন্য তাদের কাজ হচ্ছে অস্ত্র নিয়ে যুদ্ধ করার মত একটি বাস্তব বিষয়। সুতরাং, শয়তানের বিরুদ্ধে যুদ্ধের প্রস্তুতির জন্য পৌল তাদের কাছে ‘যুদ্ধ সজ্জার’ বিষয় প্রচার করছেন। পৌল এ-কথা বলে তার যুদ্ধসজ্জার প্রচার শুরু করছেন, “তোমরা প্রভুতে ও তাঁহার শক্তির পরাক্রমে বলবান হও।” (ইফিষীয় ৬:১০)। পরে, পৌল মণ্ডলীর সভ্য-সভ্যাদেরকে ঈশ্বরের সমগ্র যুদ্ধসজ্জা পরিধান করতে বলছেন (ইফিষীয় ৬:১১)। তাহলে, সভ্য-সভ্যারা শয়তানের চাতুরির বিরুদ্ধে দাঁড়ানোর জন্য প্রস্তুত থাকবে (ইফিষীয় ৬:১১)। পৌল তার পাঠকদের বলেন যে, তারা যে যুদ্ধ করছে, সে যুদ্ধ হচ্ছে শয়তানের শক্তিশালী মন্দ বাহিনীর বিরুদ্ধে (ইফিষীয় ৬:১২)। শয়তান হচ্ছে মন্দ বাহিনীর সেনাপতি। আবার, পৌল তার পাঠকদেরকে ঈশ্বরের সমগ্র যুদ্ধসজ্জা পরিধান করতে বলছেন। তাহলে, যুদ্ধে তারা স্থির দাঁড়াতে পারবে (ইফিষীয় ৬:১৩)। ঈশ্বরের যুদ্ধসজ্জায় অনেক জিনিস অন্তর্ভুক্ত: কটি বন্ধনী, বুকপাটা, পাদুকা (জুতা), ঢাল, শিরস্ত্রাণ ও খড়্গ (ইফিষীয় ৬:১৪-১৭)। এই পরিচ্ছদের মাধ্যমে খ্রীষ্টিয়ানেরা যুদ্ধ করার জন্য প্রস্তুত থাকবে। কুচকাওয়াজ করে যুদ্ধে এগিয়ে যাবার জন্য বিজ্ঞ সৈনিকেরা যা করেছে, সেটা করার জন্য পৌল তার পাঠকদের আমন্ত্রণ জানাচ্ছেন: তারা প্রার্থনা করেছে (ইফিষীয় ৬:১৮-২০)।

পুরাতন নিয়মে, ইস্রায়েলের সেনাবাহিনী শত্রুদের বিরুদ্ধে যুদ্ধ করতে যাবার আগে, ঈশ্বরের ভাববাদীরা তাদের কাছে যুদ্ধের বিষয়ে বিশেষ বার্তা প্রচার করেছেন (দ্বিতীয় বিবরণ ২০:২-৪; বিচারকর্তৃগণ ৭:১৫-১৮; ২ বংশাবলি ২০:১৩-২০; ৩২:৬-৮; নহিমিয় ৪:১৪, ১৯, ২০)। এই প্রচারগুলোয়, ভাববাদী বলেছেন যে, যুদ্ধে ইস্রায়েল জাতির সফলতা অস্ত্রশস্ত্র কিংবা সেনাবাহিনীর আকারের উপর নির্ভর করেনি। ইস্রায়েলের সফলতা ঈশ্বরের উপর ও তাঁর পরাক্রমের উপর নির্ভর করেছে। ইস্রায়েল জাতি যখন ঈশ্বরের উপর নির্ভর করেছে এবং নিজেদের শক্তির উপর নির্ভর করেনি, তখন তারা জয়ী হয়েছে। মণ্ডলীর সভ্য-সভ্যাদের চারটি গুরুত্বপূর্ণ বিষয় শিক্ষা দেবার জন্য পৌল পুরাতন নিয়ম থেকে এই ধারণাগুলো ব্যবহার করছেন: (১) ঈশ্বর মণ্ডলীকে করণীয় কাজ দিয়েছেন। মণ্ডলীকে এটা অবশ্যই করতে হবে। (২) শয়তান, অর্থাৎ তাদের শত্রু, তাদের কাজ ও তাদের জীবন বিনষ্ট করার জন্য কঠিন পরিশ্রম করছে, যদিও তারা তাদের শত্রুকে দেখতে পায় না। (৩) শয়তানের বিরুদ্ধে যুদ্ধে বিজয়ী হবার জন্য আমাদের যা-কিছু দরকার,  ঈশ্বর আমাদের সে সমস্তকিছু দিয়ে থাকেন। (৪) মণ্ডলীকে অবশ্যই একত্রে কাজ করতে হবে।

`পৌল আমাদের সাবধান করে বলছেন যে, আমরা মন্দ বাহিনীর বিরুদ্ধে যুদ্ধ করছি। এই যুদ্ধে জয়লাভ করার জন্য আমাদের একমাত্র আশা কি?`