---
title:  অতিরিক্ত আলোচনা
date:   15/09/2023
---

“ঈশ্বরের পক্ষে আমাদের কাজে যদি আমরা সফল হতে চাই, তাহলে আমাদের অবশ্যই বলবান হতে হবে। যীশুর অনুগত সৈন্য হিসেবে, আমাদের শয়তানের নিয়ন্ত্রণাধীন বিভিন্ন স্থানে সুসমাচার সহভাগ করতে হবে। ‘কেননা রক্তমাংসের সহিত নয়, কিন্তু আধিপত্য সকলের সহিত, কর্তৃত্ব সকলের সহিত, এই অন্ধকারের জগৎপতিদের সহিত, স্বর্গীয় স্থানে দুষ্টতার আত্মাগণের সহিত আমাদের মল্লযুদ্ধ হইতেছে’ [ইফিষীয় ৬:১২]। আমরা যদি লড়াই থামিয়ে দেই, তাহলে কি হবে? আমরা যদি শিথিল থাকার সিদ্ধান্ত নেই, তাহলে কি হবে? আমাদেরকে বন্দি করার জন্য আমরা যদি শয়তানকে সুযোগ দেই, তাহলে কি হবে? তাহলে কি আমরা লড়াই থেকে মুক্ত থাকব এবং সব ধরণের দুঃখ-কষ্ট কি সংঘটিত হবে? হ্যাঁ, থাকবো। কিন্তু এই সিদ্ধান্ত থেকে আমরা যে শান্তি লাভ করব, তা একটি ভয়াবহ মূল্য দ্বারা আসবে। আমরা যীশু ও স্বর্গ হারাবো। আমরা সেই শান্তি গ্রহণ করতে পারি না যা যীশুকে হারানোর মাধ্যমে আসে। ঈশ্বরকে পরিহার ও পাপকে বরণ করে নেবার মাধ্যমে যে শান্তি আসে, সে-শান্তি গ্রহণ করা অপেক্ষা পৃথিবীর ইতিহাসের শেষ পর্যন্ত লড়াই করে যাওয়াই আমাদের জন্য উত্তম।” -ঈলেন জি হোয়াইট, দি অ্যাড্ভেণ্ট রিভিয়্যু অ্যাণ্ড শাব্বাথ হেরাল্ড, মে ৮, ১৮৮৮।

আপনি কি জানতেন যে, ইফিষীয় ৬:১০-২০ পদ আমাদের একই ধরণের অনেকগুলো ধারণা দেখায় যা আমরা প্রকাশিত পুস্তক থেকে পাই? ইফিষীয় ৬:১০-২০ পদ এবং প্রকাশিত বাক্য পুস্তক আমাদের শেষকাল সম্পর্কে একই মৌলিক ধারণা দেখায় (প্রকাশিত ১২; ১৬:১২-১৬; ১৯:১৭-২১; ২০:৭-১০)। ইফিষীয় ৬:১০-২০ পদ থেকে এবং প্রকাশিত বাক্য পুস্তক থেকে আমরা জানি যে, ঈশ্বরের প্রতিজ্ঞা দ্বারা তাঁর লোকেরা ভবিষ্যৎ স্বর্গীয় জীবনের ব্যাপারে অনুপ্রাণিত হয়েছে। এছাড়া, ইফিষীয় ৬:১০-২০ পদ এবং প্রকাশিত বাক্য পুস্তক আমাদের সেই চ‚ড়ান্ত/শেষ লড়াই দেখায়, যখন শয়তান ও তার সৈন্যদের বিরুদ্ধে যীশু যুদ্ধজয় করবেন। তখন ঈশ্বরের রাজ্য চিরস্থায়ী হবে। শয়তান ও তার বাহিনী বিনষ্ট হবে, এবং ঈশ্বরের লোকেরা তাঁর মহাপ্রতাপে চিরজীবি হবে।” -ইয়োর্দান কালেভ ঝেকভ, এস্কাটোলজি অফ্ এফিসিয়ানস, পৃষ্ঠা: ২১৭, ২৩৩-২৩৫।

**আলোচ্য প্রশ্নাবলী**:

`কখন আপনি মন্দ দূতদের বিরুদ্ধে লড়াই করেছেন? ঐ সময়ে আপনি সব থেকে বেশি কি সহায়তা পেয়েছেন?`

`মন্দ দূতদের দ্বারা আক্রান্ত কোনো ব্যক্তিকে আপনি কীভাবে সাহায্য করতে পারেন? ইফিষীয় ৬:১০-২০ পদে, আপনি কি সাহায্য পান?`

`কীভাবে আমরা “দিয়াবলের নানাবিধ চাতুরীর সম্মুখে দাঁড়াইতে পারি” (ইফিষীয় ৬:১১)?`