---
title:  যুদ্ধক্ষেত্রে অবস্থান
date:   13/09/2023
---

`ইফিষীয় ৬:১০-২০ পদ পড়ুন। এই পদগুলোয় পৌল কতবার ‘দাঁড়াইতে’ বা ‘দাঁড়াইয়া’ কথাটি ব্যবহার করছেন? এই ধারণাটি পৌলের কাছে অত্যন্ত গুরুত্বপূর্ণ কেন?`

পৌল যখন আমাদের ‘দাঁড়াইতে’ বলেন, তখন তিনি কথাটির দ্বারা কি বোঝান (ইফিষীয় ৬:১৪)? ‘দাঁড়াও’ কথাটি হচ্ছে সেনাবাহিনীর একটি নির্দেশ যেটি দেখায় যে, সৈনিকেরা যুদ্ধে কীভাবে লড়ছে। বাইবেলের যুগে সৈনিকেরা কীভাবে ‘দাঁড়িয়েছে’ ও যুদ্ধ করেছে, সেটা যদি আমরা বুঝতে চাই, তাহলে আমাদের থুসিডাইডিসের লেখা যুদ্ধ বিষয়ক বর্ণনাগুলো পড়তে হবে। থুসিডাইডিস ছিলেন বাইবেলের যুগের একজন লেখক। থুসিডাইডিস যুদ্ধের ব্যাপারে প্রচুর লিখেছেন। থুসিডাইডিস বলেন যে, যুদ্ধে বিজয়ী হবার জন্য একজন সৈন্যকে তিনটি কাজ করতে হবে: (১) শত্রুর নাগালে পৌঁছার জন্য সৈন্যদের কুচকাওয়াজ করে এগিয়ে যেতে হবে। (২) শত্রুদের উপরে সৈন্যদের আক্রমণ করতে হবে এবং হাতে-হাতে লড়াই করার জন্য দাঁড়াতে হবে। সৈন্যরা পালিয়ে যাবে না। (৩) সৈন্যদের অবশ্যই শত্রুদেরকে পিছু হঠাতে হবে (পড়তে পারেন, থুসিডাইডিস, দ্যা পিলোপোনেসিয়ান ওয়ার [নিউ ইয়র্ক: ঈপি ডাটন, ১৯১০], ৪.১০.১-৫)।

যুদ্ধের সর্বাপেক্ষা গুরুত্বপূর্ণ অংশটি তখন সংঘটিত হয়েছে, যখন দু’জন সৈন্য একে অন্যকে বিনষ্ট করেছে। তখন তারা “মারাত্মক উচ্চ শব্দ করেছে। সৈন্যরা শত্রুর বিরুদ্ধে হাতে-হাতে লড়াই করেছে। সৈন্যরা কাছাকাছি অবস্থান করে শত শত ঘা মেরেছে এবং শত শত ঘা খেয়েছে।” -ভিক্টর ডেভিস হ্যানসন, দি ওয়েস্টার্ণ ওয়ে অফ্ ওয়ার, পৃষ্ঠা: ১৫২। সে কারণে, পৌল বলেন যে, শয়তান ও তার বাহিনীর বিরুদ্ধে মণ্ডলীর যুদ্ধ হচ্ছে হাতে-হাতে যুদ্ধের সমতুল্য (ইফিষীয় ৬:১২; এ বিষয়ে বিস্তারিত তথ্য পেতে বৃহস্পতিবারের পাঠ পড়ুন)।

যুদ্ধ বিষয়ক এই রূপক চিত্রটি আমাদের কি শিক্ষা দেয়? এটি শিক্ষা দেয় যে, শয়তান ও তার মন্দ বাহিনীর বিরুদ্ধে যুদ্ধে আমাদের শিথিল হলে চলবে না। প্রতিটি অস্ত্র আমাদের ব্যবহার করতে হবে যা যীশু আমাদেরকে যুদ্ধ করার জন্য দিয়েছেন (ফিলিপীয় ১:২৭ পদ পড়ুন)।

`ইব্রীয় ১২:৪ পদ পড়ুন। ইব্রীয় ১২:৪ পদের নিহিতার্থ বুঝতে আজকের পাঠ আমাদের কীভাবে সাহায্য করে?`