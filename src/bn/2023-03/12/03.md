---
title:  যীশুতে শক্তি অনুসন্ধান
date:   11/09/2023
---

`ইফিষীয় ৬:১০-২০ পদে, পৌলের ‘যুদ্ধসজ্জা’ সম্পর্কে আবার পড়ুন। ভালো ও মন্দের মধ্যকার বিশ্বব্যাপী যুদ্ধে পৌলের বার্তার কি ভূমিকা রয়েছে? আমাদের বিশ্বাসের ক্ষেত্রে প্রতিদিন বাইবেলের এই সত্য বোঝা গুরুত্বপূর্ণ কেন?`

আমরা কোথা হতে শক্তি পাই, তা পৌল আমাদের বলছেন: “শেষ কথা এই, তোমরা প্রভুতে ও তাঁহার শক্তির পরাক্রমে বলবান হও” (ইফিষীয় ৬:১০)। আমাদের শক্তি প্রভু হতে আসে। প্রভু হলেন যীশু খ্রীষ্ট (আরও পড়ুন, ইফিষীয় ২:২১; ৪:১, ১৭; ৬:১, ২১)। “মণ্ডলী সেই প্রভু যীশু হতে তার শক্তি পায় যিনি পুনরুত্থিত হলেন। এখন, তিনি হলেন সেই অধিনায়ক যিনি তাঁর মণ্ডলীকে মন্দের বিরুদ্ধে যুদ্ধ করার জন্য পরিচালনা দিচ্ছেন।”-জি জি ফাইণ্ডলে, দি এপিস্টেল টু দি এফিসিয়ান্স, পৃষ্ঠা: ৩৯৮।

ইফিষীয় ৬:১০ পদে, পৌল চান আমরা যেন বাইবেলের একটি গুরুত্বপূর্ণ সত্য বুঝি। মণ্ডলীর শক্তি সভ্য-সভ্যাদের থেকে আসে না। মণ্ডলীর শক্তি প্রভু যীশু খ্রীষ্ট হতে আসে। পৌলের পত্রে, বাইবেলের এই সত্য আমাদের আরেকটি গুরুত্বপূর্ণ ধারণা দেখায়: ঈশ্বর তাঁর অনুসারীদের সঙ্গে তাঁর শক্তি সহভাগ করেন (ইফিষীয় ১:১৯-২২; ২:৪-৬; ৩:১৬, ১৭)। এখন ও ভবিষ্যতে, প্রতিটি যুদ্ধে শক্তি আসে কেবল যীশুর সঙ্গে আমাদের যোগসূত্র থেকে।

যীশু একমাত্র সেই সত্তা নন, যিনি আমাদের শক্তি দেন। আমাদের শক্তিমন্ত করার জন্য ত্রিত্ব ঈশ্বরের সকল সদস্য একযোগে কাজ করেন। পিতা, পুত্র ও পবিত্র আত্মা আমাদেরকে মন্দের বিরুদ্ধে লড়াই করার জন্য প্রস্তুত করেন। পিতা ঈশ্বর আমাদেরকে তাঁর নিজস্ব অস্ত্রশস্ত্র দেন। গতকাল আমরা এই যুদ্ধাস্ত্রের বিষয় জেনেছি। ঈশ্বর আমাদেরকে তাঁর যুদ্ধের পোশাক (বা যুদ্ধসজ্জা) দেন (ইফিষীয় ৬:১১, ১৩; তুলনা করুন, যিশাইয় ৫৯:১৭)। প্রথম দিকের একটি পাঠে, আমরা জেনেছি যে, পবিত্র আত্মা খ্রীষ্টিয়ানদের শক্তিমন্ত করেন। পৌল প্রার্থনা করেন যে, ঈশ্বর তাঁর পবিত্র আত্মাকে খ্রীষ্টিয়ানদের কাছে পাঠাবেন যেন তিনি তাদের আত্মা ও মন সবল করেন (ইফিষীয় ৩:১৬)। আত্মা খ্রীষ্টিয়ানদের খড়্গ দেন, যেটি হল বাইবেল (ইফিষীয় ৬:১৭)। এছাড়া, খ্রীষ্টিয়ানদেরকে পৌলের বলা এই কথাটি অবশ্যই স্মরণে রাখতে হবে: “বিনতি সহকারে সর্বসময়ে আত্মাতে প্রার্থনা কর” (ইফিষীয় ৬:১৮)। পৌল চান তার পাঠকেরা বুঝুক যে, ত্রিত্ব ঈশ্বর তাদেরকে শয়তানের বিরুদ্ধে ও তার মন্দ বাহিনীর বিরুদ্ধে লড়াইয়ের জন্য প্রস্তুত করবেন।