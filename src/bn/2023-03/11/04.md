---
title:  পৌলের সময়ে দাসত্ব
date:   05/09/2023
---

দাসদের প্রতি ও প্রভুদের প্রতি পৌলের উপদেশ দেখুন: ইফিষীয় ৬:৫-৯; কলসীয় ৩:২২-৪:১; ১ করিন্থীয় ৭:২০-২৪; ১ তীমথিয় ৬:১, ২; ১ পিতর ২:১৮-২৫। পৌল যা বলছেন, তা আপনার নিজের কথায় লিখুন।

`দাস ও তাদের প্রভুদের প্রতি দেওয়া পৌলের উপদেশে হয়ত আমরা অবাক হতে পারি। এমন একটা মানচিত্র অংকনের চেষ্টা করাটা হয়ত আমাদের জন্য কষ্টকর হবে, যেখানে খ্রীষ্টিয়ান প্রভুরা ও খ্রীষ্টিয়ান দাসেরা একই গৃহ-মণ্ডলীতে একসঙ্গে বসে আছে। প্রভুরা যদি সত্যিই খ্রীষ্টিয়ান হয়, তাহলে কেন তারা দাসদের মুক্তি দিল না?`

আমাদের অবশ্যই বুঝতে হবে যে, নূতন নিয়মের সময়কালের দাসত্ব ছিল বিভিন্ন দিক থেকে আমেরিকান ও ইউরোপিয়ান ইতিহাসের দাসত্ব অপেক্ষা ভিন্ন। প্রথমে, নূতন নিয়মের দাসেরা সবাই স্বজাতীয় কিংবা একই বংশীয় ছিল না। দ্বিতীয়ত, পরিচারক/পরিচারিকাদেরকে কখনও কখনও প্রশিক্ষণ কিংবা শিক্ষা দেওয়া হত। তারা স্থপতি, চিকিৎসক কিংবা গবেষক হিসেবে কাজ করতে পারত। কখনও কখনও, দাসের সেবাকাল সম্পন্ন হলে প্রভুরা তাদেরকে মুক্ত করে দিত। কিন্তু বেশিরভাগ দাস মুক্তি পেত না।

হ্যাঁ, নূতন নিয়মের দাসত্ব এবং ১৮০০’র দশকের দাসত্ব বিভিন্ন দিক থেকে আলাদা ছিল। কিন্তু, কোন দাসত্বই কখনও ‘উত্তম’ নয়। সকল দাসত্বই খারাপ। একজনকে দাস করার জন্য কারও কোন অজুহাত/উছিলা থাকা উচিৎ নয়। আমরা কৃতজ্ঞ থাকতে পারি যে, ঈশ্বর তাঁর ব্যবস্থার দ্বারা দাস-প্রভুদের বিচার করবেন ও শাস্তি দিবেন।

প্রাক্তন কৃতদাস পুবলিউস সাইরুসের ক্রন্দন আমাদের হৃদয়কে বিষণ্ন করে: “আমি মরতে চেয়েছি; যাতে, আমি দাস বলে, কেউ আমাকে আর প্রহার করতে না পারে। এ কারণে, মৃত্যু আমার কাছে মনোহর।”

ইফিষীয় ৬:৫-৮ পদে ব্যবহৃত ‘দাস’ শব্দটি গ্রিক শব্দ ‘দৌলস’ থেকে এসেছে। বাইবেলের কিছু বর্তমান বিশ্লেষক এই ‘দাস’ শব্দটিকে ‘পরিচারক’ হিসেবে প্রয়োগ করতে চান, যেটি দেখায় যে, গৃহ-দাসেরা শিক্ষিত হয়েছে এবং পরে তারা মুক্ত হয়েছে। কিন্তু আমাদের স্মরণে রাখতে হবে যে, গৃহ-দাস সহ, সব ধরণের দাস-দাসী ছিল তাদের প্রভুর অধীনস্থ। তাদের উপরে তাদের প্রভুদের পূর্ণ নিয়ন্ত্রণ ছিল এবং তারা যেকোন সময় তাদেরকে শাস্তি দিতে পারত। সুতরাং, ইফিষীয় ৬:৫-৮ পদে ব্যবহৃত ‘দৌলস’ শব্দটিকে ‘দাস’ লেখাই শ্রেয়। ‘দাস’ হচ্ছে ভাল শব্দ, কারণ এটি দেখায় যে, এই পুরুষ ও নারীরা সর্বদা বিপদের মাঝে জীবন যাপন করত (ইফিষীয় ৬:৯)।

পৌলের সময়ে দাসত্ব ছিল জীবনের একটি অংশ। তার উপদেশ এ সংক্রান্ত নয় যে, কীভাবে দাসপ্রথা উচ্ছেদ করা যায়। তার উপদেশ হচ্ছে এ সংক্রান্ত যে, দাসেরা ও প্রভুরা কীভাবে যীশুতে একটি নতুন জীবন লাভ করতে পারে।