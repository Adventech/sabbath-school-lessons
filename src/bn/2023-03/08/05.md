---
title:  খ্রীষ্টিয় জীবনে পবিত্র আত্মা
date:   16/08/2023
---

`যেমনিভাবে আমরা গতকাল দেখেছি, পৌল এ ব্যাপারে খ্রীষ্টিয়ানদের সাবধান করছেন যে, তাদের কী বলতে হবে এবং তা কীভাবে বলতে হবে।  পৌল তার বার্তায়, পবিত্র আত্মার বিষয়ে কি বলছেন? উত্তরের জন্য ইফিষীয় ৪:৩০ পদ পড়ুন।`

পৌল আমাদের একটি সতর্কবার্তা দিচ্ছেন এবং একই সময়ে একটি প্রতিজ্ঞা করছেন। মণ্ডলীতে আমাদের একে অন্যের বিরুদ্ধে পাপগুলো ঈশ্বরের দৃষ্টিতে ছোট নয়। ঈশ্বর আমাদেরকে কথা বলার বর দিয়েছেন। মণ্ডলীতে যখন আমরা একে অন্যের বিরুদ্ধে নিষ্ঠুর ও খারাপ কথা বলি, তখন আমরা পবিত্র আত্মাকে আঘাত করি (ইফিষীয় ৪:২৫-২৭, ২৯, ৩১, ৩২)। এই পদগুলোয় পৌলের দেয়া সতর্কবার্তার সঙ্গে যিশাইয় ৬৩:১০ পদে যিশাইয়ের দেওয়া সতর্কবার্তার যথেষ্ট মিল রয়েছে। সতর্কবাতায় যিশাইয় বলেন, “কিন্তু তাহারা বিদ্রোহী হইয়া তাঁহার পবিত্র আত্মাকে শোকাকুল করিত, তাহাতে তিনি ফিরিয়া তাহাদের শত্রু হইলেন, আপনি তাহাদের সহিত যুদ্ধ করিতে লাগিলেন” (যিশাইয় ৬৩:১০)।

পৌল খ্রীষ্টিয়ানদের বলেন যে, পবিত্র আত্মা তাদেরকে একটি বিশেষ চিহ্নে চিহ্নিত করেছেন। এই চিহ্নটি দেখায় যে, তারা ঈশ্বরের অধিভুক্ত (ইফিষীয় ১:১৩, ১৪)। চিহ্নটি হচ্ছে প্রমাণও যে, দ্বিতীয় আগমনে ঈশ্বর খ্রীষ্টিয়ানদের মুক্ত করা পর্যন্ত পবিত্র আত্মা তাদেরকে নিরাপদে রাখবেন (ইফিষীয় ৪:৩০)। সুতরাং, পবিত্র আত্মাকে আমাদের অবশ্যই সম্মান করতে হবে। যখন আমরা এক জন অন্য জনের বিরুদ্ধে মন্দ কথা বলি, তখন আমরা আমাদের মুখের কথাকে অস্ত্রে পরিণত করি। আমরা দেখাই যে, আমরা পবিত্র আত্মাকে সম্মান করি না। আমরা পবিত্র আত্মাকে ব্যথিত করি।

পৌল চান আমরা যেন পবিত্র আত্মার বিষয়ে বাইবেলের আরেকটি সত্য বুঝি। পবিত্র আত্মা হলেন ব্যক্তি। পবিত্র আত্মার অনুভূতি আছে। সে-কারণে, যখন আমরা একে অন্যের বিরুদ্ধে মন্দ কথা বলি, তখন আত্মা দুঃখ পান। (পবিত্র আত্মা কীভাবে একজন ব্যক্তির ন্যায় আচরণ করেন, সে-বিষয়ে জানতে আরও পড়ুন: রোমীয় ৮:১৬, ২৬, ২৭; ১ করিন্থীয় ২:১০, ১৩; ১ করিন্থীয় ১২:১১; গালাতীয় ৫:১৭, ১৮)।

যখন আমরা ত্রিত্ব ঈশ্বরের বিষয়ে কথা বলি, তখন আমাদের অবশ্যই সতর্ক হতে হবে। ত্রিত্ব ঈশ্বর হলেন একটি রহস্য। আত্মা হলেন পিতার সহিত এক কিংবা তাঁর সহিত সঙ্গতিপূর্ণ। একই সময়ে, আত্মা হলেন পিতা ও পুত্র অপেক্ষা পৃথক ব্যক্তি। “আত্মার নিজস্ব মন রয়েছে। তিনি তাঁর নিজের সিদ্ধান্ত নেন। যখন আমরা খারাপ কাজ করি এবং মন্দ কথা বলি, তখন আমরা পবিত্র আত্মাকে ব্যথিত করি। কেবল একজন ব্যক্তিকে ব্যথিত কিংবা মর্মাহত করা যায়। একই সঙ্গে, আত্মা আমাদের মত নয়। যখন আমরা বলি যে, আত্মা একজন ব্যক্তি, তখন আমরা ঈশ্বরের বিষয় বোঝার চেষ্টায় মানবীয় ভাষা ব্যবহার করে থাকি। কোনো মানুষ পবিত্র আত্মার ন্যায় হতে পারে না। তিনি আমাদের ঊর্ধ্বে, কারণ তিনি ঈশ্বর।” -পল পিটারসেন, গড্ ইন থ্রি পারসোন্স- ইন দ্যা নিউ টেস্টামেণ্ট, পৃষ্ঠা: ২০।