---
title:  যুদ্ধক্ষেত্রে প্রার্থনা
date:   21/09/2023
---

যুদ্ধ বিষয়ক প্রচারের শেষে, পৌল তার পাঠকদের, ঈশ্বরের সেনাদল হিসেবে, সকল স্থানের খ্রীষ্টিয়ানদের জন্য প্রার্থনা করতে বলেন (ইফিষীয় ৬:১৮)। পৌল তার পাঠকদেরকে তার জন্যও প্রার্থনা করতে বলেন, কারণ তিনি ঈশ্বরের বার্তাবাহক হওয়ার কারণে কারাবন্দি আছেন (ইফিষীয় ৬:১৯, ২০)। রোমীয় যুগে, সেনাদলগুলো যুদ্ধক্ষেত্রে অবস্থানকালে তাদের দেবতাদের কাছে প্রার্থনা করত, যেন তারা যুদ্ধে জয়ী হতে পারে। পুরাতন নিয়মে আমরা যুদ্ধক্ষেত্রে প্রার্থনা করার ব্যাপারে অনেক উদাহরণ পাই। যহসীয়েল ঈশ্বরের লোকদেরকে যুদ্ধ করার জন্য নির্দেশ দেবার পর, রাজা যিহোশাফট সব লোকদেরকে প্রার্থনার জন্য যিহূদা ও যিরূশালেমে চালনা দিয়ে নিয়ে যান। রাজা ও তার লোকেরা প্রভুর সাক্ষাতে মাথা নত করে এবং তাঁর আরাধনা করে (২ বংশাবলি ২০:১৮)। নিঃসন্দেহে, প্রার্থনা ঈশ্বরের যুদ্ধসজ্জার ৭ম অংশ/সজ্জা নয়। কিন্তু প্রার্থনা হচ্ছে পৌলের যুদ্ধসজ্জা বিষয়ক প্রচারের এবং সেনাদল বিষয়ক রূপকের একটি গুরুত্বপূর্ণ অংশ (ইফিষীয় ৬)।

মণ্ডলী যদি মন্দের বিরুদ্ধে লড়াইয়ে সফল হতে চায়, তাহলে মণ্ডলীকে অবশ্যই সম্পূর্ণরূপে ঈশ্বরের শক্তির উপর নির্ভর করতে হবে। প্রার্থনা হচ্ছে একটি মাধ্যম যার দ্বারা মণ্ডলীর সভ্য-সভ্যারা ঈশ্বরকে দেখায় যে, তারা তাঁর উপর নির্ভরশীল।

সম্প্রতি যেমনিভাবে আমরা দেখলাম, পৌল মণ্ডলীর সভ্য-সভ্যাদের কাছে নিজের জন্য প্রার্থনা চাইছেন (ইফিষীয় ৬:১৯)। পৌল চাচ্ছেন যে, মণ্ডলী পৌলের জন্য প্রার্থনা করুক, যেন পৌল সঠিক সময়ে সঠিক বাক্য বলতে পারেন। পৌল তাদের প্রার্থনা চাচ্ছেন, যেন ঈশ্বরের অর্পিত কাজ তিনি করতে পারেন। যীশুর সুসমাচার এবং সুসমাচারের বিস্ময়কর নিগূঢ়তত্ত্ব ঘোষণা করার জন্য ঈশ্বর পৌলকে নির্দেশ দিয়েছেন (ইফিষীয় ৬:১৯)। যিহূদীদের পাশাপাশি অ-যিহূদীর পরিত্রাণ করার ব্যাপারে ঈশ্বরের পরিকল্পনা হচ্ছে এই নিগূঢ়তত্ত্বের একটি অংশ (ইফিষীয় ৩:১-১৩ পদ পড়ুন)। এই পরিত্রাণ প্রাপ্তরা একযোগে ঈশ্বরের মানব পরিবারের নতুন সদস্য-সদস্যা হবে (ইফিষীয় ২:১৫; আরও পড়ুন, ইফিষীয় ২:১১-২২)। সমস্তকিছুতে ঐক্য স্থাপনের জন্য এবং সমস্তকিছু যীশুর অধীনে আনার জন্য এই কাজ হচ্ছে ঈশ্বরের পরিকল্পনার অংশবিশেষ (ইফিষীয় ১:১০)।

`বিভিন্ন সময়ে, ঈশ্বরের বার্তাবাহকেরা তাঁর লোকদের একত্রিত হবার জন্য এবং প্রার্থনা করার জন্য আহ্বান করে থাকেন। প্রার্থনার আহ্বানের কয়েকটি ঘটনা জানতে লূক ১৮:১-১৮; ফিলিপীয় ৪:৬; কলসীয় ৪:২; এবং ১ থিষলনীকীয় ৫:১৬-১৮ পদ পড়ুন। কোন্ আহ্বানটি আপনার সবচেয়ে ভালো লেগেছে? কেন?`

বাইবেল আমাদের বার বার কেন সর্বান্তঃকরণে প্রার্থনা করতে আহ্বান করে? ঈশ্বরের যুদ্ধসজ্জার ব্যাপারে পৌলের রূপক চিত্রটি আমাদের দুটি সম্ভাব্য উত্তর দেয়: (১) প্রার্থনা আমাদেরকে শয়তানের বিরুদ্ধে যুদ্ধে সুরক্ষা পেতে সাহায্য করে। (২) ঈশ্বরের যুদ্ধসজ্জা আমাদেরকে শক্তিশালী করার ব্যাপারে তাঁর প্রতিজ্ঞা প্রদর্শন করে এবং বিজয় লাভ করতে সাহায্য করে (ইফিষীয় ৬:১০-১৭)। প্রার্থনা আমাদেরকে ঈশ্বরের প্রতিজ্ঞামালায় আস্থা রাখতে সাহায্য করে।