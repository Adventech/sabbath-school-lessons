---
title:  পাঠ
date:   19/09/2023
---
‘শান্তির সুসমাচারের সুসজ্জতার পাদুকা’
একজন রোমীয় সৈনিক যুদ্ধে যাবার আগে এক জোড়া পাদুকা (জুতা) পরত। পাদুকার তলদেশ ছিল অত্যন্ত পুরু। পাদুকার তলদেশে বিশেষ ধরণের পেরেক আটা থাকত। এই পেরেকগুলো পাদুকার তলদেশকে মাটির সঙ্গে স্থিরভাবে আটকে রাখত, যেন সৈনিক সাবলীলভাবে দাঁড়াতে পারে ও যুদ্ধ করতে পারে (ইফিষীয় ৬:১১, ১৩, ১৪)। পেরেকগুলোর কারণে একজন রোমীয় সৈনিক লড়াইয়ের সময় পিছলে যেত না কিংবা পড়ে যেত না।

`ইফিষীয় পুস্তকে পৌলের আট বার কথিত ‘শান্তির’ বিষয়ে পর্যালোচনা করুন: ইফিষীয় ১:২; ২:১৪, ১৫, ১৭; ৪:৩ এবং ৬:১৫, ২৩। শান্তির বিষয় বলতে গিয়ে পৌল কেন যুদ্ধের একটি রূপক ব্যবহার করছে?`

পৌল বলেন: “কেননা তিনিই আমাদের সন্ধি; তিনি উভয়কে এক করিয়াছেন, এবং মধ্যবর্তী বিচ্ছেদের দেওয়াল ভাঙ্গিয়া ফেলিয়াছেন। শত্রুতাকে, বিধিবদ্ধ আজ্ঞাকলাপরূপ ব্যবস্থাকে, নিজ মাংসে লুপ্ত করিয়াছেন; যেন উভয়কে আপনাতে একই নূতন মনুষ্যরূপে সৃষ্টি করেন, এইরূপে সন্ধি করেন; এবং ক্রুশে শত্রুতাকে বধ-করণ পূর্বক সেই ক্রুশ দ্বারা এক দেহে ঈশ্বরের সহিত উভয় পক্ষের মিলন করিয়া দেন। আর তিনি আসিয়া ‘দূরবর্তী’ যে তোমরা, তোমাদের কাছে ‘সন্ধির, নিকটবর্তীদের কাছেও সন্ধির’ সুসমাচার জানাইয়াছেন” (ইফিষীয় ২:১৪-১৭)। খ্রীষ্টিয়ানরা যীশুর পক্ষে বার্তাবাহক। তারা যীশুর শান্তি এবং পাপের বিরুদ্ধে তাঁর যুদ্ধজয়ের সুসমাচার ঘোষণা করে। খ্রীষ্টিয়ানদেরকে শান্তির পাদুকা পরিধান করতে বলার মাধ্যমে পৌল সে-কথাই বোঝাচ্ছেন। এই পাদুকাগুলো খ্রীষ্টিয়ানদেরকে যুদ্ধের জন্য দাঁড়াতে প্রস্তুত করবে।

একইসঙ্গে, আমাদের অবশ্যই বুঝতে হবে যে, পৌল আমাদের আক্ষরিকভাবে অস্ত্রশস্ত্র তুলে নিতে ও শত্রুর বিরুদ্ধে লড়াই করতে বলেননি। পাদুকা হচ্ছে কেবল সুসমাচারের রূপক যা ঈশ্বরের শান্তি হৃদয় পূর্ণ করে (ইফিষীয় ৬:১৫)। পৌল মোটেও চান না যে, খ্রীষ্টিয়ানরা তাদের বন্ধু-পরিজন, সহকর্মি ও পরিবারের সদস্য-সদস্যাদের বিরুদ্ধে বিবাদ ও লড়াই করুক। পৌল চান তারা পরস্পর শান্তি ও ঐক্যে থাকুক। তিনি চান আমরা একে অন্যকে দয়া দেখাই, সম্মান করি ও প্রেম করি (ইফিষীয় ৪:২৫-৫:২ পদ পড়ুন)। মণ্ডলীকে অবশ্যই লড়াই করতে হবে। কিন্তু আমরা শান্তির সঙ্গে মন্দের বিরুদ্ধে লড়াই করি। সকল প্রকার গর্বমুক্ত, একটি ধৈর্যশীল হৃদয়, ক্ষমা, প্রেম ও দয়া হচ্ছে আমাদের ‘যুদ্ধসজ্জা।’ আমাদের ‘যুদ্ধসজ্জার’ মধ্যে প্রার্থনা, উপাসনা ও প্রশংসা অন্তর্ভুক্ত। যখন আমরা এই ‘যুদ্ধসজ্জা’ পরিধান করি, তখন আমরা অন্যদেরকে সমস্তকিছু যীশুতে নতুন করার ব্যাপারে ঈশ্বরের বিস্ময়কর পরিকল্পনা দেখাই (ইফিষীয় ১:৯, ১০)।