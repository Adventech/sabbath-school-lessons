---
title:  ‘হে নিদ্রাগত ব্যক্তি, জাগ্রত হও!’
date:   22/08/2023
---

`ইফিষীয় ৫:১১-১৪ পদ পড়ুন। এই পদগুলোয় পৌল আমাদের কি জোরালো সতর্কবার্তা দিচ্ছেন? বর্তমান, খ্রীষ্টিয়ান হিসেবে এই বার্তা আমাদের কাছে কি অর্থ বহন করে?`

আমরা যদি ইফিষীয় ৫:১১-১৪ পদ বুঝতে চাই, আমাদের দুটি গুরুত্বপূর্ণ নীতি বুঝতে হবে যা পৌল আমাদের দিচ্ছেন:

১\) এমন একটি জীবন যাপন করুন যা ঈশ্বরকে সম্মান করে। আপনার চারপাশের লোকদের দেখান যে, আপনি ঈশ্বরের লোক (ইফিষীয় ৫:৮; আরও পড়ুন, ইফিষীয় ৫:১, ২, ৪, ৯-১১, ১৩, ১৪)।

২\) ব্যভিচারের বা যৌনতার পাপের জীবন যাপন করবেন না (ইফিষীয় ৫:১১; আরও পড়ুন, ইফিষীয় ৫:৩,৪, ৫-৮, ১২)।

ইফিষীয় ৫:১১ পদ ভালভাবে বোঝার জন্য ইফিষীয় ৫:৮-১০ পদ পড়ুন। আমরা যা বলি ও করি তা নন-খ্রীষ্টিয়ানরা খেয়াল করে। সুতরাং, খ্রীষ্টিয়ানদের জীবন অন্য লোকদেরকে যেন অবশ্যই দেখায় যে, তারা ঈশ্বরের অধিভুক্ত (ইফিষীয় ৫:৮)। তাহলে, খ্রীষ্টিয়ানরা অন্যদের দেখাতে পারবে যে, ঈশ্বর হলেন জ্যোতি। “দীপ্তির সন্তানদের ন্যায় চল- কেননা সর্বপ্রকার মঙ্গলভাবে, ধার্মিকতায় ও সত্যে দীপ্তির ফল হয়” (ইফিষীয় ৫:৯)। ঈশ্বর যে প্রেম, সেটা অন্যদের দেখানোর জন্য এই উপদেশটি হচ্ছে পৌলের একটি পরিকল্পনা। খ্রীষ্টিয়ান হিসেবে, আমাদের অবশ্যই দেখাতে হবে যে, পাপ মন্দ। পবিত্র জীবন যাপন করে আমরা সেটা দেখাতে পারি।

ইফিষীয় ৫:১৩, ১৪ পদ আমাদের বলে যে, পবিত্র জীবন যাপন করার মাধ্যমে খ্রীষ্টিয়ানরা নন-খ্রীষ্টিয়ানদের জয় করতে পারে: “কিন্তু দোষ দেখাইয়া দেওয়া হইলে সকলই দীপ্তি দ্বারা প্রকাশ হইয়া পড়ে; বস্তুতঃ যাহা প্রকাশ হইয়া পড়ে, তাহা সকলই দীপ্তিময়। এই জন্য উক্ত আছে, ‘হে নিদ্রাগত ব্যক্তি, জাগ্রত হও, এবং মৃতগণের মধ্য হইতে উঠ, তাহাতে খ্রীষ্ট তোমার উপরে আলোক উদয় করিবেন’” (ইফিষীয় ৫:১৩, ১৪)।

পাপীরা যখন বুঝতে পারে যে, মন্দ আচার-ব্যবহার তাদেরকে অনন্ত জীবন হারানোর পথে নিয়ে যায় (ইফিষীয় ৫:৫, ৬), তখন তারা উপলব্ধি করবে যে, তাদের পরিবর্তন অবশ্যই দরকার। তারা যখন এই অভিজ্ঞতা অর্জন করে, তখন তারা যীশুকে গ্রহণ করে সুরক্ষা পেতে পারে।

ইফিষীয় ৫:১৪ পদ হচ্ছে একটি কবিতা/কাব্য। এই কবিতায়, পৌল খ্রীষ্টিয়ানদেরকে আত্মিক ঘুম থেকে উঠতে বলছেন এবং তাদের জীবন পরিবর্তনের জন্য যীশুকে সুযোগ দিতে বলছেন। এই কবিতাটি আমাদেরকে যিশাইয় ৬০:১-৩ পদ স্মরণ করাচ্ছে, যা ঈশ্বরের লোকদের, অর্থাৎ ইস্রায়েল সন্তানদের, উদ্দেশ্যে লেখা হয়েছে। সুতরাং, আমরা হয়ত আরও বুঝতে পারছি যে, ইফিষীয় ৫:১৪ পদ খ্রীষ্টিয়ানদের জেগে উঠতে বলছে। পৌল চান ঈশ্বরের লোকেরা স্মরণ করুক যে, তারা ঈশ্বরের কর্মচারী। অন্ধকারময় পৃথিবীতে খ্রীষ্টিয়ানদেরকে অবশ্যই আলোর ন্যায় জ্বলে উঠতে হবে।

`আপনার জীবন কীভাবে অন্য লোকদেরকে বাইবেলের সত্য দেখায়?`