---
title:  যীশুর ন্যায় চলি
date:   20/08/2023
---

`পৌল বলেন যে, খ্রীষ্টিয়ানদেরকে যীশুর মত জীবন যাপনের চেষ্টা করতে হবে। পৌল কি বোঝাচ্ছেন? উত্তরের জন্য ইফিষীয় ৫:১, ২ পদ পড়ুন।`

পৌল ইফিষের খ্রীষ্টিয়ানদের বলেন যে, যীশু তাদের যেমন ভালবেসেছেন, তারা যেন অন্যদের ঠিক একইভাবে ভালবাসেন (ইফিষীয় ৫:৮, ১৫)। আমাদের পাপের জন্য ক্রুশে মৃত্যুবরণ করে যীশু আমাদের দেখালেন যে, তিনি আমাদের কতটা ভালবাসেন। তাঁর স্বার্থবিহীন প্রেম (তুলনা করুন, ইফিষীয় ৪:৩২) হচ্ছে আমাদের জন্য অনুকরণীয় দৃষ্টান্ত (ইফিষীয় ৫:২)। আমাদের জন্য যীশুর মৃত্যুর বিষয়ে পৌল আমাদের চারটি বিষয় জানান:

১\) যীশু আমাদের জন্য মৃত্যু বরণ করলেন, কারণ তিনি (ইফিষীয় ৫:২) ও পিতা ঈশ্বর আমাদের ভালবাসেন (ইফিষীয় ৫:১)।

২\) যীশু আমাদের শাস্তি নিজে তুলে নিলেন। তিনি আমাদের অনুকল্প (বিকল্প) হলেন। ক্রুশে তিনি আমাদের স্থানটি গ্রহণ করলেন।

৩\) যীশুর মৃত্যু হল একটি যজ্ঞবলি, যা তিনি ঈশ্বরের উদ্দেশ্যে করেছেন।

৪\) যীশুর মৃত্যু ঈশ্বর মেনে নিলেন, কারণ সেটি ছিল সৌরভ উৎসর্গের সমতুল্য (ইফিষীয় ৫:২; তুলনা করুন, যাত্রা ২৯:১৮; লেবীয় ২:৯; ফিলিপীয় ৪:১৮)।

ইফিষীয় পুস্তকের কিছু নতুন খ্রীষ্টিয়ান অতীতের পুরাতন জীবনে ফিরে যাওয়ার ব্যাপারে শঙ্কিত ছিল। পৌল চান না যে, তাদের মন্দ আচরণ ঈশ্বরের পক্ষে তাদের ভালো কাজকে বিনষ্ট করুক (তুলনা করুন, ১ করিন্থীয় ৫:১-১১; ৬:১২-২০; ২ করিন্থীয় ১২:২১)। সুতরাং, ইফিষীয় ৫:৩-৫ পদে, পৌল তার পাঠকদেরকে যৌনতার ব্যাপারে ঈশ্বরের নীতি জানাচ্ছেন।

নূতন নিয়মের যুগে, রোম সাম্রাজ্যের নাগরিকেরা বহুগামীতার পাপে নিমজ্জিত ছিল (১ করিন্থীয় ৬:৯; ৫:১৯; ৪:১৭-১৯; কলসীয় ৩:৫)। ধনী লোকেরা সেই সব স্থানে ভোজ ও উৎসবের আয়োজন করত যেখানে গিয়ে তারা পাপ কাজ করতে পারে; আর, এ সবের বিরুদ্ধে পৌল ইফিষীয় ৫:১৩, ১৪ পদে সাবধান করছেন। এই পাপগুলোর মধ্যে মদ্যপান, কামাদ্দীপক আলোচনা (চুকটি/কৌতুক), হাসি-তামাশা ও অন্যান্য পাপকাজ অন্তর্ভুক্ত ছিল। একই সময়ে, তৎকালে অনেক রোমীয় নাগরিক ছিলেন যারা এসব মন্দ আচরণ পছন্দ করতেন না এবং গ্রাহ্য করতেন না। রোমীয়রা ভালো আচরণ ও মন্দ আচরণের একটি তালিকা প্রস্তুত করেছিলেন, এবং তারা তাদের নিজস্ব তালিকা মেনে চলার চেষ্টা করতেন (ইফিষীয় ৫:২১-৬:৯; কলসীয় ৩:১৮-৪:১)। পৌল চেয়েছেন যে, খ্রীষ্টিয়ানরা অ-যিহূদীদের মন্দ আচরণ এড়িয়ে চলুক। পৌল আরও চেয়েছেন যে, খ্রীষ্টিয়ানরা পবিত্র জীবন যাপনের ব্যাপারে মনোযোগী হোক। ফলে, অ-যিহূদীরা তাদের ভালো ও মার্জিত জীবন দেখবে এবং তাদেরকে ও তাদের বিশ্বাসকে সম্মান করবে।

`আমরা যেখানেই বাস করি না কেন, যৌনতার পাপ ও মন্দ আচার-আচরণের বিরুদ্ধে পৌলের সতর্কবার্তাগুলো বর্তমান সময়ে কীভাবে আমাদের জন্য উপকারী?`