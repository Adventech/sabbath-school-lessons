---
title:  আত্মায় পরিপূর্ণ আরাধনা
date:   24/08/2023
---

`ইফিষীয় ৫:১৮-২০ পদে, পৌল আরাধনা সম্পর্কে বলছেন। পৌল আমাদের কি বলছেন, আরাধনার সময় খ্রীষ্টিয়ানদের কি করতে হবে?`

ইফিষীয় ৫:১-২০ পদে, পৌল খ্রীষ্টিয়ানদেরকে মদের বিষয় বলছেন। পৌল তার পাঠকদেরকে মদপান করতে নিষেধ করছেন। পৌল বলছেন যে, মদ্যপান করা হচ্ছে অন্যায়। পুরাতন নিয়ম আমাদের মদ্যপানের বিরুদ্ধেও সাবধান করছে (হিতোপদেশ ২০:১; ২৩:২৯-৩৫)। মানুষ যখন মদপান করে, তখন অনেক মন্দ ঘটনা ঘটে। মাতালেরা এমন সব কথা বলে যা তাদের বলা উচিৎ না। তারা বিভিন্ন খারাপ কাজ করে। মাতালদের ঈশ্বরের জন্য কোনো ভালবাসা থাকে না (ইফিষীয় ৫:৩-১৪)। পৌল খ্রীষ্টিয়ানদেরকে বলছেন যে, তারা যেন তাদের হৃদয় পবিত্র আত্মায় পূর্ণ রাখে। আত্মায় পূর্ণ খ্রীষ্টিয়ানরা ঈশ্বরের বিষয় বলবে। এই খ্রীষ্টিয়ানরা ঈশ্বরকে ধন্যবাদ দেবে। তারা ঈশ্বরের গুণগান গাইবে।

যখন আমরা পবিত্র আত্মায় পূর্ণ থাকি, তখন মণ্ডলীতে শান্তি ও ঐক্য থাকে (ইফিষীয় ৪)। ঈশ্বরের জন্য আমাদের আরাধনাও ভিন্ন মাত্রার হয়। আমাদের আরাধনা স্বার্থপূর্ণ হয় না (ইফিষীয় ৫:১-১৮)।

ইফিষীয় ৫:১৮-২০ পদে পৌল গান-বাজনার বিষয় বলছেন। গান-বাজনা হচ্ছে আরাধনার একটি গুরুত্বপূর্ণ অংশ। প্রশংসার অংশ। আরও পড়ুন, কলসীয় ৩:১৬; তুলনা করুন, প্রেরিত ১৬:২৫; যাকোব ৫:১৩। এই পদগুলো আমাদের আরও দেখায় যে, গান-বাজনা হচ্ছে আমাদের ঈশ্বরের আরাধনার একটি গুরুত্বপূর্ণ অংশ।

মণ্ডলীর সভ্য-সভ্যারা যখন গান করে, তখন তা পরস্পর কথা বলার মত হয় (ইফিষীয় ৫:১৯)। একই সময়ে, আমাদের অবশ্যই স্মরণে রাখতে হবে যে, যখন আমরা গান গাই, তখন আমরা ঈশ্বরের প্রশংসা করি। আমাদের আরাধনার অংশ হিসেবে, ঈশ্বরকে আমরা ধন্যবাদ জানাই (ইফিষীয় ৫:২০), এবং আমাদের গানের দ্বারা তাঁর প্রশংসা করি (ইফিষীয় ৫:১৯)। আমরা আমাদের গান ও প্রশংসা যীশুর নামে পিতা ঈশ্বরকে উৎসর্গ করি (তুলনা করুন, কলসীয় ৩:১৬)। সে-কারণে পৌল বলেন, “কিন্তু আত্মাতে পরিপূর্ণ হও; গীত, স্তোত্র ও আত্মিক সঙ্কীর্তনে পরস্পর আলাপ কর; আপন আপন অন্তঃকরণে প্রভুর উদ্দেশে গান ও বাদ্য কর” (ইফিষীয় ৫:১৯)। ‘আত্মিক সঙ্কীর্তন’ কথাটি কি খেয়াল করেছেন? ‘আত্মিক’ কথাটি গ্রিক ‘নিউমাটিকস্’ শব্দ থেকে এসেছে। এই শব্দটির দ্বারা আমরা পবিত্র আত্মায় পরিপূর্ণ হয়ে গান গাওয়া বুঝি; কিংবা, আমরা সেই সব গানগুলোর বিষয় বুঝি যা গাইবার জন্য তিনি (পবিত্র আত্মা) আমাদের পরিচালনা দেন। অর্থাৎ, ইফিষীয় ৫:১৮-২০ পদে পৌল আমাদের দেখান যে, যখন আমরা আরাধনা করি, তখন আমরা ঈশ্বরত্বের তিন সত্তার আরাধনা করি। ঈশ্বরত্ব হলেন- পিতা, যীশু ও পবিত্র আত্মা।

`আপনার প্রিয় আত্মিক (আধ্যাত্মিক) গানের কথাগুলো নিয়ে ধ্যান করুন। এই গানগুলো কীভাবে আপনাকে যীশুর প্রেম ভালভাবে বুঝতে সাহায্য করে?`