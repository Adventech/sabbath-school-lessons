---
title:  পবিত্র আত্মা আমাদের জন্য কি করেন?
date:   06/07/2023
---

`ইফিষীয় ১:১৩, ১৪ পদে, পৌল আমাদেরকে তার পাঠকদের ব্যাপারে একটি সংক্ষিপ্ত বর্ণনা দিচ্ছেন যে, যীশুকে গ্রহণ করার পর কীভাবে তাদের জীবন বদলে গিয়েছিল। তাদের জীবনে কীভাবে পরির্বতন আসে?`

খ্রীষ্টিয়ানদের জীবনে পবিত্র আত্মা যে গুরুত্বপূর্ণ, সেটা দেখানোর জন্য পৌল দুটি রূপক ব্যবহার করছেন। প্রথম রূপকটি হচ্ছে একটি মুদ্রাঙ্ক। মুদ্রাঙ্ক হচ্ছে এমন কিছু যা বাইবেলের যুগে কোন চুক্তিপত্রে নিজের পরিচিতি তুলে ধরার জন্য প্রয়োগ করত। একইভাবে পবিত্র আত্মা হচ্ছেন সেই বিশেষ মুদ্রাঙ্ক যা ঈশ্বর যীশুকে গ্রহণ করা লোকদের জীবনে রাখছেন। বাইবেলের যুগে, লোকেরা বিভিন্ন কারণে মুদ্রাঙ্ক ব্যবহার করতেন। আইন ও চুক্তি সংক্রান্ত কাগজপত্রগুলোকে বিশ্বাসযোগ্য করে তোলার জন্য লোকেরা মুদ্রাঙ্ক ব্যবহার করত। পাত্রগুলোয় কি পরিমাণ দ্রব্য আছে কিংবা পাত্রের দ্রব্যগুলো যে উৎকৃষ্ট, সেটা নির্দেশ করার জন্য মুদ্রাঙ্ক ব্যবহার করা হত (যিহিষ্কেল ২৮:১২ পদ পড়ুন)। কখনও কখনও লোকেরা বিক্রয় করা পণ্যের উপরে এ কারণে মুদ্রাঙ্গ ব্যবহার করত যে, তারা পণ্যগুলো বিক্রি হতে দেখেছে (যিরমিয় ৩২:১০-১৪, ৪৪ পদ পড়ুন)। চুক্তিপত্রে ও চিঠির উপরে (১ রাজাবলি ২১:৮ পদ পড়ুন) এবং দত্তক গ্রহণের চুক্তিপত্রে মুদ্রাঙ্গ ব্যবহার করা হত। মুদ্রাঙ্ক এটাও ঘোষণা করত যে, সন্ধি বা চুক্তিপত্রের মালিক কে। মুদ্রাঙ্ক ছিল একটি প্রতিজ্ঞাও। মুদ্রাঙ্ক এটা দেখাত যে, মালিক পণ্যগুলোর নিশ্চয়তা দিচ্ছে। পবিত্র আত্মা আমাদের জীবনে একইভাবে একটি মুদ্রাঙ্ক হিসেবে কাজ করেন। আমাদের অন্তরে যখন পবিত্র আত্মা থাকেন, আমরা দেখাই যে, আমরা ঈশ্বরের এবং ঈশ্বর আমাদের রক্ষা করবেন (তুলনা করুন, ইফিষীয় ৪:৩০)। সুতরাং, “খ্রীষ্টে থাকিয়া তোমরাও সত্যের বাক্য, তোমাদের পরিত্রাণের সুসমাচার, শুনিয়া এবং তাঁহাতে বিশ্বাসও করিয়া সেই অঙ্গীকৃত পবিত্র আত্মা দ্বারা মুদ্রাঙ্কিত হইয়াছ” (ইফিষীয় ১:১৩)- বাইবেলের কথিত এই কথাটির অর্থ এখন বুঝতে পারছেন।

“পৌল বলেন যে, যখন আপনি যীশুকে গ্রহণ করেন ও তাঁকে বিশ্বাস করেন, তখন পবিত্র আত্মা আপনাকে মুদ্রাঙ্কিত করেন। ‘মুদ্রাঙ্ক’ করার  ক্রিয়াপদটি গ্রিক ক্রিয়াপদ ‘স্ফ্রাজিজো’ থেকে এসেছে। ঈশ্বর যখন আপনাকে রক্ষা করেন, তখন আপনি মুদ্রাঙ্কিত হন। আপনার মুদ্রাঙ্ক সেই দিনটিকেও দেখায়, যে-দিন যীশু আপনাকে গৃহে নেবার জন্য আসবেন। বাইবেলের এই সত্যটি বিস্ময়কর! ঈশ্বরের অনুসারীরা যখন প্রথম বিশ্বাস করে, তখন পবিত্র আত্মা তাদেরকে ঈশ্বরের পরিত্রাণকারী দয়ার দ্বারা মুদ্রাঙ্কিত করেন।” -যিরি মস্কালা, ‘মিস-ইণ্টারপ্রিটেড এণ্ড-টাইম ইস্যুস: ফাইভ মিথ্স ইন অ্যাড্ভেণ্টিজম,’ জার্ণাল অফ্ দ্যা অ্যাড্ভেণ্টিস্ট থিওলজিক্যাল সোসাইটি (খণ্ড: ২৮), সংখ্যা: ১, পৃষ্ঠা: ৯৫।

পবিত্র আত্মার ক্ষেত্রে পৌল যে দ্বিতীয় রূপক চিত্রটি ব্যবহার করছেন, সেটি হল ‘একটি প্রতিজ্ঞা’ (ইফিষীয় ১:১৪)। পবিত্র আত্মা হচ্ছেন আমাদের জন্য ঈশ্বরের এক প্রতিশ্রুতি যে, তিনি আমাদেরকে যা কিছু দেবার প্রতিজ্ঞা করেছেন, তা তিনি আমাদেরকে পরিপূর্ণরূপে দিবেন (তুলনা করুন, ২ করিন্থীয় ১:২২; ৫:৫)।