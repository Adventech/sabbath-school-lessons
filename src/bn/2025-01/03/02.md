---
title:  আপনার কল্পনা অপেক্ষাও আপনি অধিক দামী
date:   12/01/2025
---

পূর্বের একটি পাঠে যেমনিভাবে আমরা দেখলাম, ঈশ্বর প্রত্যেককে ভালবাসেন, এমন কি জঘন্য পাপীকেও। আমাদের যথা-সাধ্য কল্পনা অপেক্ষাও ঈশ্বর আমাদের অধিক মূল্যায়ন করেন। কিন্তু ঈশ্বর পাপ ঘৃণা করেন। ঈশ্বর আমাদের প্রেম করেন, এবং পাপ আমাদের যে-ক্ষতি করে, তা তিনি জানেন।

`লূক ১৫:১১-৩২ পদের দৃষ্টান্তটি পড়ুন। হারানো পুত্রের এই দৃষ্টান্তটি আমাদেরকে ঈশ্বরের দয়া ও প্রেম সম্পর্কে কি শিক্ষা দেয়? যারা জেষ্ঠ পুত্রের মত ‘গৃহে’ (অর্থাৎ মণ্ডলীতে) থাকে, সেই সদস্যদের এই দৃষ্টান্তটি কি সতর্ক-বার্তা দেয়?`

যীশু এমন একজন কনিষ্ঠ পুত্রের উপমা বলেন, যে-কিনা পিতার মৃত্যুর পূর্বেই তার উত্তরাধিকার দাবী করেছিল। পুত্র যখন পিতার মৃত্যুর পূর্বেই উত্তরাধিকার দাবী করেছিল, তখন সে তার পিতা ও পরিবারকে প্রত্যাখ্যান করেছিল। বিপথগামী এই অপব্যয়ী পুত্র তার সকল অর্থ-সম্পদ অপচয় করেছিল, এবং সে কাঙ্গাল ও অনাহারী হয়ে পড়েছিল। হারানো এই পুত্রটি শুকরদের ঈর্ষা করেছিল, কারণ শূকরগুলো তার থেকেও অধিক খাবার পায়। পুত্রটি জানত যে, তার পিতার বাড়ির চাকরাও তাদের প্রয়োজন অপেক্ষা অধিক খাবার পায়। তাই, একজন চাকর হবার জন্য সে বাড়ি ফিরে যাওয়ার প্রত্যাশা করল।

উপমায় পরবর্তীতে যা ঘটল, সেটাই ছিল লক্ষণীয় দিক। পুত্র ফিরে আসার পর অনেক পিতা হয়ত তাকে গ্রহণ করত না। তারা হয়ত বলে বসত, “তুমি আমার দেওয়া অর্থ-কড়ি নিয়ে গেছ এবং তুমি আমার পরিবার থেকে বিচ্ছিন্ন হয়েছ। এখানে তোমার কোন গৃহ নেই।” আমরা পুরোপুরি বুঝতে পারি যে, এমন নিন্দার কাজ করে কোন পুত্র ফিরে আসার পর, একজন পিতা তার সেই অপব্যয়ী পুত্রকে এমন কথা বলতে পারেন কিনা। কোন কোন পিতার দৃষ্টিতে, পুত্র এতটা অধঃপতনে নেমে যায় যে, তাকে আর পুত্র বলে গ্রহণ করা যায় না।

কিন্তু এই দৃষ্টান্তে, পিতা (দৃষ্টান্ত অনুসারে, যিনি হলেন ঈশ্বর) এমন কথা বলছেন না। যীশু বলেন, “পরে সে উঠিয়া আপন পিতার নিকটে আসিল। সে দূরে থাকিতেই তাহার পিতা তাহাকে দেখিতে পাইলেন, ও করুণাবিষ্ট হইলেন, আর দৌড়াইয়া গিয়া তাহার গলা ধরিয়া তাহাকে চুম্বন করিতে থাকিলেন” (লূক ১৫:২০)। তৎকালীন সময়ে, গৃহকর্তা কখনও কারও সঙ্গে দেখা করার জন্য তার বাড়ি থেকে দৌুড়ে বের হত না। কিন্তু পিতার হৃদয় ছিল গভীর প্রেম ও দয়ায় পরিপূর্ণ। সুতরাং, তিনি পুত্রে সঙ্গে মিলিত হবার জন্য দৌুড়ে বের হন। অধিক গুরুত্বপূর্ণ হল, পিতা তার এই পুত্রকে তার পরিবারে আবার স্বাগতম জানান। পুত্রের প্রত্যাবর্তন উদযাপন করার জন্য পিতা একটি বড় ভোজসভার (পার্টি) আয়োজন করেন। উদযাপনটি সেই প্রেম ও দয়া প্রদর্শন করে, যে-প্রেম ও দয়া ঈশ্বর কোন বিপথগামী ব্যক্তির প্রত্যাবর্তনের পর দেখিয়ে থাকেন। এই দৃষ্টান্তটি একজন বিস্ময়কর ও চমৎকার ঈশ্বরের চিত্র আমাদের দেখায়!