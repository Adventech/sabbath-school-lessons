---
title:  ঈশ্বরের কাছে তুষ্টিকর হওন
date:   11/01/2025
---

### শাস্ত্রপাঠ

লূক ১৫:১১-৩২; সফনিয় ৩:১৭; ইফিষীয় ৫:২৫-২৮; যিশাইয় ৪৩:৪; রোমীয় ৮:১; মার্ক ৯:১৭-২৯।

> <p>মুখস্থপদ</p>
> “তোমার ঈশ্বর সদাপ্রভু তোমার মধ্যবর্তী; সেই বীর পরিত্রাণ করিবেন, তিনি তোমার বিষয়ে পরম আনন্দ করিবেন; তিনি প্রেমভরে মৌনী হইবেন, আনন্দগান দ্বারা তোমার বিষয়ে উল্লাস করিবেন” (সফনিয় ৩:১৭)।

এই দৃশ্যটি আপনার মনের মধ্যে কল্পনা করুন: বাবা দিবসে পাঁচ বছর বয়সী একটি শিশু অত্যন্ত সাধারণ ভাবে মুড়িয়ে একটি উপহার নিয়ে বাবার কাছে আসে। বাবার হাতে উপহারটি তুলে দেবার ব্যাপারে শিশুটি ছিল বড়ই উতালা।

পিতার বলা কথাগুলো কল্পনা করুন: “পুত্র, আমি তোমার দেয়া উপহারের তোয়াক্কা করি না। আমাকে খুশি করতে পারে এমন কোন উপহার দেওয়ার যোগ্যতা তোমার নেই। তুমি আমাকে যা দিতে পার, তা আমি নিজেই ক্রয় করে নিতে পারি। তুমি আমাকে যা-কিছু দিবে, তা তো আমার টাকায় কেনা, কিংবা ঐ উপকরণগুলোর দাম তো আমি দিয়েছি। সুতরাং, তোমার উপহার তুমিই রাখ। ওটা আমার দরকার নেই, কিংবা আমি তা চাই না। কিন্তু, যাই হোক, আমি তোমাকে ভালবাসি।”

অদ্ভুত!

এই পিতার বলা কথাগুলো নিয়ে আপনি কি ভাবছেন? এই কথাগুলো আমাদের বিবেচনায় ‘নির্মম,’ ‘জঘন্য,’ কিংবা ‘নিরুত্তাপ’ মনে হতে পারে। আমাদের বিষয়ে এবং আমাদের উপহারের বিষয়ে ঈশ্বর কি একইভাবে ভেবে থাকেন? আমরা সত্যিই কি ঈশ্বরকে তুষ্ট করতে পারি? হ্যাঁ, সুখবর হল এই যে, আমরা ঈশ্বরকে সন্তুষ্ট করতে পারি! আমরা হয়ত এমন পাপী হতে পারি যারা মন্দকাজ করতে চায়। দৃষ্টান্তের পিতা যেভাবে তার পাুচ বছর বয়সী শিশুটিকে দেখেছিলেন, আমাদের ঈশ্বর কিন্তু সেভাবে আমাদের উপর দৃষ্টি দেন না, কিংবা তিনি আমাদের আনা উপহারকে সেভাবে দেখেন না। অতএব, আমরা যদি ঈশ্বরকে তুষ্ট করতে পারি, তাহলে আমরা সেটা কীভাবে করব? যীশুর সাহায্য আমাদের দরকার। আমরা নিজেরা ঈশ্বরকে তুষ্ট করতে পারি না। কিন্তু যীশুর সাহায্য নিয়ে আমরা ঈশ্বরের কাছে নিশ্চিতভাবে তুষ্টিকর হতে পারি।