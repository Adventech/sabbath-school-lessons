---
title:  ‘কত কাল, হে সদাপ্রভু?’
date:   09/02/2025
---

মন্দতা বিষয়ক সমস্যা হচ্ছে একটি চরম সমস্যা যা আজও বিদ্যমান। বাইবেলের লেখকরাও তাদের সময়ের সমস্যা নিয়ে আলোচনা করেছেন।

পড়ুন, ইয়োব ৩০:২৬; যিরমিয় ১২:১; ১৩:২২; মালাখি ২:১৭ ও গীত ১০:১। পাপের সমস্যা নিয়ে এই পদগুলো কি বলছে? এই সমস্যাটি মানব অভিজ্ঞতার একটি অংশ কীভাবে?

`এই পদগুলোয় অনেক প্রশ্ন রয়েছে যা আমরা জিজ্ঞেস করে চলেছি এবং আজও উত্তর খুঁজছি। এমন কেন মনে হয় যে, দুষ্কর্মকারীরা প্রচুর সফলতা উপভোগ করছে, যদিও সর্বক্ষেত্রে নয় কিন্তু অধিকাংশ ক্ষেত্রে? ঈশ্বরের বিশ্বস্ত অনুসারীরা কেন এত বেশি যাতনা ভুগছে? মাঝে মাঝে কেন এমন মনে হয় যে, ঈশ্বর অনেক দূরে আছেন, কিংবা লুকিয়ে আছেন?`

এই প্রশ্নগুলোর বিষয়ে আমরা যা-ই বলি না কেন, আমরা অবশ্যই এটা ভাবব না যে, মন্দতার সমস্যা ছোট কিংবা গুরুত্বপূর্ণ নয়। মন্দতা হচ্ছে খুবই খারাপ। মন্দকাজকে ঈশ্বর আমাদের থেকেও বেশি ঘৃণা করেন। সুতরাং, আমরা বাইবেলের সেই সব লেখকদের সঙ্গে যুক্ত হতে পারি যারা জীবনে সংঘটিত মন্দ ঘটনা নিয়ে ঈশ্বরের কাছে ক্রন্দন করেছিল: “দুষ্টগণ কত কাল, হে সদাপ্রভু, দুষ্টগণ কত কাল উল্লাস করিবে” (গীত ৯৪:৩)?

`মথি ২৭:৪৬ পদ পড়ুন। এই পদে বর্ণীত যীশুর কথাগুলো আপনি কীভাবে বুঝতে পারেন? তাঁর কথাগুলো আমাদের কীভাবে বুঝতে সাহায্য করে যে, মন্দকাজ ঈশ্বরকেও চরমভাবে মর্মাহত করে?`

ক্রুশের উপরে যীশু প্রশ্ন করেন, “ঈশ্বর আমার, ঈশ্বর আমার, তুমি কেন আমায় পরিত্যাগ করিয়াছ” (মথি ২৭:৪৬)? এই পদে, আমরা দেখি যে, মন্দকাজ ঈশ্বরকে ব্যথিত করে। ক্রুশের উপরে যীশুর যাতনাভোগ ও মৃত্যুর মাঝে বাইবেলের এই বিস্ময়কর সত্য প্রতীয়মান হয়েছে। এই জগতের সকল মন্দতা তখন যীশুর উপরে বর্তেছে।

এই পদ আমাদের আশাও দেয়। ক্রুশের উপরে যীশু মন্দতা ও এর প্রভাবের উপরে, শয়তানের উপরে, যুদ্ধজয়ী হয়েছেন। ভবিষ্যতে, যীশু সকল মন্দতা চিরতরে নিঃশেষ করবেন। যীশু ক্রুশের উপরে যে কথাগুলো বলেছিলেন, সেগুলো ছিল গীত ২২:১ পদ থেকে চয়ন করা। অবশিষ্ট গীতটি সফলতা ও ঈশ্বরের প্রতি প্রশংসা দিয়ে সমাপ্ত হচ্ছে।

`ক্রুশের উপরে যীশু এমন একটি আশার প্রত্যাশায় ছিলেন, যে আশা তিনি সে সময়ে তিনি দেখতে পাননি। যখন আমরা হতাশায় ভুগি, তখন যীশুর ক্রুশীয় অভিজ্ঞতা কীভাবে আমাদের আশা দেয়?`