---
title:  আমাদের প্রেম করার ব্যাপারে ঈশ্বরের প্রতিজ্ঞা
date:   06/01/2025
---

আমাদের সঙ্গে ঈশ্বরের বিশেষ প্রেমের সম্পর্ককে প্রদর্শন করার জন্য বাইবেল সাধারণতঃ পরিবারের রূপক ব্যবহার করে। এই রূপকগুলোর মধ্যে একজন স্বামী ও স্ত্রীর প্রেম কিংবা একজন মাতা ও সন্তানের প্রেম অন্তর্ভুক্ত। ঈশ্বর ও তাঁর মনোনীত লোকদের মধ্যকার বিশেষ সম্পর্ক প্রদর্শনের জন্য এই রূপকগুলো ব্যবহার করা হচ্ছে। ঈশ্বর তাঁর লোকদের প্রেম করার প্রতিজ্ঞা করছেন। তিনি এও চান যে, তাঁর লোকেরা তাঁর প্রেম গ্রহণ করুক এবং বিনিময়ে তাঁকে প্রেম করুক।

`দ্বিতীয় বিবরণ ৭:৬-৯ পদ পড়ুন। ঈশ্বরের প্রেম ও তাঁর প্রতিজ্ঞার মধ্যকার সম্পর্ক বিষয়ে এই পদগুলো আমাদের কি শিক্ষা দেয়?`

দ্বিতীয় বিবরণ ৭:৯ পদ একটি বিশেষ প্রেমের সম্পর্ক সম্পর্কে বলে যা তাঁর মনোনীত লোকদের সঙ্গে তাঁর রয়েছে। সম্পর্ক তাদের বিশ্বস্ততার উপর নির্ভর করে। তারা যদি ঈশ্বরের বাধ্য থাকে, তাহলে ঈশ্বর তাদের আশীর্বাদ করবেন। তারা যদি পাপ করে, তথাপি ঈশ্বর তাদের প্রেম করা থামাবেন না। কিন্তু তারা যদি তাঁর প্রেম ও তাঁর ব্যবস্থা প্রত্যাখ্যান করে, তাহলে তারা ঈশ্বরের সঙ্গে তাদের সম্পর্ক ভাঙ্গে।

দ্বিতীয় বিবরণ ৭:৯ পদে লিখিত ‘প্রেম’ ও ‘দয়া’ শব্দদ্বয় ইব্রীয় ভাষার ‘হেসেদ’ শব্দটি থেকে এসেছে। ‘হেসেদ’ শব্দটি আমাদের ঈশ্বরের প্রেমের প্রতিজ্ঞা এবং অধিক কিছু দেখায়। বাইবেলের লেখকরা অধিকন্তু আমাদের এটা দেখানোর জন্য ‘হেসেদ’ শব্দটি ব্যবহার করছে যে, ঈশ্বরের দয়া ও প্রেম অত্যন্ত শক্তিশালী ও বিস্ময়কর। ‘হেসেদ’ সেই বিশ্বস্ত প্রেমকেও বোঝায় যা একজন ব্যক্তি একটি সম্পর্কের মাধ্যমে আরেক জন ব্যক্তিকে দেখায়। একজন ব্যক্তির হৃদয়ে যখন ‘হেসেদ’ প্রেম থাকে, তখন তিনি কোন একজন ব্যক্তির সঙ্গে একটি প্রেমময় সম্পর্ক শুরু করেন এবং প্রত্যাশা করেন যে, উক্ত ব্যক্তি বিনিময়ে তাকে প্রেম করুন।

ঈশ্বরের ‘হেসেদ’ দেখায় যে, তার দয়া চিরন্তন। আমরা ঈশ্বরের দয়া ও প্রেমের প্রতিজ্ঞায় নির্ভর করতে পারি। একই সময়ে, আমাদের অবশ্যই ঈশ্বরের প্রতি বাধ্য থাকায় আগ্রহী হতে হবে, এবং তাঁর সঙ্গে আমাদের প্রেমের সম্পর্কের মাঝে আমাদের যে দায়-দায়িত্ব রয়েছে তা পালন করতে হবে (২ শমূয়েল ২২:২৬; ১ রাজাবলি ৮:২৩; গীত ২৫:১০; গীত ৩২:১০; ২ বংশাবলি ৬:১৪)।

অন্যদের সঙ্গে আমাদের যে প্রেমের সম্পর্ক রয়েছে, সেই সকল সম্পর্কে ঈশ্বরের প্রেম হচ্ছে আমাদের জন্য সূচনা। আমরা কখনও ঈশ্বরের প্রেমের সমকক্ষ হতে পারি না। ঈশ্বর আমাদের প্রাণশক্তি দিয়েছেন। ঈশ্বর স্বয়ং নিজেকে যীশুর মাধ্যমে আমাদের দিয়েছেন। যীশু বলেন, “ কেহ যে আপন বন্ধুদের নিমিত্ত নিজ প্রাণ সমর্পণ করে, ইহা অপেক্ষা অধিক প্রেম কাহারও নাই।” ( যোহন ১৫:১৩)। নিঃসন্দেহে, ঈশ্বর তখন আমাদের সর্বাপেক্ষা জোরালো প্রেমের নমুনা দেখালেন যখন যীশু আমাদের জন্য ক্রুশের উপরে মরলেন (ফিলিপীয় ২:৮)।

`কীভাবে আপনি সর্বদা আপনার চিন্তা-চেতনায় ঈশ্বরের প্রেম ধারণ করতে পারেন? এটা করা গুরুত্বপূর্ণ কেন?`