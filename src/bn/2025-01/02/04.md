---
title:  ঈশ্বরের সঙ্গে সম্পর্ক আমাদের সিদ্ধান্তের উপর নির্ভর করে
date:   07/01/2025
---

তাঁর সঙ্গে একটি ব্যক্তিগত প্রেমময় সম্পর্ক লাভ করার জন্য ঈশ্বর প্রত্যেক ব্যক্তিকে আহ্বান করছেন (মথি ২২:১-১৪ পদ পড়ুন)। আমরা যদি ঈশ্বরের সঙ্গে একটি সম্পর্ক লাভ করতে চাই, তাহলে তাঁকে আমাদের অবশ্যই প্রেম করতে হবে এবং তাঁর বাধ্য থাকতে হবে (মথি ২২:৩৭-৩৯ পদ পড়ুন)। ঈশ্বরের প্রেম গ্রহণ কিংবা প্রত্যাখ্যান করার সমস্ত সিদ্ধান্ত আমাদের উপর নির্ভর করে। তাঁর সঙ্গে আমাদের সম্পর্কে ঈশ্বর আশীর্বাদ করতে চান। সুতরাং, তিনি আমাদের যে আশীর্বাদের প্রতিজ্ঞা করেছেন, তা পাবার জন্য আমাদের অবশ্যই তাঁর প্রেম গ্রহণ করতে হবে।

`হোশেয় ৯:১৫; যিরমিয় ১৬:৫; রোমীয় ১১:২২ ও যিহূদা ১:২১ পদ পড়ুন। ঈশ্বরের প্রতিজ্ঞাত আশীর্বাদের বিষয়ে এই পদগুলো আমাদের কি শিক্ষা দেয়? আমরা কি তাঁর আশীর্বাদ প্রত্যাখ্যান করতে পারি কিংবা হারাতে পারি? ব্যাখ্যা করুন।`

ঈশ্বর যে আশীর্বাদের প্রতিজ্ঞা করেছেন, তা যদি আমরা উপভোগ করতে চাই, তাহলে আমাদের অবশ্যই তাঁকে প্রেম করার ও তাঁর বাধ্য থাকার সিদ্ধান্ত নিতে হবে। কিন্তু আমাদের ভুল ভাবলে চলবে না যে, ঈশ্বর প্রেম করা থামিয়ে দেন। ইতোমধ্যে যেমনিভাবে আমরা দেখেছি, ঈশ্বরের প্রেম হচ্ছে চিরন্তন। বাইবেলের সত্য আমাদের হোশেয় ৯:১৫ পদ ভালভাবে বুঝতে সাহায্য করে। এই পদে, ঈশ্বর তাঁর লোকদের বিষয় বলেন, “আর ভালবাসিব না।” কিন্তু আমাদের অবশ্যই স্মরণ করতে হবে যে, পরবর্তীতে একই পুস্তকে তিনি তাঁর লোকদের বিষয়ে ঘোষণা দেন, “আমি স্বেচ্ছায় তাহাদিগকে প্রেম করিব; কেননা আমার ক্রোধ তাহা হইতে ফিরিয়া গিয়াছে” (হোশেয় ১৪:৪)। অর্থাৎ, হোশেয় ৯:১৫ পদ এটা বোঝাতে পারে না যে, ঈশ্বর তাঁর লোকদের প্রেম করা পুরোপুরি বন্ধ করছেন। পদটি নিশ্চয় ঈশ্বরের প্রেমের কিছু আশীর্বাদের বিষয় বলছে যা লোকেরা হারিয়ে ফেলেছিল, কারণ তারা তাঁর বাধ্য থাকেনি। তাঁর সঙ্গে আমাদের সম্পর্ক অব্যাহত রাখার জন্য যেটা গুরুত্বপূর্ণ সেটা হল- আমরা কীভাবে তাঁর প্রেমের প্রতি সাড়া দেই।

“যে ব্যক্তি আমার আজ্ঞা সকল প্রাপ্ত হইয়া সেই সকল পালন করে, সেই আমাকে প্রেম করে; আর যে আমাকে প্রেম করে, আমার পিতা তাহাকে প্রেম করিবেন; এবং আমিও তাহাকে প্রেম করিব, আর আপনাকে তাহার কাছে প্রকাশ করিব” (যোহন ১৪:২১)। একইভাবে, যীশু তাঁর শিষ্যদের উদ্দেশ্যে ঘোষণা করছেন, “কারণ পিতা আপনি তোমাদিগকে ভাল বাসেন, কেননা তোমরা আমাকে ভাল বাসিয়াছ, এবং বিশ্বাস করিয়াছ যে, আমি ঈশ্বরের নিকট হইতে বাহির হইয়া আসিয়াছি” (যোহন ১৬:২৭)।

এই পদগুলো আমাদের শিক্ষা দেয় যে, ঈশ্বরের সঙ্গে একটি পরিত্রাণকারী সম্পর্ক হতে আমরা যে আশীর্বাদ লাভ করি, তা নির্ভর করে তাঁর প্রেম গ্রহণ করার উপর। (সেই প্রেম অন্যদের সঙ্গে আমাদের অবশ্যই সহভাগও করতে হবে।) আবার, আমরা যদি তাঁকে প্রত্যাখ্যান করি, তাহলে আমাদের জন্য ঈশ্বরের প্রেম ফুরিয়ে যায় না। আমাদেরকে কিরণ দেওয়া থেকে কিংবা আলো দেওয়া থেকে সূর্যকে আমরা থামাতে পারি না। একইভাবে, ঈশ্বরের চিরন্তন প্রেমকে থামানোর জন্য আমরা কিছুই করতে পারি না। তবে, আমরা ঈশ্বরের সঙ্গে আমাদের সম্পর্ককে স্বেচ্ছায় প্রত্যাখ্যান করতে পারি। যখন আমরা সেটা করি, তখন আমরা সম্পর্কের আশীর্বাদ থেকে নিজেদের ছেঁটে ফেলি; অনন্ত জীবনের প্রতিজ্ঞা থেকেও নিজেদের ছেঁটে ফেলি।