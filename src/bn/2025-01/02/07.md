---
title:  অতিরিক্ত আলোচনা
date:   10/01/2025
---

“তোমার যাবতীয় অভাব, আনন্দ, দুঃখ, চিন্তা ও ভয় ঈশ্বরের সম্মুখে রাখিয়া দাও। কখনও তুমি তাঁহাকে ভার-পীড়িত বা পরিশ্রান্ত করিতে পারিবে না। যিনি তোমার মাথার চুলগুলি পর্যন্ত গণনা করিতে পারেন, তিনি কখনও তাঁহার সন্তানগণের অভাবের প্রতি উদাসীন থাকিতে পারেন না। ‘ফলতঃ প্রভু স্নেহপূর্ণ ও দয়াময়’ (যাকোব ৫:১১)। আমাদের দুঃখ এমন কি, বেদনার বাক্য তাঁহার প্রাণে আঘাত লাগে।

“যাহা দ্বারা তোমার মন আকুলিত হয়, তাহা তাঁহার নিকটে লইয়া যাও। তাঁহার পক্ষে কিছুই গুরুতর হইবে না, কারণ তিনি সমস্ত জগৎ ধারণ করিয়া রহিয়াছেন এবং বিশ্বের যাবতীয় বিষয়ের উপরে কর্তৃত্ব করিতেছেন। আমাদের শান্তি সম্পর্কীয় কোনো বিষয়ই তিনি অতি ক্ষুদ্র বলিয়া গণনা করেন না। আমাদের জীবনে এমন কোনো অধ্যায় নাই যাহা তাঁহার নিকটে ঘোরতর অস্পষ্ট; এমন কোনো জটিল বিষয় নাই যাহা উদঘাটন করা তাঁহার পক্ষে দুরূহ। আমাদের স্বর্গস্থ পিতার অগোচর অথবা তাঁহার সত্বর প্রতিবিধানের বাহিরে তাঁহার সন্তানগণের কোনো একটির উপরেও কোনো বিপদ পতিত হইতে পারে না, কাহারও আত্মায় উদ্বেগ আসিতে পারে না, কাহারও কোন আনন্দ বা অকপট প্রার্থনা চলিতে পারে না। ‘তিনি ভগ্নচিত্তদিগকে সুস্থ করেন, তাহাদের ক্ষত সকল বাঁধিয়া দেন’ (গীত ১৪৭:৩)। প্রত্যেক আত্মার সহিত ঈশ্বরের সম্পর্ক এত নিবিড় ও সুস্পষ্ট যে ঈশ্বর যেন তাঁহার প্রিয়তম পুত্রকে সেই আত্মা ব্যতীত অপর কোন আত্মার নিমিত্ত প্রদান করেন নাই, এইরূপ মনে হইয়া থাকে।” -ঈলেন জি হোয়াইট, আলোর পথে, পৃষ্ঠা: ৮৮, ৮৯।

**আলোচ্য প্রশ্নাবলী**:

`উপরের উদ্ধৃতিতে বর্ণীত এই চিন্তাটি নিয়ে ভাবুন: “প্রত্যেক আত্মার সহিত ঈশ্বরের সম্পর্ক এত নিবিড় ও সুস্পষ্ট যে ঈশ্বর যেন তাঁহার প্রিয়তম পুত্রকে সেই আত্মা ব্যতীত অপর কোন আত্মার নিমিত্ত প্রদান করেন নাই, এইরূপ মনে হইয়া থাকে।” এই চিন্তাটি কিভাবে আপনাকে আশা দেয়? ঈশ্বর যে আপনার প্রতি এতটা যত্নশীল, এটা জানার পর আপনার কীভাবে জীবন যাপন করা উচিত?`

`গীত ১০৩:১৭, ১৮ পদ ভালভাবে বুঝতে এ সপ্তাহের পাঠটি আপনাকে কিভাবে সাহায্য করে? এই পাঠটি কীভাবে আপনাকে ঈশ্বরের চিরন্তন প্রেম দেখায়? কোন্ অর্থে তাঁর প্রেম চিরন্তন? একই সঙ্গে, তাঁর প্রেম গ্রহণ করার সিদ্ধান্ত গ্রহণের উপর কিভাবে ঈশ্বরের সঙ্গে সম্পর্কের আশীর্বাদ নির্ভর করে?`

`ঈশ্বরের চিরন্তন প্রেম বুঝতে পারাটা কীভাবে ঈশ্বরের সঙ্গে ও সহমানবের সঙ্গে আপনার সম্পর্ককে শক্তিমন্ত করে?`