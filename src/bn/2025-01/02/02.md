---
title:  ঈশ্বরের অনন্ত প্রেম
date:   05/01/2025
---

বাইবেল আমাদের বলে যে, ঈশ্বর প্রত্যেককে প্রেম করেন। বাইবেলের সর্বাপেক্ষা জনপ্রিয় পদ এই সত্য ঘোষণা করছে: “কারণ ঈশ্বর জগৎকে এমন প্রেম করিলেন যে, আপনার এক জাত পুত্রকে দান করিলেন, যেন, যে কেহ তাঁহাতে বিশ্বাস করে, সে বিনষ্ট না হয়, কিন্তু অনন্ত জীবন পায়” (যোহন ৩:১৬)।

`পড়ুন, গীত ৩৩:৫ ও ১৪৫:৯ পদ। ঈশ্বরের প্রেমের ও দয়ার বিষয়ে এই পদগুলো আমাদের কি শিক্ষা দেয়?`

কিছু লোক হয়ত মনে করতে পারে যে, তাদের কেউ ভালবাসে না। অথবা, তারা হয়ত ভাবতে পারে যে, ঈশ্বর প্রত্যেককে ভালবাসেন, কিন্তু তাদের ভালবাসেন না। কিন্তু বাইবেল ঘোষণা করছে যে, ঈশ্বর প্রত্যেককে প্রেম করেন। যেহেতু ঈশ্বর প্রত্যেককে ভালবাসেন, তিনি চান প্রত্যেকে যেন পরিত্রাণ পায়।

`২ পিতর ৩:৯; ১ তীমথিয় ২:৪ এবং যিহিষ্কেল ৩৩:১১ পদ পড়ুন। ঈশ্বর কতটা ব্যাকুলভাবে যে প্রত্যেকের পরিত্রাণ চান, সে বিষয়ে এই পদগুলো আমাদের কি বলে?`

যোহন ৩:১৬ পদের পর একটি পদ যুক্ত হচ্ছে: “কেননা ঈশ্বর জগতের বিচার করিতে পুত্রকে জগতে প্রেরণ করেন নাই, কিন্তু জগৎ যেন তাঁহার দ্বারা পরিত্রাণ পায়” (যোহন ৩:১৭)। ঈশ্বর চান প্রত্যেকে তাঁর প্রেম গ্রহণ করুক এবং পরিত্রাণ লাভ করুক। কিন্তু সদাপ্রভু তাঁর প্রেম কারও উপর জোর করে চাপিয়ে দেন না। তাঁর প্রেম গ্রহণ কিংবা বর্জন করার জন্য লোকেদের স্বাধীনতা রয়েছে।

কেউ যখন ঈশ্বরের প্রেম প্রত্যাখ্যান করে, তখন কি হয়? ঈশ্বর কি তখন সেই ব্যক্তিকে প্রেম করা বন্ধ করে দেন? নিঃসন্দেহে না। যে ব্যক্তি তাঁর প্রেম অগ্রাহ্য করল, তাকে ঈশ্বর প্রেম করা চালিয়ে যান। যিরমিয় ৩১:৩ পদে, ঈশ্বর তাঁর লোকদের ঘোষণা দিচ্ছেন: “আমি ত চিরপ্রমে তোমাকে প্রেম করিয়া আসিতেছি।” বাইবেল অন্য অনেক স্থানে একই ধারণা শিক্ষা দিচ্ছে (একটি উদাহরণ পড়ুন: গীত ১৩৬ অধ্যায়)। ঈশ্বরের প্রেম কখনও শেষ হয় না। তাঁর প্রেম অনন্তকাল স্থায়ী। এই ধারণা বুঝতে পারাটা আমাদের কাছে কষ্ট সাধ্য, কারণ অন্যদেরকে প্রেম করাটা কখনও কখনও আমাদের কাছে দুরূহ হয়ে পড়ে, ঠিক কিনা?

`আমাদের জন্য ঈশ্বরের প্রেম যখন আমরা বুঝতে পারি তখন কি হয়? এই প্রেম কীভাবে আমাদের প্রতিদিনের জীবনাচারণ এবং অন্যদের প্রতি আমাদের প্রেমকে রূপান্তর করে?`

`ঈশ্বর প্রত্যেককে প্রেম করেন। প্রত্যেককে বলতে জঘন্য ও ভয়ংকর লোকদেরও বোঝায়। এই লোকদের প্রতি ঈশ্বর-প্রদত্ত প্রেম আমাদের এ বিষয়ে কি শিক্ষা দেয় যে, কীভাবে আমরা তাদের প্রেম করব?`