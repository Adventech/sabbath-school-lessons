---
title:  ঈশ্বর প্রেমময় ও ন্যায়বিচারক
date:   02/02/2025
---

গোটা বাইবেল জুড়ে বলা হচ্ছে ঈশ্বর ন্যায়-বিচারক ও প্রেমময়। ঈশ্বরের প্রেম সর্বদাই ন্যায্য। এছাড়া, ঈশ্বর কেবল তখনই ন্যায়পরায়ণ হতে পারেন যখন তিনি তাঁর বিচার কাজে প্রেম ও দয়া দেখান। আমরা হয়ত ন্যায়বিচারক হওয়ার বিষয়টিকে প্রেম বহির্ভুত বলে মনে করতে পারি। কিন্তু এর কারণ হল, ঈশ্বরের সাহায্য ব্যতীত, পাপী হিসেবে আমরা বুঝতে পারি না যে, কীভাবে একই সঙ্গে ন্যায়-বিচারক ও প্রেমময় হওয়া যায়।

`গীত ৩৩:৫; যিশাইয় ৬১:৮; যিরমিয় ৯:২৪; গীত ৮৫:১০ এবং ৮৯:১৪ পদ পড়ুন। এই পদগুলো কীভাবে আমাদের বুঝতে সাহায্য করে যে, ন্যায়বিচারক হবার ব্যাপারটিকে ঈশ্বর কতটা গুরুত্ব দেন?`

এই পদগুলো ঘোষণা করছে যে, ঈশ্বর ন্যায় বিচারক হতে ভালোবাসেন (গীত ৩৩:৫; যিশাইয় ৬১:৮)। বাইবেলে, প্রেমের ও ন্যায় বিচারক হবার ধারণা পরস্পর সম্পর্কযুক্ত এবং এ দুটোকে আলাদা করা যায় না। ঈশ্বরের প্রেম ও তাঁর ধর্মময় জীবন হচ্ছে পরস্পর সম্পর্কযুক্ত। এই পৃথিবীতে তাঁর লোকেরা কী করছে, সে ব্যাপারে ঈশ্বর অত্যন্ত সচেতন। তিনি চান আমরা যাকিছু করি, সমস্তকিছুতে আমরা যেন ধর্মময় ও ন্যায়পরায়ণ হই।

অন্যায় আচরণকারী না হবার ব্যাপারে ঈশ্বরের ভাববাদীরা আমাদের সাবধান করেছেন। আমাদের অবশ্যই ন্যায়সঙ্গত নিয়ম-কানুন ও ন্যায্য সিদ্ধান্ত নিতে হবে। আমরা অবশ্যই দরিদ্রদের, বিধবাদের কিংবা দুর্বলদের অনিষ্ট করব না কিংবা ঠকাবো না। লোকেরা এই পৃথিবীতে লাগামহীন মন্দকাজ করছে। কিন্তু ঈশ্বর হচ্ছেন ‘দয়া, বিচার ও ধার্মিকতার’ ঈশ্বর (যিরমিয় ৯:২৪)। বাইবেল আমাদের দেখায় যে, দুষ্টদের বিচার ও শাস্তির ব্যাপারে ঈশ্বরের অনুসারীদের অবশ্যই তাঁর উপর নির্ভর করতে হবে। বিচারক হিসেবে ঈশ্বরের কাজ সর্বদা ন্যায্য। তিনি লোকদেরকে হরণকারীদের ও অনিষ্টকারীদের কবল থেকে রক্ষা করেন।

বিচারক হিসেবে ঈশ্বরের ব্যবস্থা ও তাঁর কাজ হচ্ছে তাঁর শাসনব্যবস্থার একটি গুরুত্বপূর্ণ অংশ। ঈশ্বরের সিদ্ধান্তগুলো ধর্মময় ও ন্যায্য এবং তা তাঁর প্রেম থেকে এসে থাকে। ঈশ্বরের শাসনব্যবস্থা এই পৃথিবীর শাসনব্যবস্থা অপেক্ষা ভিন্ন। এই পৃথিবীর বহু নেতা কেবল সম্পদ ও ক্ষমতা লাভ করতে অধিক আগ্রহী। কিন্তু ঈশ্বর তাদের মত স্বার্থপর নন। “দয়া ও সত্য পরস্পর মিলিল, ধার্মিকতা ও শান্তি পরস্পর চুম্বন করিল” (গীত ৮৫:১০)।

`ঈশ্বর আমাদের কাছে যা চান, তা তিনি আমাদের বলছেন: “হে মনুষ্য, যাহা ভাল, তাহা তিনি তোমাকে জানাইয়াছেন; বস্তুতঃ ন্যায্য আচরণ, দয়ায় অনুরাগ ও নম্রভাবে তোমার ঈশ্বরের সহিত গমনাগমন, ইহা ব্যতিরেকে সদাপ্রভু তোমার কাছে আর কিসের অনুসন্ধান করেন” (মীখা ৬:৮)? আমরা যেন ঈশ্বরের প্রেম ও দয়া প্রদর্শন করি। অন্যদের প্রতি আমরা যেন ন্যায়পরায়ণ হই। আমরা যখন এসব করি, তখন আমরা লোকদের দেখাই যে, ঈশ্বর কে!`