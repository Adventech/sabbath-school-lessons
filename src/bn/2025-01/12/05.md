---
title:  ঈশ্বর চান আমরা ন্যায়পরায়ণ হই
date:   19/03/2025
---

বাইবেলের ভাববাদীরা ছিলেন ঈশ্বরের বার্তাবাহক। ভাববাদীরা ইস্রায়েল নেতাদের ন্যায্য হতে বলেছেন। বার বার, বাইবেল আমাদের সাবধান করছে যে, আমরা যেন লোকদের আঘাত না করি, এবং ন্যায়পরায়ণ থাকি। ভাববাদীরা যখন দুষ্টদের সাজা দেবার জন্য ঈশ্বরকে অনুরোধ করেন, তখন আসলে তারা যা বলতে চান, তা হল- তারা ঈশ্বরকে ন্যায়পরায়ণ ও দয়াশীল নেতাদের দ্বারা দেশ পূর্ণ করার অনুরোধ করেন।

যিশাইয় ভাববাদী তৎকালীন ইস্রায়েলে সংঘটিত মন্দতা নিয়ে কথা বলছেন। লোকদের প্রতি তার বার্তা ছিল এটা যে, তারা যেন তাদের সমস্ত কৃতকর্মে ন্যায়পরায়ণ হয়। এই বার্তা অদ্য আমাদের জন্যও প্রযোজ্য: “সদাচরণ শিক্ষা কর, ন্যায়বিচারের অনুশীলন কর, উপদ্রবী লোককে শাসন কর, পিতৃহীন লোকের বিচার নিষ্পত্তি কর, বিধবার পক্ষ সমর্থন কর” (যিশাইয় ১:১৭)। যিশাইয় নেতাদের আরও সাবধান করে বলছেন: “ধিক্ সেই ব্যবস্থাপকদিগকে, যাহারা অধর্মের ব্যবস্থা স্থাপন করে, ও সেই লেখকদিগকে, যাহারা উপদ্রব লিখে; যেন দরিদ্রগণকে ন্যায়বিচার হইতে ফিরাইয়া দেয়, ও আমার দুঃখী প্রজাদের অধিকার হরণ করে, যেন বিধবারা তাহাদের লুটদ্রব্য হয়, আর তাহারা পিতৃহীনদিগকে তাহাদের লুন্ঠিত দ্রব্য করিতে পারে” (যিশাইয় ১০:১, ২)। পরে যিশাইয় এই লোকদের প্রশ্ন করেন, “প্রতিফল দিবার দিনে, ও দূর হইতে যখন বিনাশ আসিবে, তখন তোমরা কি করিবে? সাহায্যের নিমিত্ত কাহার কাছে পলাইবে?” (যিশাইয় ১০:৩)।

একইভাবে, যিরমিয় ভাববাদীও ঈশ্বরের বার্তা ঘোষণা করেছেন। তিনি চান যে, ঈশ্বর যেন রাজার বিচার করেন, “ধিক্ তাহাকে, যে অধর্ম দ্বারা আপন বাটী, ও অন্যায় দ্বারা আপন উচ্চ কুঠরি নির্মাণ করে, যে বিনা বেতনে আপন প্রতিবাসীকে খাটায়, এবং তাহার শ্রমের ফল তাহাকে দেয় না; এরস কাষ্ঠের বিষয়ে শ্রেষ্ঠ হইবার জন্য চেষ্টা করাতে তোমার রাজত্ব কি থাকিবে? তোমার পিতা কি ভোজন পান করিত না, বিচার ও ধার্মিকতার অনুষ্ঠান কি করিত না? তাই তাহার মঙ্গল হইল। সে দুঃখী দীনহীনের বিচার করিত, তাই মঙ্গল হইল। সদাপ্রভু কহেন, আমাকে জ্ঞাত হওয়া কি তাহাই নয়?” (যিরমিয় ২২:১৩, ১৫, ১৬)।

`মথি ২৩:২৩-৩০ পদ পড়ুন। যীশুর কথিত ব্যবস্থার মূল বিষয় আসলে কোন্গুলো?`

যীশু ন্যায়পরায়ণ হবার বিষয়ে যত্নবান। তিনি বলেন, “হা অধ্যাপক ও ফরীশীগণ, কপটীরা, ধিক্ তোমাদিগকে! কারণ তোমরা পুদিনা, মৌরি ও জিরার দশমাংশ দিয়া থাক; আর ব্যবস্থার মধ্যে গুরুতর বিষয়- ন্যায়বিচার, দয়া ও বিশ্বাস- পরিত্যাগ করিয়াছ; কিন্তু এই সকল পালন করা, এবং ঐ সকলও পরিত্যাগ না করা, তোমাদের উচিৎ ছিল” (মথি ২৩:২৩)।