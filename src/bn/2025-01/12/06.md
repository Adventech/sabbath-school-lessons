---
title:  প্রভু আসলে কি চান?
date:   20/03/2025
---

যীশুর বিষয়ে লূকের বর্ণনায়, কোন্গুলো মহৎ আজ্ঞা, যীশু তা একজন ব্যবস্থাবেত্তাকে জানান- ঈশ্বরকে প্রেম করা এবং আমাদের প্রতিবেশিদের প্রেম করা। পরে ব্যবস্থাবেত্তা বলেন, “কিন্তু সে আপনাকে নির্দোষ দেখাইবার ইচ্ছায় যীশুকে বলিল, ভাল, আমার প্রতিবাসী কে?” (লূক ১০:২৯)। পরে, যীশু লোকটির প্রশ্নের উত্তরে দয়ালু শমরিয়ের চিত্তাকর্ষক দৃষ্টান্তটি বলেন।

`লূক ১০:২৫-৩৭ পদে বর্ণীত দয়ালু শমরিয়ের দৃষ্টান্তটি পড়ুন। এই পদগুলো ন্যায়পরায়ণতা ও দয়া প্রদর্শনের বিষয় আমাদের কি বলে?`

যীশু ন্যায়পরায়ণতা অপেক্ষা অধিক কিছু বলেন। ন্যায়পরায়ণতার বিষয়ে যীশু যা-কিছু প্রচার করেছেন, তিনি সেই মত জীবন-যাপনও করেছেন। ন্যায়পরায়ণ নেতা বিষয়ে ঈশ্বরের লোকদের যে প্রার্থনা ছিল, যীশু ছিলেন, এবং হবেন, সেই প্রার্থনার উত্তর (যিশাইয় ৬১:১, ২ পদ সহ পড়ুন লূক ৪:১৬-২১।) যীশু হলেন সেই ত্রাণকর্তা যাঁকে সবার দরকার।

শয়তান হল যীশু অপেক্ষা পুরোপুরি উল্টো। শয়তান ঈশ্বরের ক্ষমতা ও সিংহাসন হরণ করতে চেয়েছিল। কিন্তু যীশু মানুষ রূপ ধারণ করলেন যেন, তিনি ব্যথিত ও যাতনাগ্রস্ত পাপীদের সাহায্য করতে পারেন। আমাদের পরিত্রাণের জন্য যীশু যখন তাঁর জীবন দিলেন, তখন তিনি শত্রুর বিরুদ্ধে যুদ্ধজয় করলেন। আমরা যদি ন্যায়পরায়ণতা ও দয়া-প্রদর্শন নিয়ে না ভাবি, তাহলে কি আমরা আসলে বলতে পারি যে, আমরা খ্রীষ্টিয়ান?

গীত ৯:৮, ৯ পদ ঘোষণা করছে, “আর তিনিই ধর্মশীলতায় জগতের বিচার করিবেন, ন্যায়ে জাতিগণের শাসন করিবেন। আর সদাপ্রভু হইবেন ক্লিষ্টের জন্য উচ্চ দুর্গ, সঙ্কটের সময়ে উচ্চ দুর্গ।” গীত ১৪৬:৭-৯ পদের লেখক যুক্ত করে বলেন, “তিনি উপদ্রুতদের পক্ষে ন্যায়বিচার করেন, তিনি ক্ষুধিতদিগকে খাদ্য দান করেন; সদাপ্রভু বন্দিদিগকে মুক্ত করেন। সদাপ্রভু অন্ধদের চক্ষু খুলিয়া দেন; সদাপ্রভু অবনতদিগকে উত্থাপন করেন; সদাপ্রভু ধার্মিকদিগকে প্রেম করেন। সদাপ্রভু বিদেশীদের রক্ষাকারী; তিনি পিতৃহীন ও বিধবাকে সুস্থির রাখেন, কিন্তু দুষ্টগণের পথ বক্র করেন।”

যেমনিভাবে আমরা দেখি, বাইবেল সরাসরি আমাদের বলে যে, আমাদের চারপাশের সেই সব লোকদের সাহায্য করতে হবে যারা অসহায় ও ব্যথিত।

`অভাবগ্রস্ত লোকদের সাহায্য করার ব্যাপারে যীশুর জীবন ও কাজ থেকে আমরা কি শিক্ষা পাই? আমরা হয়ত যীশুর ন্যায় আশ্চর্যকাজ করতে পারি না। কিন্তু আমাদের প্রদত্ত সহায়তা কীভাবে একটি ‘আশ্চর্য-কাজ’ হতে পারে?`