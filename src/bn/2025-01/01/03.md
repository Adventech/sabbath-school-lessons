---
title:  আপনার প্রেমের প্রতিদান দিতে পারে না এমন কাউকে প্রেম করা
date:   30/12/2024
---

হোশেয়র ঘটনা আমাদেরকে পাপীদের জন্য ঈশ্বরের প্রেম দেখায়। হোশেয় ছিলেন ঈশ্বরের ভাববাদী। ঈশ্বর হোশেয়কে নির্দেশ দেন, “তুমি যাও, ব্যভিচারের স্ত্রীকে ও ব্যভিচারের সন্তানদিগকে গ্রহণ কর, কেননা এই দেশ সদাপ্রভুর অনুগমন হইতে নিবৃত্ত হওয়ায় ভয়ানক ব্যভিচার করিতেছে” (হোশেয় ১:২)। হোশেয় ও তার ছলনাময়ী স্ত্রী ছিলেন দৃষ্টান্তমূলক শিক্ষা। ঈশ্বরের লোকেরা যেক্ষেত্রে অন্য দেবতাদের কাছে সমর্পিত হয়ে তাঁর বিরুদ্ধে প্রতারণা করল, সেক্ষেত্রে এই দৃষ্টান্তমূলক শিক্ষাগুলো তাঁর লোকদেরকে তাঁর প্রেম প্রদর্শন করল। হোশেয় ও তার স্ত্রীর বিষয়ে এই ঘটনাটি দেখায় যে, ঈশ্বর তাঁর লোকদেরকে কতটা ভালবাসা দিয়ে থাকেন, যেক্ষেত্রে তারা সেই ভালবাসার যোগ্য না।

ইস্রায়েল সন্তানেরা ঈশ্বরের বিরুদ্ধে বারবার পাপ করেছে। বাইবেল আমাদের বহুবার বলে যে, ঈশ্বর হচ্ছেন এমন একজন স্বামী যিনি একজন প্রতারণাকারী স্ত্রীকে বিয়ে করেছেন। ঈশ্বর তাঁর লোকদেরকে বিশুদ্ধ প্রেমে প্রেম করেছেন। ঈশ্বর তাঁর লোকদের কাছে বিশ্বস্ত থেকেছেন। কিন্তু বিনিময়ে ইস্রায়েল সন্তানেরা ঈশ্বরকে ভালবাসেনি। ইস্রায়েল সন্তানেরা অন্য দেবতাদের সেবা ও আরাধনা করেছে। ঈশ্বরের লোকেরা তাঁর সঙ্গে তাদের সম্পর্ক ছিন্ন করেছে এবং তাঁকে চরম আঘাত করেছে। অধিকন্তু, ঈশ্বরের সঙ্গে তাদের সম্পর্ক এমন অবস্থায় গিয়েছে যখন মনে হয়েছে যে, তা আর মেরামত করা যাবে না।

`হোশেয় ১৪:১-৪ পদ পড়ুন। তাঁর লোকদের জন্য ঈশ্বরের প্রেমের ব্যাপারে এই পদগুলো আমাদের কি দেখায়?`

ঈশ্বরের লোকেরা তাঁর বিরুদ্ধে আবার পাপ করার পর, ঈশ্বর ঘোষণা দেন: “আমি তাহাদের বিপথগমনের প্রতীকার করিব, আমি স্বেচ্ছায় তাহাদিগকে প্রেম করিব; কেননা আমার ক্রোধ তাহা হইতে ফিরিয়া গিয়াছে” (হোশেয় ১৪:৪)। বাংলায় ‘স্বেচ্ছায়’ কথাটি গ্রিক ভাষার ‘নেদাবাহ্’ শব্দ থেকে এসেছে। ‘নেদাবাহ্’ হচ্ছে এমন কিছু যা একজন ব্যক্তি সাধেন কিংবা দেন, কারণ তিনি দিতে চান। গির্জায় বা উপাসনায় লোকেরা ঈশ্বরকে যে স্বেচ্ছাদান দিয়ে থাকে, সেটা নির্দেশ করতে বাইবেলের লেখকরা এই একই শব্দ ব্যবহার করেছেন।

হোশেয় পুস্তকে, ঈশ্বর তাঁর লোকদের প্রতি তাঁর প্রেম ও বিশ্বস্ততা দেখান। ইস্রায়েল সন্তানেরা অন্য ‘প্রেমিকদের’ শরণাপন্ন হয়ে ঈশ্বরকে ‘ঠকিয়েছে।’ বার বার, ইস্রায়েল সন্তানেরা ঈশ্বরের সঙ্গে তাদের সম্পর্ক ভেঙ্গেছে। কিন্তু ঈশ্বর স্বেচ্ছায় তাঁর লোকদের প্রেম করার মনস্থ করেছেন। লোকেরা ঈশ্বরের ভালবাসা পাবার যোগ্য ছিল না। লোকেরা বার বার ঈশ্বরের প্রেম অগ্রাহ্য করেছে। কিন্তু ঈশ্বর তাঁর লোকদের তাঁর প্রেম প্রদান অব্যাহত রেখেছেন। তাদেরকে প্রেম করার জন্য কেউ ঈশ্বরকে জোর করেনি।

`একজন প্রতারিত স্বামী হিসেবে ঈশ্বরের রূপকটি কীভাবে আপনাকে ভিন্নভাবে তাঁকে দেখতে সাহায্য করে? ঈশ্বরের সঙ্গে আপনার সম্পর্ক বুঝতে এই রূপকটি কীভাবে আপনার দৃষ্টিভঙ্গি বদলায়?`