---
title:  স্বেচ্ছা-দত্ত প্রেম
date:   31/12/2024
---

ইস্রায়েল সন্তানেরা বার বার ঈশ্বরের বিরুদ্ধে পাপ করার পরও ঈশ্বর তাদেরকে ভালবাসা অব্যাহত রেখেছেন। একইভাবে, আমরা পাপ করার পরও ঈশ্বর আমাদের ভালবাসতে থাকেন। আমরা ঈশ্বরের প্রেমের যোগ্য নই। আমরা ঈশ্বরের প্রেম অর্জন করতেও পারি না। আমাদের কিছুই ঈশ্বরের দরকার হয় না। বাইবেলের ঈশ্বরের কিছু দরকার হয় না (প্রেরিত ১৭:২৫)। ঈশ্বর আপনাকে, আমাকে ও প্রত্যেককে ভালবাসেন, কারণ তিনি আমাদের ভালবাসতে চান।

`প্রকাশিত ৪:১১ ও গীত ৩৩:৬ পদের তুলনা করুন। ঈশ্বরের স্বাধীনতার বিষয়ে এই পদগুলো আমাদের কি বলে?`

ঈশ্বর আকাশমণ্ডল এবং এই পৃথিবী সৃষ্টি করেছেন। সুতরাং, সকল মহিমা, সম্মান ও প্রশংসা পাবার যোগ্য হলেন ঈশ্বর। এই পৃথিবী কিংবা অন্য গ্রহগুলো সৃষ্টি করার দরকার ঈশ্বরের ছিল না। এই পৃথিবী সৃষ্টির পূর্বেই ঈশ্বর তাঁর পুত্রের সঙ্গে, অর্থাৎ যীশুর সঙ্গে, ও পবিত্র আত্মা সঙ্গে একটি প্রেমময় সম্পর্ক উপভোগ করতেন।

`যোহন ১৭:২৪ পদ পড়ুন। পৃথিবী সৃষ্টির পূর্বে ঈশ্বরের প্রেম সম্পর্কে এই পদটি আমাদের কি বলে?`

কাউকে যে ভালবাসতে হবে, এই তাগিদ থেকে ঈশ্বর মানুষ সৃষ্টি করেননি। ঈশ্বর আমাদের গ্রহটি সৃষ্টি করার এবং মানবের সঙ্গে একটি প্রেমময় সম্পর্কে প্রবেশ করার জন্য সিদ্ধান্ত নিয়েছিলেন, কারণ তিনি একজন প্রেমের ঈশ্বর।

আমরা তাঁর বিরুদ্ধে পাপ করার পরও তিনি আমাদের ভালবেসে গেলেন। আদম ও হবা পাপ করার পর, তারা আর ঈশ্বরের ভালবাসার যোগ্য রইলেন না। আদম ও হবা মৃত্যু অর্জন করলেন, জীবন নয়। কিন্তু ঈশ্বর তাদের তৎক্ষণাৎ মৃত্যুর শাস্তি দিলেন না। পাপীদের উদ্ধার করার জন্য এবং তাদেরকে তাঁর কাছে ফিরিয়ে আনার জন্য ঈশ্বর একটি উপায় স্থির করলেন। ঈশ্বরের পরিত্রাণ পরিকল্পনার মধ্যে আমরাও রয়েছি।

`ঈশ্বর পাপীদের প্রেম করে চলেছেন। এই সিদ্ধান্তটি আমাদেরকে ঈশ্বরের দয়া ও প্রেম সম্পর্কে কি বলে? বাইবেলের এই গুরুত্বপূর্ণ সত্য কীভাবে ঈশ্বরকে অধিক প্রেম করার জন্য আমাদের প্রলুব্ধ করে?`