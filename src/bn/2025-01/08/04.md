---
title:  ঈশ্বরকে প্রেম করা
date:   18/02/2025
---

ইতোমধ্যে আমরা যেভাবে দেখেছি, ঈশ্বর হলেন সর্বশক্তিমান। কিন্তু তার মানে এই নয় যে, ঈশ্বর এমন কিছু করতে পারেন যা স্বয়ং তাঁর বিরুদ্ধে যায়। অর্থাৎ, ঈশ্বর কাউকে জোর করে তাঁকে প্রেম করান না। যখন আমরা কারও চাপে প্রভাবিত না হয়ে কিছু করার সিদ্ধান্ত নেই, তখন আমরা তা স্বেচ্ছায় করি। একইভাবে, আমাদেরকে ভালবাসার জন্য আমরা কারও উপর জোর খাটাতে পারি না। তাঁকে প্রেম করার জন্য ঈশ্বর কাউকে জোর করতে পারেন না। যখন ভালবাসার জন্য জোর করা হয়, তখন ভালবাসা আর ভালবাসা থাকে না।

`মথি ২২:৩৭ এবং দ্বিতীয় বিবরণ ৬:৪, ৫ পদ পড়ুন। স্বাধীন মনোনয়ন শক্তির বিষয়ে এই পদগুলো আমাদের কি শিক্ষা দেয়?`

সর্বাপেক্ষা গুরুত্বপূর্ণ আজ্ঞাটি হল প্রমাণ যে, ঈশ্বর চান প্রত্যেকে তাঁকে প্রেম করুক। কিন্তু প্রত্যেকে তাঁকে প্রেম করে না। তাহলে, ঈশ্বর কেন প্রত্যেককে দিয়ে তাঁকে প্রেম করান না? উত্তর হল, প্রেম স্বাধীনভাবে করতে হবে, নতুবা প্রেম কখনও প্রেম হতে পারে না।

`ইব্রীয় ৬:১৭, ১৮ এবং তীত ১:২ পদ পড়ুন। এই পদগুলো ঈশ্বরের বিষয়ে আমাদের কি শিক্ষা দেয়?`

গণনা ২৩:১৯ পদ বলে, “ঈশ্বর মনুষ্য নহেন যে মিথ্যা বলিবেন।” ঈশ্বর কখনও মিথ্যা বলেন না (তীত ১:২)। ঈশ্বর সব সময় সেটাই করেন যা তিনি করবেন বলে বলেন। ঈশ্বর কখনও প্রতিজ্ঞা ভাঙ্গেন না (ইব্রীয় ৬:১৭, ১৮)। ঈশ্বর যদি কিছুর প্রতিজ্ঞা করেন, তাহলে সেই প্রতিজ্ঞা ঈশ্বরের ভবিষ্যৎ কাজকে সীমাবদ্ধ করে দেয়।

এর মানে কি? ঈশ্বর আমাদের স্বাধীন মনোনয়ন শক্তি দেন। সুতরাং, আমরা যা-কিছু সিদ্ধান্ত নেই তা ঈশ্বরের উপর নির্ভর করে না। লোকেরা এমন সিদ্ধান্ত নিতে পারে যা ঈশ্বরের ইচ্ছা ও পরিকল্পনার বিরুদ্ধে যায়। পরিতাপের বিষয় হল, অনেকে এমন সিদ্ধান্ত নেয় যা ঈশ্বরের বিরুদ্ধে যায়। সে কারণে, এমন অনেক কিছু ঘটে যা ঈশ্বর চান না।

`একটি সময়ের কথা চিন্তা করুন যখন আপনি এমন কিছু করেছিলেন যা ঈশ্বর চান না বলে আপনি জানতেন। মানুষ হিসেবে, এই অভিজ্ঞতা আপনাকে মনোনয়নের স্বাধীনতা সম্পর্কে কি শিক্ষা দেয়?`