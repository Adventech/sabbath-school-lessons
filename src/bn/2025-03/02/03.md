---
title:  সদাপ্রভুর দূত
date:   07/07/2025
---

বাইবেল বলে, “আর ঝোপের মধ্য হইতে অগ্নিশিখাতে সদাপ্রভুর দূত তাঁহাকে দর্শন দিলেন; তখন তিনি দৃষ্টিপাত করিলেন, আর দেখ, ঝোপ অগ্নিতে জ্বলিতেছে, তথাপি ঝোপ বিনষ্ট হইতেছে না” (যাত্রা ৩:২)। এই ‘স্বর্গদূত’ কে ছিলেন? স্বয়ং প্রভু যীশু! যীশু “ঝোপের মধ্য হইতে. . .তাঁহাকে ডাকিয়া কহিলেন, মোশি, মোশি” (যাত্রা ৩:৪)।

‘সদাপ্রভুর দূত’ কথাটি আপনাদের বিভ্রান্ত না করুক। ‘দূত’ কথাটির অর্থ হল ‘বার্তাবাহক’ (এটি ইব্রীয় “মাল’আখ” শব্দ থেকে এসেছে)। বাইবেলে বর্ণীত দূত কখনও কখনও একজন মানুষও হতে পারে। কিংবা, একজন দূত বলতে স্বর্গ থেকে আসা কেউ হতে পারেন (পড়ুন, মালাখি ৩:১)। দূতের সঠিক অর্থ চয়ন করতে বাইবেলের পদ আমাদের সাহায্য করে থাকে। স্বয়ং ঈশ্বরকে বোঝাতে বাইবেলের অনেক পদ ‘সদাপ্রভুর দূত’ কথাটি ব্যবহার করেছে। (পড়ুন, আদি ২২:১১, ১৫-১৮; ৩১:৩, ১১, ১৩; বিচারকর্তৃগণ ২:১, ২; ৬:১১-২২; সখরিয় ৩:১. ২)। যীশু হলেন ঈশ্বরের বার্তাবাহক। যীশু পিতার কথাগুলো আমাদের কাছে পৌঁছে দিচ্ছেন।

`যাত্রা ৩:৭-১২ পদ পড়ুন। ঈশ্বর কীভাবে মোশির কাছে বিষয়টা বর্ণনা করলেন যে, তিনি কেন মিসরে দাসত্বে থাকা ইস্রায়েল সন্তানদের সাহায্য করবেন?`

ঈশ্বরের লোকেরা চরম যাতনা ভোগ করছিল। ঈশ্বর তাদের ক্রন্দন শুনলেন এবং তাদের সাহায্য করতে চাইলেন (যাত্রা ২:২৩, ২৫)। ঈশ্বর ইস্রায়েলকে ‘আমার প্রজা’ নাম দিয়েছেন (যাত্রা ৩:৭)। সুতরাং, সীনয় পর্বতে ইস্রায়েলের সঙ্গে ঈশ্বরের প্রতিজ্ঞা স্থির করার আগেই ইস্রায়েল সন্তানেরা তাঁর লোক ছিল। ঈশ্বর তাদের আশীর্বাদ করবেন এবং প্রতিজ্ঞাত দেশে সফলতা দিবেন (যদি তারা বাধ্য থাকে)। ঈশ্বর তাদের পূর্বপুরুষদের কাছে প্রতিজ্ঞা করেছিলেন যে, তিনি এ সকল করবেন।

মোশিকে ঈশ্বর একটি বিশেষ কাজ নিয়ে ফরৌণের কাছে, অর্থাৎ মিসরের রাজার কাছে, যেতে বললেন: “আমি তোমাকে ফরৌণের নিকটে প্রেরণ করি, তুমি মিসর হইতে আমার প্রজা ইস্রায়েল-সন্তানদিগকে বাহির করিও” (যাত্রা ৩:১০)। যেমনিভাবে আমরা এই পদগুলোয় দেখি, ঈশ্বর ইস্রায়েলকে আবার ‘আমার প্রজা’ বলছেন।

নিঃসন্দেহে, ঈশ্বর মোশিকে একটি বড় কাজ দিয়েছিলেন! মোশি একটি প্রশ্নের দ্বারা সাড়া দিলেন: “আমি কে, যে ফরৌণের নিকটে যাই, ও মিসর হইতে ইস্রায়েল-সন্তানদিগকে বাহির করি” (যাত্রা ৩:১১)? মোশি বুঝতে পেরেছিলেন যে, কি ঘটতে যাচ্ছে। তিনি বুঝতে পেরেছিলেন যে, ঈশ্বরের পরিকল্পনার মধ্যে তার ভূমিকা কী। সুতরাং, তিনি বিস্মিত হয়েছিলেন যে, ঈশ্বর কেন তাকে তাঁর একই গুরুত্বপূর্ণ কাজে মনোনীত করলেন। এই জিজ্ঞাসাটি আমাদেরকে ঘটনার শুরুতে নিয়ে যায় যে, মোশি কে ছিলেন! তার হৃদয়ে কোন গর্ব ছিল না। তিনি এই মনোভাব ধারণ করতেন না যে, ঈশ্বর-প্রদত্ত এই কাজ করার জন্য তিনি যথেষ্ট যোগ্য।

`আমাদের হৃদয় থেকে সকল অহংকার কেন খালি করতে হবে? তাঁর অনুসারী হিসেবে, দম্ভমুক্ত একটি হৃদয় কীভাবে আমাদেরকে ঈশ্বর-প্রদত্ত কাজ করতে সাহায্য করে?`