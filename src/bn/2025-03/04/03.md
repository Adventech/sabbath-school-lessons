---
title:  ফরৌণের হৃদয় কে কঠিন করল?
date:   21/07/2025
---

`যাত্রা ৭:৩, ১৩, ১৪, ২২ পদ পড়ুন। এই পদগুলো আমরা কীভাবে বুঝতে পারি?`

বাইবেল যাত্রাপুস্তকে ৯ বার বলে যে, ঈশ্বর ফরৌণের অন্তর কঠিন কিংবা শক্ত করলেন (যাত্রা ৪:২১; ৭:৩; ৯:১২; ১০:১, ২০, ২৭; ১১:১০; ১৪:৪, ৮; আরও পড়ুন, রোমীয় ৯:১৭, ১৮)। আরও ৯ বার আমরা বাইবেলে পাই যে, ফরৌণ তার হৃদয় কঠিন করলেন (যাত্রা ৭:১৩, ১৪, ২২; ৮:১৫, ১৯, ৩২; ৯:৭, ৩৪, ৩৫)।

`তাহলে, কে আসলে রাজার হৃদয় কঠিন করল: ঈশ্বর নাকি ফরৌণ নিজেই?`

এই প্রশ্নের উত্তর পেতে, আসুন, আমরা মিসরের বিরুদ্ধে ঈশ্বরের দশটি শাস্তি (আঘাত) বিষয়ক গল্পটি দেখি। প্রথম পাঁচটি আঘাতের প্রতিটিতে আমরা পাই যে, ফরৌণ তার হৃদয় কঠিন করেছিলেন ছিলেন। অর্থাৎ, সমস্যা তিনি তৈরি করলেন। পরে, বাইবেল বলে যে, ষষ্ঠ আঘাত থেকে শুরু করে, ঈশ্বর ফরৌণের হৃদয় কঠিন করলেন (যাত্রা ৯:১২)। এই তথ্যটি আমাদের যা বলে তাহল- ঈশ্বর ফরৌণের সিদ্ধান্তকে মর্যাদা দিলেন এবং সিদ্ধান্তটিকে অধিক শক্তি যোগালেন। এ কাজটাই ঈশ্বর করবেন বলে মোশির কাছে প্রতিজ্ঞা করেছিলেন (যাত্রা ৪:২১)।

অন্য কথায়, ঈশ্বর শাস্তি প্রেরণ করলেন যেন ফরৌণ পাপ করা বন্ধ করে এবং মন্দতা থেকে তার মন ফেরায়। ঈশ্বর তার হৃদয়ে নতুন কোন টাটকা দুষ্টতা স্থাপন করেননি। ফরৌণের অন্তরে যে মন্দতাগুলো ছিল, সেগুলো বাস্তবায়ন করার জন্য ঈশ্বর তাকে অনুমোদন দিলেন (পড়ুন, রোমীয় ১:২৪-৩২)।

অর্থাৎ, ঈশ্বর ফরৌণের স্বাধীন মনোনয়ন শক্তি কেড়ে নেননি। ঈশ্বরের সেবা করার কিংবা তাঁর বিরুদ্ধে লড়াই করার সিদ্ধান্ত গ্রহণের ব্যাপারে তার স্বাধীনতা ছিল।

এই গল্পের শিক্ষাগুলো সহজ। ঈশ্বর আমাদের স্বাধীন মনোনয়ন শক্তি দিচ্ছেন। ঠিক ও ভুলের একটি, ভালো ও মন্দের একটি, বাধ্যতা ও অবাধ্যতার একটি বেছে নেবার সিদ্ধান্ত আমরা নিতে পারি। ঈশ্বর আমাদের সকলকে -স্বর্গের লুসিফরকে, এদন উদ্যানের আদম ও হবাকে, মিসরের ফরৌণকে, এবং এই যুগের আমাদেরকে- একটি স্বাধীন মনোনয় শক্তি দিয়েছেন। আমরা যেখানেই বাস করি না কেন, জীবন ও মৃত্যুর মধ্যে একটি আমরা বেছে নিতে পারি (দ্বিতীয় বিবরণ ৩০:৯)।

ধারণাটি ভালভাবে বুঝতে এই উপমাটি আমাদের সাহায্য করবে: কল্পনা করুন, মাখন ও কাদামাটি রোদে রাখা হল। সূর্যকিরণে মাখন গলবে এবং মাটি শক্ত হবে। উভয় উপকরণের উপরে সূর্যতাপ একই। কিন্তু দুটি আলাদা ঘটনা ঘটছে। কী ঘটছে, তা নির্ভর করে উপাদানের উপর। ফরৌণের ক্ষেত্রেও, তার কৃতকর্ম নির্ভর করছে ঈশ্বর ও তাঁর লোকদের বিষয়ে তার মনের চিন্তা-চেতনা ও উপলব্ধির উপর।