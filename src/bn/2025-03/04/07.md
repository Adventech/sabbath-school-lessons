---
title:  অতিরিক্ত আলোচনা
date:   25/07/2025
---

“তাঁর লোকদের মিশরীয়দের নিষ্ঠুর দাসত্ব ভোগ করার অনুমতি দেওয়া হয়েছিল, যাতে তারা মূর্তিপূজার অধঃপতিত প্রভাব সম্পর্কে বিভ্রান্ত না হয়। ফরৌণের সঙ্গে তাঁর আচরণের মাধ্যমে প্রভু দেখিয়েছেন যে, তিনি মূর্তিপূজাকে ঘৃণা করেন এবং নিষ্ঠুরতা ও দমনকে শাস্তি দেওয়ার সংকল্প নিয়েছেন” -ঈলেন জি হোয়াইট, পিতৃকুলপতিগণ ও ভাববাদীগণ, পৃষ্ঠা: ১৮৮।

“ফরৌণের হৃদয় কঠোর করতে কোন অতিপ্রাকৃত শক্তি ব্যবহৃত হয়নি। ঈশ্বর তাকে স্বর্গীয় শক্তির সবচেয়ে চমকপ্রদ প্রমাণ দিয়েছিলেন, কিন্তু ফরৌণ সেই আলো উপেক্ষা করেছিলেন এবং একগুঁয়ে ছিলেন। ঈশ্বরের অসীম শক্তির প্রতিটি প্রকাশ তিনি প্রত্যাখ্যান করলেন এবং আরও বিদ্রোহী হয়ে উঠলেন। যখন তিনি প্রথম অলৌকিক ঘটনাটি প্রত্যাখ্যান করেছিলেন তখন তিনি তার অন্তরে বিদ্রোহের যে বীজ বপন করেছিলেন, তা ফল দিতে শুরু করেছিল। তিনি একের পর এক ঘটনার পর নিজের পথেই চলতে থাকলেন এবং তার জেদ এক পর্যায়ে এমন কঠিন হয়ে উঠল যে তাকে প্রথমজাত সন্তানের শীতল নিষ্প্রাণ মুখগুলোর দিকে তাকাতে হয়েছিল”-পৃষ্ঠা: ১৮৮, ১৮৯।

“সূর্য ও চন্দ্র মিশরীয়দের পূজার বস্তু ছিল; এই রহস্যময় অন্ধকারে জনগণ এবং তাদের দেবতা উভয়েই সেই শক্তির দ্বারা পরাস্ত হয়েছিল, যিনি দাসদের মুক্তির জন্য কাজ করেছিলেন। তবে যত ভয়ঙ্করই হোক না কেন, এই বিচার প্রভুর করুণা এবং ধ্বংস করতে অনিচ্ছার প্রমাণ বহন করে। শেষ এবং সবচেয়ে ভয়াবহ দুর্যোগ আনবার আগে তিনি লোকদের আত্মসমীক্ষা ও অনুতাপ করার সময় দিচ্ছিলেন” -পৃষ্ঠা: ১৯২।

**আলোচ্য প্রশ্নাবলী:**

`আরও গভীরভাবে ভাবুন যে, ফরৌণ কেন ঈশ্বরের বিরুদ্ধে তার হৃদয় কঠিন করল। ফরৌণ প্রমাণ দেখলেন যে, ঈশ্বরের লোকদের যেতে দেওয়াটা ছিল সঠিক সিদ্ধান্ত। কিন্তু তিনি তাদের যেতে দিতে চাইলেন না। কি করে একজন লোক এতটা নির্বোধ হতে পারে? নিজের সঙ্গে চাতুরী করার বিষয়ে ফরৌণের গল্প আমাদের কি বলে? বাইবেলের অন্য কোন্ লোকেরা একই মন্দ সিদ্ধান্ত নিয়েছিল? উদাহরণ স্বরূপ- যিহূদার দৃষ্টান্ত নিয়ে ভাবুন।`

`ফরৌণ যখন তার দুষ্ট সিদ্ধান্ত হেতু মিসরে বিপর্যয় নেমে আসতে দেখলেন, তখন তিনি স্বীকার করলেন: “এইবার আমি পাপ করিয়াছি; সদাপ্রভু ধর্মময়, কিন্তু আমি ও আমার প্রজারা দোষী” (যাত্রা ৯:২৭)। সে সময়ে, এই ঘোষণাটি অত্যন্ত জোরালো মনে হল। কিন্তু কীভাবে আমরা জানতে পারি যে, ফরৌণ আসলে যা বলেছিলেন, তিনি আসলে তা বোঝাতে চাননি?`