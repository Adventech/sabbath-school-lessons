---
title:  চবংধপয, নিস্তারপর্ব
date:   29/07/2025
---

`যাত্রা ১২:১৭-২৩ পদে বর্ণীত নিস্তারপর্বের ভোজের বিষয় পড়ুন। রক্ত এই নতুন উৎসবের একটি গুরুত্বপূর্ণ অংশ কেন?`

বলির পশুর রক্ত হচ্ছে নিস্তারপর্বের একটি গুরুত্বপূর্ণ অংশ। ইতোমধ্যে যেমনিভাবে আমরা দেখেছি, নিস্তারপর্ব হচ্ছে সেই সময় যখন ঈশ্বর এক রাতে মিসরীয়দের বহু প্রথমজাত পুত্রকে হত্যা করেছিলেন। ঈশ্বর এই আঘাত থেকে তাঁর লোকদের রেহাই দিয়েছিলেন। বিশ্বাস সহকারে লোকেরা বলির মেষের রক্ত তাদের ঘরের চৌকাঠে লেপন করেছিল। এভাবে, ইস্রায়েল সন্তানেরা তাদের বিশ্বাস দেখিয়েছিল যে, ঈশ্বর আসন্ন শাস্তি থেকে তাদের রক্ষা করবেন। রক্ত আমাদেরকে সুসমাচারের একটি জোরালো দৃষ্টান্ত দেখায় যে, যীশু আমাদের পাপ থেকে রক্ষা করেন!

বলির পশুকে অবশ্যই নিখুঁত হতে হবে, কারণ এটি ছিল আমাদের পাপের জন্য যীশুর নিখুঁত আত্মবলির একটি প্রতীক। যীশু হলেন “ঈশ্বরের মেষশাবক, যিনি জগতের পাপভার লইয়া যান” (যোহন ১:২৯)। পশুর রক্ত ঈশ্বরের সুরক্ষা দেখিয়েছে এবং মৃত্যুকালে জীবনের প্রতীক বহন করেছে। সদাপ্রভু প্রতিজ্ঞা করেছেন, “অতএব তোমরা যে যে গৃহে থাক, তোমাদের পক্ষে ঐ রক্ত চিহ্নস্বরূপে সেই সেই গৃহের উপরে থাকিবে; তাহাতে আমি যখন মিসর দেশকে আঘাত করিব, তখন সেই রক্ত দেখিলে তোমাদিগকে ছাড়িয়া অগ্রে যাইব, সংহারের আঘাত তোমাদের উপরে পড়িবে না” (যাত্রা ১২:৩১)।

কয়েক শতক পর পৌল এই উৎসবের বিষয়ে লিখেছেন: “পুরাতন তাড়ী বাহির করিয়া দেও; যেন তোমরা নূতন তাল হইতে পার- তোমরা ত তাড়ীশূন্য। কারণ আমাদের নিস্তারপর্বীয় মেষশাবক বলিকৃত হইয়াছেন, তিনি খ্রীষ্ট” (১ করিন্থীয় ৫:৭)।

তালে তাড়ী (বা ইস্ট) যুক্ত করা হত। তাড়ী পাউরুটিকে ফুলতে সাহায্য করে। নিস্তারপর্বের ঘটনায়, অর্থাৎ ইস্রায়েল জাতির মিসর ত্যাগ করার জন্য রাত্রিকালিন প্রস্তুতি গ্রহণের ঘটনায়, বাইবেল প্রথমবারের মত তাল (বা ময়দার দলা) সম্পর্কে বলছে। ঈশ্বর লোকদেরকে তাড়ীশূন্য রুটি প্রস্তুত করতে বলেন। ঈশ্বর ইস্রায়েল সন্তানদের ঘর থেকে সকল তাড়ী দূর করতে নির্দেশ দেন। পাপ যেমন আচরণ করে থাকে, তাড়ী হচ্ছে তারই একটি দৃষ্টন্ত (১ করিন্থীয় ৫:৬-৮)। সুতরাং, নিস্তারপর্ব চলাকালিন পুরো সপ্তাহে লোকেরা বাধ্যতামূলকভাবে তাড়ী ব্যবহার করবে না।

তাড়ী বিহীন রুটি হচ্ছে ত্রাণকর্তার একটি রূপক, যিনি পাপ করেননি। যীশু আমাদের জন্য তাঁর জীবন দিলেন (যোহন ১:২৯; ১ করিন্থীয় ৫:৭; ইব্রীয় ৪:১৫)। যাজকেরা কিংবা ধর্মীয় নেতারা একটি মেষশাবকের রক্তের মধ্যে এসোব নামক উদ্ভিদ ডোবাতেন। এসোব হচ্ছে ঈশ্বরের অনুগ্রহের একটি রূপক যা আমাদেরকে সমস্ত পাপ থেকে ধৌত করে (গীত ৫১:৭)। অতএব, নিস্তারপর্ব আমাদেরকে যীশুর পরিত্রাণকার্য প্রদর্শন করে।