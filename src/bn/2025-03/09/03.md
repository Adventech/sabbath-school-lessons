---
title:  আরও কিছু নিয়ম
date:   25/08/2025
---

ঈশ্বর তাঁর দয়ার গুণে ইস্রায়েলের বিচারকদের শিক্ষা দিলেন যে, কীভাবে সম্পত্তির মালিকানা বিষয়ক সমস্যা সমাধান করতে হবে। ঈশ্বর বিচারকদের বলেন যে, একজনের ষাঁড় যদি প্রতিবেশির ষাঁড়কে আক্রমণ করে, তাহলে কী করতে হবে। অথবা, একজন ব্যক্তি যদি আরেক জনের পশুপাল থেকে পশু চুরি করে এবং বিক্রি করে দেয়, তাহলে কী করতে হবে। অথবা, একজনের পশু যদি অন্য একজনের ক্ষেতের ফসল কিংবা আঙ্গুর লতা খায়, তাহলে কী করতে হবে। অথবা, একজন ব্যক্তি যদি কারও কাছ থেকে কিছু ধার করে, এবং সেই ধার করা জিনিসটি যদি হারিয়ে যায়, তাহলে কী করতে হবে। অথবা, কারও ভাড়া করা পশু যদি আহত হয় কিংবা মারা যায়, তাহলে কী করতে হবে (যাত্রা ২১:৩৩-২২:১৫)।

`যাত্রা ২২:১৬-২৩:৯ পদে উল্লিখিত ব্যবস্থাগুলো পড়ুন। এই ব্যবস্থাগুলো কোন্ সমস্যাগুলো সমাধানে সহায়ক? এই ব্যবস্থাগুলো কীভাবে ঐ সমস্যাগুলো সমাধান করে?`

ঈশ্বরের ব্যবস্থা বিভিন্ন সমস্যা সম্পর্কে আলোচনা করেছে। সহমানবকে লজ্জিত করার কিংবা হেয় করার বিরুদ্ধে ব্যবস্থা রয়েছে। ঈশ্বর চাননি যে, তাঁর লোকেরা কারও সঙ্গে তদ্রূপ আচরণ করুক। ঈশ্বর তাঁর দয়ার গুণে, আমাদের মন্দ আচরণ শুধরাতে চান এবং আমাদের মন্দ বাসনাগুলো নিয়ন্ত্রণ করতে। ঈশ্বর সমাজকে নিরাপদে রাখতে চেয়েছেন, মন্দতা দূর করতে চেয়েছেন, এবং তিনি চেয়েছেন যে, লোকেরা একে অন্যের সঙ্গে সুন্দর ব্যক্তিগত সম্পর্ক বজায় রাখুক। তাই, তাঁর লোকদের অবশ্যই তাদের কাজে এবং সিদ্ধান্ত গ্রহণে ন্যায়পরায়ণ ও প্রেমপূর্ণ হতে হবে।

`যাত্রা ২৩:১০-১৯ পদ পড়ুন। এই পদগুলো কোন্ কোন্ গুরুত্বপূর্ণ বিষয়বস্তু ও উৎসব সম্পর্কে তুলে ধরছে?`

বিশ্রামদিন ও উৎসবগুলো হচ্ছে আরাধনা বিষয়ক। এই উৎসবগুলো বিশেষ কতগুলো বিষয় স্মরণে রাখতে লোকদের সাহায্য করেছে যা ইস্রায়েলের ইতিহাসে ঘটেছিল। ইস্রায়েলরা যাকিছু করেছে সমস্তকিছুর মূলে ছিল আরাধনা। তাই, ঈশ্বর ইস্রায়েলকে এমন অনেক গুরুত্বপূর্ণ নিয়ম দিয়েছিলেন যা তাদের বুঝতে সাহায্য করত যে, কীভাবে তাদের আরাধনা করতে হবে। ঈশ্বর সৃষ্টিকালে বিশ্রামদিন স্থির করেছিলেন (আদি ২:২, ৩; যাত্রা ২০:৮-১১)। ইস্রায়েলের ইতিহাসে বিশ্রামদিন ছিল অনেক গুরুত্বপূর্ণ বিষয়ের সঙ্গে সম্পৃক্ত: যাত্রার সঙ্গে সম্পৃক্ত এবং ঈশ্বরের রক্ষাকারী দয়ার সঙ্গে সম্পৃক্ত (দ্বিতীয় বিবরণ ৫:১২-১৫)। যাত্রা ছিল সেই সময় যখন ঈশ্বর ইস্রায়েল সন্তানদেরকে মিসরের দাসত্ব থেকে বের করে এনেছিলেন। একটি অসাধারণ উপায়ে, বিশ্রামদিন আমাদের স্মরণ করতে সাহায্য করে যে, ঈশ্বর আমাদের সৃষ্টি করেছেন। বিশ্রামদিন আমাদের আরও স্মরণ করতে সাহায্য করে যে, ঈশ্বর হচ্ছেন আমাদের প্রভু ও ত্রাণকর্তা (মার্ক ২:২৭, ২৮)।

ইস্রায়েল সন্তানেরা প্রতি বছর আরও তিনটি গুরুত্বপূর্ণ উৎসব পালন করত: (১) বসন্তকালে নিস্তরপর্ব, (২) এর সাত সপ্তাহ পর পঞ্চাশত্তমীর পর্ব, এবং (৩) বর্ষাকালে কুটিরপর্বের ভোজ।