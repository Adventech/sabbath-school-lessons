---
title:  ব্যবস্থায় জীবনযাপন
date:   23/08/2025
---

### শাস্ত্রপাঠ

যাত্রা ২১:১-৩২; ২২:১৬-২৩:৯; ২৩:২০-৩৩; মথি ৫:৩৮-৪৮; রোমীয় ১২:১৯।

> <p>মুখস্থপদ</p>
> “পরে সদাপ্রভু মোশিকে কহিলেন, ‘তুমি ইস্রায়েল-সন্তানগণকে এই কথা কহ, তোমরা নিজেরাই দেখিলে, আমি আকাশ হইতে তোমাদের সহিত কথা কহিলাম। তোমরা আমার প্রতিযোগী কিছু নির্মাণ করিও না; আপনাদের নিমিত্তে রৌপ্যময় দেবতা কি স্বর্ণময় দেবতা নির্মাণ করিও না” (যাত্রা ২০:২২, ২৩)।

ঈশ্বর চাইলেন তাঁর লোকেরা তাদের চারপাশের অন্য লোকদের থেকে আলাদা হবে। ঈশ্বর চাইলেন ইস্রায়েল সন্তানেরা হবে এমন একটি সমাজ যারা তাঁর নেতৃত্বের অধীনে জীবন যাপন করবে। প্রত্যেকে তাঁর ব্যবস্থার বাধ্য থাকবে। যে সকল লোকেরা ব্যবস্থা লঙ্ঘন করবে, বিচারকেরা তাদের শাস্তি দেবে। যাজকেরা ব্যবস্থা শিক্ষা দেবে। এই কাজে অভিভাবকদেরও একটি গুরুত্বপূর্ণ ভূমিকা থাকবে।

একটি দেশের আইন-কানুন সেই দেশের বিশ্বাস প্রদর্শন করে। ওগুলো আমাদের আরও দেখায় যে, ব্যবস্থাকর্তা কে। মিসর-রাজ ফরৌণ যখন ইব্রীয় ছেলে শিশুদের হত্যা করার জন্য মিসরীয়দের নির্দেশ দেন, তখন এই আজ্ঞা আমাদেরকে তার মনের মন্দতাকে দেখায়। ফরৌণ ও তার জঘন্য আজ্ঞার সঙ্গে এমন একজন রাজার তুলনা করুন যে-রাজা কিনা তার দেশের ১৮ বছর বয়সী প্রতিটি ব্যক্তিকে বিনা খরচে বিদ্যালয়ে প্রেরণ করার আজ্ঞা দিচ্ছেন। বেশিরভাগ লোক বলে থাকবে এটা হল প্রমাণ যে, এই রাজা হচ্ছেন সদয়, দানশীল ও তার নাগরিকদের শুভাকাঙ্ক্ষী।

ঈশ্বরের ব্যবস্থা আমাদের দেখায় যে, তিনি কে। তিনি হলেন প্রেমময়, উত্তম ও পবিত্র। ব্যবস্থা আমাদের দেখায় যে, ঈশ্বর কীভাবে মন্দের শাস্তি দেন। ব্যবস্থা ন্যায্য এবং ঈশ্বরও ন্যায্য। ব্যবস্থা আমাদের বিপদ ও বিপর্যয় থেকে রক্ষা করে। আমাদের অবশ্যই ঈশ্বরকে ও অন্যদেরকে সম্মান করতে হবে। আমাদের অবশ্যই ঈশ্বরের ব্যবস্থাকে প্রেম করতে হবে। যখন আমরা তা করি, তখন আমরা ব্যবস্থানুসারে জীবন নির্বাহ করি, ঠিক যেমনিভাবে ঈশ্বর তাঁর প্রজাদের জন্য, অর্থাৎ ইস্রায়েলদের জন্য, পরিকল্পনা নির্ধারণ করেছিলেন।