---
title:  যাও, এবং সদাপ্রভুর সেবা কর
date:   03/08/2025
---

নিস্তারপর্বের রাতে যারা রক্তের সুরক্ষা গ্রহণ করেনি, তাদের উপর ঈশ্বরের চূড়ান্ত আঘাত পতিত হল (যাত্রা ১২:১২)। ইতোমধ্যে যেমনিভাবে আমরা দেখেছি, নিস্তারপর্ব ছিল সেই সময় যখন ঈশ্বর মিসরীয়দের প্রথমজাত পুত্রদের হত্যা করলেন, এবং তাঁর লোকদেরকে এই আঘাত থেকে রক্ষা করলেন। মিসরীয়দের শিক্ষাদীক্ষা, ধন-সম্পদ, যশ ও সম্মানজনক পেশা থাকা সত্বেও কেউই রেহাই পায়নি। ঈশ্বরের এই শাস্তি মিসর-রাজ ফরৌণ থেকে শুরু করে নিম্ন শ্রেণির মিসরীয় পর্যন্ত সকল গোষ্ঠিগুলোকে আঘাত করেছিল। ঈশ্বর প্রথমজাত পশুদেরও আঘাত করেছিলেন। ঈশ্বর মিসরীয়দের দম্ভ ধ্বংস করলেন।

ফরৌণ পরিশেষে সকল ইস্রায়েলকে চলে যাবার অনুমতি দেন। ফরৌণ মোশিকে কি করতে বলেন? ফরৌণ যা বললেন তা বড়ই অদ্ভুত ছিল কেন? উত্তরের জন্য যাত্রা ১২:৩১-৩৬ পদ পড়ুন।

ফরৌণ যখন ইব্রীয়দেরকে চলে যেতে ও সেবা করতে বলেন, তখন তিনি যুক্ত করে ‘এবং আমাকেও আশীর্বাদ কর’ (যাত্রা ১২:৩১) কথাটিও বলেন।

`‘এবং আমাকেও আশীর্বাদ কর’- মানে কি?`

মিশরের রাজা, যিনি এই পৃথিবীতে তার লোকদের ‘দেবতা,’ তিনি কেন মোশির কাছে আশীর্বাদ যাচ্ঞা করছেন? পরিশেষে, ফরৌণ কি মেনে নিচ্ছেন যে, ঈশ্বর সর্ব-শক্তিমান? কিন্তু ঈশ্বর কীুভাবে ফরৌণকে আশীর্বাদ করতে পারেন, যেক্ষেত্রে তিনি দম্ভে ও পাপে পরিপূর্ণ, এবং তাঁর বিরুদ্ধে লড়াই করতে সচেষ্ট? ফরৌণ নিশ্চয় পরিশেষে ইব্রীয়দেরকে যাবার অনুমতি দিলেন। কিন্তু ফরৌণ তাদেরকে এ কারণে যেতে দিতে সম্মত হলেন না যে, তার হৃদয় পরিবর্তিত হয়েছিল কিংবা তিনি পরিশেষে সদাপ্রভুকে তার হৃদয় দিয়েছিলেন। বরং, ফরৌণ তাদেরকে এ কারণে যেতে দিলেন যে, তিনি পরাজয় উপলব্ধি করেছিলেন। কিন্তু তিনি তার পাপের জন্য অনুতপ্ত ছিলেন না, যেমনিভাবে আমরা পরবর্তীতে দেখতে পাব। ফরৌণ কেবল চেয়েছিলেন যে, তার রাজ্য যেন আঘাতের কবল থেকে রেহাই পায়।

ফরৌণ অপমান বোধ করেছিলেন। চরম আঘাতটি মিসরীয়দের প্রথমজাত পুত্র সন্তানদের হত্যা করেছিল। তাই, ফরৌণ ইস্রায়েল সন্তানদেরকে মিসর ত্যাগ করার অনুমতি দিলেন।

“তখন লোকদিগকে শীঘ্র দেশ হইতে বিদায় করণার্থে মিসরীয়েরা ব্যগ্র হইল; কেননা তাহারা কহিল, আমরা সকলে মারা পড়িলাম” (যাত্রা ১২:৩৩)।

এই সময়ের মধ্যে, ঈশ্বর নিশ্চিত করলেন যে, ইস্রায়েল সন্তানেরা খালি হাতে মিসর ত্যাগ করেনি। ইব্রীয়দের যা-কিছু দরকার ছিল, তা মিসরীয়রা তাদের দিয়ে দিল, কারণ তারা চেয়েছিল যে, ঈশ্বরের লোকেরা দূর হোক। কিন্তু মিসরীয়রা ইস্রায়েল সন্তানদের যা-কিছু দিয়েছিল তা ছিল মূলতঃ ঈশ্বরের লোকদের শতাধিক বছরের দাস্যকর্মের পাওনা।