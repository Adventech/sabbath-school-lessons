---
title:  সূফ সাগর অতিক্রম
date:   05/08/2025
---

`যাত্রা ১৩:১৭-১৪:১২ পদের ঘটনা পড়ুন। ইস্রায়েল সন্তানেরা যখন মিসর ত্যাগ করল, তখন ঈশ্বর তাদের কীভাবে পরিচালনা দিলেন? পরে কি ঘটল?`

মিসর ত্যাগ করার পূর্বে লোকেরা কী করবে তা ঈশ্বর মোশিকে বলে দিয়েছিলেন। সুতরাং, পরিশেষে ইস্রায়েল সন্তানেরা যখন বেরিয়ে পড়ল, তখন তাদেরকে একটি বিশাল সেনাদলের ন্যায় দেখাচ্ছিল (যাত্রা ৬:২৬; ৭:৪; ১২:১৭, ৪১, ৫১; ১৪:১৯, ২০; যাত্রা ১৩:১৮ পদের সঙ্গে তুলনা করুন)। মোশি ইস্রায়েলকে দলে দলে বিভক্ত করলেন। পরে, ইস্রায়েল সন্তানেরা একটি সেনাদলের ন্যায় এগিয়ে গেল। পরবর্তীতে, বিলিয়ম যখন মোয়াবের পর্বত শিখরে দাঁড়িয়েছিলেন, তখন তিনি “চক্ষু তুলিয়া দেখিলেন, ইস্রায়েল বংশশ্রেণীক্রমের বাস করিতেছে; এবং ঈশ্বরের আত্মা তাহার উপরে আসিলেন” (গণনা ২৪:২)।

মোশি নিজেদের সঙ্গে যোষেফের কঙ্কাল বহন করছিলেন (যাত্রা ১৩:১৯)। এই তথ্যটি অত্যন্ত গুরুত্বপূর্ণ, কারণ এটি ঈশ্বরের প্রতিজ্ঞার প্রতি যোষেফের বিশ্বাস প্রদর্শন করে। হ্যাঁ, যোষেফ মিসরের বিত্ত-বৈভবের মাঝে বাস করেছেন। কিন্তু যোষেফ কখনও ঈশ্বরের প্রতিজ্ঞায় বিশ্বাস রাখা ছাড়েননি। যোষেফ বিশ্বাস করেছেন যে, সদাপ্রভু ইস্রায়েলকে স্মরণ করবেন এবং তাদেরকে প্রতিজ্ঞাত দেশে নিয়ে যাবেন। সুতরাং, যোষেফ ইস্রায়েলদের বলেছিলেন যে, যখন তারা মিসর ত্যাগ করে কনান দেশে যাবে, তখন যেন তারা তার অস্থিগুলো নিয়ে যায়। ইস্রায়েল যখন কনানে পৌঁছালো, তখন তারা যোষেফের অস্থিগুলো শিখিমে কবর দিল (যিহোশূয় ২৪:৩২)।

দিনের মেঘস্তম্ভ ও রাতের অগ্নিস্তম্ভের মাধ্যমে ঈশ্বর তাঁর লোকদের সঙ্গে ছিলেন। ইস্রায়েল সন্তানেরা দিনের বেলা মেঘস্তম্ভ ও রাতের বেলা অগ্নিস্তম্ভ দেখেছে, এবং জেনেছে যে, ঈশ্বর তাদের সঙ্গে সঙ্গে আছেন। সদাপ্রভু মেঘস্তম্ভ ও অগ্নিস্তম্ভে বাস করেতেন। তিনি মেঘস্তম্ভের মধ্য থেকে তাঁর লোকদের সঙ্গে কথা বলতেন (যাত্রা ১৪:২৪; গণনা ১২:৫, ৬)।

মিসর-রাজ ফরৌণের অন্তরে যা ছিল তা তিনি এ সময়ের মধ্যে প্রদর্শন করেন। তার কোন পরিবর্তন হয়নি। তিনি তার পাপের জন্য অনুতপ্ত ছিলেন না। ফরৌণ ও তার সেনাদল দাসদের পিছু নেন। ফরৌণ তার নিজের পাপ দেখতে পাননি।

ইস্রায়েল সন্তানেরা যখন মিসরীয় সেনাদল আসতে দেখে, তখন তারা মোশিকে তাদের ঘাতক হিসেবে দোষারোপ করে। “তখন তাহারা মোশিকে কহিল, ‘মিসরে কবর নাই বলিয়া তুমি কি আমাদিগকে লইয়া আসিলে, যেন আমরা প্রান্তরে মরিয়া যাই? তুমি আমাদের সহিত এ কেমন ব্যবহার করিলে? কেন আমাদিগকে মিসর হইতে বাহির করিলে’ (যাত্রা ১৪:১১)?” লোকেরা ঈশ্বরকে তাদের পক্ষে অনেক অলৌকিক কাজ করতে দেখেছিল। ঈশ্বর তাদের প্রথমজাত পুত্রদের রক্ষা করেছিলেন। যেক্ষেত্রে মিসরীয়দের প্রতি আঘাত এসেছিল, সেক্ষেত্রে তিনি তাদের রক্ষা করেছেন। অথচ, ইস্রায়েল সন্তানেরা ঈশ্বরের প্রতি অনাস্থা অব্যাহত রাখল।

`শেষবারের মত সেই সময়টি কখন ছিল যখন আপনি গভীর সঙ্কটে ভুগেছেন? আপনি কি ঈশ্বরে আস্থা রেখেছেন? অথবা, আপনি কি তাঁকে সন্দেহ করেছেন? সে সময় আপনি কি শিক্ষা লাভ করেছিলেন যা আপনাকে আসন্ন সঙ্কট মোকাবিলায় সাহায্য করতে পারে?`