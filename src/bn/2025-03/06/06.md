---
title:  মোশি ও মরিয়মের বিজয়-সঙ্গীত
date:   07/08/2025
---

ঈশ্বর গোটা মিসরীয় সেনাদল বিনষ্ট করলেন। মিসর-রাজ ফরৌণ সহ কেউ বাঁচতে পারেনি (পড়ুন, গীত ১৩৬:১৫)। মিসরীয়রা যুদ্ধে পুরোপুরি পরাজিত হল। ঈশ্বরের লোকেরা সম্পূর্ণ বিজয় লাভ করল। অবাক হবার কিছু নেই, যিহূদীরা এই গল্প অদ্যাবধি বলে।

মোশি স্তোত্র কি বিষয়ে বলে? উত্তরের জন্য যাত্রা ১৫:১-২১ পড়ুন।

`স্তুতিগানটি সদাপ্রভুর প্রশংসা করছে, কারণ তিনি একজন পরাক্রমী যোদ্ধা। সদাপ্রভু মিসরীয়দের বিনষ্ট করলেন, কারণ তারা তাঁর লোকদের বিরুদ্ধে লড়াই করেছে। মোশি বলছেন যে, সদাপ্রভু, তার ঈশ্বর, হচ্ছেন তার শক্তি ও সংগীত। সদাপ্রভু তাকে রক্ষা করেন। কেউই ঈশ্বরের ন্যায় শক্তিশালী কিংবা বিস্ময়কর নয়। মোশি গাইছেন: “হে সদাপ্রভু, দেবগণের মধ্যে কে তোমার তুল্য? কে তোমার ন্যায় পবিত্রতায় আদরণীয়, প্রশংসায় ভয়ার্হ, আশ্চর্য ক্রিয়াকারী” (যাত্রা ১৫:১১)?`

মোশির স্তুতিগান হচ্ছে ঈশ্বরকে নিয়ে। ঈশ্বর কে এবং তিনি কি করছেন, তা তিনি তার গানে ব্যক্ত করছেন। তাঁর লোকদের রক্ষা করার জন্য মোশি ঈশ্বরের গৌরব করছেন। ঈশ্বর যখন আমাদের প্রতি মঙ্গলময়, তখন আমরা তাঁর আরাধনা করতে চাই এবং তাঁকে ধন্যবাদ দিতে চাই। যখন আমরা ঈশ্বরের কাজের জন্য কৃতজ্ঞ থাকি, তখন আমরা একটি শক্তিশালী আধ্যাত্মিক জীবন লাভ করি। মোশি ঈশ্বরের প্রেমের বিষয়ে গান করছেন, কারণ তিনি তাদের উদ্ধার করলেন, তাদের তিনি পরিচালনা দিবেন। ঈশ্বর তাদেরকে নির্দেশনা দিয়ে সেই স্থানে নিয়ে যাবেন, যে স্থানে তিনি তাদের সঙ্গে থাকতে চান। মোশি বলেন যে, ঈশ্বর তাঁর নিজ পর্বতের উপরে তাঁর মন্দির স্থাপন করবেন (যাত্রা ১৫:১৭)। ভবিষ্যতে ঈশ্বর ইস্রায়েলদের তাঁর মন্দির যিরূশালেমে স্থাপন করতে বলবেন।

প্রকাশিত ১৫:২-৪ পদে, রক্ষাপ্রাপ্ত লোকেরা মোশির এবং যীশুর, অর্থাৎ মেষশাবকের, গান গাইবে। আপনি কি আপনার মনের মধ্যে কল্পনা করতে পারেন যে, স্বর্গে সেই গান কতটা মধুর হবে! ঈশ্বর তাদের জন্য যে সকল মহৎ মহৎ কার্য করেছেন, সেই সকলের জন্য ঈশ্বরের লোকেরা ঈশ্বরের প্রশংসা-গান গাইবে। আমরা ঈশ্বরের ন্যায়পরায়ণ কৃতকর্মের জন্য তাঁর প্রশংসা করব। আমরা তাঁর ধর্মময় কাজের জন্য এবং তাঁর ধর্মময় জীবনের জন্য তার গৌরব করব।

স্তুতিগানটির শেষ কলিটি লক্ষ্য করুন: “কেননা সমস্ত জাতি আসিয়া তোমার সম্মুখে ভজনা করিবে, কেননা তোমার ধর্মক্রিয়া সকল প্রকাশিত হইয়াছে” (প্রকাশিত ১৫:৪)। বিচারের জন্য এবং পৃথিবীর উপরে শাস্তি বর্তানোর জন্য ঈশ্বর যা-কিছু করেছেন, সে সময়ে, প্রত্যেকে সমস্তকিছু দেখবে ও বুঝবে। তখন সকল লোক বিচারকর্তা ঈশ্বরের কাজের জন্য তাঁর গুণগান করবে।

`চিন্তাবিদ ইম্মানূয়েল ক্যাণ্ট বলেছেন যে, ঈশ্বর যদি ন্যায়পরায়ণ হয়ে থাকেন, তাহলে অবশ্যই একটি স্বর্গ কিংবা মৃত্যুপরবর্তী জীবন রয়েছে। এই ধারণাটি পরম সত্য কেন? এই পৃথিবীর সকল মন্দতার শাস্তি যে ঈশ্বর দিবেন, সে ব্যাপারে কিভাবে আমরা আস্থা রাখা শিখতে পারি? এই ধারণাটি কীভাবে আপনাকে আশা দেয়?`