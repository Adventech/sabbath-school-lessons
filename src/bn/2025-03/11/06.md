---
title:  অশ্রুজল কিংবা মর্মব্যথা আর নয়
date:   11/09/2025
---

`পাপীদের জন্য প্রার্থনায় মোশি কত দূর গিয়েছিলেন? উত্তরের জন্য পড়ুন যাত্রা ৩২:৩০-৩২ পদ।`

ইস্রায়েল যেহেতু স্বর্ণময় বাছুরের ভজনা করেছিল, তাই শিবিরে ভয়াবহ ঘটনা ঘটল। বহু লোক মারা পড়ল (যাত্রা ৩২:২৮)। “পরদিন মোশি লোকদিগকে কহিলেন, ‘তোমরা মহাপাপ করিলে, এখন আমি সদাপ্রভুর নিকটে উঠিয়া যাইতেছি; যদি সম্ভব হয়, তোমাদের পাপের প্রায়শ্চিত্ত করিব” (যাত্রা ৩২:৩০)। “পরে মোশি সদাপ্রভুর নিকটে ফিরিয়া গিয়া কহিলেন, ‘হায় হায়, এই লোকেরা মহাপাপ করিয়াছে, আপনাদের জন্য স্বর্ণ-দেবতা নির্মাণ করিয়াছে। আহা! এখন ইহাদের পাপ ক্ষমা কর- আর যদি না কর, তবে আমি বিনয় করিতেছি, তোমার লিখিত পুস্তক হইতে আমার নাম কাটিয়া ফেল’” (যাত্রা ৩২:৩১, ৩২)।

মোশি যীশুর রূপক হলেন। মোশি পাপীদের জন্য প্রার্থনা করছেন এবং তিনি তাদের জন্য মরতে আগ্রহী। এই বিষয়গুলো আমাদের দেখায় যে, যীশু আমাদের সকলের জন্য কী করলেন। মোশি তার হৃদয়ে পাপীদের জন্য প্রচুর প্রেম উপলব্ধি করলেন। মোশি সদাপ্রভুর প্রতি তার বিশ্বস্ততা এবং লোকদের জন্য তার প্রেম দেখালেন। যাত্রাপুস্তক বলে না যে, এবার মোশি কত দিন সদাপ্রভুর সঙ্গে পর্বতে থাকলেন। কিন্তু দ্বিতীয় বিবরণ পুস্তক আমাদের বলে যে, মোশি এবার ৪০ দিন পর্বতে ছিলেন (পড়ুন, দ্বিতীয় বিবরণ ৯:১৮)।

যাত্রা ৩২:৩২ পদে, ‘ক্ষমা’ বোঝাতে যে শব্দটি ব্যবহৃত হয়েছে, ইব্রীয় ভাষার সেই শব্দটির মৌলিক অর্থ হল- ‘তুলে নেওয়া’ কিংবা ‘বহন করা।’ অর্থটির একটি দৃষ্টান্ত আমরা যিশাইয় ৫৩:৪ পদে দেখাতে পাই, যেখানে বলা হচ্ছে: “সত্য, আমাদের যাতনা সকল তিনিই তুলিয়া লইয়াছেন, আমাদের ব্যথা সকল তিনি বহন করিয়াছেন।” এই একই শব্দ যাত্রা ৩২:৩২ পদে ‘ক্ষমা কর’ হিসেবে এবং যিশাইয় ৫৩:৪ পদে ‘তুলিয়া লইয়াছেন’ হিসেবে অনূদিত হয়েছে। এই অর্থটি আমাদের ক্ষমা বুঝতে এবং আমাদের উদ্ধারের জন্য ঈশ্বর-প্রদত্ত বিনিময় মূল্য সাহায্য করে।

মোশি সদাপ্রভুকে লোকদের পাপ ‘বহন’ করতে অনুরোধ করলেন। সহস্রাধিক বছর পর ঠিক এ কাজটিই যীশু ক্রুশের উপরে করলেন। যাত্রা ৩২:৩২ পদ আমাদের কেবল একজন অনুকল্পের দ্বারা আমাদের পাপের সাজা তাঁর নিজের উপরে তুলে নেওয়ার ধারণাটি দেখায় না। বরং, পদটি আরও দেখায় যে, সেই অনুকল্প হচ্ছেন স্বয়ং ঈশ্বর।

যাত্রা ৩২:৩২ পদ আমাদের আরও দেখায় যে, কীভাবে আমরা ক্ষমা পেলাম। ঈশ্বর যীশুর মাধ্যমে আমাদের পাপ বহন করলেন। সেটিই হল একমাত্র উপায় যদ্দ্বারা তিনি আমাদের ক্ষমা করতে পারলেন। আমাদের রক্ষা করার ব্যাপারে এবং কাজটি করার জন্য তাঁকে যে কতটা চরম মূল্য দিতে হল সেটা প্রদর্শনের ব্যাপারে, এটা হল বাইবেলের সব থেকে শক্তিশালী একটি চিত্র।

`মোশি তাঁর লোকদের পাপ বহন করার জন্য স্বয়ং ঈশ্বরকে অনুরোধ করেন। যীশু ঠিক সেভাবে করলেন। বাইবেলের এই শক্তিশালী সত্য আমরা কীভাবে বুঝতে পারি? ঈশ্বরের প্রেম সম্পর্কে এটা আমাদের কি বলে?`