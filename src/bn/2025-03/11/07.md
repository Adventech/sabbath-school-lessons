---
title:  অতিরিক্ত আলোচনা
date:   12/09/2025
---

এই সপ্তাহের পাঠ খ্রীষ্টিয়ানদের মাঝে ঈশ্বরের কাজ সম্পর্কে বলে। “পরন্তু, যে শক্তি আমাদের মধ্যে কার্য সাধন করে, সেই শক্তি অনুসারে যিনি আমাদের সমস্ত যাচ্ঞা ও চিন্তার অতীত অতিরিক্ত কর্ম করিতে পারেন” (ইফিষীয় ৩:২০)। আমাদের কেবল নিজেদের জন্য বাঁচলেই চলবে না, কিংবা আমরা এমন কিছু করতে চাইব না যা ঈশ্বরকে বাদ দিয়ে বরং আমাদের নিজেদেরকে ভজনা বা জয়গান করতে পরিচালিত করবে। আমাদের মনোযোগ থাকতে হবে ঈশ্বরের উপর এবং তাঁর শক্তির উপর। তিনি আমাদেরকে তাঁর শক্তি দেন, যা আমাদেরকে একটি নতুন জীবনের পথে নিয়ে যায়। সদাপ্রভু আমাদের পাপের উপরে বিজয়ী হতে শক্তি দেন (ফিলিপীয় ৪:১৩; যিহূদা ১:২৪, ২৫)।

“প্রেম যেমন ন্যায়বিচার দাবী করে, তেমনি এই পাপের জন্য শাস্তি আরোপ করা জরুরি ছিল। ঈশ্বর তাঁর লোকদের শাসকই নন, তাদের রক্ষাকর্তাও। তিনি বিদ্রোহে দৃঢ়প্রতিজ্ঞদের কেটে ফেলেন, যাতে তারা অন্যদের ধ্বংসের পথে নিয়ে যেতে না পারে। কয়িনের জীবন রক্ষা করার মাধ্যমে ঈশ্বর মহাবিশ্বকে দেখিয়েছিলেন যে পাপকে শাস্তিবিহীন রেখে দিলে তার ফলাফল কী হতে পারে। তার জীবন এবং শিক্ষার প্রভাবে তার বংশধরদের মধ্যে যে কলুষতা সৃষ্টি হয়েছিল, তা বিশ্বকে একটি মহাপ্লাবনের মাধ্যমে ধ্বংস করার প্রয়োজনীয়তা সৃষ্টি করেছিল. . .।

“যত দীর্ঘ সময় তারা বেঁচে ছিল, তারা তত বেশি মন্দতায় পূর্ণ হয়ে উঠেছিল। সীনয়ে অবাধ্যতার ক্ষেত্রেও তাই ঘটেছিল। যদি পাপের জন্য তৎক্ষণাৎ শাস্তি না দেওয়া হত, তবে একই ফলাফল আবার দেখা যেত। পৃথিবী নোহের সময়ের মতোই কলুষিত হয়ে উঠত।” -ঈলেন জি হোয়াইট, পিতৃকুলপতিগণ ও ভাববাদীগণ, পৃষ্ঠা: ১৬৮।

**আলোচ্য প্রশ্নাবলী:**

`সোমবারের পাঠের শেষ প্রশ্নটি নিয়ে আরও ধ্যান করুন। কি কি উপায়ে আমরা প্রকৃতির সৃষ্টিকর্তাকে বাদ দিয়ে বরং প্রকৃতির আরাধনা করতে পারি? কিভাবে আমরা এই পৃথিবীর ভালো রক্ষক হতে পারি, এবং প্রকৃতির আরাধনা না করে কিংবা প্রকৃতিকে একটি মিথ্যা দেবতায় পরিণত না করে বরং কীভাবে আমরা একে রক্ষা করতে পারি?`

`যারা পাপের জন্য অনুতপ্ত হয়নি এবং ঈশ্বরের বিরুদ্ধে ও তাঁর শিক্ষামালার বিরুদ্ধে বিরোধিতা চালিয়ে গেছে, তাদের মোশি হত্যা করার নির্দেশ দিলেন কেন?`

`১ পিতর ২:২৪ পদ পড়ুন। এই পদটি কীভাবে আমাদের সেই চমৎকার ধারণাটি প্রদর্শন করে যে, যীশু হলেন আমাদের অনুকল্প? আমাদেরকে পাপ থেকে উদ্ধার করার জন্য আমাদের একজন অনুকল্প কেন দরকার? পাপ থেকে উদ্ধার বিষয়ক যেকোন শিক্ষা কেন ভুল বলে পরিগণিত হত, যদি কিনা শিক্ষাটিতে একজন অনুকল্পের ধারণা অন্তর্ভুক্ত না থাকত?`