---
title:  মারাত্মক পাপ
date:   09/09/2025
---

`ঈশ্বর কেন মোশিকে ইস্রায়েল শিবিরে ফেরৎ পাঠালেন? উত্তরের জন্য যাত্রা ৩২:৭, ৮ পদ পড়ুন।`

ইস্রায়েল এক মিথ্যা দেবতার ভজনা করল। যখন তারা করল, তারা ঈশ্বরকে ‘পরিত্যাগ’ করল। “তখন সদাপ্রভু মোশিকে কহিলেন, ‘তুমি নামিয়া যাও, কেননা তোমার যে লোকদিগকে তুমি মিসর হইতে বাহির করিয়া আনিয়াছ, তাহারা ভ্রষ্ট হইয়াছে’” (যাত্রা ৩২:৭)। লোকেরা যখন মিসর পরিত্যাগের পর, উদ্ধারের কৃতিত্ব তাদের ‘দেবতাকে’ প্রদান করে দেবতাকে ধন্যবাদ জানায়, তখন তারা অধিক জঘন্য পাপে জড়িয়ে পড়ল। লোকেরা ঈশ্বরের নির্দেশের বিরুদ্ধে চলে গেল (যাত্রা ২০:২১ পদ পড়ুন)! লোকেরা ঈশ্বরকে এবং তাঁর মহৎ কাজগুলোকে অস্বীকার করল। ইস্রায়েল সন্তানদের হৃদয় ও মন পুরোপুরি নষ্ট হল।

যিহিষ্কেলের সময়ে, মিথ্যা দেবতাদের ভজনার কারণে এবং অন্যদেরকে পাপের পথে নিয়ে যাবার কারণে ঈশ্বরের লোকদের যাতনা ভুগতে হয় (যিহিষ্কেল ৮:১-১৮; ২০:১-৪৪; ২২:১-১২)। আমরা ভেবে অবাক হতে পারি যে, ঈশ্বরের লোকেরা কীভাবে এতটা নির্বোধ হতে পারে? কেন তারা মিথ্যা দেবতাদের ভজনা ত্যাগ করল না? আমরা নিশ্চিত যে, আমরা একই কাজ করব না। আমরা কি মিথ্যা দেবতাদের প্রভাব থেকে পুরোপুরি মুক্ত? বর্তমান সময়ে, মিথ্যা দেবতাদের চেহারা আলাদা হতে পারে। কিন্তু আমাদের উপরে ওগুলোর সেই একই প্রভাব আছে, যে প্রভাব বাইবেলের যুগে ঈশ্বরের লোকদের উপরে ওগুলোর ছিল।

মিথ্যা দেবতা ঈশ্বরের স্থান হরণ করে। আমরা জানি যে, মিথ্যা দেবতার ভজনা অনুচিত। অথচ, আমরা তার ভজনা করি। মিথ্যা দেবতা আমাদের সময় হরণ করে, আমাদের চিন্তা-চেতনা ও সংকল্প হরণ করে, আমাদের হৃদয় ও আমাদের আবেগ-অনুভূতি হরণ করে। ঈশ্বরের সঙ্গে আমরা যতটা সময় যাপন করি, আমরা মিথ্যা দেবতার সঙ্গে তদ্পেক্ষা অধিক সময় যাপন করি। মিথ্যা দেবতা আমাদের দাস বানিয়ে রাখতে পারে। আমরা যা দেখি ও পর্যবেক্ষণ করি, আমরা তা-ই হয়ে যাই। অর্থাৎ, আমরা যে ‘দেবতার’ সেবা করি, আমরা তদ্পেক্ষা উন্নত হই না।

ঈশ্বর যদি আমাদের জীবনের সর্বাপেক্ষা গুরুত্বপূর্ণ অংশ না হন, তাহলে অন্য দেবতারা তাঁর স্থান দখল করবে। আমরা যদি ঈশ্বরের সান্নিধ্য উপভোগ না করি এবং তাঁর সঙ্গে যোগাযোগ না রাখি, তাহলে আমরা ভিন্ন কিছু উপভোগ করব এবং ভিন্ন কাউকে আমাদের জীবন সমর্পণ করব। যীশুর স্থলে আমরা যা স্থাপন করব, তা দেখতে ক্ষেত্র-বিশেষ আলাদা হতে পারে: গর্ব ও অহংকার, স্বার্থপর হৃদয়, অর্থ-সম্পদ, ক্ষমতা, যৌনতা, খাদ্যদ্রব্য, টিভি, মাদকাসক্তি, মদ্য, কুচিন্তা, ভোগ-বিলাস, পেশা, খেলাধুলা, পরিবার, ভিডিও গেম, চলচিত্র, কেনাকাটা, যৌনচিত্র, নাটক-সিনেমা, আকাশ-কুসুম চিন্তা, সরকার ও রাজনীতি, যশ, ভালো ফলাফল ইত্যাদি। যেকোন ভাল বিষয়কে আমরা একটি মিথ্যা দেবতার রূপান্তর করতে পারি। মিথ্যা দেবতাদের ভজনা আমাদেরকে মারাত্মক পাপে নিমজ্জিত করতে পারে, কারণ মিথ্যা দেবতারা আমাদের ব্যক্তিত্বকে, আমাদের ধ্যান জ্ঞানকে, আমাদের আবেগ-উপলব্ধিকে এবং আমাদের বন্ধু নির্বাচনের মননশীলতাকে বদলে দেয়। মিথ্যা দেবতারা আমাদের পরিচয় বদলে দেয়। মিথ্যা দেবতারা আমাদের বাস্তবসম্মত ও ব্যক্তিগত সম্পর্ক নষ্ট করে, এবং পরিবর্তে অসার বন্ধুত্ব যোগান দেয় যা পরিশেষে আমাদের রক্ষা করতে পারে না।