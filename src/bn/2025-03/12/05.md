---
title:  ঈশ্বর মোশিকে তাঁর প্রতাপ দেখান
date:   17/09/2025
---

`ঈশ্বর কীভাবে মোশিকে তাঁর প্রতাপ দেখালেন? উত্তরের জন্য পড়ুন যাত্রা ৩৪:১-২৮ পদ।`

মোশি তার আরোহণ খুব ভোরে শুরু করেন। তাকে সঙ্গে করে দুটি প্রস্তর ফলক নিতে হয়েছিল, এই ফলক দুটি ছিল পূর্বের ভেঙ্গে যাওয়া ফলকের মত (যাত্রা ৩২:১৯)। মোশি সপ্তম বারের মত সীনয় পর্বতে সদাপ্রভুর সঙ্গে মিলিত হবার জন্য উঠলেন। মোশি ইতোপূর্বে ছয় বার এই পর্বত আরোহণ করেছেন: (১) যাত্রা ১৯:৩, ৭ (২) যাত্রা ১৯:৮, ১৪ (৩) যাত্রা ১৯:২০, ২৫ (৪) যাত্রা ২০:২১ (৫) যাত্রা ২৪:৯, ১২-১৮, এবং (৬) যাত্রা ৩২:৩০, ৩১।

মোশি এখন ঈশ্বরের প্রতাপের সৌন্দর্য দেখার জন্য প্রস্তুত হলেন। ঈশ্বরের ঘোষণার মাঝেই তাঁর সৌন্দর্য সর্বোত্তমভাবে দৃশ্যমান হল। এই গুরুত্বপূর্ণ ঘোষণাই বলে দেয় যে, ঈশ্বর কে। সমুদয় বাইবেল জুড়ে আমরা এই একই ধারণা দেখি (গণনা ১৪:১৮; নহূম ৯:১৭; গীত ১০৩:৮; যোয়েল ২:১৩; যোনা ৪:২)। যোহন ৩:১৬ পদের ঘোষণাটিই হচ্ছে পুরাতন নিয়মের সদাপ্রভুর যাত্রা ৩৪:১-২৮ পদের ঘোষণা। বাইবেলের লেখকরা সচরাচর ঈশ্বরের প্রতাপ নিয়ে কথা বলে থাকেন। এই ধারণাটি আমাদেরকে ঈশ্বরের প্রেম ও ক্ষমার বিষয়ে একটি সঠিক ধারণা পেতে সাহায্য করে।

ঈশ্বর যখন মোশিকে তাঁর নামের ব্যাখ্যা দেন, তখন মোশি মাথা নত করেন এবং সদাপ্রভুর ভজনা করেন। যখন আমরা ঈশ্বরের প্রেম, দয়া ও ক্ষমা দেখি, তখন আমরা যীশুর কাছে আসতে চাই। যখন আমরা তাঁর প্রেম দেখি, আমরা তখন তাঁকে প্রেম করতে শুরু করি। এই প্রেম আমাদেরকে তাঁর সেবার প্রতি ও তাঁর বাধ্যতার প্রতি পরিচালিত করে। যেহেতু ঈশ্বর আমাদের ভালবাসেন, বিনিময়ে আমরা তাঁকে ভালবাসি (১ যোহন ৪:১৯)।

তাঁর প্রেমের বিষয়ে তাঁর ঘোষণায়, তিনি মোশিকে প্রতিজ্ঞা করেন যে, তিনি তাঁর লোকদের জন্য বিস্ময়কর কাজগুলো করবেন। ঈশ্বর তাদেরকে প্রতিজ্ঞাত দেশে পরিচালনাও দেবেন। ঈশ্বর তাঁর লোকদের সঙ্গে আবার প্রতিজ্ঞা করেন। ঈশ্বর প্রতিজ্ঞা করেন যে, অন্য দেশগুলোও তাঁর রাজকীয় সৌন্দর্য ও পরাক্রম দেখবে। “তখন তিনি কহিলেন, ‘দেখ, আমি এক নিয়ম করি; সমস্ত পৃথিবীতে ও যাবতীয় জাতির মধ্যে যাদৃশ কখনও করা হয় নাই, এমন আশ্চর্য আশ্চর্য কার্য আমি তোমার সমস্ত লোকের সাক্ষাতে করিব; তাহাতে যে সকল লোকের মধ্যে তুমি আছ, তাহারা সদাপ্রভুর কার্য দেখিবে, কেননা তোমার নিকটে যাহা করিব, তাহা ভয়ঙ্কর’” (যাত্রা ৩৪:১০)।

কিন্তু ইস্রায়েল সন্তানদের উচিৎ ছিল ঈশ্বরের বাধ্য থাকা এবং তাঁর দশ আজ্ঞা অনুসরণ করা। তাহলে, তারা সফলতা উপভোগ করবে। তাদের সাহায্য করার জন্য, ঈশ্বর মোশিকে প্রতিজ্ঞাটি লিখতে বলেন, যা লোকেরা ইতোমধ্যে লঙ্ঘন করেছে (যাত্রা ৩৪:২৭, ২৮)।