---
title:  পবিত্র তাম্বুতে ঈশ্বরের উপস্থিতি
date:   24/09/2025
---

`ঈশ্বর ইস্রায়েলদের কি দৃশ্যমান চিহ্ন দিয়েছিলেন যা তাদের দেখালো যে, তিনি তাদের সঙ্গে বাস করছেন? উত্তরের জন্য যাত্রা ৪০:১-৩৮ পদ পড়ুন।`

যাত্রাপুস্তকের শেষ অধ্যায় ( যাত্রা ৪০) পবিত্র তাম্বু এবং দশ আজ্ঞা সম্পর্কে বলে।

ঈশ্বর তাঁর প্রতাপে ধর্মধাম পূর্ণ করেন। ঈশ্বরের প্রতাপ হচ্ছে তাঁর প্রেম ও তাঁর পবিত্র জীবন (যাত্রা ৩:৫; ৩৩:১৮, ১৯)। প্রতাপ মেঘের মতই দৃশ্যমান। যাত্রাপুস্তক এই আলোচনা দিয়ে সমাপ্ত হচ্ছে যে, ঈশ্বর কীভাবে তাঁর লোকদের দিনে মেঘস্তম্ভের ও রাতে অগ্নিস্তম্ভের মধ্য থেকে পরিচালনা দিলেন। অত্যন্ত জোরালো উপায়ে, ইব্রীয়রা দেখতে পায় যে, ঈশ্বর ছিলেন বাস্তব। এর থেকে বড় বিষয় হল, তারা একটি দৃশ্যমান চিহ্ন দেখে যা তাদেরকে মেঘস্তম্ভের মধ্য থেকে পরিচালনা দিয়েছে।

মোশি দ্বিতীয় বছরের প্রথম মাসের প্রথম দিনে পবিত্র তাম্বু স্থাপন করেন (যাত্রা ৪০:২, ১৭)। মোশি পবিত্র তাম্বুর সঙ্গে সম্পৃক্ত সমস্তকিছু ঈশ্বরকে উৎসর্গ করলেন। এর মধ্যে ছিল হারোণ ও তার সন্তানেরা যারা ছিল ঈশ্বরের যাজক, কিংবা আধ্যাত্মিক নেতা। তারা যে ঈশ্বরের কাজে বিশেষভাবে নিয়োজিত, সেটা দেখানোর জন্য মোশি তাদের বিশেষ তেল দ্বারা অভিষেক করেন (যাত্রা ৪০:৯, ১৩-১৫)। মোশি পবিত্র তাম্বুর মহাপবিত্র স্থানে, পবিত্র স্থানে এবং সুসজ্জিত সমাগম স্থানে প্রবেশ করেন। মোশি এই সব স্থানগুলো ঈশ্বরকে উৎসর্গ করেন এবং পবিত্র তাম্বুটি ব্যবহারের জন্য উপাসনার জন্য প্রস্তুত করেন (আরও পড়ুন, গণনা ৭:১)। সেটি ছিল একমাত্র সময় যখন মোশি মহাপবিত্র স্থানে প্রবেশ করেন। এরপর থেকে, লোকেদের সকল পাপ দূর করার জন্য, সেখানে কেবল মহাযাজক মহাপ্রায়শ্চিত্তের দিনে প্রবেশ করেছেন (লেবীয় ১৬:২, ১৭)।

পবিত্র বাইবেল তিনবার বলে যে, ঈশ্বর কিংবা তাঁর দাসেরা কাজ সমাপ্ত করেছেন: (১) ঈশ্বর আকাশমণ্ডল ও পৃথিবী সৃষ্টি করার পর (আদি ২:১-৩)। (২) তিনি পবিত্র তাম্বু স্থাপন করার পর (যাত্রা ৪০:৩৩)। (৩) শলোমন মন্দির নির্মাণ সম্পন্ন করার পর (১ রাজাবলি ৭:৫১)। সুতরাং, আমরা সেই সময়ের মাঝে একটি যোগসূত্র দেখি, যখন ঈশ্বর আকাশমণ্ডল ও পৃথিবী এবং ইস্রায়েলের পবিত্র তাম্বু স্থাপন সমাপ্ত করলেন। এই যোগসূত্র আমাদের সেই সময় সম্পর্কে চিন্তা করতে সাহায্য করে, যে সময়ে সদাপ্রভু নতুন পৃথিবীর নতুন যিরূশালেমে তাদের সঙ্গে বাস করবেন। নতুন যিরূশালেম হচ্ছে ‘ঈশ্বরের আবাস’ (প্রকাশিত ২১:২, ৩; প্রকাশিত ২২:১-৪ পদের সঙ্গে তুলনা করুন)।

ঈশ্বর তাঁর প্রতাপে পবিত্র তাম্বু পূর্ণ করেন (যাত্রা ৪০:৩৪)। সুতরাং, গল্পটি সেই প্রতাপের মাঝেই সমাপ্ত হচ্ছে, যে প্রতাপ মোশির জন্মগ্রহণ দিয়ে শুরু হয়েছিল। গল্পটি বিভিন্ন বিষয় অব্যাহত রাখছে, যেমন- মিসরীয় দেবতাদের উপরে ঈশ্বরের জয়লাভ, ১০টি আঘাত, মিসর-ত্যাগ, মিসরীয় সেনাবাহিনীর পরাজয় এবং সীনয় পর্বতে তাঁর আজ্ঞা ঘোষণা।

`কি কি উপায়ে আপনি জানতে পারেন যে, ঈশ্বর আপনার সঙ্গে সঙ্গে রয়েছেন? এটা গুরুত্বপূর্ণ কেন যে, আপনি আপনার সঙ্গে তাঁর উপস্থিতি উপলব্ধি করতে পরেন?`