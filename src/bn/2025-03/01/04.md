---
title:  ইব্রীয় ধাত্রীরা
date:   01/07/2025
---

যাত্রা ১ অধ্যায়ে, আমরা জেনেছি যে, যিহূদীরা মিসরে স্থানান্তর হয়। বিস্ময়কর সফলতা ও শান্তি লাভের পর, ইস্রায়েল সন্তানেরা দাসে রূপান্তর হয়। নিঃসন্দেহে, দুঃখ-কষ্টের কারণে বহু ইব্রীয় অনিশ্চয়তায় দিন কাটাতে থাকে। কিন্তু ঈশ্বর তাঁর লোকদেরকে আশাবিহীনভাবে একাকী ছেড়ে দেননি। নিঃসন্দেহে, বিভিন্ন সময়ে, ঈশ্বরের লোকেরা মনে করেছে যে, তারা পরিত্যক্ত। কিন্তু যখন দুঃখ-দুর্দশা এসেছে, ঈশ্বর তাঁর পরাক্রমী শক্তির দ্বারা তাদেরকে সাহায্য করতে এগিয়ে এসেছেন। আমাদের প্রভু তাঁর সর্ব যুগের ও বিভিন্ন সময়ের অনুসারীদেরকে এই বাক্যের দ্বারা অনুপ্রেরণা দিচ্ছেন: “আর সঙ্কটের দিনে আমাকে ডাকিও; আমি তোমাকে উদ্ধার করিব, ও তুমি আমার গৌরব করিবে” (গীত ৫০:১৫)।

`বিশ্বস্ত ধাত্রীরা কি গুরুত্বপূর্ণ কাজ করতেন? ধাত্রী হচ্ছেন এমন একজন সেবিকা যিনি নবজাতকের জন্মের সময়ে প্রসূতি মাতাকে সেবা দিয়ে থাকেন। ঈশ্বর কেন তাদের গল্প বাইবেলে অন্তর্ভুক্ত করলেন? উত্তরের জন্য পড়ুন যাত্রা ১:৯-২১ পদ।`

আপনি কি লক্ষ্য করেছেন যে, যাত্রাপুস্তক আমাদেরকে কোনো মিসরীয় রাজার নাম বলছে না? বাইবেল কেবল তাদেরকে ফরৌণ নামে উল্লেখ করছে, যার অর্থ হল ‘রাজা।’ মিসরীয়রা বিশ্বাস করত যে, ফরৌণ হচ্ছেন এই পৃথিবীতে একজন দেবতা, এবং তিনি সূর্যদেব রা-এর পুত্র (কিংবা ওসিরিস বা হরুস দেবতা)। মিসরীয়রা বিশ্বাস করত যে, রা হচ্ছেন মিসরীয় দেবতাদের মধ্যে সর্বাপেক্ষা ক্ষমতাধর, কারণ তিনি ছিলেন সূর্যদেবতা।

কিন্তু এই ‘দেবতা’ এতটা শক্তিধর ছিলেন না যে, তিনি ইব্রীয় ধাত্রীদের দিয়ে ইব্রীয় ছেলে শিশুদের হত্যা করতে পারতেন। বাইবেল আমাদেরকে দু’জন ধাত্রীর নাম বলে: শিফ্রা ও পূয়া (যাত্রা ১:১৫)। এই নারীরা সদাপ্রভুকে সম্মান ও ভয় করতেন। ফরৌণের কু-নির্দেশ তাদেরকে সদাপ্রভুর প্রতি বাধ্যতা থেকে দূরে সরাতে পারেনি কারণ একজন মানব-রাজা অপেক্ষা তারা ঈশ্বরকে অধিক সম্মান করতেন (আরও পড়ুন, প্রেরিত ৫:২৯)। সুতরাং, ঈশ্বর শিফ্রা ও পূয়াকে একটি বড় পরিবার দিয়ে আশীর্বাদ করেছিলেন। এটি হচ্ছে ঈশ্বরের প্রতি বাধ্যতার একটি চমৎকার গল্প। এই স্ত্রীলোকেরা হয়তো বাইবেল বিশারদ ছিলেন না। কিন্তু তারা জানতেন যে, কোন্টি ঠিক। এর থেকেও বড় কথা হচ্ছে, তারা সঠিক কাজটি করার সিদ্ধান্ত নিয়েছিলেন।

ফরৌণ যখন দেখলেন যে, তার বদ মতলব ব্যর্থ হয়েছে, তখন তিনি মিসরীয়দের আদেশ দেন, যেন তারা সকল ইব্রীয় ছেলে-শিশুদের হত্যা করে। হাপি দেবতার উদ্দেশ্যে, অর্থাৎ নদ-নদীর দেবতার উদ্দেশ্যে, বলি হিসেবে, ইব্রীয় শিশুদেরকে নীল নদে ছুড়ে ফেলার জন্য ফরৌণ মিসরীয়দের নির্দেশ দেন। এই আদেশটি দেবার মাধ্যমে ফরৌণ দুটি উপায়ে ইস্রায়েল সন্তানদের পরাজিত করতে চেয়েছিলেন: (১) তিনি সকল ইব্রীয় ছেলে শিশুকে নিধন করতে চেয়েছিলেন, এবং (২) তিনি চেয়েছিলেন যে, ইব্রীয় স্ত্রীলোকেরা যেন মিসরীয়দের সঙ্গী হয়ে যায়, এবং তারা যেন কেবল মিসরীয় শিশুর জন্ম দেয়। তাহলে, ইব্রীয়রা আর মিসরীয়দের শঙ্কার কারণ থাকবে না।