---
title:  "ইব্রীয় ইতিহাস: যোষেফ থেকে মোশি পর্যন্ত"
date:   30/06/2025
---

খাদ্য সংকট কিংবা দুর্ভিক্ষের সময়ে যাকোবের পরিবার কনান দেশ ত্যাগ করে (আদি ৪৬)। পরিবারটি যখন মিসরে এসে উপস্থিত হয়, তখন মিসরের রাজা যোষেফের কারণে এবং মিসরীয়দের প্রতি তার অবদানের কারণে ইব্রীয়দের প্রতি বন্ধুভাবাপন্ন ও সদয় ছিলেন।

“ফরৌণ যোষেফকে আরও কহিলেন, ‘দেখ, আমি তোমাকে সমস্ত মিসর দেশের উপরে নিযুক্ত করিলাম।’ পরে ফরৌণ হস্ত হইতে নিজ অঙ্গুরীয় খুলিয়া যোষেফের হস্তে দিলেন, তাঁহাকে কার্পাসের শুভ্র বসন পরিধান করাইলেন, এবং তাঁহার কণ্ঠদেশে সুবর্ণহার দিলেন। আর তাঁহাকে আপনার দ্বিতীয় রথে আরোহণ করাইলেন, এবং লোকেরা তাঁহার অগ্রে অগ্রে ‘হাঁটু পাত, হাঁটু পাত’ বলিয়া ঘোষণা করিল। এইরূপে তিনি সমস্ত মিসর দেশের অধ্যক্ষপদে নিযুক্ত হইলেন।” (আদি ৪১:৪১-৪৩)।

`একজন ক্রীতদাস হিসেবে মিসর দেশে আসার পর, যোষেফের সফলতার কি গোপন রহস্য ছিল? উত্তরের জন্য আদি ৩৭:২৬-২৮ ও ৩৯:২, ২১ পদ পড়ুন।`

নতুন রাজা যোষেফকে সম্মান কিংবা মর্যাদা দিলেন না, কিংবা মিশরীয়দের প্রতি তার অতীত কৃতিত্বকে গুরুত্ব দিলেন না (যাত্রা ১:৮)। নতুন রাজার নাম ছিল আহ্মোস (১৫৭০ খ্রীষ্টপূর্ব থেকে ১৫৪৬ খ্রীষ্টপূর্ব)। পরে, অ্যামেনহোটেপ-১ রাজা মনোনিত হন (১৫৪৬ খ্রীষ্টপূর্ব থেকে ১৫২৬ খ্রীষ্টপূর্ব)। অ্যামেনহোটেপ-১ ছিল ইস্রায়েল সন্তানদের নিয়ে শঙ্কিত। সুতরাং, কঠোর পরিশ্রম করার জন্য তিনি তাদেরকে বল-প্রয়োগ করেন, এবং তাদের দিয়ে অনেক নিকৃষ্ট মানের কাজ করান। পরবর্তীতে, থাটমোস-১ (১৫২৫ খ্রীষ্টপূর্ব থেকে ১৫১২ খ্রীষ্টপূর্ব) ইব্রীয়দের পুত্র সন্তানদের হত্যা করার জন্য আদেশ জারি করেন। থাটমোসের মেয়ের নাম ছিল হাটসেপসাট (১৫০৩ খ্রীষ্টপূর্ব থেকে ১৪৮২ খ্রীষ্টপূর্ব)। হাটসেপসাট ছিলেন রাজকুমারী যিনি মোশিকে তার পুত্র হিসেবে দত্তক নেন। থুটমোস-৩ (১৫০৪ খ্রীষ্টপূর্ব থেকে ১৪৫০ খ্রীষ্টপূর্ব) কিছু কাল পর্যন্ত হাটসেপসাটের সঙ্গে একজন সহযোগী নেতা ছিলেন। যাত্রাপুস্তকের সময়কালে থাটমোস- ৩ ছিলেন ফরৌণ, আর এ সময় ইস্রায়েল জাতি মিসর ত্যাগ করে।

আমরা বিশ্বাস করি যে, ১৪৫০ খ্রীষ্টপূর্বের মার্চ মাসে তাদের যাত্রা শুরু হয়। (যাত্রার বিষয়ে উল্লিখিত পদগুলো পড়ুন: আদি ১৫:১৩-১৬; যাত্রা ১২:৪০, ৪১; বিচারকর্তৃগণ ১১:২৬; ও ১ রাজাবলি ৬:১। এছাড়া, আরও পড়ুন, প্রেরিত ৭:৬ ও গালাতীয় ৩:১৬, ১৭।)

যাত্রাপুস্তক ১ অধ্যায় ইস্রায়েলের ইতিহাসের এক দীর্ঘ সময়ের নথি ধারণ করছে: যোষেফের সময় থেকে শুরু করে ইব্রীয় ছেলে শিশুদের হত্যা করার ব্যাপারে ফরৌণের আদেশ জারি পর্যন্ত। এই ঘটনা কতকাল পর্যন্ত সংঘটিত হয়েছে, সে ব্যাপারে যেক্ষেত্রে মতভেদ রয়েছে, সেক্ষেত্রে সব থেকে বড় বিষয় হল, ঈশ্বর তাঁর লোকদের স্মরণ করেছেন। এমনকি, যখন মন্দ ঘটনা ঘটেছে, তখনও ঈশ্বর সর্বদা বিরাজমান ছিলেন। আমাদের প্রয়োজনীয় সাহায্যের ব্যাপারে আমরা তাঁর উপরে আস্থা রাখতে পারি।