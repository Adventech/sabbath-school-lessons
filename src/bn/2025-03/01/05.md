---
title:  মোশির জন্ম হয়
date:   02/07/2025
---

`যাত্রা ২:১-১০ পদ পড়ুন। মোশির যখন জন্ম হয়, তখন মোশিকে রক্ষা করার জন্য ঈশ্বর কি করলেন?`

মোশির গল্প বড় চিত্তাকর্ষক, কারণ তিনি এমন একটি সময়ে এই পৃথিবীতে ছিলেন যখন অষ্টাদশতম রাজবংশ মিসর শাসন করত। থাটমোস-৩ ছিলেন এই সময়ের একজন রাজা। প্রাচীন মিসরে থাটমোস ছিলেন সর্বাপেক্ষা অন্যতম জনপ্রিয় একজন ফরৌণ বা রাজা।

মোশির জন্ম এমন একটি সময়ে হয়, যখন রাজা সকল ইব্রীয় ছেলে শিশুর মৃত্যু চেয়েছিলেন (যাত্রা ১:২২ পদ পড়ুন)। একই সময়ে, মোশি ছিলেন অত্যন্ত ‘সুশ্রী’ একটি শিশু (যাত্রা ২:২)। এই পদে ব্যবহৃত বাংলা ‘সুশ্রী’ শব্দটি ইব্রীয় ‘টোব’ থেকে এসেছে। ‘টোব’ শব্দটি বাহ্যিক সৌন্দর্য অপেক্ষা অধিক কিছু বোঝায়। ঈশ্বরের সমস্ত সৃষ্টির সৌন্দর্য বর্ণনা করতে আদিপুস্তকে এই ‘টোব’ প্রয়োগ করা হয়েছিল। ঈশ্বর ঘোষণা দিয়েছিলেন যে, সৃষ্টির সমস্ত কিছু ‘উত্তম’ কিংবা ‘অতি উত্তম’ হয়েছে (আদি ১:৪, ১০, ৩১)।

মোশি ‘সুশ্রী’ শিশু ছিলেন যিনি ইব্রীয় জাতিকে দাসত্ব থেকে স্বাধীন করবেন। যখন মোশির জন্ম হয়, তখন কে তার ভবিষ্যৎ আন্দাজ করতে পেরেছিল? এই শিশুটির জীবনের জন্য ঈশ্বরের একটি বিশেষ পরিকল্পনা ছিল। ঈশ্বর অব্রাহাম, ইস্হাক ও যাকোবের কাছে যে প্রতিজ্ঞা করেছিলেন, সেই প্রতিজ্ঞা রক্ষা করার জন্য ঈশ্বর এই ‘সুশ্রী’ (উত্তম) শিশুটিকে ব্যবহার করবেন। ঈশ্বর শতাধিক বছর আগে তাদের কাছে প্রতিজ্ঞা করেছিলেন যে, তিনি তাদের ভবিষ্যৎ প্রজন্মকে প্রতিজ্ঞাত দেশ দিবেন (যাত্রা ২:২৪, ২৫)।

যে সময়ে, মিসরীয় রাজকন্যা হাটসেপসাট মোশিকে তার পুত্র হিসেবে দত্তক নেন, সেই সময় থেকে মোশির নামের আংশিক অর্থ দাঁড়ায় ‘এর পুত্র’ কিংবা ‘হইতে জাত।’ আখ-মোস (আখ’র পুত্র) কিংবা থাট-মোস (থাটের পুত্র) নামের ক্ষেত্রে আমরা এই একই অর্থ দেখতে পাই। ইব্রীয় ভাষায়, মোশির (ইংরেজীতে- মোজেস) নাম হচ্ছে মোসহ্ ে(গড়ংযবয), যার অর্থ হল ‘তোলা কিংবা টানিয়া তোলা।’ রাজকন্যা যখন মোশিকে নদের জল থেকে তুলেছিলেন কিংবা টেনে তুলেছিলেন, তখন রাজকন্যা হাটসেপসাট মোশির জীবন বাঁচিয়েছিলেন।

আমরা মোশির প্রাথমিক জীবন সম্পর্কে অল্পই জানি। হাটসেপসাট মোশিকে বাঁচানোর পর ও দত্তক নেবার পর, মোশি তার নিজ পরিবারে ১২ বছর বয়স পর্যন্ত ছিলেন (পড়ুন, যাত্রা ২:৭-৯; আরও পড়ুন, ঈলেন জি হোয়াইট, পেট্রিয়ার্কস অ্যাণ্ড প্রফেট্স, পৃষ্ঠা: ২৪৪)। পরে, মোশিকে মিসরের পরবর্তী রাজা হওয়ার প্রস্তুতির জন্য মিসরের সর্বশ্রেষ্ঠ শিক্ষা দেওয়া হয় (পেট্রিয়ার্কস অ্যাণ্ড প্রফেট্স, পৃষ্ঠা: ২৪৫)। কিন্তু মোশি সর্বাপেক্ষা গুরুত্বপূর্ণ শিক্ষাটি মিসর থেকে পাননি। ঈশ্বরের সত্য বিষয়ক শিক্ষাই ছিল তার জীবনের সর্বশ্রেষ্ঠ শিক্ষা।

`যে শিক্ষা আসলে পরিশেষে কোনো কাজে দেবে না, তা আপনি কতটা শিখছেন?`