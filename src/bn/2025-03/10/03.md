---
title:  ঈশ্বরকে দর্শন
date:   01/09/2025
---

`যাত্রা ২৪:৯-১৮ পদ পড়ুন। ঈশ্বর এখানে ইস্রায়েলদের কি বিস্ময়কর অভিজ্ঞতা প্রদান করলেন?`

ঈশ্বর তাঁর লোকদের সঙ্গে প্রতিজ্ঞা মেনে নেবার পর, মোশি সীনয় পর্বতে আরোহণ করলেন। আরোহণের শুরুতে মোশি একা ছিলেন না। তার সঙ্গে ৭৩ জন ইস্রায়েল নেতার একটি দল ছিল। নেতাদের একটি বিস্ময়কর অভিজ্ঞতা হয়েছিল: তারা ঈশ্বরকে দর্শন করলেন। নেতারা এক সঙ্গে খেলেন। আহার করার বিষয়টি দেখায় যে, তারা ঈশ্বরের প্রতিজ্ঞা মেনে নিয়েছেন। সেই আহারটি ছিল একটি ভোজ। ইস্রায়েলের ঈশ্বর ছিলেন ভোজের আপ্যায়নকারী। ভোজ-সভায় তাদেরকে আমন্ত্রণ করার মাধ্যমে ঈশ্বর তাদেরকে সম্মানিত করলেন।

বাইবেলের যুগে, মধ্য প্রাচ্যের কৃষ্টি অনুসারে, এক সঙ্গে খাওয়া ছিল একটি গুরুত্বপূর্ণ অভিজ্ঞতা এবং বড় সম্মান। যে লোকেরা এক সঙ্গে খেত, তারা একে অন্যকে ক্ষমার ও বন্ধুত্বের উপহার দিত। যারা এক সঙ্গে খেত, তারা কঠিন সময়ে একে অন্যকে সাহায্য করত এবং সংঘবদ্ধ থাকত। লোকেরা যখন এক সঙ্গে খেত, তখন তারা বিনাবাক্যে একটি প্রতিজ্ঞা ধারণ করত। তারা প্রতিজ্ঞা করত যে, পরবর্তীতে তাদের মধ্যে কারও প্রতি যদি মন্দ কিছু ঘটে, তবে তারা এগিয়ে আসবে ও সাহায্য করবে। সুতরাং, ভোজে দাওয়াত করাটা ছিল এমন একটি বিশেষ সম্মান, যা যাকে তাকে করা হত না।

নৈশ ভোজের একজন অতিথি যদি আমন্ত্রণ নাকচ করত তাহলে কি হত? তার মানে হল, সে ভোজের আয়োজককে অসম্মান করল। বাইবেলের যুগে, ভোজের আমন্ত্রণ নাকচ করাটা ছিল একটি মারাত্মক অপমান। এই তথ্য আমাদেরকে নূতন নিয়মের যুগে পাপীদের সঙ্গে যীশুর খেতে বসার মর্মার্থ বুঝতে সাহায্য করে। তাদের সঙ্গে বসে খাওয়ার কারণে যিহূদী নেতারা যীশুকে তিরষ্কার করেছিলেন (লূক ৫:৩০)। খ্রীষ্টিয়ানরা যখন প্রভুর ভোজ উদ্যাপন করে, তখন তারা অন্য সেই পাপীদের সমতুল্য খ্রীষ্টিয়ানদের সঙ্গে একটি নিবিড় সম্পর্ক গড়ে তোলে। প্রভুর ভোজের সময়ে, আমরা সেই ক্ষমা উদ্যাপন করি, যে ক্ষমা যীশু আমাদের দিয়ে থাকেন। আমরা তাঁর রক্ষাকারী দয়া উদ্যাপন করি (পড়ুন, মথি ২৬:২৬-৩০; মার্ক ১৪:২২-২৫; ১ করিন্থীয় ১১:২৩-২৯)।

যে লোকেরা মোশির সঙ্গে পর্বতে আরোহণ করেছিল, পরবর্তীতে তাদের মধ্যে অনেকে পাপে পতিত হয়েছিল এবং তাদের জীবন হারিয়েছিল (পড়ুন, লেবীয় ১০:১, ২, ৯)। হ্যাঁ, পর্বতে ওঠা এবং আহার করা এই লোকদের ঈশ্বরকে ঘিরে একটি প্রগাঢ় অভিজ্ঞতা ছিল। কিন্তু তাদের সেই অভিজ্ঞতা সত্বেও তাদের জীবন উত্তমের পক্ষে পরিবর্তিত হয়নি। এই গল্প আমাদের একটি জোরালো শিক্ষা প্রদান করে থাকে। আমাদের কাছে বাইবেলের সত্য আছে, তার মানে এই নয় যে, আমরা রক্ষা পেয়ে গেছি।

`এই লোকদের প্রতি যাকিছু ঘটেছিল তা নিয়ে চিন্তা করুন। এবার চিন্তা করুন যে, বাইবেলের এত সব সত্য প্রদান করে ঈশ্বর আমাদের কতটা সম্মানিত করেছেন! অ্যাড্ভেণ্টিস্ট হিসেবে, এই দুঃখদায়ক গল্পটি আমাদের কি সতর্কবার্তা দেয়?`