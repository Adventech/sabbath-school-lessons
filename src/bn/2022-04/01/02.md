---
title:  'প্রকৃতি ঈশ্বরের প্রেম দেখায় (1 যোহন 4:8, 16)'
date:  25/09/2022
---

ঈশ্বর এই পৃথিবীতে সমস্তকিছু নিখুঁতভাবে সৃষ্টি করেছিলেন। কিন্তু পরে এক শত্রু পাপের দ্বারা এই পৃথিবী নষ্ট করল।

`1 যোহন 4:8, 16 পদ পড়়ুন। এই পদগুলো আমাদের শিক্ষা দেয় যে, ‘ঈশ্বর প্রেম।’ বাইবেলের এই সত্যটি কীভাবে আমাদের বুঝতে সাহায্য করে যে, ঈশ্বর কে এবং তিনি কীভাবে কাজ করেন?`

‘ঈশ্বর প্রেম’ (1 যোহন 4:8, 16)। বাইবেলের এই সত্য আমাদের তিনটি গুরুত্বপূর্ণ ধারণা বুঝতে সাহায্য করে। প্রথমে, প্রেম অবশ্যই সহভাগ করতে হবে। ঈশ্বরত্বের (গড্হেড) মাঝে আমরা এই গুরুত্বপূর্ণ ধারণা দেখতে পাই। ঈশ্বরত্ব ত্রিত্বের মাধ্যমে সংগঠিত: পিতা, পুত্র ও পবিত্র আত্মা। ঈশ্বরত্বের তিন সত্তা তাদের প্রেম ও ক্ষমতা পরস্পরের সঙ্গে সহভাগ করেন। এছাড়া, ঈশ্বর তাঁর প্রেম মানবকুলের সঙ্গে সহভাগ করেন। দ্বিতীয়ত, ঈশ্বর যা-কিছু করেন, সে-সমস্ত তাঁর প্রেম দেখায়। তাঁর সৃষ্টের মাঝে, তাঁর পরিত্রাণ পরিকল্পনার মাঝে, এবং আমাদের হয়ে তাঁর শাস্তিভোগের মাঝে আমরা তাঁর প্রেম দেখতে পাই। এই কারণে ঈলেন জি হোয়াইট লিখেছেন: “ঈশ্বরের শাস্তিভোগ যেমনিভাবে তাঁর প্রেম দেখায়, একইভাবে তাঁর দয়া দেখায়। ঈশ্বরের শাসনব্যবস্থায় বিচারক হিসেবে তাঁর কাজ গুরুত্বপূর্ণ। আমাদের ভালবাসেন বলে তিনি পাপ ও মন্দতার বিরুদ্ধে শাস্তি তুলে নিলেন।” -দি ডিজায়ার অফ্ এজেস, পৃষ্ঠা: 762। ঈশ্বরের প্রেম বদলায় না। তৃতীয়ত, পাপের কারণে ঈশ্বর অভিযুক্ত হতে পারেন না। ঈশ্বর যা-কিছু করেন, সমস্তই তাঁর প্রেম দেখায়। কারণ, ঈশ্বর প্রেম, ঈশ্বর পাপের সূত্রপাত করেননি।

কিন্তু, পৃথিবীতে ও অন্যান্য গ্রহে সত্যিই কি প্রাণ সৃষ্টির প্রয়োজন ঈশ্বরের ছিল? না। ঈশ্বর প্রাণের সৃষ্টি করলেন, কারণ তিনি সৃষ্টি করতে চাইলেন। তাঁর প্রেম দেখানোর জন্য ঈশ্বর সমস্তকিছু সৃষ্টি করলেন। তিনি মানুষ সৃষ্টি করলেন, কারণ তিনি একটি পরিবার চাইলেন। তাঁর মনুষ্য-সন্তানকে তিনি তাঁর প্রেম দেখাতে চাইলেন। ঈশ্বর মানুষকে এমন একটি হৃদয় দিয়ে সৃষ্টি করলেন যে-হৃদয় বিনিময়ে ঈশ্বরকে ও অন্যদেরকে প্রেম দেখাতে পারে। (আরও পড়়ুন, মার্ক 12:30, 31)।

`কিছুটা সময় প্রকৃতিতে যাপন করুন। আপনার চারপাশের উদ্ভিদ ও প্রাণিদের দেখুন। হ্যাঁ, পাপ ঈশ্বরের সৃষ্ট-জগতের সৌন্দর্য অনেকাংশে কলুষিত ও বিনষ্ট করেছে। একই সঙ্গে, প্রকৃতি কীভাবে এখনও আপনাকে ঈশ্বরের প্রেম দেখাচ্ছে? প্রকৃতিতে আমরা সুন্দর কোন্ বিষয়গুলো দেখতে পাই যা আমদের প্রত্যাশা (আশা) শিক্ষা দেয়?`