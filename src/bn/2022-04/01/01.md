---
title:  স্বর্গে যুদ্ধ
date:  24/09/2022
---

### শাস্ত্রপাঠ
1 যোহন 4:8, 16; 4:7-16; যিহিষ্কেল 28:12-19; যিশাইয় 14:12-15; প্রকাশিত 12।

> <p>মুখস্থপদ</p>
> “হে প্রভাতি-তারা! ঊষা-নন্দন! তুমি ত স্বর্গভ্রষ্ট হইয়াছ! হে জাতিগণের নিপাতনকারী, তুমি ছিন্ন ও ভ‚পাতিত হইয়াছ” (যিশাইয় 14:12)।

অনেক চিন্তাবিদ বিশ্লেষণ করার চেষ্টা করেছেন যে, মন্দতা (ভ্রষ্টতা) কীভাবে শুরু হয়েছিল। কিছু চিন্তাবিদ বলেন যে, শুরু থেকে মন্দতা সর্বদা আমাদের জীবনের অংশ ছিল। এই চিন্তাবিদেরা বলেন যে, মন্দতা না জানা ব্যতিত আমরা ভালোকে জানতে পারি না। অন্যরা বিশ্বাস করেন যে, ঈশ্বর সবকিছু নিখুঁতভাবে সৃষ্টি করেছিলেন। কিন্তু, পরে, মন্দতা এল। বাইবেলের যুগে, গ্রিকরা বিশ্বাস করত যে, মন্দতা তখন শুরু হয়েছিল যখন পান্দোরা নামের একজন যুবতী একটি তালাবদ্ধ বাক্স খুলেছিল। বাক্সটি সব ধরণের মন্দতায় পরিপূর্ণ ছিল যা এই বর্তমান পৃথিবীতে ছড়িয়ে পড়েছে। (কিন্তু এই গল্পটি বর্ণনা করে না যে, এই বাক্সে মন্দতা কীভাবে এল।)

মন্দতার সূত্রপাতের বিষয়ে বাইবেল আমাদের একটি ভিন্ন ঘটনা বলে। আমরা বাইবেল থেকে জানতে পাই যে, ঈশ্বর প্রেমময় ও সর্বশক্তিমান (1 বংশাবলি 29:10, 11)। ঈশ্বর সিদ্ধ (মথি 5:48)। সুতরাং, ঈশ্বর যা-কিছু করেছিলেন তাও সিদ্ধ ছিল (দ্বিতীয় বিবরণ 32:4)। তাহলে, কীভাবে একটি সিদ্ধ পৃথিবীতে পাপ এল? আদি 3 অধ্যায় আমাদের বলে যে, আদম ও হবার পাপের কারণে ছিল মন্দতা ও মৃত্যুর কারণ। কিন্তু পতনের পূর্বে, মন্দতা ইতোমধ্যে স্বর্গে লূসিফরের অন্তঃকরণে স্থান নিয়েছিল। হবাকে মিথ্যা বলার জন্য লূসিফর তখন সাপকে ব্যবহার করল (আদি 3:1-5)। সুতরাং, আমরা যদি জানতে চাই যে, মন্দতা কীভাবে শুরু হল, তাহলে আমাদের দেখতে হবে যে, পতনের পূর্বে কী ঘটেছিল।