---
title:  '‘আত্মা . . . ঈশ্বরের কাছে প্রতিগমন করিবে’ (উপদেশক 12:7)'
date:  11/10/2022
---

`আদি 2:7 এবং উপদেশক 12:1-7 পদের মধ্যে তুলনা করুন। এই পদগুলো আমাদেরকে বাইবেলের কি সত্য শিক্ষা দেয়? যখন আমরা মারা যাই, তখন আমাদের প্রতি যা ঘটে সেটা বুঝতে পদগুলো আমাদের কীভাবে সাহায্য করে?`

ইতোমধ্যে আমরা দেখেছি, বাইবেল শিক্ষা দেয় যে, মানুষ সজীব ব্যক্তি। জীবিত ব্যক্তির আরেক নাম হচ্ছে সত্তা/আত্মা (আদি 2:7)। একজন ব্যক্তি কিংবা আত্মার দুটি অংশ হল: (1) একটি দেহ, এবং (2) একটি আত্মা। বাইবেল আরও শিক্ষা দেয় যে, দেহের মৃত্যুর পর একজন ব্যক্তি কিংবা একটি আত্মার জীবন থেমে যায় (যিহিষ্কেল 18:4, 20)।

তাহলে, আত্মার কি হয়? দেহ মরার পর কি আত্মা জীবিত থাকে? বহু খ্রীষ্টিয়ান এটা বিশ্বাস করে। তারা প্রমাণ হিসেবে উপদেশক 12:7 পদের উদ্ধৃতি দেয়। এই পদটি বলে, “আর ধূলি পূর্ববৎ মৃত্তিকাতে প্রতিগমন করিবে; এবং আত্মা যাঁহার দান, সেই ঈশ্বরের কাছে প্রতিগমন করিবে।” পদটি বলে না যে, আত্মা যখন ঈশ্বরের কাছে ফিরে যায় তখন জীবিত থাকে।

আমরা কীভাবে বুড়ো হই ও কীভাবে মারা যাই- উপদেশক 12:1-7 পদ সে-কথা বলে। 7 পদ বলে যে, মৃত্যু হচ্ছে আদি 2:7 পদের ঘটনার বিপরীত। আমরা দেখেছি, ঈশ্বর ছয় দিনে আকাশমণ্ডল ও পৃথিবী সৃষ্টি করলেন। ষষ্ঠ দিনে “সদাপ্রভু ঈশ্বর মৃত্তিকার ধূলিতে আদমকে (অর্থাৎ মনুষ্যকে) নির্মাণ করিলেন, এবং তাহার নাসিকায় ফুঁ দিয়া প্রাণবায়ু প্রবেশ করাইলেন; তাহাতে মনুষ্য সজীব প্রাণী হইল” (আদি 2:7)। কিন্তু উপদেশক 12:7 পদ আমাদের বলে যে, “আত্মা যাঁহার দান, সেই ঈশ্বরের কাছে প্রতিগমন করিবে।” সুতরাং, এই পদ আমাদের দেখায় যে, প্রাণবায়ু কিংবা আত্মা, যা ঈশ্বর আদমের নাসিকায় প্রবাহিত করেছিলেন, তা ঈশ্বরের কাছে ফিরে যায়। অন্য কথায়, যখন আমরা মারা যাই, তখন ঈশ্বরের প্রবাহিত করা দেহের প্রাণবায়ুর প্রবাহ থেমে যায়।

আমাদের মনে রাখতে হবে যে, কীভাবে সকল মানুষ বুড়ো হয় ও মারা যায়- উপদেশক 12:7 পদ সে-কথাই বলছে। এই পদটি ধারণা দেয় না যে, দুষ্ট লোকেরা পরিত্রাণপ্রাপ্ত লোকদের থেকে ভিন্নভাবে বুড়ো হবে এবং ভিন্নভাবে মারা যাবে। অর্থাৎ, দুষ্টরা যখন মারা যায়, তাদের আত্মা স্বর্গে ঈশ্বরের কাছে জীবিত থাকে না। এই ধারণা বাইবেলের সঙ্গে সঙ্গতিপূর্ণ নয়। সকল মানুষ ও জীবজন্তু বুড়ো হয় ও মারা যায় (উপদেশক 3:19, 20)। মৃত্যু হচ্ছে জীবনের সমাপ্তি। গীতরচক বলেন, “তুমি তাহাদের নিশ্বাস হরণ করিলে তাহারা মরিয়া যায়, তাহাদের ধূলিতে প্রতিগমন করে” (গীত 104:29)।

`আমরা মাঝেমাঝে বলি যে, মৃত্যু হচ্ছে জীবনের অংশ। এই ধারণা ভুল কেন? মৃত্যু হচ্ছে জীবনের শত্রু। 1 করিন্থীয় 15:26 পদ আমাদের কি আশা দেয়?`