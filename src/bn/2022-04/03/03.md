---
title:  '“যে প্রাণী পাপ করে, সেই মরিবে” (যিহিষ্কেল 18:4, 20)'
date:  10/10/2022
---

`যিহিষ্কেল 18:4, 20 ও মথি 10:28 পদ পড়়ুন। এই পদগুলো বাইবেলে কথিত এই সত্যের অর্থ বুঝতে আমাদের কীভাবে সাহায্য করে যে, ‘মনুষ্য সজীব প্রাণি হইল’ (আদি 2:7)?`

মানুষ ঘাস ও ফুলের মত। তারা কেবল ক্ষণকাল বেঁচে থাকে (যিশাইয় 40:1-8)। আমাদের সংক্ষিপ্ত জীবনের কারণ হল পাপ। “অতএব যেমন এক মনুষ্য দ্বারা পাপ ও পাপ দ্বারা মৃত্যু জগতে প্রবেশ করিল; আর এই প্রকারে মৃত্যু সমুদয় মনুষ্যের কাছে উপস্থিত হইল, কেননা সকলেই পাপ করিল” (রোমীয় 5:12)। পাপের কারণে মৃত্যু এলো। পাপ পৃথিবীর সকল জীবন বদলে দিল।

জীবন ও পাপ সম্পর্কে বাইবেল আমাদের দুটি গুরুত্বপূর্ণ ধারণা দেয়। (1) মানুষ ও জীবজন্তু উভই মারা যায়। রাজা শলোমন বলেন, “কেননা মনুষ্য-সন্তানদের প্রতি যাহা ঘটে, তাহা পশুর প্রতিও ঘটে, সকলেরই প্রতি একরূপ ঘটনা ঘটে; এ যেমন মরে, সে তেমনি মরে; এবং তাহাদের সকলেরই নিশ্বাস এক; পশু হইতে মানুষের কিছু প্রাধান্য নাই, কেননা সকলই অসার। সকলেই এক স্থানে গমন করে, সকলেই ধূলি হইতে উৎপন্ন, এবং সকলেই ধূলিতে প্রতিগমন করে” (উপদেশক 3:19, 20)। (2) যখন কেউ মারা যায়, তখন সে আর সজীব প্রাণি থাকে না। আদি 2:16, 17 পদে ঈশ্বর আদম ও হবাকে সতর্ক করেন যে, তারা যদি পাপ করেন, তাহলে মরবেন।

যিহিষ্কেল 18:4, 20 পদে আমরা এই একই সতর্কবার্তা দেখি: “যে প্রাণী পাপ করে, সেই মরিবে।” এই সতর্ক-বার্তা আমাদের দুটি বিষয় শেখায়। প্রথমে, আমরা সবাই পাপী, তাই আমরা সবাই বৃদ্ধ হচ্ছি ও মারা যাচ্ছি (রোমীয় 3:9-18, 23)। দ্বিতীয়ত, দেহ মরার পরও যে আত্মা টিকে থাকে, একথা মিথ্যা। আত্মা যদি চিরজীবি হয় কিংবা আমাদের মৃত্যুর পর যদি কোথাও অবস্থান নেয়, তাহলে বাস্তবিক আমরা মরি নাই, মরেছি কি? বাইবেল আমাদের শিক্ষা দেয় যে, এই ধারণা হচ্ছে একটি মিথ্যাচার।

বাইবেল শিক্ষা দেয় না যে, আমরা মৃত্যুর পর বিদেহী হয়ে ভেসে বেড়াই। যখন আমরা মারা যাই, তৎক্ষণাৎ আমরা স্বর্গে কিংবা নরকে চলে যাই না। যখন আমরা মারা যাই, আমাদের আত্মা ঘুমিয়ে থাকে। আমরা যীশুর জন্য অপেক্ষায় থাকি যে, তিনি দ্বিতীয় আগমনে তাঁর শিষ্যদেরকে মৃত্যু থেকে জাগাবেন। যীশু বলেন, “কারণ আমার পিতার ইচ্ছা এই, যে কেহ পুত্রকে দর্শন করে ও তাঁহাতে বিশ্বাস করে, সে যেন অনন্ত জীবন পায়; আর আমিই তাঁহাকে শেষ দিনে উঠাইব”  (যোহন 6:40)।

`আমাদের সমস্ত বিশ্বাসের ক্ষেত্রে দ্বিতীয় আগমন গুরুত্বপূর্ণ কেন? যীশুর আগমনের প্রতিজ্ঞা ব্যতীত আমাদের জন্য কি আশা থাকতে পারে?`