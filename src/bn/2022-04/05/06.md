---
title:  'লাসার (যোহন 11:1-44)'
date:  27/10/2022
---

`যোহন 11:1-44 পদ পড়়ুন। লাসারের অসুস্থতা ও মৃত্যু কীভাবে ‘ঈশ্বরের’ ও ‘ঈশ্বরের পুত্রের’ গৌরব বয়ে আনল (যোহন 11:4)?`

আমরা আগে যেভাবে দেখেছি, ‘মৃত্যুকে’ যীশু ‘ঘুমের সাথে তুলনা করেছেন। যীশু যখন শুনলেন যে, লাসার অসুস্থ, তখন তিনি বললেন, “আমাদের বন্ধু লাসার নিন্দ্রা গিয়াছে, কিন্তু আমি নিদ্রা হইতে তাহাকে জাগাইতে যাইতেছি” (যোহন 11:11)। যীশুর কয়েক জন অনুসারী তাঁর কথার অর্থ বুঝেছিলেন যে, লাসার বিছানায় ঘুমাচ্ছেন (যোহন 11:11-13)। তখন যীশু তাঁর কথাটি আক্ষরিক অর্থে বলেন: “লাসার মরিয়াছে” (যোহন 11:12-14)। যীশু যখন বৈথনিয়া পৌঁছান, লাসার তত দিনে চার দিনের মৃত। তার দেহে পচন ধরেছিল (যোহন 11:17, 39)। একটি দেহ থেকে যখন দুর্গন্ধ ছড়ায়, তখন আর কোনো সন্দেহ থাকে না যে, ব্যক্তিটি মৃত।

পরে, যীশু মার্থাকে বলেন “তোমার ভাই আবার উঠিবে” (যোহন 11:23)। মার্থা যীশুকে বলেন যে, হ্যাঁ, তিনি শেষ পুনরুত্থানে বিশ্বাস করেন। শেষ পুনরুত্থান তখন হবে যখন যীশু তাঁর দ্বিতীয় আগমনে মৃতদেরকে মৃত্যু থেকে তুলবেন। কিন্তু যীশু মার্থাকে বলেন, “আমিই পুনরুত্থান ও জীবন; যে আমাতে বিশ্বাস করে, সে মরিলেও জীবিত থাকিবে; আর যে কেহ জীবিত আছে, এবং আমাতে বিশ্বাস করে, সে কখনও মরিবে না; ইহা কি বিশ্বাস কর?” (যোহন 11:23-26)। যীশু যুক্ত করে বলেন, “যদি বিশ্বাস কর, তবে ঈশ্বরের মহিমা দেখিতে পাইবে? তখন তাহারা পাথরখানি সরাইয়া ফেলিল” (যোহন 11:40)। মার্থা বিশ্বাস করলেন। মার্থা যখন লাসারকে মৃত্যু থেকে পুনরুত্থিত করতে কিংবা জাগাতে দেখলেন, তখন তিনি যীশুর মাঝে ঈশ্বরের মহিমা দেখতে পেলেন।

বাইবেল বলে যে, সকল প্রাণের স্রষ্টা ঈশ্বর (গীত 33:6)। ঈশ্বর তাঁর আদেশের দ্বারা আবার সব নতুন করে সৃষ্টি করতে পারেন। লাসারের ক্ষেত্রে সেটাই হয়েছিল। একটি সংক্ষিপ্ত প্রার্থনার পর যীশু নির্দেশ দেন, “লাসার, বাহিরে আইস!” (যোহন 11:43)। জনতা যখন লাসারকে কবর থেকে বেরিয়ে আসতে দেখল, তখন তারা যীশুর মাঝে ঈশ্বরের জীবনদায়ক শক্তি দেখতে পেল। এই একই শক্তির দ্বারা যীশু আমাদের পৃথিবী সৃষ্টি করেছিলেন। এই একই শক্তির দ্বারা যীশু তাঁর দ্বিতীয় আগমনে মৃতদের তুলবেন। যীশু লাসারকে তোলার মাধ্যমে প্রমাণ দেন যে, মৃত্যুর উপরে তাঁর ক্ষমতা আছে। আমাদের কি আর কোন প্রমাণের প্রয়োজন আছে যে, ঈশ্বর সর্বশক্তিমান?

`যোহন 11:25, 26 পদে যীশুর বলা কথাগুলো বলুন। যে বিশ্বাসী মারা গেছে এবং যে বিশ্বাসী কখনও মরবে না- কথাটির দ্বারা যীশু কি বুঝিয়েছেন? যীশু আমাদের কি শিক্ষা দিচ্ছেন? যীশুর বলা কথাগুলো কেন আমাদের এতটা আশা দেয়?`