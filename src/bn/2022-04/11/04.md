---
title:  'একটি ভিন্ন দেহ নিয়ে পুনর্জন্মলাভ (ইব্রীয় ৯:২৫-২৮)'
date:   06/12/2022
---

বাইবেলের যুগে পৌত্তলিকরা বিশ্বাস করত যে, একজন ব্যক্তির দেহ মরে গেলে তার আত্মা বেঁচে থাকে। পৌত্তলিকেরা প্রকৃতির উপাসক, অন্য কথায়- তারা পৃথিবী কিংবা বহু দেবতার উপাসনা করে। পরিতাপের বিষয় হল, বর্তমান সময়ের বেশিরভাগ খ্রীষ্টিয়ান এই পৌত্তলিক ধারণায় বিশ্বাস করে। এই খ্রীষ্টিয়ানরা বিশ্বাস করে যে, একজন ব্যক্তি যখন মারা যায়, সে তখন স্বর্গ কিংবা নরকে বাস করে। বর্তমান যুগের অনেক ধর্ম এই পৌত্তলিক ধারণা মেনে নিয়েছে। কিন্তু এই ধর্মগুলো পুনর্জন্মলাভও শিক্ষা দেয়। পুনর্জন্মলাভ হচ্ছে একটি ভ্রান্ত ধারণা যে, একজন ব্যক্তির আত্মা বারবার এই পৃথিবীতে জন্ম নিতে পারে। 

কিছু লোক বিশ্বাস করে যে, পুনর্জন্মলাভ হচ্ছে আত্মার বিবর্তনের সমতুল্য। বিবর্তনবাদ শিক্ষা দেয় যে, কালের ধীর বিবর্তনের মধ্য দিয়ে সকল প্রাণের আবির্ভাব হয়েছে। সুতরাং, একজন ব্যক্তির জন্য পুনর্জন্মলাভ হচ্ছে একটি পন্থা যার মাধ্যমে সে প্রতিবার জন্মগ্রহণ করে জ্ঞানী ও উন্নত জীবে প্রবর্তিত হতে পারে। হিন্দু ধর্মে বিশ্বাসী লোকেরা শিক্ষা দেয় যে, এই পৃথিবীতে প্রাণের ছয়টি স্তর আছে। নিম্ন স্তর হচ্ছে (১) সমুদ্র থেকে আসা প্রাণ/জীবন। এর থেকে উন্নত স্তর হচ্ছে (২) উদ্ভিদকুল। পরে, (৩) শীতল রক্ত বিশিষ্ট প্রাণি ও পতঙ্গ, (৪) পাখি, (৫) জীবজন্তু, এবং শেষে (৬) সর্বোচ্চ স্তর হচ্ছে মানবকুল। 

ইব্রীয় ৯:২৫-২৮ ও ১ পিতর ৩:১৮ পদ পড়়ুন। যীশুকে কেবল ‘একবার’ মরতে হয়েছিল (ইব্রীয় ৯:২৮)। সকল মানব কেবল ‘একবার’ মরে (ইব্রীয় ৯:২৭)। তাহলে, কিছু খ্রীষ্টিয়ান কেন পুনর্জন্মলাভে বিশ্বাস করে? যেমনিভাবে আমরা দেখলাম, পুনর্জন্ম হচ্ছে একটি ভ্রান্ত ধারণা যে, একজন ব্যক্তির আত্ম কখনও মরে না, কেবল কিছুকাল পর আবার পৃথিবীতে ফিরে আসে। 

আমরা যদি বাইবেল মান্য করি, তাহলে আমরা পুনর্জন্মলাভে বিশ্বাস করতে পারি না। এখানে পাঁচটি কারণ দর্শানো হয়েছে: (১) পুনর্জন্মলাভ বাইবেলের এই সত্যের বিপরীতে যায় যে, আত্মা মারা যায় এবং দ্বিতীয় আগমনে ঈশ্বর মৃত্যু হতে দেহ উত্থাপন করবেন (১ থিষলনীকীয় ৪:১৩-১৮)। (২) পুনর্জন্মলাভ শিক্ষা দেয় যে, আমরা সৎকর্মের দ্বারা পরিত্রাণ লাভ করি, আমাদের জন্য যীশুর কাজের দ্বারা নয় (ইফিষীয় ২:৮-১০)। (৩) পুনর্জন্মলাভ বাইবেলের এই শিক্ষার বিরুদ্ধে যায় যে, আমরা আমাদের এই জীবনের সিদ্ধান্তগুলোর দ্বারা অনন্তজীবন গ্রহণের কিংবা প্রত্যাখ্যানের সিদ্ধান্ত নেই (মথি ২২:১-১৪; ২৫:৩১-৪৬)। (৪) পুনর্জন্ম মানুষকে এই উপলব্ধি জাগায় যে, যীশুর দ্বিতীয় আগমন গুরুত্বপূর্ণ নয় (যোহন ১৪:১-৩)। (৫) পুনর্জন্মলাভ বলে যে, আপনার এই জীবনের ভুল-ভ্রান্তিগুলো আপনি মৃত্যুর পরে পাওয়া আরেকটি জীবনে শুধরে নেবার সুযোগ পাবেন (ইব্রীয় ৯:২৭)। সংক্ষেপে, খ্রীষ্টিয়ানেরা পুনর্জন্মলাভের তত্ত্ব মেনে নিতে পারে না।