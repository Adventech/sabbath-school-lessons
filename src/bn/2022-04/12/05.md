---
title:  'ঈশ্বরের আত্মা কর্তৃক চালনা (প্রেরিত ৮:৪-২৪)'
date:   14/12/2022
---

পবিত্র আত্মা হলেন ঈশ্বরের শক্তিশালী সহায়ক। পবিত্র আত্মা আমাদের হৃদয় ঈশ্বরের প্রেম দ্বারা পূর্ণ করেন (রোমীয় ৫:৫)। পবিত্র আত্মা আমাদেরকে ঈশ্বরের সঙ্গে একটি সত্যিকারের পরিত্রাণ সাধক অভিজ্ঞতার মাঝে চালনা দেয় (যোহন ১৬:৭-১১)। পবিত্র আত্মা আমাদেরকে বাইবেলের সকল সত্যের প্রতি চালনা দেন (যোহন ১৬:১৩)। তিনি আমাদেরকে ঈশ্বরের কাজ করতেও সাহায্য করেন। অন্য লোকদের সঙ্গে সুসমাচার সহভাগ করতে পবিত্র আত্মা আমাদের সাহায্য করেন (প্রেরিত ১:৮)। পবিত্র আত্মা শয়তানের দুষ্ট কাজও বন্ধ করেন। সুতরাং, আমাদের অবাক হলে চলবে না যে, পবিত্র আত্মা ও তাঁর কাজের বিষয়ে শয়তান আমাদেরকে বিভ্রান্ত করার চেষ্টা করছে। কিছু খ্রীষ্টিয়ান পবিত্র আত্মাকে একজন সত্যিকারের সত্তা হিসেবে বিশ্বাস করে না। অন্য খ্রীষ্টিয়ানরা পবিত্র আত্মাকে একজন সত্তা হিসেবে বিশ্বাস করে। কিন্তু তারা কেবল পবিত্র আত্মার দেওয়া আত্মিক বরের প্রতি আগ্রহী। এই খ্রীষ্টিয়ানরা তাদের জীবনে পবিত্র আত্মার রূপান্তরকারী শক্তির প্রতি আগ্রহী নয়। 

`প্রেরিত ৮:৪-২৪ পদে জাদুকর শিমোনের বিষয় পড়়ুন। শিমোন ছিল শমরিয়। শিমোন পবিত্র আত্মার বরগুলো চেয়েছিল। কিন্তু শিমোন পবিত্র আত্মার দ্বারা পরিবর্তিত হতে চায়নি। বর্তমান খ্রীষ্টিয়ানদের মাঝে কীভাবে এই একই চিন্তা ও আবেগ-অনুভ‚তি দৃশ্যমান হয়?`

ঈশ্বরের সন্তান কারা? তারা এমন লোক যারা পবিত্র আত্মাকে নিজেদের জীবন চালাতে দেন (রোমীয় ৮:১৪)। ঈশ্বরের সন্তানেরা নিজেদেরকে বাইবেলের সত্য শিক্ষা দেবার জন্য পবিত্র আত্মাকে সুযোগ দেয় (যোহন ১৬:১৩; ১৭:১৭)। যারা তাঁর অনুসারী হওয়ার ভান করে, যীশু তাদের ব্যাপারে আমাদের সাবধান করছেন। অথচ, বাস্তবিক এরা তাঁর অনুসারী নয়। যীশু বলেন: “যাহারা আমাকে হে প্রভু, হে প্রভু বলে, তাহারা সকলেই যে স্বর্গ-রাজ্যে প্রবেশ করিতে পারিবে, এমন নয়, কিন্তু যে ব্যক্তি আমার স্বর্গস্থ পিতার ইচ্ছা পালন করে, সেই পারিবে। সেই দিন অনেকে আমাকে বলিবে, হে প্রভু, হে প্রভু, আপনার নামেই আমরা কি ভাববাণী বলি নাই? আপনার নামেই কি ভ‚ত ছাড়াই নাই? আপনার নামেই কি অনেক পরাক্রম-কার্য করি নাই? তখন আমি তাহাদিগকে স্পষ্টই বলিব, আমি কখনও তোমাদিগকে জানি নাই; হে অধর্মাচারীরা, আমার নিকট হইতে দূর হও” (মথি ৭:২১-২৩)। যীশু আমাদের দেখান যে, পবিত্র আত্মা কখনও কাউকে বাইবেল থেকে দূরে চালনা করেন না। পবিত্র আত্মা লোকদেরকে বাইবেল লেখার জন্য চালনা দিয়েছিলেন, ঠিক? সুতরাং, পবিত্র আত্মা সর্বদা আমাদেরকে বাইবেলের সত্য গ্রহণ করতে এবং সেই মোতাবেক চলতে চালনা দেন।

একই পবিত্র আত্মা আমাদের চালনা দেন যেন আমরা লোকদেরকে বাইবেলের সত্য গ্রহণ করতে সাহায্য করি (মথি ২৮:১৮-২০; প্রেরিত ১:৮)। যেহেতু আমরা ঈশ্বরের কাজ করি, সেহেতু ঈশ্বর আমাদের প্রতিজ্ঞা করছেন যে, আমাদের কাজ করার জন্য তিনি পবিত্র আত্মা পাঠাবেন। সুতরাং, প্রতি সকালে ঈশ্বরের সাক্ষাতে আমাদের নতজানু হতে হবে এবং আমাদের জীবন তাঁকে দিতে হবে। তাহলে, ঈশ্বর আমাদেরকে তাঁর আত্মা দিবেন, যিনি আমাদের নবায়ন করবেন।