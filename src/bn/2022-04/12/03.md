---
title:  'দেহ ঈশ্বরের মন্দির (১ করিন্থীয় ৬:১৯, ২০)'
date:   12/12/2022
---

এই মিথ্যাটি থেকে বহু বিভ্রান্তি এসেছে যে, আমাদের দেহের মৃত্যুর পর আমরা এমন একটি আত্মা লাভ করি যা কখনও মরে না। বাইবেলের যুগে, গ্রিক চিন্তাবিদেরা বিশ্বাস করত যে, মানব দেহ হচ্ছে আত্মার জন্য একটি কারাগার। মৃত্যু আত্মাকে এই ‘কারাগার’ থেকে মুক্ত করে। বর্তমান সময়ের অনেক খ্রীষ্টিয়ান এমন একটি বিশ্বাস ধারণ করে যা গ্রিক চিন্তার সঙ্গে একমত পোষণ করে। এই খ্রীষ্টিয়ানরা বিশ্বাস করে যে, দেহ হচ্ছে আত্মার ‘ঘর’, আর আত্মা কখনও মরে না। এই খ্রীষ্টিয়ানরা বিশ্বাস করে যে, দ্বিতীয় আগমনে ঈশ্বর একটি নতুন ও উন্নত দেহের মধ্যে আত্মা ফিরিয়ে আনবেন যা আর কখনও মরবে না। সর্বেশ্বরবাদীরা (pantheists) ভিন্ন কিছু বিশ্বাস করে। সর্বেশ্বরবাদীরা হচ্ছে সেই লোক যারা বিশ্বাস করে যে, ঈশ্বর তাঁর সকল সৃষ্টির মাঝে রয়েছেন। অর্থাৎ, ঈশ্বর ও তাঁর সমস্ত সৃষ্টি হচ্ছে একই। বর্তমানে আত্মার বিষয়ে অনেক বিভ্রান্তিকর ধারণা প্রচলিত রয়েছে। সুতরাং, এ প্রসঙ্গে বাইবেলের শিক্ষামালা আমাদের দ্রুত আঁকড়ে ধরতে হবে। 

`১ করিন্থীয় ৬:১৯, ২০ ও ১০:৩১ পদ পড়়ুন। এই পদগুলো বলে, “তোমাদের দেহ পবিত্র আত্মার মন্দির” (১ করিন্থীয় ৬:১৯)। এই শিক্ষামালা কীভাবে আমাদেরকে স্বাস্থ্যকর সিদ্ধান্ত গ্রহণে ও ভালো অভ্যাস গঠনে সাহায্য করে?`

বিভিন্ন দিক থেকে তাঁর মত হওয়ার জন্য ঈশ্বর আদম ও হবাকে সৃষ্টি করেছিলেন (আদি ১:২৬, ২৭)। ঈশ্বর তাদের সেই হৃদয় দিয়েছেন যা তাঁর প্রেম প্রদর্শন করবে, এবং তাদের সেই দেহ দিয়েছেন যা অনেকাংশে তাঁর নিজ দেহের মত। পাপ আমাদের দেহ ও মনকে বিনষ্ট করেছে। সুতরাং, ঈশ্বর আমাদেরকে আবার নতুন (নবায়ন) করার পরিকল্পনা করলেন। ঈশ্বর আমাদেরকে সৃষ্টিকালীন প্রথম মানুষ করে তুলতে চান। ঈশ্বর চান, আমরা এই জীবনে যথা সম্ভব সুস্থ মন ও সুস্থ দেহ লাভ করি।

কেবল যীশুর দ্বিতীয় আগমনে আমাদেরকে নবায়ন করার পরিকল্পনা বাস্তবায়ন হবে। সে সময়ে, ঈশ্বর আমাদের দেহ রূপান্তর করবেন। তিনি আমাদের সেই দেহ ও আত্মা দিবেন যা অমর (১ করিন্থীয় ১৫:৫৩, ৫৪)। 

যোহন তার বন্ধু গায়ের প্রতি পত্রে লিখেছেন: “প্রিয়তম, প্রার্থনা করি, যেমন তোমার প্রাণ কুশলপ্রাপ্ত, সর্ববিষয়ে তুমি তেমনি কুশলপ্রাপ্ত ও সুস্থ থাক” (৩ যোহন ১:২)। 

মনে রাখবেন, প্রত্যেক ব্যক্তি চারটি অংশ নিয়ে সৃষ্ট হয়েছে: হৃদয়, মন, আত্মা ও দেহ। যেমনিভাবে আমরা বলেছি, যখন আমরা বাইবেলের এই সত্য স্মরণে রাখি, তখন আমরা বুঝতে পারব যে, সুস্বাস্থ্য লাভ করাটা হচ্ছে আমাদের ধর্মীয় দায়-দায়িত্বের অংশ। এই নীতির দ্বারা আমাদের পরিচালিত হতে হবে: “অতএব তোমরা ভোজন, কি পান, কি যাহা কিছু কর, সকলই ঈশ্বরের গৌরবার্থে কর” (১ করিন্থীয় ১০:৩১) আপনার সেরাটি করুন, এবং ঈশ্বরের প্রতি আস্থা রাখুন।