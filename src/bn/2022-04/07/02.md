---
title:  'একটি মুদ্রাঙ্কিত কবর (মথি 27:62-66)'
date:  06/11/2022
---

যীশু যখন ক্রুশে মরলেন, অনেকে মনে করেছিল যে, যীশুর কাজ  সাঙ্গ হল। আরও মন্দ বিষয় হল, তারা মনে করেছিল যে, যীশু ব্যর্থ হয়েছেন। যীশুকে তাঁর শত্রুদের হাতে তুলে দেবার জন্য শয়তান যিহূদাকে পরিচালনা দিয়েছিল (লূক 22:3, 4; যোহন 13:26, 27)। যীশুকে হত্যা করার জন্য উচ্চ পর্যায়ের ধর্মীয় নেতারা রোমীয় সরকারকে ব্যবহার করেছিল (মথি 26:59; 27:20)। যীশু গ্রেফতার হবার পর, “শিষ্যেরা সকলে তাঁহাকে ছাড়িয়া পলাইয়া গেলেন”(মথি 26:56)। পরে, সেই এক রাতে তিনটি ভিন্ন সময়ে পিতর বলেন যে, তিনি যীশুকে চেনেন না (মথি 26:69-75)। এখন যীশু কবরে বিশ্রাম করছেন। কবরটি বড় একটি ভারী পাথর দিয়ে আটকে দেওয়া ছিল। রোমীয় সেনারা কবরের মুখে একটি বিশাল পাথর বসিয়ে দেয় এবং কবরের মধ্যে থাকা যীশুর দেহ মুদ্রাঙ্কিত করে দেয়। পরে, সৈন্যরা পাহারায় নিযুক্ত হয় (মথি 27:57-66)। মন্দাত্মারাও কবরটি নজরে রাখতে থাকে। “শয়তান চেয়েছিল যে, যীশুর দেহ যেন কবরের ভিতরে চিরতরে মুদ্রাঙ্কিত থাকে।” -ঈলেন জি হোয়াইট, মেনুস্ক্রিপ্ট রিলিজেস, খণ্ড: 12, পৃষ্ঠা: 412।

পৃথিবীতে প্রবাসকালে যীশু তাঁর শিষ্যদেরকে তাঁর ক্রুশীয় মৃত্যুর বিষয়ে এবং তাঁর পুনরুত্থানের বিষয়ে বলেছিলেন। যীশু বলেন, “এই কালের দুষ্ট ও ব্যভিচারী লোকে চিহ্নের অন্বেষণ করে, কিন্তু যোনা ভাববাদীর চিহ্ন ছাড়া আর কোন চিহ্ন ইহাদিগকে দেওয়া যাইবে না। কারণ যোনা যেমন তিন দিবারাত্র বৃহৎ মৎস্যের উদরে ছিলেন, তেমনি মনুষ্যপুত্রও তিন দিবারাত্র পৃথিবীর গর্ভে থাকিবেন” (মথি 12:39, 40)। অন্য বিভিন্ন সময়ে যীশু বলেছিলেন যে, তাঁকে হত্যা করা হবে, কিন্তু তিনি তৃতীয় দিনে কবর থেকে উঠবেন (মথি 16:21; মথি 17:22, 23; মথি 20:17-19)। শীর্ষ স্থানীয় ধর্মীয় নেতারা জানত যে, যীশু এসব কথা বলেছিলেন। তাই, যীশু যেন কবর থেকে উঠতে না পারেন এবং পালিয়ে যেতে না পারেন, সে-জন্য তারা তাদের সাধ্যমত সব কিছু করেছিল।

`যীশু যেন কবর থেকে না উঠতে পারেন, সে-জন্য ধর্মীয় নেতারা কি করেছিল? উত্তরের জন্য মথি 27:62-66 পদ পড়়ুন। এই বিষয়গুলো কীভাবে পরবর্তীতে আমাদেরকে বুঝতে সাহায্য করে যে, যীশু সত্যিই কবর থেকে উঠেছিলেন?`

যীশুকে যেন কবরে বদ্ধ রাখা যায়, সে-জন্য ধর্মীয় নেতারা সর্বাত্মক চেষ্টা করেছিল। কিন্তু, যীশুকে কবরে বন্দি রাখার জন্য নেতাদের এই একাগ্রতাই আমাদের বোঝায় যে, যীশু মৃত্যুর বিরুদ্ধে এবং তাঁর কবর পাহারা দানকারী ভ্রষ্ট দূতদের বিরুদ্ধে বিজয়ী হয়েছেন। হয়ত নেতাদের মনে গভীর আশঙ্কা ছিল যে, যীশু সত্যিই পুনরুত্থিত হবেন।