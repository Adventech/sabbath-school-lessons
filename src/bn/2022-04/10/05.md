---
title:  'মৃতদের আত্মা স্বর্গে? (প্রেরিত ২:২৯, ৩৪, ৩৫)'
date:   30/11/2022
---

প্রোটেস্ট্যান্টরা পার্গেটরিতে বিশ্বাস করে না। কিন্তু অনেক প্রোটেস্ট্যান্ট বিশ্বাস করে যে, পরিত্রাণপ্রাপ্ত মৃতদের আত্মা স্বর্গে ঈশ্বরের সঙ্গে বাস করছে। কিছু লোক বিতর্ক করে বলে যে, এই ‘আত্মারা’ কেবল মৃত্যুর দ্বারা দেহ থেকে বিচ্ছিন্ন হয়েছে। অন্য লোকেরা বিশ্বাস করে যে, এই ‘আত্মাদের’ একটি আত্মিক দেহ দত্ত হয়েছে। তারা বিশ্বাস করে যে, এই দেহ মাংস দ্বারা গঠিত নয়, বরং তা ঈশ্বরের গৌরবময় আলো দ্বারা গঠিত। 

এগুলো ভ্রান্ত ধারণা। এগুলো শেষ বিচার ও পুনরুত্থান সম্পর্কে বাইবেলের সত্যকে সমর্থন করে না (প্রকাশিত ২০:১২-১৪)। শেষ বিচার বলতে সেই সময়কে বোঝায় যখন যীশুর পুনরাগমনের পূর্বে তাঁর লোকদের বিচার হবে। শেষ পুনরুত্থান বলতে সেই সময়কে বোঝায় যখন ঈশ্বর দ্বিতীয় আগমনের পূর্বে তাঁর ঘুমন্ত সাধুদের তুলবেন। ধার্মিক ব্যক্তিদের আত্মা যদি ইতোমধ্যে স্বর্গ উপভোগ করতে থাকে, তাহলে একটি বিচার ও পুনরুত্থানের দরকার কেন? 

`প্রেরিত ২:২৯, ৩৪, ৩৫ এবং ১ করিন্থীয় ১৫:১৬-১৮ পদ পড়়ুন। এই পদগুলো কীভাবে আমাদের বুঝতে সাহায্য করে যে, যখন আমরা মারা যাই তখন কী ঘটে, এবং যখন আমরা পুনরুত্থানের জন্য অপেক্ষা করি তখন কী ঘটে?`

বাইবেল আমাদের শিক্ষা দেয় যে, অল্প কিছু লোক ইতোমধ্যে স্বর্গে আছে। এদের মধ্যে ঈশ্বর কয়েক জনকে জীবিত অবস্থায় তুলে নিয়েছেন। হনোক (আদি ৫:২৪) ও এলিয়ের (২ রাজাবলি ২:৯-১১) ক্ষেত্রে এটা হয়েছিল। অথবা, ঈশ্বর তাদের মৃত্যু থেকে তুলেছিলেন। মোশির ক্ষেত্রে এটা হয়েছিল (যিহূদা ৯ পদ), এবং যীশু যখন মৃত্যু থেকে উঠেন, তখন এই লোকেরা ওঠেন (মথি ২৭:৫১-৫৩)। 

কবর হচ্ছে মৃতদের বিশ্রামস্থান। প্রকাশিত ৬:৯-১১ পদে আমরা ইতোমধ্যে দেখেছি, ‘বেদির নিচে’ ঈশ্বরের কাছে ক্রন্দনরত আত্মারা হচ্ছে একটি রূপক। এই রূপকটি আমাদের দেখায় যে, ঈশ্বর তাদের শাস্তিদাতা হবেন। যারা তাদেরকে হত্যা করেছে, তিনি তাদের শাস্তি দিবেন। সুতরাং, বেদির এই রূপক একটি প্রমাণ নয় যে, মৃত্যুর পর আত্মারা অনন্তকাল বাঁচে। বেদির নিচের আত্মারা যদি আক্ষরিক হয়, তাহলে তারা তাদের যাতনা হেতু তাদের অনন্তকালীন পুরষ্কার উপভোগ করছে না। সুতরাং, পরিত্রাণপ্রাপ্ত ও হারিয়ে যাওয়া মৃতেরা দেহ থেকে বিচ্ছিন্ন হওয়া আত্মা নয়। এই আত্মারা শেষ পুনরুত্থানে নিজ নিজ দেহের সঙ্গে সংযুক্ত হবার অপেক্ষায় স্বর্গের আশেপাশে ভেসে বেড়াচ্ছে না।  

`পরিত্রাণপ্রাপ্ত মৃতেরা যদি মৃত্যুর পর সরাসরি স্বর্গে চলে যেত, তাহলে দ্বিতীয় আগমনে মৃতদের পুনরুত্থান দরকার হত না। পরিতাপের বিষয় হল, খ্রীষ্টিয়ানদের অন্ত্যেষ্টিক্রিয়ায় আমরা সব সময়ই এই ভ্রান্ত শিক্ষাটি শুনে থাকি, নয় কি?`