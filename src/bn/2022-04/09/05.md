---
title:  'কারাবদ্ধ সেই আত্মাদের কাছে প্রচার (১ পিতর ৩:১৩-২০)'
date:   23/11/2022
---

যীশু কীভাবে “আত্মাতে গমন করিয়া কারাবদ্ধ সেই আত্মাদের কাছে ঘোষণা করিলেন, যাহারা পূর্বকালে, নোহের সময়ে, জাহাজ প্রস্তুত হইতে হইতে যখন ঈশ্বরের দীর্ঘসহিষ্ণুতা বিলম্বিত করিতেছিল, তখন তাহারা অবাধ্য ছিল। সেই জাহাজে অল্প লোক অর্থাৎ আটটি প্রাণ, জল দ্বারা রক্ষা পাইয়াছিল” (১ পিতর ৩:১৯, ২০)? উত্তরের জন্য পড়়ুন, ১ পিতর ৩:১৩-২০ এবং আদি ৪:১০ পদ পড়়ুন। 

আধুনিক যুগের অনেক বাইবেল বিশ্লেষক ১ পিতর ৩:১৩-২০ পদ বুঝতে পারে না। তারা মনে করে যে, দেহ মরার পর আত্মা বেঁচে থাকে। তাই, তারা তাদের ভ্রান্ত বিশ্বাস হেতু পিতরের কথিত কথাগুলো ভুলভাবে বুঝে থাকে। তারা বিশ্বাস করে যে, যীশু মৃত্যুর পর নরকে গিয়েছিলেন। সেখানে যীশু জলপ্লাবন পূর্ববর্তী লোকদের আত্মার কাছে প্রচার করেছিলেন। 

এটি একটি তুচ্ছ ধারণা। আমরা এটি মেনে নিতে পারি না, কারণ বাইবেল আমাদের শিক্ষা দেয় যে, আমাদের মৃত্যুর পর রক্ষা পাবার আর কোনো সুযোগ থাকে না (ইব্রীয় ৯:২৭, ২৮)। তাহলে, যীশু কেন তাদের কাছে প্রচার করতে যাবেন যাদের আর পরিত্রাণের কোনো সুযোগ নেই!

এই ভ্রান্ত ধারণাটি বাইবেলের এই শিক্ষার সঙ্গে সম্মতি পোষণ করে না যে, যীশু মৃতদেরকে না তোলা পর্যন্ত মৃতরা মৃতই থেকে যাবে (ইয়োব ১৪:১০-১২; গীত ১৪৬:৪; উপদেশক ৯:৫, ১০; ১ করিন্থীয় ১৫:১৬-১৮; ১ থিষলনীকীয় ৪:১৩-১৫)।

`আসুন, ধরে নেই যে, পিতর সত্যিই বোঝাতে চেয়েছিলেন, যীশু মৃতদেহ যখন কবরে শায়িত ছিল, তখন যীশু নরকে গিয়েছিলেন। যদি গিয়ে থাকেন, তাহলে তিনি কেবল জলপ্লাবন পূর্ববর্তী আত্মাদের কাছে প্রচার করলেন কেন? সেখানে, নরকে, জলপ্লাবন পরবর্তী আত্মারা কি পুড়ছিল না, যাদের কাছে যীশু প্রচার করতে পারতেন?`

আমাদের এ কথা বলাও উচিত নয় যে, পিতর বলছেন, যীশু নোহের সময়ের পতিত দূতদের কাছে প্রচার করেছেন। বাইবেল বলে যে, ‘কারাবদ্ধ সেই আত্মারা’ অতীতে ঈশ্বরের বাধ্য থাকেনি (১ পিতর ৩:১৯, ২০)। এই তথ্যটি আমাদের বোঝাচ্ছে না যে, দুষ্ট দূতেরা তাদের পাপ স্বীকার করেছিল এবং পরিত্রাণ পেয়েছিল। বাইবেল বলছে যে, দুষ্ট দূতেরা আজও ঈশ্বরের প্রতি অবাধ্যতা অব্যাহত রেখেছে (ইফিষীয় ৬:১২; ১ পিতর ৫:৮)। যিহূদা আমাদের বলেন যে, “আর যে স্বর্গদূতেরা আপনাদের আধিপত্য রক্ষা না করিয়া নিজ বাসস্থান ত্যাগ করিয়াছিল, তাহাদিগকে তিনি মহাদিনের বিচারার্থে ঘোর অন্ধকারের অধীনে অনন্তকালীন শৃঙ্খলে বদ্ধ রাখিয়াছেন” (যিহূদা ১:৬)। এই দুষ্ট দূতদের পরিত্রাণের কোন সুযোগ নেই। 

আমাদের বুঝতে হবে যে, ‘কারাবদ্ধ সেই আত্মারা’ (১ পিতর ৩:১৯) হচ্ছে নোহের সময়ের ‘লোক’ যাদেরকে ঈশ্বর উদ্ধার করার চেষ্টা করছিলেন। ১৯ পদে লেখা ‘আত্মা’ কথাটি সেই জীবিত লোকদের বোঝাচ্ছে যারা ঈশ্বরের পরিত্রাণের বিষয় শুনতে পারে ও গ্রহণ করতে পারে। ‘কারাবদ্ধ’ কথাটি হচ্ছে একটি রূপক যেটি আমাদেরকে পাপের কারাগার দেখিয়ে দেয়, আক্ষরিক কারাগার নয় (রোমীয় ৬:১-২৩; ৭:৭-২৫)। তাহলে, যীশু কীভাবে জলপ্লাবন পূর্ববর্তী লোকদের কাছে প্রচার করলেন? যীশু নোহের মাধ্যমে তাদের কাছে প্রচার করেছিলেন (২ পিতর ২:৫)।