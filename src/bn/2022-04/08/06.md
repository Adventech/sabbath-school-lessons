---
title:  'সর্বাপেক্ষা বিস্ময়কর সাক্ষাৎ (১ করিন্থীয় ১৫:৫১-৫৫)'
date:   17/11/2022
---

`১ করিন্থীয় ১৫:৫১-৫৫ পদ পড়়ুন। এই পদগুলোয় পৌল কি ‘নিগূঢ়তত্ত্ব’ ব্যাখ্যা করছেন (১ করিন্থীয় ১৫:৫১)?`

পৌল কোন্ ‘নিগূঢ়তত্তে্বর’ বিষয়ে বলছেন? অনেক জনপ্রিয় প্রচারক মনে করে যে, ‘নিগূঢ়তত্ত্ব’ হচ্ছে সমগ্র মণ্ডলী হতে ‘নিভৃতে চয়ন’ কিংবা ‘সিক্রেট র‌্যাপচার।’ সিক্রেট র‌্যাপচার’ হচ্ছে সেই সময় যখন বিশ্বস্ত খ্রীষ্টিয়ানদের স্বর্গে চয়ন করা হয়েছে। আমরা এখানে পৃথিবীতে রয়েছি এবং ভেবে অবাক হচ্ছি যে, তাদের প্রতি কী ঘটেছে। যীশুর দ্বিতীয় আগমনের সাত বছর পূর্বে এই সিক্রেট র‌্যাপচার হয়। সিক্রেট র‌্যাপচারের সময়ে হয়ত একজন যাত্রী ট্যাক্সিতে বসে আছে, আর সে হঠাৎ করে দেখল যে, তার গাড়ির চালক নেই, কারণ তাকে স্বর্গে তুলে নেওয়া হয়েছে। হয়ত কেবল চালকের পোশাকগুলো সেখানে পড়ে আছে! ‘লেফ্ট বিহাইণ্ড’ নামক ১৬টি বইয়ের একটি গুচ্ছ এই বিষয় নিয়ে লেখা হয়েছিল। এই বইয়ের বিষয়বস্তুর আলোকে চারটি ছায়াছবি নির্মিত হয়েছে। এই ছায়াছবিগুলো সিক্রেট র‌্যাপচারের বিষয়ে মিথ্যা বিশ্বাস শিক্ষা দেয়। পরিতাপের বিষয় হল, কোটি কোটি দর্শক এই ছায়াছবিগুলো দেখেছে এবং ভ্রান্ত ধারণা শিক্ষা করেছে। 

নিঃসন্দেহে, বাইবেল সিক্রেট র‌্যাপচার সম্পর্কে শিক্ষা দেয় না। পৌল যে নিগূঢ়তত্তে্বর বিষয় বলছেন তা হল এই যে, জীবিতরা রূপান্তরীকৃত হবে। তারা যীশুর দ্বিতীয় আগমনে মৃত্যু থেকে ওঠা লোকদের সঙ্গে যোগ দেবে। সেখানকার এই অভিজ্ঞতাই হল প্রকৃত ‘চয়ন।’ ‘সিক্রেট র‌্যাপচার’ বলতে কিছু নেই, কারণ পৃথিবীর প্রত্যেক জীবিত ব্যক্তি দ্বিতীয় আগমন ঘটতে দেখবে (প্রকাশিত ১:৭)। দ্বিতীয় আগমনে যীশু যখন ত‚রী বাজাবেন, তখন মৃতেরা উঠবে এবং জীবিতরা রূপান্তরীত হবে (১ করিন্থীয় ১৫:৫১, ৫২)।

যীশুর দ্বিতীয় আগমন হবে এ যাবৎকালের সর্বাপেক্ষা বিস্ময়কর সাক্ষাৎ! ঈশ্বরের জীবিত লোকেরা “এক মুহূর্তের মধ্যে, চক্ষুর পলকে, শেষ ত‚রীধ্বনিতে হইব; কেননা ত‚রী বাজিবে, তাহাতে মৃতেরা অক্ষয় হইয়া উত্থাপিত হইবে, এবং আমরা রূপান্তরীকৃত হইব” (১ করিন্থীয় ১৫:৫২)। ঈশ্বর নির্দেশ দেয়া মাত্র ঈশ্বরের লোকদের অক্ষয়নীয় দেহ দেওয়া হবে। তাদের দেহ হবে চিরস্থায়ী। ঈশ্বরের জীবিত লোকদেরকে প্রভুর সাথে মিলিত করার জন্য ঊর্দ্ধে তুলে নেওয়া হবে। স্বর্গদূতেরা “আকাশের এক সীমা অবধি অন্য সীমা পর্যন্ত চারি বায়ু হইতে তাঁহার মনোনীতদিগকে একত্র করিবেন” (মথি ২৪:৩১)। 

“পবিত্র দূতেরা ছোট শিশুদেরকে তাদের মায়ের কোলে তুলে দিবেন। মৃত্যু পরিজনদের একে অন্যের থেকে আলাদা করেছিল। এখন এই পরিজনেরা পরস্পর মিলিত হবে। তারা আর কখনও পৃথক হবে না। যেমনিভাবে তারা ঈশ্বরের নগরীর দিকে এগিয়ে যাবে, তারা প্রত্যেকে আনন্দ-গান গাইবে।” -ঈলেন জি হোয়াইট, দি গ্রেট কণ্ট্রোভার্সি, পৃষ্ঠা: ৬৪৫।