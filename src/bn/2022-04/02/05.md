---
title:  'পাপ যে মন্দতা নিয়ে এসেছে (আদি 3:7-19)'
date:  05/10/2022
---

পাপের কারণে কি মন্দ ঘটনা ঘটেছে? উত্তরের জন্য আদি 3:7-19 এবং রোমীয় 5:12 পদ পড়়ুন।

মিথ্যাচারের হাতিয়ার ব্যবহার করে সাপ হবাকে ফাঁদে ফেলেছে। হবা জানতেন না যে, তার পাপ প্রচণ্ড সংকট ডেকে আনবে। হবা যখন ফলটি খেলেন, তিনি ঈশ্বরের অবাধ্য হলেন। তিনি ঈশ্বরের প্রতি আর অনুগত থাকলেন না। এখন তিনি শয়তানের অনুগত।

আদি 3 অধ্যায় আদম ও হবার পতনের বিষয় এবং তাদের পাপের কারণে নানাবিধ অমঙ্গল সংঘটিত হওয়ার বিষয় বলে। আদম ও হবা ঈশ্বরকে নিয়ে ভীত হলেন। সুতরাং, তারা তাঁর দৃষ্টি থেকে লুকালেন (আদি 3:8)। আদম ও হবা তাদের পাপের কারণে লজ্জিত হলেন ও অপরাধবোধে ভুগতে থাকলেন। তারা একে অন্যকে দোষারোপ করতে থাকলেন (আদি 3:7, 9-13)। ব্যথা, ঘাম ও মৃত্যু তাদের অভিজ্ঞতার অংশ হল (আদি 3:16-19)। মৃত্যু উদ্ভিদ ও প্রাণীকুলের জীবনের অংশ হল (আদি 3:17, 18)। পাপ প্রাকৃতিক সৌন্দর্যকে বহুলাংশে নষ্ট করল।

পাপের পূর্বের এদন উদ্যান আর আগের মত রইল না। “আদম ও হবা দেখলেন ফুল ঝরে পড়ছে। তারা দেখলেন পাতা পড়ছে ও পচছে। মৃত্যুর এই চিহ্ন আদম ও হবাকে ব্যথিত করল। এখন প্রিয়জন মারা গেলে মানুষ যেমন শোক করে, তখন তারা ফুলগুলোর পরিণতি দেখে অধিক শোক করেছিলেন। হ্যাঁ, ঝরে পড়া ফুলগুলো তাদের অধিক ব্যথিত করেছিল। কিন্তু সুদৃশ্যমান গাছগুলো থেকে যখন পাতাগুলো ঝরে পড়ছিল, আদম ও হবা তখন বুঝতে পারলেন যে, মৃত্যু এখন সমুদয় জীবকুলের অংশ হয়েছে।” -ঈলেন জি হোয়াইট, পেট্রিয়ার্কস অ্যাণ্ড প্রফেটস, পৃষ্ঠা: 62।

আদম ও হবা তৎক্ষণাৎ মারা যাননি। কিন্তু সেই একই দিনে ঈশ্বর তাদের জন্য শাস্তি ঘোষণা দিলেন। সদাপ্রভু আদমকে বললেন, “তুমি ঘর্মাক্ত মুখে আহার করিবে, যে পর্যন্ত তুমি মৃত্তিকায় প্রতিগমন না করিবে; তুমি তো তাহা হইতে গৃহীত হইয়াছ; কেননা তুমি ধূলি, এবং ধূলিতে প্রতিগমন করিবে” (আদি 3:19)। পাপ সমুদয় মানবের জীবনে ভয়াবহ পরিবর্তন ঘটালো। পৌল ব্যাখ্যা করে বলছেন যে, “অতএব যেমন এক মনুষ্য দ্বারা পাপ ও পাপ দ্বারা মৃতু জগতে প্রবেশ করিল; আর এই প্রকারে মৃত্যু সমুদয় মনুষ্যের কাছে উপস্থিত হইল, কেননা সকলেই পাপ করিল” (রোমীয় 5:12)। এদনে যা কিছু ঘটেছিল, সেসবের জন্য আমরা আজও যাতনা ভুগছি। আমরা যীশুর জন্য কৃতজ্ঞ থাকতে পারি। যীশু আমাদেরকে এমন একটি নতুন পৃথিবীতে একটি অনন্ত জীবনের আশা দিয়েছেন, যেখানে আর কখনও মৃত্যু সংঘটিত হবে না।

`আদম ও হবার পাপ থেকে আমরা আমাদের নিজেদের ভ্রষ্ট আচরণের বিষয়ে কি শিক্ষা পেতে পারি?`