---
title:  যীশুকে ছেড়ে পলায়ন
date:   11/09/2024
---

`মার্ক ১৪:৪৩-৫২ পদ পড়ুন। এই পদগুলোয় কি ঘটছে যা আমাদের মুক্তির জন্য ঈশ্বরের পরিত্রাণ পরিকল্পনায় গুরুত্বপূর্ণ?`

আমরা হয়ত অবাক হতে পারি যে, যীশুর একজন ঘনিষ্ঠ বন্ধু তাঁকে তাঁর শত্রুদের কাছে বিক্রি করল। যিহূদা কেন যীশুর বিরুদ্ধে গেল, সে-বিষয়ে মার্ক তেমন তথ্য দিচ্ছেন না। ঈলেন জি হোয়াইট লিখছেন: “প্রকৃতিগতভাবেই ধনের প্রতি যিহূদার প্রবল আসক্তি ছিল; কিন্তু এই প্রকার একটি কর্ম করিবার মত যথেষ্ট নীতিভ্রষ্ট সে সর্বদা ছিল না। সে অতিরিক্ত ধনলিপ্সাজনিত মনোভাব পরিপুষ্ট করিয়া আসিয়াছিল যতক্ষণ পর্যন্ত না ইহা তাহার জীবনের একমাত্র প্রভুত্বকারী চালিকা-শক্তিরূপে পরিগণিত হইয়াছিল। ধনাশক্তি প্রযুক্তই সে খ্রীষ্টের নিমিত্ত তাহার প্রেমের ভারসাম্য হারাইয়া ফেলিয়াছিল। একটি পাপের ক্রীতদাস হইবার মাধ্যমে সে যে কোন পাপের চরমে উঠিতে পরিচালিত হইবার নিমিত্ত আপনাকে শয়তানের নিকটে সমর্পণ করিল।” -সর্ব-যুগের বাসনা, পৃষ্ঠা: ৭৬৯।

যিহূদার পাপ ছিল জঘন্য, কারণ সে তা সম্পর্কের আড়ালে লুকিয়ে রেখেছিল। যিহূদা জনতাকে বলে যে, যে-ব্যক্তিকে সে চুম্বন করবে, তারা যেন তাঁকে গ্রেফতার করে।

জনতা যীশুকে গ্রেফতার করে। সঙ্কট শুরু হয়ে যায়। একজন খড়্গ টেনে বের করেন। যোহন ১৮:১০, ১১ পদ বলে যে, কাজটি পিতর করেছেন। পিতর মহাযাজকের দাসের কান কেটে ফেলেন। যীশু উগ্র জনতার উদ্দেশ্যে কথা বলেন। মন্দিরে তাঁর শিক্ষাপ্রদানকালে, প্রকাশ্যে, তাঁকে গ্রেফতার না করে, বরং ভয়ে, অত্যন্ত গোপনে, তাঁকে গ্রেফতার করার জন্য যীশু তাদের ভর্ৎসনা করেন। কিন্তু যীশু বলেন যে, পুরাতন নিয়মে তাঁর বিষয়ে যে সকল ভাববাণী করা হয়েছিল, তা অবশ্যই পূর্ণ হতে হবে। অর্থাৎ, আমরা দেখি যে, দুষ্টদের দ্বারা যীশুর বিনষ্ট হওয়ার ঘটনার মধ্য দিয়ে ঈশ্বরের পরিকল্পনা পূর্ণ হচ্ছে।

পিতর সহ, যীশুর সকল শিষ্য পালিয়ে যান। কিন্তু পিতর ফিরে আসেন এবং যীশুকে গোপনে অনুসরণ করতে থাকেন। কিছু সময় পর, পিতর সমস্যায় পড়েন। মার্ক ১৪:৫১, ৫২ পদে আমরা একজন যুবকের বিষয় পাই, যে-ও কিনা যীশুকে অনুসরণ করছিল। মথি, লূক ও যোহন তাদের বইয়ে এই যুবকের বিষয় লেখেননি। কিছু লোক মনে করেন যে, এই যুবক ছিলেন মার্ক। কিন্তু আমাদের কোন প্রমাণ নেই। যেটি চিত্তাকর্ষক বিষয় ছিল, সেটি হল- যুবকটির শরীরে কোন কাপড় ব্যতিত দৌড়ে পালায়। যীশুকে অনুসরণ করার জন্য যুবকটি সব কিছু পরিত্যাগ করেনি। যীশুর কাছ থেকে পলায়নের জন্য যুবকটি সবকিছু পরিত্যাগ করছে।

`যিহূদার বিষয়ে ঈলেন জি হোয়াইটের লেখনি নিয়ে ধ্যান করুন। যিহূদা ছিল পাপের ‘দাস।’ যীশুকে তাঁর শত্রুদের হাতে বিক্রি করার জন্য তার পাপ তাকে প্রলুব্ধ করেছিল। পাপ যে কতটা জঘন্য এবং যীশুর শক্তিতে পাপের বিরুদ্ধে জয়লাভ করাটা যে কতটা অপরিহার্য, সে-বিষয়ে এই গল্পটি আপনাকে কি বলে?`