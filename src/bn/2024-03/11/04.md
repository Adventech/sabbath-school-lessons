---
title:  গেৎশিমানী
date:   10/09/2024
---

`মার্ক ১৪:৩২-৪২ পদ পড়ুন। গেৎশিমানী বাগানে যীশু কি প্রার্থনা করেছেন? ঈশ্বর কীভাবে যীশুর প্রার্থনার উত্তর দিলেন?`

যীশু ও তাঁর শিষ্যরা কিদ্রোন উপত্যকা অতিক্রম করে জৈতুন পর্বতের উদ্যানের দিকে এগিয়ে যান। জৈতুন পর্বত ছিল উঁচু পাহাড়। গেৎশিমানী নামের মানে হল তেলের ঘানি। তেলের ঘানি হচ্ছে এমন যন্ত্র যা দিয়ে জলপাই (জৈতুন) পিষে তেল বের করা হয়। এই নামটি ধারণা দেয় যে, কাছাকাছি কোথাও জলপাই তেলের ঘানি আছে। বর্তমানে কেউ জানে না যে, ঘানিটির অবস্থান কোথায় ছিল। কারণ, রোমীয়রা যখন ৭০ খ্রীষ্টাব্দে যিরূশালেম আক্রমণ করে, তখন তারা বাগানের সবগুলো গাছ কেটে সাফ করে।

যীশু বেশিরভাগ শিষ্যদের বাগানের প্রবেশ পথে রেখে যান। পরে, যীশু পিতর, যাকোব ও যোহনকে সঙ্গে নেন। কিন্তু পরে যীশু তাদেরকেও রেখে একাকী সামনে এগিয়ে যান। মার্ক আমাদের দেখান যে, যীশু ক্রমাগত একাকী হয়ে পড়েন এবং আমাদের পাপের কারণে যাতনা ভোগার জন্য তিনি প্রস্তুত হতে থাকেন।

তাঁর যাতনা দূর করার জন্য যীশু ঈশ্বরের কাছে প্রার্থনা করেন। তবে, সেটা কেবল পুত্রের জন্য পিতার ইচ্ছানুযায়ী হোক (মার্ক ১৪:৩৬)। যীশু অরামিয় শব্দ ‘আব্বা’ ব্যবহার করেন, মার্কের বর্ণনায় যার অর্থ হল ‘পিতা।’ ‘আব্বা’ কথাটির অর্থ ‘ডেডি’ নয়, যদিও কিছু লোক এটা শিক্ষা দিয়ে থাকে। ‘ডেডি’ কথাটিকে অরামিয় ভাষায় ‘আবি’ বলে। একজন সন্তান তার পিতাকে এ নামে ডাকে। (পড়ুন, রেমণ্ড ঈ ব্রাউন, দি ডেথ অফ্ দ্যা মেসায়হ্, অ্যাংকর বাইবল রেফারেন্স লাইবে্ররী, খণ্ড: ১, পৃষ্ঠা: ১৭২, ১৭৩।) কিন্তু ‘আব্বা’ কথাটি একটি পারিবারিক নিবিড় সম্পর্ক বোঝায়, যেটি দেখায় যে, ঈশ্বর আমাদের অন্তঃকরণে অত্যন্ত ঘনিষ্ঠ হতে চান।

তাঁর যাতনা দূর করার জন্য যীশু ঈশ্বরের কাছে প্রার্থনা করছেন। কিন্তু যীশু তাঁর নিজের জন্য ঈশ্বরের পরিকল্পনার প্রতি বাধ্য থাকছেন (মথি ৬:১০ পদে প্রভুর প্রার্থনার সঙ্গে তুলনা করুন)। শীঘ্রই আমরা দেখি যে, যীশুর প্রার্থনার প্রতি ঈশ্বরের উত্তর হচ্ছে- ‘না।’ যীশুকে যে ভয়ানক দুঃখভোগ করতে হবে, তা ঈশ্বর দূর করবেন না। কেন? কারণ, আমাদের মুক্তির জন্য যীশুকে অবশ্যই দুঃখভোগ করতে হবে। অন্য কোন উপায়ে আমরা মুক্তি পেতে পারি না।

আমরা সেই সকল বন্ধুদের নিয়ে গর্ব করি যারা কঠিন সময়ে আমাদের সমর্থন করে। ফিলিপীয় ৪:১৩ পদে, পৌল বলেন: “যিনি আমাকে শক্তি দেন, তাঁহাতে আমি সকলই করিতে পারি।” পরে পৌল তার বন্ধুদের বলেন, “তথাপি তোমরা আমার ক্লেশের সহভাগী হইয়া ভালই করিয়াছ” (১৪ পদ)। যীশু গেৎশিমানীতে সাহায্য চেয়েছিলেন। শিষ্যদের তরফ থেকে সাহায্য ও সান্ত্বনা লাভের জন্য তিনি তিন বার তাদের কাছে আসেন। তিন বারই তিনি তাদের ঘুমন্ত পান। শেষে, বিচারের জন্য না যাওয়া পর্যন্ত তিনি তাদের জাগ্রত রাখেন। যীশু প্রস্তুত; তাঁর শিষ্যরা প্রস্তুত নন।