---
title:  অতিরিক্ত আলোচনা
date:   13/09/2024
---

“পিতরের ওষ্ঠাধর হইতে যখন মর্যাদা হানিকর শপথ উচ্চারিত হইতেছিল, এবং মোরগের তী² ডাক তখনও তাহার কর্ণকুহরে ধ্বনিত হইতেছিল, ঠিক তখন ত্রানকর্তা সেই অসমর্থনপূর্ণ বিচারকদের হইতে মুখ ফিরাইয়া বেচারা তাঁহার শিষ্যের প্রতি পরিপূর্ণ দৃষ্টি নিক্ষেপ করিলেন। একই সময়ে পিতরের দৃষ্টিও তাহার প্রভুর প্রতি আকৃষ্ট হইল। সেই অমায়িক শান্ত স্নিগ্ধ মুখমণ্ডলে তিনি গভীর অনুকম্পার ও দুঃখের ছাপ দেখিতে পাইলেন, কিন্তু কোন ক্রোধের চিহ্নমাত্র সেখানে ছিল না।

“সেই বিবর্ণ, যাতনাক্লিষ্ট মুখমণ্ডল ও আবেগকম্পিত ওষ্ঠাধরের দৃশ্য, গভীর অনুকম্পা ও ক্ষমাশীলতার সেই চাহনি একটি তীরের ন্যায় তাহার হৃদয় বিদ্ধ করিল। সংবেদন সক্রিয় হইয়া উঠিল। স্মৃতি জাগিয়া উঠিল। পিতরের ইহা স্মরণে আসিল যে মাত্র কয়েক ঘণ্টা পূর্বেই তিনি তাহার প্রভুর সহিত কারাবরণ ও মৃত্যুবরণ করিতেও সম্মত হইয়াছিলেন। ত্রাণকর্তা উপরের কুঠরীতে যখন তাহাকে এই কথা বলিয়াছিলেন যে সেই রাত্রিতেই তিনি তাহার প্রভুকে তিনবার অস্বীকার করিবেন তৎপ্রযুক্ত যে গভীর দুঃখ তিনি অনুভব করিয়াছিলেন তাহা তাহার মনে পড়িল। পিতর সবেমাত্র দৃঢ় ভাষায় ঘোষণা করিয়াছিলেন যে তিনি যীশুকে চিনেন না, কিন্তু এখন তিনি চরম দুঃখের সহিত উপলব্ধি করিলেন যে তাহার প্রভু তাঁহাকে কত ভালভাবেই জানিতেন, এবং কতই না নিখুঁৎভাবে তিনি তাহার হৃদয় পাঠ করিয়াছিলেন, যাহা তাহার নিজের কাছেই অজানা ছিল সেই অসাধুতা, ছলনা ও মিথ্যাভাষা, তিনি পাঠ করিয়াছিলেন। ”-ঈলেন জি হোয়াইট, সর্ব-যুগের বাসনা, পৃষ্ঠা: ৭৬৪, ৭৬৫।

**আলোচ্য প্রশ্নাবলী**:

`যে স্ত্রীলোকটি তাঁর মাথায় সুগন্ধি ঢেলেছিল, তার বিষয়ে যীশুর কথাগুলো আবার পড়ুন। যখন আমরা স্ত্রীলোকটির গল্প পড়ি, তখন কীভাবে আমরা স্ত্রীলোকটির উদ্দেশে করা প্রতিজ্ঞার সহভাগী হই?`

`যিহূদা ও পিতরের মধ্যে তুলনা করুন। যীশু ক্রুশে মৃত্যুবরণ করার আগের সপ্তায় তারা কি করেছিল? এই দুই ব্যক্তি কিসে এক? কিসে তারা আলাদা?`

`ক্লাশে প্রভুরভোজের নিহিতার্থ নিয়ে আলোচনা করুন। মণ্ডলীর সভ্য-সভ্যাদেরকে প্রভুরভোজের অর্থ ভালভাবে বোঝানোর জন্য আমরা কি করতে পারি? এই অনুষ্ঠানে সভ্য-সভ্যাদের অধিক অন্তর্ভুক্ত করার জন্য আমরা কি করতে পারি?`

`গেৎশিমানী বাগানে যীশুর প্রার্থনার উত্তরে ঈশ্বর ‘না’ বলেছিলেন। ঈশ্বর যখন আমাদের ‘না’ বলেন, তার মানে কি?`

`পিতর ব্যর্থ হয়েছিলেন, কিন্তু যীশু তাকে অগ্রাহ্য করেননি। বাইবেলের এই সত্য আপনাকে কি আশা দেয়?`