---
title:  তুমি কি যিহূদীদের রাজা?
date:   15/09/2024
---

`মার্ক ১৫:১-১৫ পদ পড়ুন। এই ঘটনায় আপনি কি পরিহাস দেখেন? গতকাল আমরা দেখেছি যে, পরিহাসের অভিজ্ঞতাটি এমন ভিন্নভাবে ঘটে যেভাবে হয়ত আপনি আশা করেননি।`

যিহূদীরা সিদ্ধান্ত নিল যে, যীশুকে অবশ্যই মৃত্যুদণ্ড ভোগ করতে হবে, কারণ তিনি নিজেকে ঈশ্বর বলেছেন। রোমীয় আইন দ্বারা যিহূদীদের মৃত্যুদণ্ড দেওয়ার অনুমতি ছিল না। সুতরাং, যিহূদীরা যীশুকে পিলাতের কাছে আনল। ২৬-৩৬ খ্রীষ্টাব্দে পিলাত ছিল যিহূদা রাজ্যের রোমীয় অধ্যক্ষ। পিলাত একজন ভালো নেতা ছিল না। যিহূদীদের বিব্রত করার জন্য সে অনেক কিছু করেছিল (লূক ১৩:১ পদের সঙ্গে তুলনা করুন)।

যিহূদীরা যীশুর বিরুদ্ধে যে ‘অপরাধের’ অভিযোগ তুলেছিল, পিলাতের প্রশ্নের দ্বারা আমরা সেই আনীত অপরাধের ধারণা পাই। পিলাত যীশুকে প্রশ্ন করেন: ‘তুমি কি যিহূদীদের রাজা?’ (মার্ক ১৫:২)। পুরাতন নিয়মের যুগে, যিহূদী নেতারা ইস্রায়েলের রাজাদের মাথায় তেল ঢেলে দিয়ে প্রদর্শন করত যে, তারা ঈশ্বর মনোনীত। ইব্রীয় ভাষায় ত্রাণকর্তা কথাটির মৌলিক শব্দ হল ‘মেসায়াহ্’ যার মানে হল- ‘ঈশ্বরের মনোনীত ব্যক্তি এবং পবিত্র আত্মা তার উপর বর্ষিত হয়েছে’- ঠিক তেলের ন্যায়। সুতরাং, বহু যিহূদীর ক্ষেত্রে মশীহের ধারণাটি ছিল একজন রাজা হওয়ার সঙ্গে সম্পর্কযুক্ত। একজন রাজা হিসেবে, মশীহ্ রোমীয় রাজার মোকাবিলা করবে। সুতরাং, যীশু যখন বলেন যে, তিনি হচ্ছেন ঈশ্বর, তখন আমরা বুঝতে পারি যে, যিহূদীরা কেন তাঁর উপরে রোমীয়দের বিরুদ্ধে লড়াই করার অভিযোগ তুলেছিল। রোমীয়রা সাধারণতঃ এই অপরাধের জন্য লোকদের মৃত্যুদণ্ড দিত।

আপনি কি এই গল্পের মধ্যকার ভুল বোঝাবুঝিটি (বা গোমরটি) দেখতে পাচ্ছেন? যিহূদীরা যীশুকে হত্যা করতে চাইল, কারণ তিনি বলেছেন যে, তিনি ঈশ্বর ও যিহূদীদের রাজা। আফসোসের কথা হল যিহূদীরা যীশুকে ঈশ্বর ও রাজা হিসেবে দেখেনি! যীশু নিজের বিষয়ে যা বলেছেন, তা যিহূদীরা বিশ্বাস করেনি। তাই তারা তাঁর ‘অপরাধের’ শাস্তি দাবী করল। কিন্তু তাদের আসলে তাঁকে সম্মান ও তাঁর ভজনা করা উচিৎ ছিল। যীশু পিলাতের প্রশ্নের উত্তর দিলেন, ‘তুমিই বলিলে’ (মার্ক ১৫:২)। যীশুর উত্তর খেয়াল করুন। যীশু বলছেন না যে, তিনি রাজা কিংবা রাজা নন। যীশুর উত্তর আমাদের দেখায় যে, তিনি একজন রাজা, কিন্তু তিনি পিলাতের প্রত্যাশানুরূপ রাজা নন।

মার্ক ১৫:৯, ১০ পদে, পিলাত বুঝতে পারছেন যে, যিহূদীরা তাঁর প্রতি ঈর্ষা বশতঃ তাঁকে তার কাছে এনেছে। কিন্তু পিলাত দেখতে পায়নি যে, একজনকে ছেড়ে দেবার ব্যাপারে পিলাতের করা প্রশ্নটির দ্বারা সে সেটাই করছে যা যিহূদী নেতারা আশা করছে: যীশুকে নাকি দস্যু বারব্বাকে? যিহূদী নেতাদের পক্ষে ভ্রষ্ট জনতা পিলাতের উদ্দেশ্যে চিৎকার করে যীশুর ক্রুশীয় মৃত্যু দাবী করে। পিলাত অবাক হয়। ক্রুশদণ্ড ছিল ভয়ংকর মৃত্যু। আরও মন্দ কথা হচ্ছে, পিলাত জেনেছে যে, যীশু ছিলেন নির্দোষ। সুতরাং, আমরা এই ঘটনায় আরও অধিক পরিহাস দেখতে পাই, কিংবা এমন কিছু দেখতে পাই যা আশা করা হয়নি: রোমীয় অধ্যক্ষ যীশুকে বাঁচাতে চেয়েছিল, পক্ষান্তরে তাঁর নিজ লোকেরা তাঁর ক্রুশীয় মৃত্যু দাবী করল।