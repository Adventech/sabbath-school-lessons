---
title:  অতিরিক্ত আলোচনা
date:   20/09/2024
---

“পিলাত যীশুকে মুক্তি দিতে চাহিয়াছিলেন। কিন্তু তিনি লক্ষ্য করিলেন যে, তিনি তাহা করিতে পারিবেন না, এই কারণ তাহাকে তাহার পদ ও সম্মান রক্ষা করিতে হইবে। তাহার পার্থিব ক্ষমতা না হারাইয়া বরং তিনি একজন নির্দোষ ব্যক্তির জীবন বিসর্জন দিবার সিদ্ধান্ত গ্রহণ করিলেন। কত লোকেই-না ক্ষতি এবং দুঃখকষ্ট এড়াইবার খাতিরে নীতি বিসর্জন দিয়া থাকে। বিবেক এবং কর্তব্য একটি পথ দেখাইয়া দেয়, অন্য দিকে স্বার্থপর বাসনা অন্য একটি পথ দেখাইয়া দেয়। স্রোত জোরালো ভাবে ভুল পথে প্রবাহিত হয়, আর যে ব্যক্তি অন্যায়ের সহিত আপোষ করে, সে সাগরের গভীর অন্ধকারে ভাসিয়া যায়।” -ঈলেন জি হোয়াইট, সর্ব-যুগের বাসনা, পৃষ্ঠা: ৭৯৮।

“আমাদের সমস্ত অধর্ম, ভ্রষ্টতা, আমাদের পরিবর্তে খ্রীষ্টের উপর চাপাইয়া দেওয়া হইল। তাঁহাকে পাপী বলিয়া গণনা করা হইল যেন তিনি আজ্ঞা লঙ্ঘনের দোষারোপ হইতে আমাদিগকে উদ্ধার করেন। প্রত্যেক আদম সন্তানের অপরাধ তাঁহার হৃদয়কে নিষ্পেষণ করিতেছিল। পাপের বিরুদ্ধে ঈশ্বরের ক্রোধানল, অধর্ম ও ভ্রষ্টতার কারণে তাঁহার অসন্তোষের ভয়ঙ্কর বহিঃপ্রকাশ তাঁহার পুত্রের হৃদয় আতঙ্কিত করিয়াছিল। খ্রীষ্ট তাঁহার সমস্ত জীবনব্যাপী পতিত জগতে পিতার অনুগ্রহ প্রেম ও ক্ষমার বাণী প্রচার করিয়াছেন। তাঁহার প্রচার কার্যের মূল বিষয় ছিল পাপীর নিমিত্ত পরিত্রাণ। কিন্তু পাপের এই ভয়ঙ্কর বোঝা বহন করিবার সময় তিনি পিতার সান্ত্বনাকারী মুখ দেখিতে পাইলেন না। চরম মানসিক ও শারীরিক যন্ত্রণার সময় ঐশ্বরিক প্রসন্নতা অপসারণের নিমিত্ত তাঁহার হৃদয় যে দুঃখে বিদীর্ণ হইয়াছিল, তাহা সম্পূর্ণরূপে কোন মানব কখনো বুঝিতে পারিবে না। এই মানসিক যন্ত্রণা এত প্রকট ছিল যে, তাঁহার শারীরিক বেদনা অতি সামান্য অনুভূত হইয়াছিল।” পৃষ্ঠা: ৮১৪।

**আলোচ্য প্রশ্নাবলী**:

`যীশু আমাদের অনুকল্প। তিনি আমাদের জন্য মরলেন এবং আমাদের পাপের শাস্তি ভোগ করলেন। আমাদের পরিত্রাণের ক্ষেত্রে এই ধারণাটি কতটা গুরুত্বপূর্ণ? বাইবেলের এই শিক্ষাকে উপেক্ষাকারী যেকোন শিক্ষাই হচ্ছে ভ্রান্ত-শিক্ষা কেন?`

`আজকের বারব্বা কে? বর্তমান সময়ের লোকেরা যীশুর পরিবর্তে কাকে দাবী করছে?`

`দানিয়েল ৯:২৪-২৭ পদ পুনরালোচনা করুন। এই অধ্যায়টি অতীব গুরুত্বপূর্ণ কেন? এই পদগুলোর উপরে যারা শিক্ষা নিতে চায়, তাদেরকে শিক্ষা দেবার জন্য আপনি কি প্রস্তুত?`