---
title:  ক্রুশারোপণ
date:   17/09/2024
---

`মার্ক ১৫:২১-৩৮ পদ পড়ুন। এই পদগুলোয় আমরা কি ভয়াবহ ও বেদনাদায়ক পরিহাস দেখতে পাই? স্মরণ করুন, পরিহাস হচ্ছে সেই অভিজ্ঞতা যা আপনার প্রত্যাশা অপেক্ষা ভিন্ন।`

গল্পের এই অংশে, যীশু নীরব থাকছেন। যে লোকেরা তাঁকে হত্যা করতে চায়, তারা এখানে সক্রিয়। গ্রেফতার হওয়া পর্যন্ত, যীশু মানুষের উপকারার্থে অনেক কিছু করেছেন। এখন লোকেরা তাঁর বিরুদ্ধে যা ইচ্ছা তা-ই করছে। যীশু ছিলেন একজন ক্ষমতাবান বক্তা, যিনি ছিলেন সুস্বাস্থ্যের অধিকারী। কিন্তু সৈন্যরা এখন তাঁকে প্রহার করে দুর্বল করছে। সৈন্যরা তাঁকে খেতে দেয়নি। তারা তাঁকে ঘুমাতে দেয়নি। এগুলো যীশুকে দুর্বল করেছে। সুতরাং, একজন অপরিচিত ব্যক্তিকে তাঁর ক্রুশ বহন করে দিতে হল। ক্রুশে দেবার সময় সৈন্যরা যীশুর পোশাক খুললো। তাঁর পোশাক সৈন্যদের সম্পদে পরিণত হল। পোশাকটি কার হবে, এটা নিয়ে সৈন্যরা গুলিবাট করল (তুলনা করুন, গীত ২২:১৮)।

ক্রুশীয় মৃত্যু ছিল একটি মর্মান্তিক মৃত্যু। একজন ব্যক্তিকে ক্রুশকাষ্ঠের সঙ্গে এঁটে রাখার জন্য পেরেক ব্যবহার করা হত (যোহন ২০:২৪-২৯ পদের সঙ্গে তুলনা করুন)। এই পেরেকগুলো হাতের তালুর নিচের অংশ ভেদ করে যেত, যে-অংশে বড় কোন রক্তনালী নেই। (ইব্রীয় ও গ্রিক উভয় পরিভাষায় ‘হাতের’ মূল শব্দটি হাত ও বাহুর নিম্নাংশ বোঝায়।) সৈন্যরা যীশুর হাতের তালুতে পেরেক বিদ্ধ করেনি। হাতের তালুর সেই সক্ষমতা নেই যে, তালুটি একজন ঝুলন্ত ব্যক্তির পুরো শরীর ধরে রাখতে পারে। পেরেকগুলি সেই শিরাটি ভেদ করেছে, যে শিরাটি যীশুর বাহুর মধ্য দিয়ে বয়ে গেছে, এবং মারাত্মক যন্ত্রণার সৃষ্টি হয়েছে। যীশুর নিঃশ্বাস নিতে কষ্ট হচ্ছিল। প্রয়োজনীয় শ্বাসবায়ু গ্রহণের জন্য যীশুকে তাঁর পেরেকের বিপরীতে ধাক্কা দিতে হয়েছিল এবং বাহু সংকোচিত করতে হয়েছিল। এর ফলে তিনি চরম যন্ত্রণা পাচ্ছিলেন। লোকেরা অনেক সময় ক্রুশের উপর মারা যেত, কারণ তারা অত্যন্ত ক্লান্ত হয়ে পড়ত এবং নিঃশ্বাস নেবার জন্য চরম বেদনা সত্বেও তাদের দেহকে ওঠানামা করাতে হতে।

মার্কের গোটা পুস্তকে, যীশু লোকদের বলেছেন যে, তারা যেন কাউকে না বলে যে, তিনি কে ছিলেন। তাই, মার্ক সাধারণতঃ যীশুর অন্য নামগুলো ব্যবহার করেননি: ‘প্রভু,’ ‘মনুষ্য-পুত্র,’ কিংবা ‘ত্রাণকর্ত।’ ক্রুশের উপরে, যীশুর পরিচিতি আর গোপন রইল না। যিহূদী নেতারা এখন যীশুর অন্য নামগুলো ব্যবহার করল! নেতারা বলল: “ঐ ব্যক্তি অন্য অন্য লোককে রক্ষা করিত, আপনাকে রক্ষা করিতে পারে না” (মার্ক ১৫:৩১/৩২)। ‘রক্ষা’ কথাটির মূল গ্রিক শব্দ ‘নিরাময়’ এবং ‘বিপদ থেকে কাউকে অপসারণ’ ইত্যাদি অর্থ বোঝায়। আপনি কি তাদের এই কথাগুলোর মধ্যে পরিহাস দেখতে পান? যখন তারা এই কথাগুলো বলেছে, তখন নেতারা প্রত্যেককে জানিয়েছে যে, যীশু হলেন ত্রাণকর্তা। যীশু লোকদের সুস্থ করেছেন, রক্ষা করেছেন ও বিপদ থেকে বাঁচিয়েছেন। এগুলো হচ্ছে সেই সব কাজ যা একজন ত্রাণকর্তা করে থাকেন।