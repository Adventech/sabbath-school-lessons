---
title:  পর্বত ও জনতা
date:   13/08/2024
---

`মার্ক ৯:১-১৩ পদের ঘটনাটি পড়ুন। রাতের বেলা পিতর, যাকোব ও যোহন যীশুর সঙ্গে কি দেখেন?`

মার্ক ৯:১ পদে, যীশু বলেন যে, কেউ কেউ তাঁর সঙ্গে দাঁড়িয়ে আছে যারা মহিমাময় ঈশ্বরের রাজ্য না দেখে মরবে না। যীশুর প্রতিজ্ঞা সত্য হয় যখন কয়েক দিন পর তিনি পিতর, যাকোব ও যোহনকে নিয়ে একটি উচ্চ নির্জন পর্বতে যান। সেখানে যীশু তাদের সামনে রূপান্তরিত হন। তিনি ঈশ্বরের রাজ্যের মহিমাময় আলোয় উজ্জ্বল হন।

এলিয় ও মোশি যীশুর সঙ্গে কথা বলার জন্য স্বর্গ থেকে আসেন। লূক আমাদের বলেন যে, যিরূশালেমে যীশুকে যা করতে হবে, সে বিষয় নিয়ে তারা কথা বলেন (লূক ৯:৩০, ৩১)। পর্বতের উপরে যীশুর উজ্জ্বল আলো ছিল তাঁর আসন্ন ক্রুশীয় মৃত্যুর সঙ্গে সম্পর্কযুক্ত (মার্ক ৯:৯ পদের সঙ্গে তুলনা করুন)। পরে যীশু যখন ক্রুশের উপর মারা গেলেন, তখন শিষ্যরা পর্বতের উপরে যীশুর সেই উজ্জ্বল মহিমার কথা স্মরণ করেন। এই স্মৃতি তাদের আশা দিয়েছিল।

পরদিন সকালে যীশু ও তাঁর তিন শিষ্য পর্বত থেকে নামেন। তখন পিতর, যাকোব ও যোহন এলিয়ের বলা কথাগুলোর বিষয়ে যীশুকে প্রশ্ন করেন। যিহূদীরা আসা করত যে, ত্রাণকর্তা আসার আগে এলিয় আসবেন (মালাখি ৪:৫, ৬ পদের সঙ্গে তুলনা করুন)। যীশু উত্তর দেন যে, এলিয় ইতোমধ্যে এসেছেন। যীশু যোহন বাপ্তাইজকের সম্বন্ধে কথা বলছিলেন। যোহন বাপ্তাইজক ছিলেন এলিয়ের প্রতীক। যীশুর শত্রুরা যোহনকে হত্যা করেছে। তারা যীশুকেও হত্যা করবে। কিন্তু যীশু তিন দিন পর পুনরুত্থিত হবেন।

মহিমাময় উজ্জ্বল রাতের পর, যীশু ও তিন শিষ্য পর্বতের পাদদেশে নামেন। সেখানে অন্য নয় জন শিষ্য মন্দাত্মায় পাওয়া একজন বালকের সঙ্গে মিলিত হয়েছিলেন। কিন্তু নয় জন শিষ্য বালকটির মন্দ আত্মা দূর করতে ব্যর্থ হয়েছিলেন। যীশু যখন পর্বতের পাদদেশে আসেন, প্রত্যেকে তাঁর সঙ্গে মিলিত হবার জন্য দৌড়ে আসে। যীশু ঐ সন্তানটির উপর মন্দ আত্মার প্রভাব সম্পর্কে জানতে পান। বালকটির উপর মন্দ আত্মার প্রভাব সম্পর্কে কথা বলার জন্য যীশু সময় নেন। বালকটির পিতা যীশুকে বলেন, “আর সেই আত্মা ইহাকে বিনাশ করিবার নিমিত্ত অনেক বার আগুনে ও অনেক বার জলে ফেলিয়া দিয়াছে; কিন্তু আপনি যদি কিছু করিতে পারেন, তবে আমাদের প্রতি দয়া করিয়া উপকার করুন” (মার্ক ৯:২২)।

তখন যীশু লোকটির সন্দেহ দেখতে পান। প্রভুর দেওয়া উত্তরটি এভাবে লিখিত হয়েছে: “যীশু তাহাকে কহিলেন, যদি পারেন! যে বিশ্বাস করে, তাহার পক্ষে সকলই সাধ্য” (মার্ক ৯:২৩)। যীশুর উত্তর ছেলেটির বাবাকে বুঝতে সাহায্য করে যে, তার পুত্রটি কেবল একা সমস্যায় ভুগছে না। ছেলেটির বাবাও সমস্যায় ভুগছে। তার সমস্যা হল সন্দেহ। তার সন্দেহের কারণেই তার পুত্রটি সুস্থ হয়নি! “অমনি সেই বালকের পিতা চেঁচাইয়া অশ্রুপাতপূর্বক বলিয়া উঠিল, বিশ্বাস করিতেছি, আমার অবিশ্বাসের প্রতীকার করুন” (মার্ক ৯:২৪)। পরে যীশু বালকটিকে সুস্থ করেন।