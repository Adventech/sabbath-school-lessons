---
title:  যীশুর বাপ্তিস্ম
date:   03/07/2024
---

`যীশুর বাপ্তিস্মে কে উপস্থিত ছিলেন? যীশু বাপ্তিস্ম নিয়ে ওঠার পর কি হল? উত্তরের জন্য মার্ক ১:৯-১৩ পদ পড়ুন।`

যোহন যীশুকে যর্দন নদীতে বাপ্তিস্ম দেন। যীশু যখন জল থেকে ওঠেন, তিনি আকাশ খোলা দেখতে পান। পবিত্র আত্মা কপোতের বেশে যীশুর উপরে নেমে আসেন। ঈশ্বর স্বর্গ থেকে যীশুকে বলেন, “তুমিই আমার প্রিয় পুত্র, তোমাতেই আমি প্রীত” (মার্ক ১:১১)।

এই ঘটনাগুলো আমাদের বুঝতে সাহায্য করে যে, যীশুর বাপ্তিস্ম ছিল বিশেষ কিছু। এগুলো একযোগে পৃথিবীতে যীশুর কাজ ঘোষণা করে। মার্ক ১৫ অধ্যায়ে যীশু যখন ক্রুশারোপিত হবেন, তখন একইরূপ অনেক ঘটনা ঘটবে।

পরে, পবিত্র আত্মা যীশুকে প্রান্তরে পাঠান। ‘পাঠান (পাঠাইয়া দিলেন)’ শব্দটি গ্রিক ‘একবালো’ শব্দটি থেকে এসেছে (মার্ক ১:১২)। লোকদের মধ্য থেকে মন্দ আত্মাদের বেরিয়ে আসার জন্য যীশু যে আদেশ দিয়েছিলেন, সে-ঘটনার বর্ণনা দিতে মার্ক ‘একবালো’ শব্দটি ব্যবহার করেন (মার্ক ১:৩৪, ৩৯)। এই শব্দটি আমাদের বলে যে, ‘পাঠান’ শব্দটি হচ্ছে পূর্ণ শক্তির সঙ্গে ধাক্কা দেওয়া। মার্ক ১:৯-১৩ পদ আমাদের যীশুর জীবনে পবিত্র আত্মার শক্তি দেখাচ্ছে।

মার্ক যীশুকে ঈশ্বর ও মানব উভয় রূপে দেখাচ্ছেন। কীভাবে? আসুন, দেখি। মার্ক আমাদের দেখাচ্ছেন যে, যীশু হলেন খ্রীষ্ট, মনোনীত, ত্রাণকর্তা (মার্ক ১:১)। ঈশ্বর হিসেবে, যীশু হলেন প্রভু। যোহন বাপ্তাইজক হলেন সেই বার্তাবাহক যিনি যীশুর আসার কথা ঘোষণা করছেন (মার্ক ১:২, ৩)। যীশু ছিলেন যোহন অপেক্ষা অধিক পরাক্রমী (মার্ক ১:৭)। যীশু হলেন সেই পুত্র যাকে ঈশ্বর প্রেম করেন। ইতোমধ্যে আমরা যেমনিভাবে দেখেছি, পবিত্র আত্মা স্বর্গ থেকে নেমে আসছেন এবং যীশুকে পূর্ণ করছেন (মার্ক ১:১০, ১১)। একজন মানুষ হিসেবে, যীশু বাপ্তিস্ম নেন। লক্ষ্য করুন, যোহন যীশুকে বাপ্তিস্ম দিচ্ছেন; যীশু যোহনকে বাপ্তিস্ম দেননি (মার্ক ১:৯)। পরে, যেমনিভাবে আমাদের বলা হয়েছে, আত্মা যীশুকে প্রান্তরে পাঠান (মার্ক ১:১২)। যীশু প্রান্তরে ৪০ দিন যাপন করেন। যীশুর চারিদিকে বিপদ ছিল। শয়তান যীশুকে পাপে প্রলুব্ধ করার চেষ্টা করেছে (মার্ক ১:১৩)। শেষে, স্বর্গদূতেরা যীশুকে সাহায্য করতে আসেন (মার্ক ১:১৩)।

মার্ক কেন যীশুকে ঈশ্বর ও মানুষ উভয় হিসেবে দেখাচ্ছেন? মার্ক চান আমরা যেন এটা বুঝি যে, যীশু হলেন আমাদের প্রভু ও ত্রাণকর্তা। তিনি হলেন ঈশ্বর। একই সঙ্গে, যীশু হলেন একজন মানুষ। তিনি হলেন উভয়- আমাদের ভ্রাতা এবং আমাদের দৃষ্টান্ত। কীভাবে আমরা বাইবেলের এই বিস্ময়কর দৃষ্টান্ত বুঝতে পারি? পারি না। আমরা যা করতে পারি, তা হল- বিশ্বাসে আমরা বিষয়টি মেনে নিতে পারি। বাইবেলের এই সত্য আমাদের অবশ্যই বিশ্বাস করতে হবে। বাইবেলের এই সত্য আমাদেরকে মানবজাতির জন্য ঈশ্বরের প্রেম প্রদর্শন করে।

`যীশু ছিলেন ঈশ্বর। একই সঙ্গে, তিনি আমাদের সুরক্ষার জন্য একজন মানুষ হলেন। বাইবেলের এই বিস্ময়কর সত্য আমাদেরকে আমাদের জন্য ঈশ্বরের বিস্ময়কর প্রেমের ব্যাপারে কি শিক্ষা দেয়?`