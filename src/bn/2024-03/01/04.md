---
title:  বার্তাবাহক
date:   02/07/2024
---

`মার্ক ১:১-৮ পদ পড়ুন। এই পদগুলো কার সম্পর্কে বলে, এবং এই লোকগুলো কি বলছে কিংবা কি করছে?`

এই পদগুলো আমাদের তিন ব্যক্তির বিষয় বলে: যীশু খ্রীষ্ট (মার্ক ১:১), পিতা ঈশ্বর (মার্ক ১:২ পদ তাঁর বিষয়ে আভাস দেয়), এবং যোহন বাপ্তাইজক। যোহন ছিলেন একজন বার্তাবাহক ও প্রচারক।

মার্ক ১:২, ৩ পদে, আমরা পুরাতন নিয়মের একটি উদ্ধৃতি পাই যেটি পুরাতন নিয়মের ভিন্ন ভিন্ন তিনটি আলাদা পদ থেকে আসে: যাত্রা ২৩:২০; যিশাইয় ৪০:৩; এবং মালাখি ৩:১। যীশুর জীবনের গল্পে যা ঘটবে, সেটা আমাদের দেখানোর জন্য মার্ক এই তিনটি পদের সংমিশ্রণ ঘটান।

`যাত্রা ২৩:২০; যিশাইয় ৪০:৩; এবং মালাখি ৩:১ পদ পড়ুন। এই পদগুলোর প্রতিটিতে কোন্ অভিন্ন বিষয় রয়েছে?`

যাত্রা ২৩:২০ পদ একজন স্বর্গদূতের বিষয় বলে যাকে ঈশ্বর পাঠাবেন, যেন তিনি ইস্রায়েল-জাতিকে পরিচালনা দিয়ে প্রতিজ্ঞাত দেশে নিয়ে যান। প্রভুর উদ্দেশ্যে প্রান্তর ও রাজপথ প্রস্তুত করার জন্য ঈশ্বর কীভাবে উদয় হবেন, তা যিশাইয় ৪০:৩ পদ আমাদের বলছে। মালাখি ৩:১ পদ একজন বার্তাবাহকের কথা বলছে যিনি প্রভুর আগে আসছেন। বার্তাবাহক প্রভুর আগমনের পথ প্রস্তুত করছেন। তিনটি পদের সবগুলো একটি ভ্রমণ সম্পর্কে বলছে।

যিশাইয় ৪০:৩ পদ আমাদের যোহন বাপ্তাইজকের ভবিষ্যৎ কাজ সম্পর্কে বলে। মার্ক লিখিত সুসমাচারে, প্রভু যীশু একটি যাত্রাপথে রয়েছেন। এই যাত্রা/ভ্রমণ তাঁকে সেই ক্রুশ পর্যন্ত নিয়ে যাবে যেখানে তিনি আমাদের জন্য মরবেন।

কিন্তু যীশু ক্রুশে মরার আগ পর্যন্ত অবশ্যই অনেক কিছু ঘটতে হবে। মার্ক ১ অধ্যায়ে, যীশুর পথযাত্রা কেবল শুরু। মার্ক এ-বিষয়ে আমাদের বিস্তারিত বলবেন।

মার্ক ১:২, ৩ পদে, যোহন বাপ্তাইজক লোকদেরকে পাপ-কাজ বন্ধ করার জন্য এবং ঈশ্বরের কাছে ফেরার জন্য আহ্বান করেন (মার্ক ১:৪)। যোহন বাপ্তাইজক ঈশ্বরের ভাববাদী এলিয়ের মত একই পোশাক পরতেন (২ রাজাবলি ১:৮ পদের সঙ্গে তুলনা করুন)। মার্ক ১:৭, ৮ পদে, যোহন বাপ্তাইজক এমন একজনের আসার কথা বলছেন যিনি তার থেকেও অধিক পরাক্রমশালী। যোহন যা করতে পারবেন, এই ব্যক্তি তার থেকেও অধিক কিছু করবেন। এই ব্যক্তি হলেন যীশু। যোহন যীশুর বিষয় বলেন, “আমি হেঁট হইয়া তাঁহার পাদুকার বন্ধন খুলিবার যোগ্য নই” (মার্ক ১:৭, ৮)। এই পদ আমাদের দেখাচ্ছে যে, যোহন বুঝতে পারছেন যে, যীশু মানুষ অপেক্ষা অধিক কিছু। যীশু হলেন ঈশ্বর।