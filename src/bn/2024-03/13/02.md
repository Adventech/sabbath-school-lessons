---
title:  যীশুর পুনরুত্থানে আমাদের আনন্দ
date:   22/09/2024
---

`মার্ক ১৫:৪২-১৬:৬ পদে কি হচ্ছে? যীশুর পুনরুত্থানের ক্ষেত্রে এই গল্পটি অত্যন্ত গুরুত্বপূর্ণ কেন? স্মরণ করুন, পুনরুত্থান হচ্ছে সেই সময় যখন যীশু মৃত্যুকে জয় করে কবর থেকে উঠলেন।`

মথি, মার্ক, লূক ও যোহন একই কথা বলছেন যে, যীশু শুক্রবারে মারা গেলেন। শুক্রবারের আরেক নাম হচ্ছে আয়োজন দিন (মথি ২৭:৬২; মার্ক ১৫:৪২; লূক ২৩:৫৪; যোহন ১৯:১৪, ৩১, ৪২)। বৃহস্পতিবার সূর্যাস্তের পর থেকে শুক্রবার পর্যন্ত লোকেরা বিশ্রামদিনের জন্য প্রস্তুত হয়েছে। যীশু শুক্রবার শেষ-বিকেলে মারা যান এবং সূর্যাস্তের পূর্বে তাঁকে তাড়াহুড়ো করে সমাহিত করা হয়।

বিশ্রামদিন চলাকালে, প্রভু কবরে বিশ্রাম করলেন। যীশুর শিষ্যরাও বিশ্রাম করলেন। “পরে ফিরিয়া গিয়া সুগন্ধি দ্রব্য ও তৈল প্রস্তুত করিলেন।” (লূক ২৩:৫৬)। যীশু যদি বলতেন যে, তাদের আর বিশ্রামদিন পালন করার দরকার নেই, তাহলে তাদের এই বিশ্রাম অনর্থক হত, ঠিক?

শনিবার রাতে, যীশুর দেহে মাখানোর জন্য স্ত্রীলোকেরা সুগন্ধি ক্রয় করেন। রবিবার সকালে, তারা সুগন্ধিগুলো সঙ্গে নেন এবং যীশুর কবরে যান। নিঃসন্দেহে, যীশু সেখানে ছিলেন না!

যীশুর পুনরুত্থানের পর ১০০ বছরের মধ্যে খ্রীষ্টিয়ানদের মনে হল যে, রবিবারে সকালে তাঁর পুনরুত্থানটি ছিল গুরুত্বপূর্ণ। তাদের শিক্ষাদানের ক্ষেত্রে বাইবেলের এই সত্য একটি যুক্তিতে পরিণত হয় যে, ঈশ্বর সপ্তমদিনের বিশ্রামবারকে রবিবারে স্থানান্তর করেছেন। কিন্তু নূতন নিয়ম কি এই ধারণাটি শিক্ষা দেয়?

`নূতন নিয়মের কলসীয় ২:১০-১২ পদ আমাদের কি ইঙ্গিত দেয় যা যীশুর পুনরুত্থান স্মরণ করতে আমাদের সাহায্য করে?`

বাইবেলে আপনি কোন পদ পাবেন না যা বলে যে, পুনরুত্থানের কারণে আমাদের রবিবার পবিত্র বলে মান্য করতে হবে। চিহ্নটি আমাদেরকে যীশুর যে পুনরুত্থান স্মরণ করতে সাহায্য করে, সেটি হল- বাপ্তিস্ম। যখন আমরা বাপ্তিস্ম নেই এবং জল থেকে উঠে আসি, তখন আমরা স্মরণ করি যে, যীশু মৃত্যু থেকে উঠেছেন এবং কবর থেকে বের হয়েছেন। এই কথাগুলোর মাধ্যমে পৌল ধারণাটি বর্ণনা করছেন: “অতএব আমরা তাঁহার মৃত্যুর উদ্দেশে বাপ্তিস্ম দ্বারা তাঁহার সহিত সমাধিপ্রাপ্ত হইয়াছি; যেন, খ্রীষ্ট যেমন পিতার মহিমা দ্বারা মৃতগণের মধ্য হইতে উত্থাপিত হইলেন, তেমনি আমরাও জীবনের নূতনত্বে চলি” (রোমীয় ৬:৪)।

অ্যাড্ভেণ্টিস্ট হিসেবে, বাইবেলের এই সত্যে আমাদের অবশ্যই আনন্দ করতে হবে যে, যীশু রবিবার সকালে মৃত্যু থেকে উঠেছেন। যীশুর মৃত্যু ও পুনরুত্থান হচ্ছে প্রমাণ যে, তিনি পাপের ও মৃত্যুর বিরুদ্ধে যুদ্ধজয় করেছেন। তাঁর পুনরুত্থান হচ্ছে একটি প্রতিজ্ঞা। তিনি তাঁর লোকদের পুনরুত্থিত করবেন এবং তাদেরকে অনন্তজীবন দিবেন।