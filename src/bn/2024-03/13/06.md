---
title:  যাও, সমুদয় জগতকে বল
date:   26/09/2024
---

`মার্ক ১৬:১৪-২০ পদ পড়ুন। যীশু যখন শিষ্যদের কাছে উপস্থিত হন, তিনি তাদের কি বলেন? তাঁর কথাগুলো অদ্য আমাদের কাছে কতটা অর্থবহ?`

শিষ্যদের কঠিন হৃদয়ের জন্য এবং তাঁর সাক্ষ্যিদের বিশ্বাস না করার জন্য যীশু তাদের ভর্ৎসনা করেন। বর্তমানেও আমাদের একই সমস্যা রয়েছে, ঠিক? যেমনিভাবে আমরা দেখেছি, শিষ্যরা ব্যক্তিগতভাবে যীশুর সঙ্গে থেকেছেন। বার বার তারা যীশুর সাধিত আশ্চর্যকাজ দেখেছেন। কিন্তু যীশু তাদের যা-কিছু বলেছেন, শিষ্যরা সে-সকল বিষয় বিশ্বাস করায় অতীব ধীর ছিলেন (মথি ২৮:১৭; যোহন ২০:২৪-২৯)।

যীশু তাঁর শিষ্যদের বিশ্বাস করান যে, তিনি উঠেছেন। তিনি তাদের শক্ত প্রমান দেন যে, তিনি পুনরুত্থিত হয়েছে। পরে যীশু তাঁর শিষ্যদের বলেন যে, তারা যেন তাঁর বিষয়ে সুসমাচার সহভাগ করেন। শিষ্যদের অবশ্যই পৃথিবীর সর্বত্র যেতে হবে এবং সমুদয় লোকের কাছে সুসমাচার ঘোষণা করতে হবে। যখন তারা এটি করবে, তখন যা ঘটবে, সে-বিষয়ে তিনি তাদের পরে বলেন: যারা বিশ্বাস করবে তারা পরিত্রাণ পাবে। যে লোকেরা সুসমাচারের বিশ্বাস অগ্রাহ্য করবে, তারা হারিয়ে যাবে।

যীশু আরও বলেন যে, শিষ্যরা যখন সুসমাচার ঘোষণা করবেন, তখন তারা অনেক আশ্চর্য কাজও করবেন। তারা ভূত ছাড়াবেন। তাঁর শিষ্যরা নতুন নতুন ভাষা বলবেন। তারা রোগীদের সুস্থ করবেন। মার্ক ১৬:১৮ পদে, যীশু তাঁর শিষ্যদেরকে মন্দ থেকে রক্ষা করার প্রতিজ্ঞাও করেন। কিছু লোক মনে করে যে, এই প্রতিজ্ঞা খ্রীষ্টিয়ানদের প্রাণঘাতী সাপ ধরারও অনুমতি দিয়েছে। শিষ্যদের কাজের ক্ষেত্রে যীশু যে প্রতিজ্ঞাগুলো করছেন, সেগুলো হচ্ছে মন্দ থেকে রক্ষা করার প্রতিজ্ঞা। একটি প্রাণঘাতী সাপ যখন পৌলকে দংশন করেছিল, তখন ঈশ্বর তাকে যেভাবে রক্ষা করলেন, তা জানার জন্য প্রেরিত ২৮:৩-৬ পদ পড়ুন। আপনি কি দেখছেন যে, সাপটি যখন তাকে দংশন করেছিল, তখনও তিনি অন্যদের সাহায্য করছিলেন? পৌল তার বিশ্বাসের প্রমাণ হিসেবে সাপ ধরছেন না।

নিঃসন্দেহে, বাইবেল শিক্ষা দেয় না যে, খ্রীষ্টিয়ান সব সময়ই আঘাত থেকে রক্ষা পাবে। বিভিন্ন সময়ে খ্রীষ্টিয়ানরা তাদের বিশ্বাসের জন্য যাতনা ভুগে থাকে। তখন খ্রীষ্টিয়ানদের ধৈর্যশীল হতে হবে। যাতনাকালে তাদের ধৈয্য হচ্ছে তাদের বিশ্বাসের প্রমাণ।

শিষ্যদের সঙ্গে যীশু কথা বলার পর, তিনি স্বর্গে যান (মার্ক ১৬:১৯)। তিনি পিতার দক্ষিণে বসেছেন। এই আসনটি দেখায় যে, স্বর্গে ও পৃথিবীতে সমস্ত বিষয়ে যীশুর পূর্ণ নিয়ন্ত্রণ রয়েছে। ঈশ্বর যীশুকে এই কর্তৃত্ব দিলেন, কারণ যীশু মন্দের বিরুদ্ধে যুদ্ধজয় করেছেন। শেষ পদটি দেখুন- মার্ক ১৬:২০। যীশুর শিষ্যরা সর্বত্র গিয়েছেন। কিন্তু তারা একা যাননি। সদাপ্রভু তাদের সঙ্গে ছিলেন। যেমনিভাবে আমরা তাদের শুরু করা কাজ অব্যাহত রাখছি, যীশু আমাদের সঙ্গে সঙ্গে থাকার প্রতিজ্ঞা করছেন।