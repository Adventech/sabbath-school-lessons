---
title:  কবরের ধারের স্ত্রীলোকেরা
date:   24/09/2024
---

“যে স্ত্রীলোকটি খ্রীষ্টের ক্রুশের নিকটে দাঁড়াইয়াছিল, সে অপেক্ষা করিতেছিল কখন বিশ্রামবার অতীত হয়।সপ্তাহের প্রথম দিনে, অতি প্রত্যুষে তাহারা কবরের নিকটে গেল, ত্রাণকর্তার দেহে মাখাইয়া দিবার নিমিত্ত তাহারা সঙ্গে করে বহুমূল্য আতরও নিল। তাহারা চিন্তা করিতে পারে নাই যে, তিনি মৃতগণের মধ্য হইতে উঠিয়াছেন। তাহাদের আশার সূর্য অস্তমিত হইয়াছে, এবং তাহাদের জীবনে রাত্রি নামিয়া আসিয়াছে। তাহারা পথ চলিতে চলিতে খ্রীষ্টের দয়ার কার্য এবং তাঁহার সান্ত্বনার বাণী স্মরণ করিতে লাগিল। কিন্তু তাহারা তাঁহার বাণী স্মরণ করিল না, ‘আামি তোমাদিগকে আবার দেখিব’ যোহন ১৬:২২)।” -ঈলেন জি হোয়াইট, সর্ব-যুগের বাসনা, পৃষ্ঠা: ৮৪৯।

`মার্ক ১৬:১-৮ পদ পড়ুন। এই পদগুলোয় কি ঘটছে? স্ত্রীলোকটি প্রথমে কি করলেন?`

মার্ক লিখিত পুস্তকের শুরু থেকে, পাঠক জানে যে, যীশু হলেন ত্রাণকর্তা। কিন্তু পুস্তকটিতে প্রথম যিনি যীশুকে ত্রাণকর্তা হিসেবে ঘোষণা দিয়েছিলেন, তিনি হলেন পিতর (মার্ক ৮:২৯)। (নিঃসন্দেহে, পিতরের পূর্বে, মন্দ আত্মায় পাওয়া লোকটি ঘোষণা দিয়েছিল যে, যীশু ছিলেন ত্রাণকর্তা।) পুস্তকটি মাঝামাঝি না পৌঁছা পর্যন্ত পিতরের ঘোষণা জানা যায়নি!

মার্কের পুরো পুস্তকে, যীশু লোকদেরকে এ কথা বলতে নিষেধ করছেন যে, তিনি কে কিংবা কীভাবে তিনি তাদের সুস্থ করলেন। মার্ক ১:৪৪ পদে, যীশু একজন কুষ্ঠিকে এ কথা কাউকে বলতে নিষেধ করছেন যে, তিনি তাকে সুস্থ করেছেন। মার্ক ৫:৪৩ পদে, যীশু যায়ির ও তার স্ত্রীকে এ কথা কাউকে বলতে নিষেধ করছেন যে, তিনি তাদের কন্যাটিকে মৃত্যু থেকে তুলেছেন। মার্ক ৭:৩৬ পদে, যীশু একদল লোককে এ কথা কাউকে বলতে নিষেধ করছেন যে, তিনি একজন বধিরকে সুস্থ করেছেন। পরে যীশু তাঁর শিষ্যদেরকে এ-কথা কাউকে বলতে নিষেধ করছেন যে, তিনি হলেন ত্রাণকর্তা (মার্ক ৮:৩০; আরও পড়ুন, মার্ক ৯:৯)। নিঃসন্দেহে, যীশু তাদেরকে এ-সব কথা এ-কারণে কাউকে বলতে নিষেধ করলেন যেন, তিনি দানিয়েল পুস্তকে কথিত ঈশ্বরের পক্ষে তাঁর কাজ সমাপ্ত করতে পারেন (দানিয়েল ৯:২৪-২৭ পদ পড়ুন)।

যীশু যে উঠেছেন, এ-কথা শুনে স্ত্রীলোকেরা দ্রুত দৌড়ে কবর থেকে বের হয়। সেখানে যা-কিছু ঘটেছে, সে-ব্যাপারে তারা প্রথমে কাউকে কিছু বলেনি। কিন্তু তারা দীর্ঘক্ষণ নীরব থাকলো না।

মার্ক লিখিত সুসমাচারের শেষে, আমরা পাই: “আর তাঁহারা প্রস্থান করিয়া সর্বত্র প্রচার করিতে লাগিলেন; এবং প্রভু সঙ্গে সঙ্গে কার্য করিয়া অনুবর্তী চিহ্নসমূহ দ্বারা সেই বাক্য সপ্রমাণ করিলেন” (মার্ক ১৬:২০)। অর্থাৎ, যীশুর পরিচিতি বিষয়ক গোপন তথ্য আর গোপন রইল না। সর্বত্র শিষ্যদের প্রচার করার সংবাদ দিয়ে মার্ক লিখিত সুসমাচার শেষ হচ্ছে।