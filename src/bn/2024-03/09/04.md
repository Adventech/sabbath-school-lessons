---
title:  কে বলেছে তোমরা সেটা করতে পার
date:   27/08/2024
---

`মার্ক ১১:২৭-৩৩ পদ পড়ুন। যিহূদী নেতারা যীশুকে কি বলেছিল? যীশু কীভাবে উত্তর দিয়েছিলেন?`

যীশুর মন্দির পরিষ্কার করার পরের দিন, যিহূদী নেতারা মন্দিরের বাইরে তাঁর সঙ্গে মিলিত হয়। তারা জানতে চায় যে, আগের দিন কেন তিনি পশু বিক্রেতাদের তাড়িয়ে দিলেন। নেতারা আসলে উত্তর জানতে চায়নি। তারা যীশুকে তাদের প্রশ্নের দ্বারা ফাঁদে ফেলতে চেয়েছে। যীশু যদি বলেন যে, বিক্রেতাদের তাড়িয়ে দেবার জন্য ঈশ্বর তাঁকে বলেছেন, তাহলে নেতারা বলবে যে, দেশের একজন মিস্ত্রির সেই ক্ষমতা থাকতে পারে না। যদি যীশু বলেন যে, বিক্রেতাদের তাড়িয়ে দেবার পিছনে তাঁর নিজস্ব যুক্তি রয়েছে, তাহলে নেতারা তাঁকে মূর্খ বলবে।

যীশু তাদের ফাঁদ দেখতে পান। তিনি বলেন যে, যদি তারা তাঁর প্রশ্নের উত্তর দেয়, তিনি তাদের প্রশ্নের উত্তর দেবেন। যীশু নেতাদের প্রশ্ন করেন যে, যোহন বাপ্তাইজক ঈশ্বর হতে নাকি মনুষ্য হতে এসেছিলেন। তৎক্ষণাৎ, নেতারা দেখতে পায় যে, যীশু তাদের ফাঁদে ফেলছেন। নেতারা যদি বলে যে, যোহন বাপ্তাইজক ঈশ্বর হতে এসেছেন, তাহলে, যীশু বলবেন, ‘তোমরা যোহনকে কেন বিশ্বাস করনি?’ নেতারা এ কথা বলতেও সাহস পাচ্ছিল না যে, যোহন ঈশ্বর হতে আসেননি। তারা যদি এ কথা বলে, তাহলে লোকেরা ক্ষেপে যাবে, কারণ লোকেরা যোহনকে ভালবাসত। নেতারা মিথ্যা বলল, এবং বলল যে, তারা জানে না। সুতরাং, যীশু এবার তাদের প্রশ্নের উত্তর দেওয়া থেকে রেহাই পেলেন।

`মার্ক ১২:১-১২ পদে গল্পটি পড়ুন। তাদের প্রশ্নের উত্তর দেওয়া থেকে নিষ্কৃতি পাবার পর, যীশু কি বললেন? তার রূপকটির অর্থ কি?`

যীশু একটি আঙ্গুর ক্ষেতের, একজন মালিকের এবং বর্গা-চাষীদের দৃষ্টান্ত বলেন। যীশুর বলা গল্পটি অনেকাংশে যিশাইয় ৫ অধ্যায়ে বর্ণীত আঙ্গুর বাগানের রূপকের সমতুল্য। যিশাইয়ের রূপকে, ঈশ্বর ইস্রায়েল সন্তানদের বিরুদ্ধে তাঁকে প্রেম না করার এবং তাঁর বাধ্য না থাকার বিষয়ে অভিযোগ করছেন। যারা যীশুর দৃষ্টান্তটি শুনেছিল, তারা প্রত্যেকে এটির এবং যিশাইয়ের দৃষ্টান্তের মধ্যকার যোগসূত্র বুঝতে পেরেছিল।

যীশুর দৃষ্টান্তে, চাষীরা ক্ষেত-মালিককে কোন ফল দেয়নি। চাষীরা মালিকের দাসকে প্রহার করল ও হত্যা করল। শেষে, মালিক তাঁর প্রিয় পুত্রকে পাঠালেন। মালিক আশা করেছিল যে, চাষীরা তার পুত্রকে সম্মান করবে। কিন্তু তারা করল না। চাষীরা মনে করল যে, তারা যদি পুত্রকে হত্যা করে, তাহলে আঙ্গুর বাগানটি তাদের হয়ে যাবে। এই ধারণাটি ছিল মূর্খতা। চাষীরা তাদের যোগ্য শাস্তি পেয়েছিল।

যিহূদী নেতাদের সাবধান করার জন্য যীশু এই গল্পটি বলেন। তারা যদি তাঁকে হত্যা করে, তাহলে ঈশ্বর তাদের শাস্তি দেবেন।