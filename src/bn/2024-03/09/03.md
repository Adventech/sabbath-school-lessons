---
title:  একটি মরা গাছ এবং একটি পরিষ্কার মন্দির
date:   26/08/2024
---

`মার্ক ১১:১২-৩৬ পদ পড়ুন। এই গল্পে কি ঘটছে? মরা গাছটি আমাদের কি শিক্ষা দেয়?`

সকাল বেলা, বৈথনিয়া থেকে যিরূশালেম যাবার পথে, যীশু ক্ষুধার্ত ছিলেন। যিরূশালেম থেকে বৈথনিয়ার দূরত্ব প্রায় ২ মাইল। যীশু পাতায় আবৃত একটি ডুমুর গাছ দেখতে পান। তিনি কিছু ফল সংগ্রহ করতে যান। যীশু চুরি করছিলেন না। পুরাতন নিয়মের আইন মোতাবেক একজন ক্ষুধার্ত ব্যক্তি প্রতিবেশির ভূমি থেকে কিংবা ফল গাছ থেকে খাবার খেতে পারত (লেবীয় ১৯:৯; ২৩:২২; দ্বিতীয় বিবরণ ২৩:২৫)। কিন্তু যীশু গাছটিতে কোনো ফল দেখলেন না। সুতরাং, তিনি গাছটিকে বললেন, “এখন অবধি কেহ কখনও তোমার ফল ভোজন না করুক” (মার্ক ১১:১৪)। আমরা হয়ত ভাবতে পারি যে, এই গল্পে যীশুর কাজ ও কথাগুলো উদ্ভট ছিল। পরে যা হল, তা ছিল আরও অধিক চিত্তাকর্ষক।

গল্পের পরের ঘটনাটি পরজাতীয়দের ময়দানে সংঘটিত হয়েছিল। পরজাতীয়রা ছিল অ-যিহূদী। ময়দান ছিল মন্দিরের সঙ্গে সংযুক্ত একটি খালি জায়গা, যেখানে পরাজাতীয়দের প্রবেশের অনুমতি ছিল। এখানে লোকেরা বলির পশু কেনা-বেচা করত। শীর্ষ নেতা, কায়াফা, মন্দিরের এই স্থানটিতে পশু কেনা-বেচার অনুমোদন দিয়েছিল। যীশু সেখান থেকে বিক্রেতাদের তাড়িয়ে দেন, যেন উপাসকেরা নির্বিঘে্ন উপাসনা করতে পারে। যীশুর এই কাজটি মন্দিরের দায়িত্বে থাকা লোকদের অত্যন্ত ক্রুদ্ধ করল। যীশু বলেন যে, মন্দির হচ্ছে সর্বলোকের প্রার্থনার একটি স্থান (যিশাইয় ৫৬:৭)। সর্বলোক বলতে অ-যিহূদীরাও অন্তর্ভুক্ত ছিল। যীশু বলেন যে, নেতারা মন্দিরকে দস্যুদের গহ্বরে পরিণত করেছে (যিরমিয় ৭:১১)। পরে, যীশু ও তাঁর শিষ্যরা চলে যান (মার্ক ১১:১৯)।

পরদিন সকালে, যীশু তাঁর শিষ্যদের নিয়ে নগরে ফিরে যান (মার্ক ১১:২০-২৬)। সেখানে যাবার পথে, শিষ্যরা এটা দেখে অবাক হন যে, ডুমুর গাছটি মারা গেছে, মূল পর্যন্ত মরে গেছে। গাছটির প্রতি যা ঘটেছে তা যীশু শিষ্যদের জানান। প্রার্থনা ও ক্ষমার বিষয় শিষ্যদেরকে গুরুত্বপূর্ণ শিক্ষাটি দেবার জন্য যীশু গাছের দৃষ্টান্তটি ব্যবহার করেন।

এই গল্পে, ডুমুর গাছটি হচ্ছে মন্দিরের রূপক। আপনি কি দেখছেন যে, যীশু গাছটির বিচার করছেন কিন্তু মন্দির পরিষ্কার করেছেন? ডুমুর গাছ ও মন্দির পরিষ্কার করার বিষয়ে এই গল্প দুটি হচ্ছে মার্ক লিখিত সুসমাচারের চতুর্থ স্যাণ্ডউইচ গল্প (৩য় পাঠ পর্যালোচনা করুন)। এ সময়, যিহূদী নেতারা যীশুকে হত্যা করার পরিকল্পনা করে। যীশু যখন ক্রুশে মারা যান, তখন মন্দিরে পশুবলি দেবার প্রথা আর অব্যাহত রাখার প্রয়োজন পড়ল না।

`আপনার জীবনে কি কি রয়েছে যা অপসারণ করার প্রয়োজন যীশুর রয়েছে? এই পরিষ্কার-কাজ কীভাবে হয়?`