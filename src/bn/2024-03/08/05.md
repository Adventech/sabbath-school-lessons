---
title:  ‘আমি যে পাত্রে পান করি, তাহাতে কি তোমরা পান করিতে পার?’
date:   21/08/2024
---

`মার্ক ১০:৩২-৪৫ পদ পড়ুন। এই পদগুলো কীভাবে দেখায় যে, এই পৃথিবীতে যীশুর কাজ কি এবং তাঁকে অনুসরণ করার অর্থ কি, তা যীশুর শিষ্যরা বুঝতে পারেনি?`

যীশু তাঁর ভ্রমণকালে যিরূশালেমের দিকে অগ্রসর হতে থাকেন। সেখানে যাকিছু ঘটবে, সে বিষয়ে যীশু চলার পথে বলতে থাকেন। যীশু তাঁর আসন্ন মৃত্যু ও পুনরুত্থান নিয়ে কথা বলেন। কিন্তু যীশুর অনুসারীরা এই সংবাদ শুনতে কিংবা বিশ্বাস করতে চাননি। আপনি যখন কিছু বিশ্বাস করতে না চান, তখন আপনি তা খুব সহজেই প্রত্যাখ্যান করতে পারেন, ঠিক?

যাকোব ও যোহন যখন অনুকম্পা লাভের জন্য যীশুর কাছে আসেন, তখনও তারা ঠিক একই কাজ করেন। যীশু তাদের কাছে অধিক তথ্য চান। যাকোব ও যোহন বলেন যে, যীশু যখন মহিমান্বিত হবেন, তখন তারা তাঁর ডান ও বাম পাশে বসতে চান।

যীশু যাকোব ও যোহনের কাছে বুঝতে চান যে, তারা আসলে তাঁর কাছে কি চাচ্ছেন। সুতরাং, যীশু জানতে চান যে, তিনি যে যাতনা ভোগ করতে যাচ্ছেন, সেই যাতনা কি তারা ভোগ করতে পারেন। যীশু গেৎশীমানী বাগানে এবং ক্রুশের উপরে চরম মর্ম যাতনা ভোগ করতে চলেছেন (মার্ক ১৪:৩৬ পদের সঙ্গে তুলনা করুন)। যীশু মারা যাবেন এবং একইভাবে কবরে শায়িত হবেন (মার্ক ১৫:৩৩-৪৭) ঠিক যেভাবে তিনি তাঁর বাপ্তিস্মকালে জলের নীচে শায়িত হয়েছিলেন (মার্ক ১ অধ্যায়)।

যীশু যা বলছেন, যাকোব ও যোহন তা বুঝতে পারলেন না। তারা যীশুকে বলেন যে, হ্যাঁ, তারা তাঁর ভোগা যাতনা ভুগতে পারেন। পরে যীশু তাদের বলেন যে, তারা তাঁর জন্য যাতনা ভুগবেন। বারোজন শিষ্যের মধ্যে যাকোব ছিলেন অগ্রগণ্য যিনি বিশ্বাসের কারণে মৃত্যু ভুগেছিলেন (প্রেরিত ১২:২)। যীশুর শিষ্যদের মধ্যে যোহন দীর্ঘ বছর বেঁচেছিলেন। তাকে পাটম দ্বীপে নির্বাসনে পাঠানো হয়েছিল (প্রকাশিত ১:৯)। যীশু বলেন যে, তাঁর রাজ্যে কে যীশুর পাশে বসার সম্মান পাবেন, তা ঈশ্বর নির্ধারণ করবেন।

যাকোব ও যোহনের আবদার শুনে অন্য শিষ্যদের কি উপলব্ধি হয়েছিল? তারা যাকোব ও যোহনের উপরে রেগে যান (মার্ক ১০:৪১)।

পরে, যীশু তাঁর শিষ্যদের অন্যতম গুরুত্বপূর্ণ একটি শিক্ষা দেন। যীশু তাদের বলেন যে, অ-যিহূদী নেতারা অধিক শক্তিশালী ও ধনী হবার জন্য তারা তাদের ক্ষমতা ব্যবহার করে। কিন্তু ঈশ্বরের রাজ্যে, অন্যদের প্রতি একটি আশীর্বাদ স্বরূপ হবার জন্য তাঁর শিষ্যদেরকে তাদের বর ও দক্ষতাগুলো ব্যবহার করতে হবে। যীশু হলেন ঈশ্বরের রাজ্যের রাজা। রাজা হিসেবে, তিনি রাজ্যের পথে নেতৃত্ব দেন। সেখানে যেভাবে যেতে হয়, তা তিনি আমাদের দেখান। কীভাবে? আমাদের পাপের পণ হিসেবে যীশু তাঁর জীবন দিলেন। এটি এমন একটি সংবাদ ছিল যা তাঁর শিষ্যরা প্রত্যাশা করেনি কিংবা চাননি।