---
title:  ‘অনন্ত জীবনের অধিকারী হইবার জন্য আমি কি করিব?’
date:   20/08/2024
---

`মার্ক ১০:১৭-৩১ পদ। বিশ্বাস এবং যীশুকে অনুসরণ করার বিষয়ে এই পদগুলো ধনী ও দরিদ্র নির্বিশেষে আমাদের কি শিক্ষা দেয়?`

মার্ক ১০:১৭-৩১ পদের গল্পের লোকটি যীশুর কাছে আসে। সে যীশুকে যে কতটা সম্মান করে, তা সে দেখায়। লোকটি দৌড়ে তাঁর কাছে যায়, তাঁর সামনে নতজানু হয়, এবং একটি গুরুত্বপূর্ণ প্রশ্ন করে: ‘অনন্ত জীবনের অধিকারী হইবার জন্য আমি কি করিব?’ যীশু দশ আজ্ঞার কথা বলেন। আজ্ঞাগুলো সে যুবক বয়স থেকে মান্য করে আসছে বলে সে জবাব দেয়।

নূতন নিয়মে মার্ক হচ্ছে একমাত্র ব্যক্তি যিনি আমাদের বলেন যে, যীশু লোকটিকে প্রেম করলেন। লোকটির মনে আসলে যা ছিল তা প্রদর্শনের জন্য যীশু তাকে একটি পরীক্ষা দিলেন। লোকটির মালিকানাধীন যাকিছু ছিল, তা যীশু তাকে প্রথমে বিক্রি করতে বললেন এবং পরে তাঁকে অনুসরণ করতে বললেন। যীশুর উত্তর শুনে লোকটি খুবই দুঃখিত হল। সে যীশুর কাছ থেকে সরে গেল ও চলে গেল, কারণ তার প্রচুর সম্পত্তি ছিল। লোকটি আসলে মোটেও আজ্ঞা পালন করত না। সে প্রথম আজ্ঞা লঙ্ঘন করল। সে তার জীবনে ঈশ্বর অপেক্ষা ভিন্ন কিছু প্রথমে রেখেছিল। ধন-সম্পদই ছিল লোকটির ঈশ্বর।

যীশু পরে ব্যাখ্যা করেন যে, ধন-সম্পদ আমাদের ফাঁদে ফেলতে পারে এবং ঈশ্বরকে প্রত্যাখ্যানের কারণ হতে পারে। যীশু বলেন যে, ধনীদের পক্ষে স্বর্গে প্রবেশ করা কঠিন।

শিষ্যরা যীশুর কথায় অবাক হন। শিষ্যরা অবাক হয়ে প্রশ্ন করেন যে, কে তাহলে পরিত্রাণ পাবে? “যীশু তাঁহাদের প্রতি দৃষ্টি করিয়া কহিলেন, ইহা মনুষ্যের অসাধ্য বটে, কিন্তু ঈশ্বরের অসাধ্য নয়, কারণ ঈশ্বরের সকলই সাধ্য” (মার্ক ১০:২৭)।

মার্ক ১০:২৭ পদ হচ্ছে একটি সুন্দর পদ। এই পদটি বাইবেলের একটি গুরুত্বপূর্ণ সত্য তুলে ধরছে: আপনি আপনার নিজ কাজের দ্বারা স্বর্গে যেতে পারেন না। পরিত্রাণের জন্য ঈশ্বরের দয়া আপনার দরকার। নিঃসন্দেহে, এই ধারণাটি চমৎকার। আপনি হয়ত ভাবতে পারেন যে, এই পদটি একটি চমৎকার উপায়ে গল্পটি শেষ করছে। কিন্তু গল্প এখানে শেষ হচ্ছে না। পিতর বলেন যে, তিনি ও তার বন্ধুরা যীশুকে অনুসরণ করার জন্য সমস্তকিছু পরিত্যাগ করেছেন। যীশু বলেন যে, তাঁকে অনুসরণ করে এখন আমরা যা পাচ্ছি এবং স্বর্গে আমরা যা পাবো, তার কাছে আমাদের সেই পরিত্যক্ত বিষয়গুলো হচ্ছে তুচ্ছ। এই গল্পটি আমাদের একটি গুরুত্বপূর্ণ শিক্ষা দেয়: একমাত্র যীশুর মৃত্যু আমাদের অপরাধ-সকল দূর করতে পারে। কেবল যীশুর দয়া, তাঁর পুনরুত্থান, এবং তাঁর জীবন পারে তাঁর আজ্ঞার প্রতি বাধ্য থাকার জন্য আমাদের শক্তি যোগাতে।

`রোমীয় ৬:১-১১ পদ পড়ুন। এই পদগুলো কীভাবে আমাদের জীবনে ঈশ্বরের দয়া দেখায়? ঈশ্বরের দয়া কীভাবে আমাদের অপরাধ-সকল ও পাপ-সকল দূর করে? ঈশ্বরের দয়া কীভাবে আমাদেরকে তাঁর কাছে এক এক জন নতুন মানুষ করে তোলে?`