---
title:  বিবাহ বিষয়ে ঈশ্বরের পরিকল্পনা
date:   18/08/2024
---

`যীশুকে ‘ফাঁদে’ ফেলার জন্য ফরীশীরা, অর্থাৎ যিহূদী ধর্মীয় নেতারা, কি প্রশ্ন করেছিল? যীশু কীভাবে ফাঁদ এড়িয়ে গেলেন? তাঁর উত্তর আমাদের কি শিক্ষা দেয়? উত্তরের জন্য মার্ক ১০:১-১২; আদি ১:২৭; ২:২৪ পদ পড়ুন।`

মার্ক ১০:১-১২ পদে, ফরীশীরা যীশুকে প্রশ্ন করে যে, স্ত্রীকে তালাক দেওয়া কি পুরুষের পক্ষে বিধিসম্মত? ফরীশীরা শিক্ষা দিত যে, তালাক হচ্ছে আইনসম্মত। কিন্তু তালাকের পক্ষে কারণগুলো নিয়ে ফরীশীদের মধ্যে মত-পার্থক্য ছিল। এক দল ফরীশী ছিল সাম্মাই মতবাদে বিশ্বাসী। তালাকের পক্ষে এই দলটির কতগুলো কঠোর নীতি ছিল। সাম্মাই মতবাদীরা শিক্ষা দিত যে, স্ত্রীর যদি এই নির্দিষ্ট দোষগুলো থাকে, তাহলে এক জন পুরুষ তার স্ত্রীকে তালাক দিতে পারে: (১) যদি সে বন্ধ্যা হয়। (২) স্ত্রী যদি স্বামীর চাহিদাগুলোর প্রতি মনোযোগী না হয়। (৩) স্ত্রীর প্রতি স্বামীর যদি ভালবাসা না জন্মায়। (৪) স্ত্রী যদি পরকীয়ায় লিপ্ত হয়। হিল্লেল মতবাদীরা প্রায় যেকোন কারণে তালাকের সমর্থক ছিল।

সুতরাং, আমরা এক্ষেত্রে ব্যাপারটা অদ্ভুত ভাবতে পারি যে, ফরীশীরা ইতোমধ্যে তালাককে যেহেতু বৈধ বলে শিক্ষা দিচ্ছেন, সেক্ষেত্রে তারা কেন আবার যীশুকে এ বিষয়ে প্রশ্ন করছে। কিন্তু ফরীশীরা আসলে চাতুরীর আশ্রয় নিতে চেয়েছিল। তাদের প্রশ্ন ছিল একটি ফাঁদ। যীশু যদি ভুল উত্তর দিতেন, তাহলে তাঁকে হেরোদ আন্তিপাসের দ্বারা সমস্যায় ফেলা হত। হেরোদ আন্তিপাস যর্দন নদীর পূর্বাঞ্চলে শাসন করত, আর এ অংশেই যীশুর অবস্থান ছিল। আন্তিপাস তার স্ত্রীকে ত্যাগ করেছিল এবং তার ভাইয়ের স্ত্রী হেরোদীয়াকে বিয়ে করেছিল। হেরোদ যোহন বাপ্তাইজকের শিরশ্ছেদ করেছিল, কারণ যোহন বলেছিলেন যে, তার ভাইয়ের স্ত্রীকে বিয়ে করাটা আন্তিপাসের জন্য একটি পাপ ছিল (মথি ১৪:১-১২ পদ পড়ুন)।

যীশু একটি প্রশ্নের দ্বারা তাদের প্রশ্নের উত্তর দেন। তিনি ফরীশীদের প্রশ্ন করেন যে, তালাকের বিষয়ে মোশি কি বলেন। ফরীশীরা দ্বিতীয় বিবরণ ২৪:১-৪ পদে মোশির বলা কথাগুলো বলে। এই পদগুলো বিচ্ছেদের পর পুনর্বিবাহ সম্পর্কে বলে। সে কারণে মোশির সমকালিন ইস্রায়েল সন্তানেরা তাদের স্ত্রীদের তালাক দিয়ে আসছিল। দ্বিতীয় বিবরণ ২৪ অধ্যায়ের বিধানগুলো বিয়ের ক্ষেত্রে স্ত্রীদের সুরক্ষা দিত। কিন্তু যীশুর সময়ে হিল্লেল মতবাদীরা সামান্য কারণে স্ত্রীকে তালাক দেবার জন্য এই নিয়মগুলোকে কাজে লাগাতো। স্ত্রীদের বিতাড়িত করার জন্য তারা স্ত্রীদের সুরক্ষার জন্য প্রণীত বিধানগুলোই ব্যবহার করত।

যীশু দ্বিতীয় বিবরণ ২৪ অধ্যায়কে কেন্দ্র করে ফরীশীদের সঙ্গে বিতর্কে জড়াতে চেষ্টা করলেন না। পাপের পূর্বে বিবাহ সম্পর্কে ঈশ্বরের অভিপ্রায় কি ছিল, তা নিয়ে যীশু কথা বললেন (আদি ১ ও ২ অধ্যায়)। যীশু বলেন যে, আদিতে ঈশ্বর একজন পুরুষ ও একজন নারী সৃষ্টি করেছিলেন (আদি ১:২৭)। পরে যীশু আদি ২:২৪ পদে বর্ণীত বাইবেলের-সত্য নিয়ে কথা বলেন। একজন পুরুষ তার পিতা-মাতাদের ছেড়ে তার স্ত্রীর সঙ্গে যুক্ত হয়। তারা এক দেহ, একাত্মা ও এক মনা হয়। সুতরাং, যীশু শিক্ষা দেন যে, ঈশ্বর যাকিছু যোগ করেছেন, মানুষ যেন তা বিয়োগ না করে।