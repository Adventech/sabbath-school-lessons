---
title:  মৃত বালিকা আবার জীবিত হয়
date:   30/07/2024
---

`মার্ক ৫:২১-২৪ পদ পড়ুন। এই পদগুলো থেকে যায়ীর সম্পর্কে আপনি কি জানতে পারেন?`

যায়ীর ছিলেন একজন আধ্যাত্মিক নেতা। যিহূদী আধ্যাত্মিক নেতারা যীশুর প্রতি বন্ধুত্বপূর্ণ ছিল না (মার্ক ১:২২; ৩:২, ৬; লূক ১৩:১৪ পদ পড়ুন)। কিন্তু যায়ীর ছিল নিরূপায়। সে যীশুর সামনে নতজানু হল। তার মেয়েটি মারা যাচ্ছিল। যায়ীর যীশুর সহায়তা চেয়েছিল। হতাশাগ্রস্ত পিতার সঙ্গে যীশু তার ঘরে যান।

`মার্ক ৫:২৫-৩৪ পদ পড়ুন। যায়ীরের ঘরে যাবার পথে কি ঘটে?`

যায়ীরের গল্পের মাঝামাঝি পর্যায়ে, যীশু যখন তার (যায়ীরের) বাড়ির দিকে যাচ্ছিলেন, তখন হঠাৎ করে একজন স্ত্রীলোক উদয় হয়। স্ত্রীলোকটি ১২ বছর যাবৎ ভুগছিল। এটি হচ্ছে মার্ক পুস্তকে দ্বিতীয় স্যাণ্ডউইচ গল্প (মার্ক ৩:২০-৩৫; ৩য় পাঠ পুনরালোচনা করুন)। স্মরণ করুন, স্যাণ্ডউইচ গল্প হচ্ছে এমন একটি গল্প যেখানে লেখক প্রথমে একটি গল্প বলতে থাকেন, কিন্তু গল্পটির মাঝপথে তিনি আরেকটি গল্প বলতে শুরু করেন। মাঝপথের দ্বিতীয় গল্পটি শেষ হবার কেবলই পর লেখক প্রথম গল্পটি বলা শেষ করেন। উভয় গল্পে, যায়ীর ও ভুক্তভোগী স্ত্রীলোকটি যীশুর কাছে সাহায্যের জন্য এসেছিল।

স্ত্রীলোকটি যীশুর পিছন থেকে আসে এবং তাঁর পোশাক স্পর্শ করে। তৎক্ষণাৎ সে সুস্থ হয়। যীশু থামেন ও বলেন, “কে আমার বস্ত্র স্পর্শ করিল” (মার্ক ৫:৩০)? যে স্ত্রীলোক অসুস্থ ছিল, সে এখন সুস্থ। কিন্তু সে এটা ভেবে ভয় পাচ্ছিল যে, তাঁকে স্পর্শ করার কারণে যীশু হয়ত রাগ হবেন। যীশু তার প্রতি রাগ হননি। তিনি প্রশ্নটি করেছিলেন, কারণ তিনি তাকে শারীরিক সুস্থতা অপেক্ষাও অধিক কিছু দিতে চান। তিনি তাকে আত্মায়ও সুস্থ করতে চান।

যীশু স্ত্রীলোকটিকে সুস্থ করার পর, মার্ক যায়ীরের গল্প নিয়ে এগিয়ে চলেন (মার্ক ৫:৩৫-৪৩ পদ পড়ুন)। তাঁর সঙ্গে এবং মেয়েটির পিতা-মাতার সঙ্গে যাবার জন্য যীশু পিতর, যাকোব ও যোহনকে ছাড়া অন্য কাউকে অনুমতি দিলেন না। যীশু বলেন যে, মেয়েটি মরেনি বরং ঘুমাচ্ছে। যে লোকেরা মেয়েটির জন্য কাঁদতে এসেছিল, তারা যীশুর এ কথায় হাসল। যীশু এই লোকদের ঘর থেকে বেরিয়ে যেতে বলেন। পরে, যীশু মৃত মেয়েটির কক্ষে প্রবেশ করেন। যীশু তার হাত ধরেন এবং বলেন, ‘টালিথা, কুমী!’ (কথাটির মানে হল- ছোট মেয়ে, আমি তোমাকে উঠে দাঁড়াতে বলছি!) আসলে, টালিথা মানে হল ‘মেষ।’ ভালবেসে বা আদর করে পিতা-মাতারা তাদের সন্তানদের ‘টালিথা’ ডাকে। পরে, যীশু পিতা-মাতাদের বলেন যে, তারা যেন কাউকে না বলে যে, তিনি তাদের মেয়েটিকে জীবন দিয়েছেন। কিন্তু আমরা দেখব, যীশু কে ছিলেন, তা লুকায়িত কিংবা গোপন রইল না।