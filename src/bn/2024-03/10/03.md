---
title:  একটি পাথর আরেকটি পাথরের উপর থাকবে না
date:   02/09/2024
---

`মার্ক ১৩:১-১৩ পদ পড়ুন। মন্দিরের প্রতি যা ঘটবে তা যখন যীশু শিষ্যদের কাছে বলেন, তখন তাঁর শিষ্যদের কি উপলব্ধি হয়েছিল? যীশুর উত্তর শেষকাল সম্পর্কে আমাদের কি শিক্ষা দেয়?`

গতকাল আমরা যেমনিভাবে বলেছি, মন্দিরটি ছিল একটি চাকচিক্যময় ভবন। যোষেফাস নামক পৌলের সমকালীন একজন যিহূদী ঐতিহাসিক বলেন যে, মন্দিরে দক্ষিণ দিক দিয়ে পায়ে হাঁটার রাজপথে ছিল অতি উচ্চ ৬২টি দূর্গ। প্রতিটি দূর্গ এতটা বিশাল ও প্রশস্ত ছিল যে, সেখানে তিন জন লোক একে অন্যের হাত ধরে বৃত্তকারে দাঁড়াতে পারত, এবং তারা অনায়াসে বাহু মেলে দাঁড়াতে পারত। (পড়ুন, এণ্টিকুয়িটিস, ১৫.১১.৫, ৪১৩-৪১৪।) যীশু বলেন যে, সম্পূর্ণ মন্দির বিনষ্ট হবে। যীশুর শিষ্যরা ভেবেছিলেন যে, মন্দির যদি বিনষ্ট হয়, তাহলে পৃথিবীও শেষ হয়ে যাবে।

“মন্দিরের এই বিশালতা ও চমৎকারিত্বের প্রতি খ্রীষ্টের মনোযোগ আকৃষ্ট করা হইলে অস্বীকৃত এই ব্যক্তির চিন্তাধারা কিরূপ হওয়া স্বাভাবিক ছিল! তাঁহার সম্মুখস্থ দৃশ্যটি বাস্তবিকই মনোরম ছিল বটে, কিন্তু গভীর পরিতাপের সহিত তিনি কহিলেন, আমি ইহার সবই দেখিতে পাইতেছি। ইমারতগুলি দেখিতে বাস্তবিকই চমৎকার। তোমরা এই প্রাচীরগুলির প্রতি নির্দেশ করিয়া আপাতঃ দৃষ্টিতে ধ্বংসের অসাধ্য বলিয়া মনে করিতেছ; কিন্তু আমার কথা শুন: সময় আসিতেছে যখন, ‘ইহার একখানি পাথর অন্য পাথরের উপ থাকিবে না, সমস্তই ভূমিসাৎ হইবে’ (মার্ক ১৩:২)।” -ঈলেন জি হোয়াইট, সর্ব-যুগের বাসনা, পৃষ্ঠা: ৬৬৮।

মার্ক ১৩:৪ পদে, একটি ছোট দল- পিতর, যাকোব, যোহন ও আন্দ্রিয়, যীশুকে প্রশ্ন করেন যে, কখন মন্দির বিনষ্ট হবে। তারা আরও জানতে চান যে, এই সব ঘটনা যে ঘটবে, তার চিহ্ন কী।

মার্ক ১৩:৫-১৩ পদে, যীশু স্বর্গে ফিরে যাবার পর, যাকিছু ঘটবে, সে-সব ঘটনার বিষয়ে যীশু তাঁর শিষ্যদের সতর্ক করেন। শিষ্যরা পৃথিবীতে তাঁর মণ্ডলী শুরু করার জন্য এবং শ্রীবৃদ্ধির জন্য ঈশ্বরকে সাহায্য করবেন। তাদের কাজ সহজ ছিল না।

ঈশ্বরের শত্রুরা তাঁর শিষ্যদের আক্রমণ করবে এবং তাদের অত্যাচার করবে। কয়েক জন শিষ্যকে তাদের বিশ্বাসের দায়ে হত্যা করা হবে। যীশু পিতর, যাকোব, যোহন ও আন্দ্রিয়কে বলেন যে, এই সময় এখন নয়, বরং শীঘ্রই আসছে। যীশু তাঁর শিষ্যদের আরও বলেন যে, এই সকল ঘটনা যখন ঘটতে শুরু করবে, তখন যেন তারা প্রতারণার আশ্রয় না নেন। এছাড়া, শিষ্যদের সাহায্য করার জন্য যীশু পবিত্র আত্মাকে পাঠাবেন। পবিত্র আত্মা তাদেরকে সঠিক সময় সঠিক কথা বলার ভাষা দিবেন, এমনকি তাদের পরিবার ও পরিজনেরা যখন তাদের সমর্থন দিবে না ঠিক তখনও।

যীশু তাঁর তৎকালীন ও বর্তমানকালীন শিষ্যদেরকে ভবিষ্যৎ বিষয়ে ভয় পেতে নিষেধ করছেন। আমাদের অবশ্যই জেগে থাকতে হবে এবং প্রভুর জন্য অপেক্ষা করতে হবে। ভবিষ্যতে যে সঙ্কটকাল আসছে, সেই সঙ্কটের ভিতর দিয়ে যাবার পথে ঈশ্বরের আত্মা আমাদের রক্ষা করবে এবং পরিচালনা দেবে।