---
title:  Za globlje proučevanje
date:   13/09/2024
---

V knjigi _Jezusovo življenje_ preberi poglavji »Pred Anom in Kajfom« in »Juda«.

»Medtem ko je Peter še izgovarjal ponižujoče prisege in je v njegovih ušesih še odmevalo vreščeče petelinje kikirikanje, se je Zveličar obrnil od mrkih sodnikov in pogledal naravnost v svojega ubogega učenca. Hkrati je tudi Peter usmeril pogled na Učitelja. Z njegovega blagega obraza je prebral globoko sočutje in bolečino, na njem pa ni bilo nobene jeze.

Videz tistega bledega, izmučenega obraza, drhteče ustnice in pogled, poln usmiljenja in odpuščanja so prebodli njegovo srce kakor puščica. Vest se je zbudila. Spomini so oživeli. Peter se je spomnil svoje obljube, ki jo je dal pred nekaj urami, da bo šel za svojim Gospodom v ječo in celo v smrt. Spomnil se je svoje žalosti, ko mu je Zveličar v zgornji sobi rekel, da ga bo še to noč trikrat zatajil. Pravkar je izjavil, da Jezusa ne pozna, toda sedaj je globoko žalosten spoznal, kako dobro ga je Gospod poznal in kako natančno je videl v njegovem srcu nezvestobo, ki je niti sam ni poznal.« (Ellen G. White: _Jezusovo življenje_, str. 624, 625)

**Vprašanja za pogovor**

`Kako že samo s tem, ko preberemo Jezusovo napoved v Mr 14,9, izpolnimo te njegove besede, čeprav se je glede na okoliščine, v katerih jo je izgovoril, zdelo zelo malo verjetno, da se bo uresničila?`

`Primerjaj Judo in Petra. V čem sta si bila podobna in v čem različna v načinu, kako sta delovala v sklepnih trenutkih Jezusovega življenja?`

`V sobotnošolskem razredu se pogovorite o pomenu Gospodove večerje. Kako lahko v vaši krajevni cerkvi ta obred dobi še večji pomen in kako lahko pri njem sodeluje še več vernikov?`

`Pogovorite se o dejstvu, da Bog Oče ni uslišal Jezusove prošnje v getsemanskem vrtu. Kaj pomeni, ko Bog reče »ne«?`

`Jezus je bil zelo žalosten, ker ga je Peter zatajil, kljub temu pa Petra ni zavrgel. Kakšno upanje nam vliva to dejstvo?`