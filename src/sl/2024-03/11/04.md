---
title:  Getsemani
date:   10/09/2024
---

`Kaj je Jezus molil v Getsemaniju in kakšen odgovor je prejel? Mr 14,32-42`

Ko so Jezus in učenci pojedli pashalno večerjo, so odšli iz Jeruzalema in se podali skozi Kidronsko dolino proti vrtu na pobočju Oljske gore. Beseda »getsemani« pomeni »stiskalnica olja«, kar nakazuje, da je bila v bližini stiskalnica za pridobivanje olja. Natančna lokacija tega vrta danes ni znana, saj so Rimljani med obleganjem Jeruzalema leta 70 posekali vse oljke na Oljski gori.

Ko je Jezus stopil v vrt, je pustil učence za sabo ter s Petrom, Jakobom in Janezom šel malo naprej. Nato je zapustil tudi trojico in sam nadaljeval pot. To prostorsko oddaljevanje nakazuje, kako je Jezus postajal vse bolj sam, ko se je soočal z mislimi na prihajajoče trpljenje.

Jezus je prosil Očeta, naj gre kelih trpljenja mimo njega, toda naj se zgodi Očetova volja (Mr 14,36). V tej molitvi je uporabil aramejsko besedo »aba«, ki jo je Marko prevedel z »oče«. Ta beseda ne pomeni »očka«, kot menijo nekateri. Naziv, ki so ga otroci uporabljali za očeta, je bil »abi« (glej Raymond E. Brown, The Death of the Messiah, Anchor Bible Reference Library [New York: Doubleday, 1994], vol. 1, str. 172.173). Vendar pa »aba« oziroma »oče« kaže na tesno družinsko vez in tega ne smemo prezreti.

Jezus je prosil Očeta, naj gre kelih mimo njega, toda podredil se je njegovi volji (primerjaj z molitvijo Oče naš v Mt 6,10). V preostanku pasijonske zgodbe postane jasno, da je Očetov odgovor na Jezusovo molitev »ne«. Oče ni umaknil keliha trpljenja, saj bo zaradi te izkušnje svet prejel odrešenje.

Kadar prestajamo težke čase, je vzpodbudno imeti prijatelje, ki nam stojijo ob strani. Apostol Pavel govori o tem, da vse zmoremo v njem, ki nam daje moč (Flp 4,13). Vendar mnogi pozabijo na naslednjo vrstico: »Vendar ste prav storili, da ste pokazali sočutje z mojo stisko.« (Flp 4,14 CHR) Po tem je hrepenel Jezus v getsemanskem vrtu. Trikrat je iskal tolažbo pri učencih. Vsakič so spali. Na koncu jih je prebudil, da bi se skupaj z njim spopadli s preizkušnjo. Jezus je bil pripravljen, toda učenci niso bili.