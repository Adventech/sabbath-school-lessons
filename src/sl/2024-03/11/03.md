---
title:  Zadnja večerja
date:   09/09/2024
---

`Kakšen poseben pomen za krščansko vero ima naslednje poročilo? Mr 14,22-31; 2 Mz 24,8`

V Mr 14,12 piše, da je nastopil prvi dan nekvašenega kruha; takrat so žrtvovali pashalno jagnje. Obrok je bil v četrtek zvečer.

Na zadnji večerji je Jezus vzpostavil nov spominski obred. Ta obred je predstavljal prehod z judovskega praznovanja pashe, ki je bilo neposredno povezano z Izraelovim odhodom iz Egipta in s tem, da so Izraelci ob Sinaju postali Božje zavezno ljudstvo. Mojzes je ob zapečatenju zaveze poškropil ljudstvo z žrtvino krvjo in rekel: »Glejte, to je kri zaveze, ki jo je Gospod po vseh teh besedah sklenil z vami.« (2 Mz 24,8)

Presenetljivo je, da pashalno jagnje ni del Gospodove večerje, ki jo je vzpostavil Jezus. Sam Jezus je Božje jagnje (Jn 1,29). Kruh Gospodove večerje predstavlja njegovo telo. Nova zaveza je zapečatena z Jezusovo krvjo, ki jo predstavlja kelih (primerjaj z Jer 31,31-34). Jezus je rekel: »To je moja kri zaveze, ki se preliva za mnoge.« (Mr 14,24)

Sredi vsega tega je Jezus napovedal, da ga bodo učenci zapustili. Navedel je besede iz Zah 13,7, kjer prerok govori o meču, ki se bo vzdignil nad pastirja, zaradi česar se bodo njegove ovce razkropile. Jezus je pastir, njegovi učenci pa ovce. Kako ostro in moreče sporočilo! Toda Jezus je podal tudi sporočilo upanja, ko je spet napovedal svoje vstajenje. Rekel je, da bo pred učenci šel v Galilejo. Na to napoved se je kasneje skliceval mladenič ob Jezusovem grobu in zato ima posebno težo (Mr 16,7).

Učencem je bilo to pretežko sprejeti, še posebej Petru, ki je trdil, da bodo Jezusa morda res vsi zapustili, toda on ga ne bo. Jezus je nadaljeval z resnim glasom in napovedal, da ga bo prav Peter trikrat zatajil, preden bo petelin dvakrat zapel.

`Česa se lahko naučiš na podlagi izkušenj, ko si Bogu nekaj obljubil in si potem to tudi naredil oziroma tega nisi naredil?`