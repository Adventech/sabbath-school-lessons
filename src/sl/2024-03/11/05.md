---
title:  Pustiti vse, da bi pobegnili pred Jezusom
date:   11/09/2024
---

`Kaj tako pomembnega za načrt zveličanja se zgodi v Mr 14,43-52?`

Šokantno je, da je Jezusa izdal eden od njegovih najtesnejših sodelavcev. Evangeliji ne govorijo podrobno o Judovi spodbudi za to dejanje. Ellen White piše: »Juda je imel po naravi zelo rad denar, toda ni bil vedno tako pokvarjen, da bi bil zmožen narediti dejanje, kakršno je bilo to. Gojil je grešnega duha lakomnosti, dokler ta ni postal prevladujoči nagib njegovega življenja. Ljubezen do denarja je premagala njegovo ljubezen do Kristusa. Ko je postal suženj te slabosti, se je izročil v roke Satanu, da bi ga lahko popolnoma potegnil v greh.« (Ellen G. White, _Jezusovo življenje_, str. 628)

Izdajstvo obsojajo vsi, celo tisti, ki izkoristijo izdajalca (primerjaj z Mt 27,3-7). Toda Judovo izdajstvo je še posebej podlo, ker ga je poskušal skriti pod krinko prijateljstva. Skupini je rekel, naj prime človeka, ki ga bo poljubil. Videti je, kakor da je Juda pred Jezusom in drugimi učenci želel skriti svojo nezvestobo.

Ko je množica prijela Jezusa, je nastala zmeda. Nekdo je prijel za meč (v Jn 18,10.11 piše, da je to bil Peter) in služabniku velikega duhovnika odsekal uho. Jezus je nato nagovoril drhal in ljudi okaral, ker so skrivaj počeli to, kar so se bali narediti pri belem dnevu, ko je učil v templju. Potem je rekel: »Toda naj se izpolnijo Pisma.« (Mr 14,49) Božja volja se bo uresničila, čeprav si človeška volja prizadeva uničiti Mesija.

Učenci so zbežali, vključno s Petrom, ki se je kasneje znova pojavil in sledil Jezusu od daleč, kar ga je spravilo v težave. V nadaljevanju beremo o mladeniču, ki je sledil Jezusu (Mr 14,51.52). Tega dogodka ne omenja noben drug evangelist. Nekateri menijo, da je bil ta mladenič Marko, toda tega ni mogoče dokazati. Nenavadno je, da je ta človek, potem ko so ga prijeli, gol pobegnil. Namesto da bi pustil za sabo vse, da bi »sledil« Jezusu, se je odrekel vsemu, da bi »pobegnil« od njega.

`Razmisli o skrb vzbujajočem dejstvu, da je popuščanje enemu samemu grehu Juda napeljalo k strašnemu dejanju, ki ga je zagrešil. Kaj bi nam to moralo povedati o naravi greha in o nujnosti tega, da ga z Božjo pomočjo premagamo?`