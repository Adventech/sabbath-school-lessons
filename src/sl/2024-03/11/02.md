---
title:  Nepozabno
date:   08/09/2024
---

`Kateri dve zgodbi se prepletata v Mr 14,1-11 in kako dopolnjujeta druga drugo?`

V Mr 14,1 piše, da bo čez dva dni pasha. Srečanje velikih duhovnikov in pismoukov je verjetno potekalo v torek zvečer ali v sredo istega tedna. Verski voditelji so imeli načrt in določili so čas. Potrebovali so le še sredstva za dosego svojega cilja, ki pa bodo prišla iz nepričakovanega vira.

Ta odlomek je peta »sendvič zgodba« v Evangeliju po Marku (glej tretji nauk). Zgodba o zaroti proti Jezusu je povezana z zgodbo o ženski, ki pomazili Jezusovo glavo z dragoceno dišavo. Dva vzporedna posameznika naredita dve nasprotni dejanji, s čimer je izpostavljen ironičen kontrast.

Evangelist Marko ne razkrije, kdo je ta ženska. Njeno osupljivo darilo Jezusu je pravo nasprotje Judovemu zahrbtnemu izdajstvu Gospoda. Ženska ostaja neimenovana, izdajalec pa je eden od dvanajstih učencev. Poznamo tudi vrednost njenega darila, medtem ko je Judovo plačilo za izdajstvo le obljuba.

Za njeno dejanje ni naveden noben razlog, toda gostje na večerji so bili zgroženi, ker se jim je to zdelo velika potrata celoletnega zaslužka. Jezus se je postavil ženski v bran in rekel, da se bo to, kar je naredila, povedalo povsod, kjer se bo oznanjeval evangelij. To njeno dejanje je nepozabno. To zgodbo omenjajo vsi štirje evangeliji, verjetno zaradi Jezusovih besed, ki so sledile njenemu maziljenju.

Tudi Judovo izdajstvo je nepozabno. Evangelist Marko namigne, da je bil Juda pohlepen, Janez pa to celo odkrito zapiše (Jn 12,4-6).

Marko z besedo »dober« ponazori, da sta v tej zgodbi dva različna motiva oziroma zapleta. Jezus je rekel, da je ženskino dejanje »dobro« (Mr 14,6). Rekel je, da lahko revnim vedno delamo »dobro« (Mr 14,7). Povedal je tudi, da bo njeno dejanje postalo del »dobre novice« oziroma evangelija (Mr 14,9). Juda pa je »iskal ugodno/dobro priložnost«, da bi Jezusa izdal (Mr 14,11). Ta besedna igra namiguje, da bo zarota proti Mesiju postala del evangeljske zgodbe, ker se bo s tem uresničila volja Boga Očeta, ki daje svojega Sina za zveličanje človeštva.

`Kako nam Rim 8,28 pomaga razumeti te dogodke?`