---
title:  Kdo si ti?
date:   12/09/2024
---

`Primerjaj, kako sta se na dogodke odzvala Jezus in Peter. Česa se lahko naučimo iz njunih različnih odzivov? Mr 14,60-72`

Mr 14,53-59 opisuje, kako so Jezusa pripeljali pred veliki zbor, da bi mu sodili. Verski voditelji so si neutrudno prizadevali najti kaj proti Jezusu. Evangelist izpostavi, da je bilo pričanje lažno in da se pričevanja prič niso ujemala.

Končno je veliki duhovnik vstal in neposredno nagovoril Jezusa. Najprej Jezus ni odgovoril, nato pa mu je veliki duhovnik rekel: »Rotim te pri živem Bogu, da nam poveš, ali si ti Mesija, Božji Sin.« (Mt 26,63) Jezus je odkrito priznal, da je, in se nato navezal na Dan 7,13.14, kjer piše, da je Sin človekov na Božji desnici in prihaja na oblakih neba. To je bilo za velikega duhovnika preveč. Pretrgal je svoja oblačila in pozval k takojšnji obsodbi, kar je zbor tudi naredil. Voditelji so začeli sramotiti Jezusa, pljuvati vanj, pokrili so mu oči, ga tepli in ga posmehljivo pozivali, naj prerokuje.

Medtem ko je bil Jezus v notranjosti, kjer so mu sodili in kjer je pričal po resnici, je bil Peter zunaj in je lagal. To je šesta in zadnja »sendvič zgodba« v Evangeliju po Marku; v njej je ironija še posebej poudarjena. Dva vzporedna lika – Jezus in Peter – delata ravno nasprotno. Jezus priča po resnici, Peter pa laže. Petra trikrat nekdo ogovori, toda vsakič zanika svojo povezanost z Jezusom ter pri tem celo preklinja in prisega.

Takrat je petelin dvakrat zapel in Peter se je nenadoma spomnil Jezusovega prerokovanja, da bo to noč trikrat zatajil svojega Gospoda. Zlomil se je in se razjokal. Ironija tega dogodka je, da so Jezusu ravno takrat zakrili oči, ga tepli in mu ukazali, naj prerokuje. Namen tega je bil, da se mu posmehujejo, saj s pokritimi očmi ni mogel videti, kdo ga je udaril. Ravno takrat je Peter na dvorišču zatajil Jezusa in tako uresničil enega od Jezusovih prerokovanj. S tem, ko je zatajil Jezusa, je v resnici dokazal, da je Jezus Mesija.

`Kaj spodbudnega bi rekel človeku, ki si želi slediti Jezusu, a mu včasih to ne uspeva? Kdo od nas še nikoli ni bil neuspešen pri izpolnjevanju Jezusove volje?`