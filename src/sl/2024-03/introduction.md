### Evangelij po Marku

Že od samega začetka Evangelija po Marku bralec ve, da je Jezus Mesija, Božji Sin (Mr 1,1). Toda ljudem, ki so bili del te zgodbe, je bilo težko razumeti, kdo je Jezus in za kaj sploh gre. Izjema so bili obsedenci, ki so točno vedeli, kdo je Jezus. Demoni so ga prepoznali in trepetali pred njegovimi mogočnimi besedami.

Toda Jezus jim je dosledno ukazoval, naj ne razglašajo, kdo je. Čemu ta poziv k molku? Raziskovalci Svetega pisma so skozi stoletja razmišljali o tem vprašanju. V znanosti ima to vprašanje celo ime – mesijanska skrivnost. Čemu bi Jezus želel prikriti svojo identiteto?

Med proučevanjem Evangelija po Marku bo postalo očitno, da je v tej knjigi poleg skrivnosti tudi čudovito razodetje. To lahko upravičeno imenujemo »motiv razodetja/skrivnosti«, ki je pomemben del Evangelija po Marku. Na koncu se skrivnost konča; nadomesti jo mogočno Jezusovo razodetje.

Evangelij po Marku lahko razdelimo na dva dela oziroma dve polovici. Od prvega poglavja do večine osmega poglavja je v ospredju ključno vprašanje Kdo je Jezus? Odgovor se skriva v Jezusovih naukih in čudežih. Jezus vedno znova premaga zlo, obupanim prinese upanje in poučuje prepričljive resnice, ki se dotaknejo samega bistva človekovega obstoja. Vse to bralcu glasno govori, da je Jezus Mesija, Kristus, ki ga je hebrejsko ljudstvo tako dolgo pričakovalo.

Toda šele sredi evangelija nekdo, ki ni obsedenec, upravičeno naznani, kdo je Jezus, in s tem odgovori na vprašanje o Kristusovi identiteti, ki je prevladovalo v prvi polovici evangelija. Ta oseba je Peter, ki reče: »Ti si Kristus.« (Mr 8,29)

Druga polovica evangelija (od Mr 8,31 do konca) se ukvarja z vprašanjem Kam gre Jezus? Odgovor je bil šokanten. Jezus je šel na križ, ki je predstavljal najsramotnejše sredstvo umiranja v vsem rimskem svetu. To je bil povsem nepričakovani cilj za Mesija, za katerega so njegovi sledilci menili, da bo premagal Rim in utrdil Izrael kot mogočen narod.

Jezusovi nerodni učenci niso mogli dojeti njegovih besed. Ko se je zgodba vse bolj zapletala, opazimo, da so vse manj spraševali o tej boleči temi, dokler v luči nezaželene resnice končno niso popolnoma utihnili.

Stvari so bile videti še bolj mračne, ko se je Jezus soočil z verskimi voditelji, ki so ga načrtovali ubiti. Učenci, ki so upali na veličastno kraljestvo, so bili osupli, ko so Jezusa prijeli, mu sodili in ga na koncu križali.

Toda Jezusovo sporočilo o tem, kam gre ter kaj pomenita njegova smrt in vstajenje, je bilo ves čas jasno in dosledno. Kruh in vino zadnje večerje sta predstavljala njegovo telo in kri (Mr 14,22-25); Jezus je postal odkupnina za mnoge (Mr 10,45).

To ne pomeni, da je Zveličar z ravnodušnim mirom prestal križ. V Getsemaniju se je bojeval z odločitvijo (Mr 14,32-42), na križu pa je v obupu vzkliknil: »Moj Bog, moj Bog, zakaj si me zapustil?« (Mr 15,34) Evangelij po Marku razkriva temo, ki je ovila Kristusa; to je bila cena našega zveličanja. Toda križ ni bil konec potovanja. Jezus se je po vstajenju srečal z učenci v Galileji. Kakor vemo, je bil to začetek krščanstva.

To je najosupljivejša zgodba, povedana v kratkem, jedrnatem in razgibanem slogu s samo nekaj evangelistovimi komentarji. Marko preprosto pripoveduje zgodbo ter dovoli, da Jezusove besede in dejanja govorijo sami zase.

_Thomas R. Shepherd je izredni profesor Nove zaveze na adventistični Univerzi Andrews. Z ženo Sherry imata dva odrasla otroka in šest vnukov._