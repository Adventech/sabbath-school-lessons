---
title:  Kaj hočeš, da ti storim?
date:   22/08/2024
---

`Kako se je odzval Bartimej, ko je Jezus šel mimo po poti? Mr 10,46-52`

Do te točke v Evangeliju po Marku je Jezus, z redkimi izjemami, zapovedoval ljudem, naj molčijo o njegovih čudežih in tem, kdo je On. V dogodku, zapisanem v Mr 10,46-52, je Jezus odhajal iz Jeriha. Ko je slepi moški, ki je beračil ob poti, slišal, da gre mimo Jezus iz Nazareta, je začel vpiti: »Jezus, Davidov sin, usmili se me!« (Mr 10,47) Skladno z motivom razodetja/skrivnosti so ljudje v množici prevzeli vlogo pozivanja k tišini, ko so poskušali utišati glasnega berača.

Toda Bartimej se ni pustil motiti in je še glasneje vpil: »Davidov sin, usmili se me!« (Mr 10,48) Njegove besede so bile izpoved vere v Jezusa kot Mesija in izraz zaupanja, da ga lahko ozdravi. Naziv »Davidov sin« je bil v Jezusovem času povezan z dvema pojmoma: s ponovnim ustoličenjem Izraelovega kralja (Iz 11; Jer 23,5.6; Jer 33,15; Ezk 34,23.24; Ezk 37,24; Mih 5,2-4; Zah 3,8; Zah 6,12) ter z osebo, ki zdravi in izganja demone.

Jezus se je ustavil in ukazal, naj mu pripeljejo slepega. Evangelist poroča, da je moški odvrgel svoj plašč, ko je šel k Jezusu. V Jezusovem času so bili slepi ljudje na dnu družbe tako kot vdove in sirote. Imeli niso niti za golo preživetje in so bili v resnični nevarnosti. Plašč je temu človeku predstavljal varnost. S tem ko ga je pustil za seboj, je pokazal svojo vero v to, da ga Jezus lahko ozdravi.

Jezus ga ni razočaral. Kdor koli je v evangelijih prišel k njemu po pomoč, jo je prejel. Jezus je Bartimeju zastavil enako vprašanje kot Jakobu in Janezu v Mr 10,36: »Kaj hočeš, da ti storim?« (Mr 10,51) Slepi je brez obotavljanja odgovoril, da želi videti, in Jezus mu je povrnil vid. »Takoj je spregledal in šel po poti za njim.« (Mr 10,52)

S to zgodbo se zaključi odlomek o učenstvu v Evangeliju po Marku, ki se začne in konča z ozdravitvijo slepega (Mr 8,22-26). Zgodbi ponazarjata, da biti učenec pomeni videti svet z novimi očmi, sprva morda nejasno, toda vedno z Jezusom pred seboj.

`Ali si kdaj tudi ti vzkliknil: »Jezus, Davidov sin, usmili se me!« Kaj se je zgodilo in kaj si se naučil iz te izkušnje?`