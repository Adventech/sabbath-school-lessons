---
title:  Jezus in otroci
date:   19/08/2024
---

`Kaj je Jezus naredil za tiste, ki so prinesli otroke k njemu? Mr 10,13-16`

Čeprav so bili otroci v starem svetu zelo zaželeni (v kulturi, kjer so prevladovali moški, so bili še posebej zaželeni dečki), rojstvo in otroštvo nista bila enostavna. Brez sodobne zdravstvene oskrbe so bila tveganja za matere pri porodu in novorojenčke, dojenčke ter otroke visoka. Številne kulture so imele tradicionalna zdravila in amulete, ki so ranljive posameznike domnevno ščitili pred hudobnimi silami.

Otroci so bili sicer zaželeni, a so imeli nizek družbeni položaj, podobno kot sužnji (Gal 4,1.2). V grško-rimskem svetu so tiste, ki so bili iznakaženi ali nezaželeni, zanemarjali ali jih celo vrgli v reko. Dečki so bili vredni več kot deklice. Včasih so dojenčice pustili umreti v naravi. Občasno so te zapuščene otroke »rešili«, da bi jih kasneje prodali za sužnje.

Videti je, da so učenci pozabili Jezusov nauk v Mr 9 o sprejemanju otrok (Mr 9,33-37). Karali so tiste, ki so otroke pripeljali k Jezusu, da bi jih blagoslovil. Učenci so morda menili, da Jezus nima časa za tako preprosto opravilo.

Toda motili so se. Jezus je bil ogorčen nad njihovim vedenjem. V Evangeliju po Marku se Jezus močno odziva na ljudi in še posebej poučno je, da se je intenzivno odzval na ljudi, ki so poskušali preprečiti otrokom, da pridejo k njemu.

Odločno je vztrajal, da učenci ne smejo biti v napoto otrokom. Zakaj? Ker jim pripada Božje kraljestvo, ki ga je treba sprejeti z naravnanostjo otroka, s čimer je verjetno mislil na preprosto in brezpogojno zaupanje v Boga.

»Ne dovolite, da bi z nekrščanskim značajem napačno predstavili Jezusa. Ne odvračajte otrok od njega s hladnostjo in osornostjo. Nikoli jim ne dajte povoda čutiti, da bi bila nebesa neprijeten kraj, če bi bili tam tudi vi. Ne govorite o veri kot o čem, česar otroci ne morejo razumeti. Ne obnašajte se, kakor da od njih ne pričakujete, da sprejmejo Jezusa že v otroštvu. Ne ustvarjajte v njih napačnega vtisa, da je Kristusova vera turobna ter da se morajo zaradi prihoda k Zveličarju odreči vsemu, kar osrečuje.« (Ellen G. White: Zdravje na dosegu roke, str. 24)

`Kako lahko bolje predstaviš Jezusa otrokom, ki so del tvojega življenja?`