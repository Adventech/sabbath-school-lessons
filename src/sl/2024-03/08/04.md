---
title:  Najboljša naložba
date:   20/08/2024
---

`Katera ključna spoznanja o veri in ceni učenstva najdemo v Mr 10,17-31?`

Ta moški je bil iskren in je spoštoval Jezusa. Pritekel je, pokleknil predenj in ga vprašal nekaj, kar je ključnega pomena za usodo vsakega človeka: Kaj naj naredim, da bom deležen večnega življenja? Jezus se je v svojem odgovoru navezal na drugo ploščo desetih zapovedi. Moški je znova pokazal navdušenje za plemenite cilje, ko je rekel, da te zapovedi izpolnjuje že od svoje mladosti.

Od štirih evangelijev samo Evangelij po Marku izpostavi, da je Jezus ljubil tega človeka. V navdušenju tega človeka za plemenite cilje je nekaj privlačnega. Toda Jezus je preizkusil njegovo iskrenost z nalogo, naj proda vse, kar ima, in nato pride ter hodi za njim. Moški je nato razočaran odšel, ker je bil zelo premožen. V resnici ni izpolnjeval zapovedi. Prestopil je prvo, saj je nekaj postavljal pred Boga. Njegovo premoženje je bilo njegov malik.

Jezus je nato pojasnil, kako zapeljivo je bogastvo. Celo kameli bi bilo lažje iti skozi šivankino uho kakor bogatašu priti v nebesa.

Učenci so bili presenečeni nad Jezusovimi besedami. Spraševali so se, kdo se sploh lahko reši. Jezus jim je odvrnil: »Pri ljudeh je to nemogoče, ne pa pri Bogu, kajti pri Bogu je vse mogoče.« (Mr 10,27)

Ta vrstica bi lahko bila čudovit zaključek zgodbe: nihče ne more priti v nebesa z lastnimi prizadevanji; da bi bili rešeni, potrebujemo Božjo milost.

Toda nato je Peter bleknil, da so on in njegovi prijatelji zapustili vse, kar imajo, da bi hodili za Jezusom. Jezus je odvrnil, da to, kar so pustili za seboj, ni nič v primerjavi s tem, kar bodo prejeli zdaj in »v prihodnjem veku«.

Bistvo tega odlomka je, da nas Kristusova smrt osvobaja krivde; njegova milost in vstajenje pa nam omogočata, da smo poslušni njegovim zapovedim.

`Kako naslednje vrstice razkrivajo resničnost Božje milosti v našem življenju, ki nas opravičuje in spreminja v nove ljudi? Rim 6,1-11`