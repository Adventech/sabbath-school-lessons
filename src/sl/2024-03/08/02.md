---
title:  Božji načrt za zakonsko zvezo
date:   18/08/2024
---

`Katera past se je skrivala v vprašanju o ločitvi in katere nauke je Jezus podal v svojem odgovoru? Mr 10,1-12; 1 Mz 1,27; 1 Mz 2,24`

V tem odlomku so farizeji vprašali Jezusa, če se mož lahko loči od svoje žene. Med farizeji je ločitev veljala za zakonito. Vprašanje je bilo, iz kakšnih razlogov. Šamajska šola je bila bolj omejevalna: par se je lahko ločil le, če ni mogel imeti otrok, zaradi materialnega ali čustvenega zanemarjanja in zaradi nezvestobe. Hilelova šola pa je bila veliko bolj popustljiva: razveza je bila dovoljena iz skoraj vseh razlogov, čeprav je bil postopek odobritve ločitve bolj zapleten, da bi se stvari umirile.

Zato se zdi nenavadno, da so Jezusu postavili splošno vprašanje o tem, ali je ločitev sploh sprejemljiva. Za tem vprašanjem je stal zahrbten načrt, da Jezusa spravijo v težave s Herodom Antipom, vladarjem področja, ki je bilo vzhodno od Jordana, kjer se je Jezus takrat zadrževal. Antipa se je ločil od svoje žene ter se poročil s Herodiado, ženo svojega brata. Herod je dal zapreti Janeza Krstnika, ker ga je grajal zaradi nezakonitega razmerja (Mt 14,1-12).

Jezus se je na njihovo vprašanje odzval z vprašanjem. Vprašal jih je, kaj je o tem zapovedal Mojzes. Farizeji so navedli 5 Mz 24,1-4, kjer je opisan poseben primer vnovične poroke po razvezi. Izraelci so v Mojzesovem času že prakticirali razvezo. Namen primera, opisanega v 5 Mz 24, je bil zaščititi žensko. Toda v Jezusovem času je Hilelova šola to tako izkrivila, da se je bilo preprosto ločiti zaradi skoraj vsakega razloga. Zakon, ki naj bi ščitil žensko, so izkrivili, tako da je zdaj ni bilo težko odsloviti in zavreči.

Namesto da bi razpravljal o primeru iz 5 Mz 24, se je Jezus navezal na prvotni Božji načrt za zakonsko zvezo (1 Mz 1 in 2). Izpostavil je, da je Bog na začetku ustvaril moža in ženo (1 Mz 1,27), dva posameznika. Nato je to resnico povezal z 1 Mz 2,24: moški naj zapusti svoje starše in se pridruži ženi; postaneta naj eno meso. Koncept enosti je podlaga za Jezusovo potrditev zakonske zveze. Kar je Bog združil, naj človek ne ločuje.

`Kaj lahko kot cerkev naredite za krepitev zakonskih zvez vernikov? Kako lahko pomagate tistim, katerih zakoni so že razpadli?`