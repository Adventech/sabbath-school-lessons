---
title:  Ali lahko pijeta moj kelih?
date:   21/08/2024
---

`Kaj nam te vrstice povedo o vztrajni nevednosti učencev ne le glede Jezusovega poslanstva, temveč tudi glede tega, kaj pomeni hoditi za njim? Mr 10,32-45`

Jezus se je na svojem potovanju približeval Jeruzalemu. Na tej poti je učencem razkril, kaj se bo tam zgodilo. Niso mu verjeli niti niso želeli slišati o tem. Jezusova natančna napoved njegove smrti in vstajenja je presenetljiva. Vendar učenci tega niso želeli slišati, zato njegovih besed preprosto niso upoštevali.

Tako sta se vedla tudi Jakob in Janez, ko sta prišla k Jezusu z osebno željo. Jezus ju je vprašal, kaj želita, in odgovorila sta, da bi rada v njegovi slavi sedela eden na njegovi levici in drugi na desnici. Njuna zahteva se nam zdi sebična. Toda ta dva moška sta vse posvetila Jezusovemu poslanstvu, zato njuna želja ni bila povsem sebična.

Jezus jima je poskušal pomagati razumeti, kaj sta ga v resnici prosila. Vprašal ju je, če lahko pijeta njegov kelih in če moreta biti krščena z njegovim krstom. Njegov kelih bo kelih trpljenja v getsemanskem vrtu in na križu (Mr 14,36); njegov krst pa bo njegova smrt in pokop (Mr 15,33-47). Ti dogodki bodo vzporedni dogodkom ob njegovem krstu v Mr 1.

Toda Jakob in Janez tega nista razumela. Brezskrbno sta mu odgovorila, da zmoreta. Jezus je nato prerokoval, da bosta res pila njegov kelih in bosta krščena z njegovim krstom. Jakob je bil prvi apostol, ki je umrl kot mučenik (Apd 12,2). Janez je bil najdlje živeči učenec; na koncu življenja je bil izgnan na otok Patmos (Raz 1,9). Jezus je poudaril, da mesta v slavi določa Bog Oče.

Kako so se na Jezusov odgovor odzvali drugi učenci? Ne najbolje. Grška beseda – aganakteō – biti jezen, užaljen – je uporabljena tako v Mr 10,41 kakor v Mr 10,14, kjer evangelist poroča o Jezusovi jezi nad učenci, ko so poskušali preprečiti otrokom, da pridejo k njemu.

Jezus je nato sklical učence in jim posredoval enega svojih najglobljih naukov. Rekel je, da poganski vladarji uporabljajo moč za osebno korist. Toda v Božjem kraljestvu se mora moč vedno uporabiti za spodbujanje in blagoslavljanje drugih. Jezus je pokazal zgled kot Kralj Božjega kraljestva. Kako? Tako da je dal svoje življenje v odkupnino za človeštvo; tega pa njegovi učenci niso pričakovali.

`Kaj pomeni, da smo kristjani »služabniki« drugim? Kako to načelo udejanjaš pri vsakodnevnih stikih z ljudmi?`