---
title:  Zvezan jezik
date:   07/08/2024
---

`Koga so v Mr 7,31-37 pripeljali k Jezusu in kaj je Jezus naredil zanj?`

Jezus se iz Tira in Sidona ni vrnil v Galilejo po krajši poti. Zdi se, da se je iz Tira odpravil proti severu in nato šel skozi sidonsko regijo ter prečkal področje, ki je ležalo severovzhodno od Galilejskega jezera; nazadnje je prišel do samega jezera. Na tej krožni poti je verjetno izkoristil čas za poučevanje učencev.

Besedilo ne razkriva, kdo je moškega pripeljal k Jezusu, toda njegova težava je bila očitna. Bil je gluh in je težko govoril. Družbena izolacija zaradi izgube sluha je bila del njegovega vsakdana.

Jezus je razumel njegov težavni položaj. Odvedel ga je stran od množice. Sodobnemu bralcu je nenavadno, kako je Gospod ozdravil gluhonemega. Svoje prste je položil v ušesa gluhonemega, pljunil, se dotaknil njegovega jezika in zavzdihnil. Jezus se je dotaknil prizadetih delov, ki jih je želel ozdraviti, toda zakaj je zavzdihnil? »Zavzdihnil je ob misli na ušesa, ki se nočejo odpreti resnici, in jezike, ki niso hoteli priznati Odrešenika.« (Ellen G. White: _Jezusovo življenje_, str. 354)

Jezus je človeku čudežno povrnil sluh in mu pomagal, da je spet lahko razločno govoril. Njegov vzdih ponazarja meje, ki jih je Bog postavil samemu sebi, da bi človeštvu omogočil svobodno voljo. Bog ne sili človeka. Vsi ljudje se lahko svobodno odločijo, kdo bo usmerjal njihovo življenje – Knez življenja ali knez teme. Jezus je lahko odprl gluha ušesa, vendar nevernih src ni silil, da ga priznajo za Mesija.

Ta kratki dogodek razodeva tudi to, kaj vse lahko Bog naredi za tiste, ki se prostovoljno zatečejo k njemu. Morda si kdaj okleval in nisi delil svoje vere z drugimi. Zdelo se ti je, kakor da je tvoj jezik zvezan, ker nisi vedel, kaj točno bi rekel. Ta čudež te lahko opogumi. Jezus lahko odpre tvoja ušesa, da postanejo bolj občutljiva za potrebe drugih, in razveže tvoj jezik, da jim boš lahko ob pravem času povedal pravo besedo in olajšal njihova bremena.

`Kako uporabljaš svoj dar sluha in govora?`