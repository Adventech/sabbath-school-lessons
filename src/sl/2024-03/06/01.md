---
title:  Od znotraj navzven
date:   03/08/2024
---

### Preberi pred proučevanjem
2 Mz 20,12; Iz 29,13; Mr 7; Mr 8,11-21

> <p>Ključno besedilo</p>
> Nič ni zunaj človeka, kar bi ga moglo omadeževati, če pride vanj, ampak ga omadežuje to, kar pride iz človeka. Mr 7,15

Ta teden bomo proučevali Mr 7 in prvo polovico Mr 8. Na začetku Mr 7 Jezus s svojim zavračanjem verske tradicije sproži polemiko. To naredi na način, ki je zelo aktualen za krščansko življenje danes. Nato Jezus pove uganko, ki odpre vrata resničnemu razumevanju tega, kaj je v resnici vera.

Potem se odpravi v Tir in Sidon, kjer sreča žensko, edino osebo v evangelijih, ki zmaga v besednem dvoboju z njim. To srečanje je nenavadno. V njem se skriva nekaj komaj zaznavnih sporočil, ki jih ženska opazi. Zaradi njene vere Jezus ugodi njeni prošnji.

Naslednje ozdravljenje, ki je zabeleženo v Mr 7, razkriva pomembno resnico. Osupljivi čudeži pogosto sami po sebi niso dovolj, da bi odprli srce za resnico. Navsezadnje, kako so čudeži koristili verskim voditeljem, ki so vztrajno zavračali Jezusa?

V Mr 8 bomo proučili pomen kruha kot simbola nauka in tradicije. Te zgodbe vsebujejo mogočne nauke o pomenu in praksi verskega življenja.