---
title:  Človeške tradicije proti Božjim zapovedim
date:   04/08/2024
---

`Katere pomembne resnice so predstavljene v Mr 7,1-13?`

Lahko si predstavljamo, kako se otroci v otroški sobotni šoli učijo o tem dogodku. Ko pridejo domov, obvestijo svojo mamo, da si ne bodo več umivali rok pred obrokom, ker je Jezus rekel, da to ni potrebno. Toda ta zgodba ne govori o higieni.

V Jezusovem času je bilo mnogo ljudi v tisti deželi zelo obremenjenih z obredno čistostjo. Med obema zavezama se je zamisel o umivanju rok, da bi ostali obredno čisti, razširila na preprosto ljudstvo, čeprav so ta pravila v Stari zavezi prvotno veljala le za duhovnike (2 Mz 30,17-21). Zaradi neupoštevanja tega pravila so se verski voditelji pritožili Jezusu nad njegovimi učenci.

Jezus na njihovo vprašanje ni odgovoril neposredno. Namesto tega je stopil v bran učencem. Najprej je navedel Izaijeve besede, kjer prerok kara narod, ker Boga časti le z besedami, toda njihovo srce je daleč od njega (Iz 29,13). Navedek iz Izaijeve knjige se nadaljuje z obsodbo, da je ljudstvo Božje zapovedi zamenjalo s človeškimi tradicijami.

Tudi drugi del Jezusovega odgovora se navezuje na omenjeni navedek iz Izaija. Jezus je omenil Božjo zapoved o spoštovanju staršev (2 Mz 20,12), ki vključuje tudi to, da poskrbimo za svoje starše, ko se postarajo. Jezus je to primerjal z verskim izročilom, ki je narekovalo, da je oseba lahko stvari nepreklicno posvetila Bogu (darilo – korban), a jih je lahko še vedno uporabljala zase, obenem pa je te dobrine odrekla svojim ostarelim staršem v potrebi. Lahko si samo predstavljamo, kako je potekal pogovor v takšnih situacijah. »Žal mi je, oče. Z veseljem bi ti pomagal, toda denar sem posvetil Bogu.«

Jezus je brezkompromisno napadel takšno hinavščino. Verski voditelji so človeška izročila postavili pred Božjo besedo in s tem grešili.

Kakšen je bil torej odgovor na vprašanje farizejev? Iz Jezusovega odgovora je razvidno, da se mu njihovo vztrajanje pri umivanju rok z namenom, da bi izpolnjevali Božjo voljo, ni zdelo prepričljivo. S svojim odzivom je jasno podprl Božje zapovedi in ne človeških izročil (Mr 1,44; 7,10-13; 10,3-8; 12,26.29-31).

`Ali imamo mogoče tudi mi »izročila«, ki so v nasprotju z načeli Božjega zakona? Če da, katera?`