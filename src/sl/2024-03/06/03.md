---
title:  Čiste roke ali čisto srce?
date:   05/08/2024
---

`Preberi Mr 7,14-19. Kaj je Jezus mislil z uganko v Mr 7,15?`

Jezusove besede v tem odlomku so bile mnogim nerazumljive. Spodbudile so jih k razmišljanju o svojem odnosu do naukov v 3 Mz 11 o čisti in nečisti hrani. Ali je Jezus ukinil te razlike? Ali se adventisti sedmega dne motimo, ko učimo, da naj verniki, ki jedo meso, uživajo le čiste živali?

Prvič, bilo bi zelo nenavadno, če bi Jezus v Mr 7,14-19 nenadoma ukinil Mojzesova navodila, ko pa je malo pred tem zagovarjal Božje zakone, dane po Mojzesu, in ne človeških izročil (Mr 7,6-13). Drugič, izročilo, ki so ga zagovarjali farizeji, ni temeljilo na naukih Stare zaveze, zapovedi o hrani pa so. Da je Jezus razglasil vse jedi za čiste (Mr 7,19), ne pomeni, da je ukinil zapovedi o hrani, temveč da je izročilo farizejev, ki pravi, da hrana postane nečista z dotikom neumitih rok, neveljavno. Farizeji so verjeli, da človek postane nečist, če je bil v stiku s poganom ali hrano, ki se je je dotaknil pogan.

`Kaj po Jezusovih besedah omadežuje človeka? Mr 7,20-23`

V Mr 7,19 je Jezus izpostavil, da hrana ne gre v srce, temveč v želodec, nato pa gre ven skozi črevesje. Toda v Mr 7,21-23 je rekel, da hudobija izvira iz srca, ki je središče človeka. Nato je naštel seznam pregreh, ki se začnejo s hudobnimi mislimi in končajo z zlimi dejanji.

Če k seznamu hudobij prištejemo še omembo pete zapovedi v Mr 7,10, so v tem odlomku zajete vse zapovedi z druge plošče dekaloga. Poleg tega je Jezus v Mr 7,7 omenil tudi prazno čaščenje, ki pomeni kršenje tega, kar je v središču prvih štirih zapovedi. Iz tega odlomka je jasno razvidno, da je Jezus zagovornik Božjega zakona.

`Morda odobravaš in odlično poznaš pravi nauk, toda kje je v resnici tvoje srce?`