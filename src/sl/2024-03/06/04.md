---
title:  Drobtinice za pse
date:   06/08/2024
---

`Katera pomembna spoznanja nam posreduje zgodba, zapisana v Mr 7,24-30?`

Danes nadaljujemo proučevanje zahtevnejših odlomkov Evangelija po Marku. Tudi dogodki v Mr 7,24-30 odpirajo skrb vzbujajoča vprašanja. Zakaj je Jezus tako osorno odgovoril ženski in jo celo primerjal s psom?

Jezus ni pojasnil, zakaj je tako ravnal, toda dve značilnosti njegovega odgovora nam pomagata razumeti, kam je meril. V Mr 7,27 je rekel, da se morajo »najprej« nasititi otroci. Če obstaja »najprej«, je logično, da obstaja tudi »potem«. Drugič, Jezus je uporabil pomanjševalnico besede pes, pri čemer v tem kontekstu ni imel v mislih pasjih mladičev, temveč pse, ki jim je bil dovoljen vstop v hišo v nasprotju z uličnimi psi. Ženska je v svojem odgovoru Jezusu upoštevala ti dve značilnosti.

Njen odziv je bil precej odkrit: »Da, Gospod, tudi psički pod mizo jedo od drobtinic otrok.« (Mr 7,28 CHR)

Kako to, da se je ženska spomnila takšnega odgovora? Gotovo jo je pri tem vodila ljubezen do hčere. Toda tudi Jezus jo je opogumil. Z besedo »najprej« je nakazal, da sledi tudi »potem«. Poleg tega je namignil, da je ženska psiček pod mizo. Kakor je bil psiček v hiši pod mizo, tako je bila tudi ona pri Jezusovih nogah in je prosila za svojo hčer. Zato je izpostavila, da imajo psi pravico pojesti to, kar pade na tla.

Ženskin odgovor je pokazal njeno vero. Mogočni čudež ozdravitve hčere na daljavo je imenovala »drobtinice«, kar je pomenilo, da je verjela v Jezusovo moč. (Če je bil takšen čudež drobtinica, kaj je šele bil cel hlebec?) Verjela je tudi, da je izpolnitev njene prošnje majhna stvar za Jezusa. Jezus je bil ganjen in je izpolnil to, kar ga je prosila.

»S svojim ravnanjem do nje je pokazal, da ona, ki so jo imeli za izobčenko od Izraela, ni več tujka, temveč otrok v Božji družini. Kot otrok ima pravico do Očetovih darov.« (Ellen G. White: _Jezusovo življenje_, str. 351)

`Zakaj so predsodki do drugih ras in narodov v nasprotju z Jezusovim naukom? Kako se lahko znebimo tega zla?`