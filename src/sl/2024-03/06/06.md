---
title:  Varujte se pokvarjenega kruha
date:   08/08/2024
---

`Kaj je Jezusa globoko razočaralo pri farizejih? Mr 8,11-13`

Le zakaj Jezus ni pokazal svoje božanske moči in prepričal teh dvomljivcev? Težava se je začela že na koncu Mr 3, kjer je Jezus govoril o grehu zoper Svetega Duha. Če so človekova ušesa in oči zaprta, ga še en čudež ali celo znamenje iz nebes ne bo prepričalo. Zavrnil ga bo, kakor je to naredil že prej. Celo čudeži niso dovolj, da bi prepričali tiste, ki so odločni, da ne bodo verovali.

`Kaj so učenci pozabili in česa jih je poskušal Jezus naučiti? Mr 8,14-21`

Jezus je izkoristil priložnost in učence posvaril pred »kvasom« farizejev in Herodovim »kvasom« (Mr 8,15), torej pred njihovim naukom (Mt 16,12).

Toda učenci niso dojeli. Mislili so, da je Jezus govoril o dobesednem kruhu. Ker niso razumeli, jih je Jezus poučil. Zastavil jim je nekaj vprašanj. Prva tri vprašanja so bila retorična; z njimi je izrazil svoje razočaranje nad tem, da niso razumeli njegovega poslanstva. Njegove besede spominjajo na to, kar je rekel v Mr 4,10-12 o »tistih, ki so zunaj« in ne razumejo. S svojimi ostrimi besedami je želel predramiti učence iz duhovne zaspanosti.

V Mr 8,19.20 je zastavil dve preprosti stvarni vprašanji o tem, koliko košar koščkov so nabrali po tem, ko je nasitil 5000 in 4000 ljudi (Mr 6,30-44; 8,1-10). S tem je namignil, da bi do zdaj morali razumeti, da omejeni viri niso ovira za Mesija. Tudi njegovo zadnje vprašanje je bilo retorično: »Mar še vedno ne uvidite?« (Mr 8,21) Navsezadnje so do takrat z Jezusom doživeli in videli že veliko stvari!

`Kako se lahko naučimo odpreti svoje srce in misli za Božjo resničnost in njegovo ljubezen? Pomisli na vse dokaze za Boga in njegovo ljubezen, ki smo jih dobili. Zakaj je včasih tako enostavno dvomiti?`