---
title:  Svetilka in mernik
date:   24/07/2024
---

`Kaj je Jezus poudaril v priliki o svetilki? Mr 4,21-23`

Hiše so bile v delu sveta, kjer je živel Jezus, različnih velikosti in gradnje, odvisno od lokacije in premoženja lastnika. Graditelji so posnemali grški vzorec gradnje – hiše so gradili okoli dvorišča. Jezus je morda govoril o manjših kmečkih hišah. Ne glede na velikost hiše je pomembno načelo prilike: nekega dne se bo razodela resnica o Jezusu.

Jezus je v Mr 4,21 postavil dve vprašanji. Na prvo je pričakoval negativen odgovor. Ljudje svetilke ne postavljajo pod mernik ali pod posteljo, kajne? Na drugo vprašanje pa je pričakoval pozitiven odgovor. Svetilko dajo na podstavek, kajne? Jezus je predstavil nesmiseln, skoraj humoren scenarij, da bi podal svoje sporočilo. Namen svetilke je svetiti; če ne sveti, izgubi svoj namen. V Mr 4,22 je Jezus pojasnil, da je namen skrivnosti, da se razodene. Vsakdo, ki je kdaj doživel, da mu je nekdo vdrl v e-poštni nabiralnik ali računalnik, ve, kaj pomeni, da njegove skrivnosti postanejo vidne vsem. Toda Jezus je v tej priliki govoril o evangeliju.

`Kakšen nauk je Jezus želel podati s priliko o tehtnici? Mr 4,24.25`

V mnogih delih sveta se sveži pridelki prodajajo na tržnici. Običajno imajo prodajalci napravo za tehtanje pridelkov, ki jih prodajajo. Ti prodajalci imajo navado v vrečko dati še kaj malega, da bi imel kupec občutek, da se ga obravnava pošteno. Jezus je izpostavil ravnanje dobrih prodajalcev s kupci. S tem je želel poslušalce opozoriti na dovzetnost za resnico. Če je nekdo dovzeten in sledi luči, je bo dobil še več. Toda če zavrne luč, mu bo odvzeto tudi to, kar je imel prej.

`Kako lahko še bolje uporabimo načelo, da se nam bo merilo s takšno mero, s kakršno merimo sami? Razmisli o tem, kako to načelo uporabiti pri svojih odnosih z drugimi.`