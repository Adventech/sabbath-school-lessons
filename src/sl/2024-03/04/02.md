---
title:  Prilika o sejalcu
date:   21/07/2024
---

`Katere vrste tal je naštel Jezus in kaj se je zgodilo s semenom, ko je padlo tja? Mr 4,1-9`

Ko v evangelijih beremo Jezusove prilike, pogosto hitro preidemo na Jezusovo razlago. Ali ni konec koncev prav to namen teh zgodb – da nas naučijo duhovnih resnic za naše krščansko življenje? Da, toda Jezus včasih razen kratkega komentarja, kot sta »Nebeško kraljestvo je podobno« ali »Kdor ima ušesa za poslušanje, naj posluša«, ni pojasnil prilike.

Zaradi tega se je dobro ustaviti in analizirati zgodbo, da bi lahko opazili smer, v katero nas vodijo številne značilnosti prilik. Če tako pristopimo tudi k priliki o sejalcu, se nam porodijo različne zamisli. V vsakem primeru je bilo seme enako, razlika je bila le ta, da je padlo na različna tla. Vrsta tal močno vpliva na to, kaj se bo zgodilo s semenom. Ta prilika ni le ena dolga zgodba, temveč je sestavljena iz štirih posameznih zgodb s štirimi različnimi zaključki. Vsaka naslednja zgodba je daljša.

Seme, ki pade na cesto, takoj pojedo ptice. »Pri sejanju je nekaj semena padlo ob pot. Priletele so ptice in ga pozobale.« (Mr 4,4)

Seme, ki pade na kamnita tla, potrebuje nekaj dni ali tednov, preden se posuši zaradi močnega sonca.

Seme, ki pade med trnje, raste še dlje, preden umre, ker ga zaduši trnje.

Seme, ki pade na rodovitna tla, potrebuje največ časa, najverjetneje celotno obdobje rasti, kar je povsem običajno za pridelek.

Tri zgodbe govorijo o neuspehu, le zadnja govori o dobri in obilni žetvi. Dolžina zgodb – vsaka naslednja zgodba je daljša – in dejstvo, da se samo ena zgodba konča z uspehom, kažeta, da je sejalec tvegal neuspeh, toda na koncu je žel obilno žetev.

Zdi se, da ta prilika govori o ceni učenstva in tveganju, ki ga vključuje, toda tudi o nepopisnem veselju hoje za Jezusom.

`Katerih duhovnih naukov se lahko naučimo iz narave?`