---
title:  Za globlje proučevanje
date:   26/07/2024
---

V knjigi _Kristusove prilike_ preberi poglavje »Sejalec je šel sejat«.

»Resnična svetost je popolna predanost služenju Bogu. To je pogoj pravega krščanstva. Kristus vabi k popolnemu posvečenju in nepodeljeni službi. Zahteva srce, um, dušo in moč. Ne smemo negovati svojega jaza. Ta, ki živi zase, ni kristjan.

Ljubezen mora biti načelo delovanja. Ljubezen je temeljno načelo Božje vladavine v nebesih in na zemlji in mora biti temelj krščanskega značaja. Samo to lahko zagotovi kristjanovo zvestobo in vdanost ter mu omogoči zdržati težave in skušnjave.

Ljubezen se bo razodela s požrtvovalnostjo. Načrt odrešenja je vključeval daritev – daritev, ki je tako široka, globoka in visoka, da je ni mogoče izmeriti. Kristus je dal vse za nas, zato bodo tisti, ki ga sprejmejo, pripravljeni žrtvovati vse zavoljo svojega Odrešenika. Misel na njegovo čast in slavo bo prevladala nad vsem drugim.« (Ellen G. White: _Kristusove prilike_, str. 26)

**Vprašanja za pogovor**

`»Ljubezen mora biti načelo delovanja. Ljubezen je temeljno načelo Božje vladavine v nebesih in na zemlji.« Kako nam je križ razodel to osupljivo resnico? Kako lahko s svojim življenjem odsevamo takšno ljubezen? Zakaj bi jo morali?`

`Kako bi naslovil pomislek, da je Jezus s prilikami poskušal prikriti resnico določenim ljudem? Čemu bi Jezus, ki je umrl za vsakega posameznika (1 Jn 2,2), namerno odtegoval resnico ljudem, za katere je umrl na križu, da bi jih rešil?`

`Svetilka naj bi bila na podstavku in ne pod mernikom (Mr 4,21). Razmisli o tem načelu v luči vključenosti vaše cerkve v krajevno skupnost. Kako lahko dvignete svetilko še višje?`

`Razmisli o priliki o rastočem semenu (Mr 4,26-29). Kako lahko pomagamo rasti semenu evangelija? Kakšno vlogo ima pri tem Bog? Kako se lahko prepričamo, da se za rast vedno popolnoma zanašamo na Boga? Ali je stališče popolne odvisnosti morda del tega, kar moramo narediti, da bi rastli?`