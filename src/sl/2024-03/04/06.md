---
title:  Prilika o rastočem semenu
date:   25/07/2024
---

`Kaj je glavni poudarek te prilike? Mr 4,26-29`

Večina Evangelija po Marku ima vzporednice v Evangeliju po Mateju ali Luku ali v obeh. Toda ta prilika je izjema. Zapisana je samo v Evangeliju po Marku. Njen glavni poudarek je postopek rasti. Tako deluje Božje kraljestvo. Tudi ljudje imamo določeno nalogo, toda prava rast je Božje delo. To ni neskončen postopek. Zgodba se nenadoma konča, ko zrno dozori. Prav tako se bo ob drugem Kristusovem prihodu nenadoma končala zgodovina našega sveta.

`Kaj je poudarjeno v priliki o gorčičnem zrnu? Mr 4,30-32`

V tej priliki je poudarjeno, kako nekaj zelo malega zraste v nekaj ogromnega. Premer gorčičnega semena je običajno 1–2 milimetra. Rastlina, ki jo je Jezus tu opisal, je verjetno črna gorčica (Brassica nigra), katere semena so izredno majhna (približno 700 semen skupaj tehta le en gram). Čeprav to ni najmanjše seme na svetu, je še vedno zelo majhno, še posebej v primerjavi z rastlino, ki zraste iz tega semena in lahko doseže do tri metre. Jezus je izpostavil, da si ptice spletajo gnezda na vejah te rastline. S tem je namignil na besede, zapisane v Ps 104,12 in v Dan 4,10-12. Ps 104 govori o Božji ustvarjalni moči, Dan 4 pa govori o Nebukadnezarju kot o veličastnem drevesu, pod katerim ves svet najde senco in hrano.

Jezus pravi, da bo Božje kraljestvo, ki je bilo na začetku zelo majhno, postalo veliko in mogočno. Ljudje Jezusovega časa so morda zviška gledali na prašnega popotnika iz Galileje in na njegovo skupino učencev, toda čas je pokazal, da njegovo kraljestvo milosti raste po vsem svetu.

`»In ta evangelij kraljestva bo oznanjen po vsem svetu v pričevanje vsem narodom, in takrat bo prišel konec.« (Mt 24,14) Razmisli o tem, kakšna je bila cerkev, ko je Jezus podal to napoved. Zakaj je to tako izjemno prerokovanje, ki nas lahko utrdi v veri?`