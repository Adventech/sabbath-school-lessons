---
title:  Razlog za prilike
date:   23/07/2024
---

`Zakaj je Jezus poučeval v prilikah? Mr 4,10-12`

Površno branje teh vrstic da vtis, da je Jezus poučeval v prilikah, ker je želel določene poslušalce pustiti v temi. Toda takšen vidik se ne ujema z Jezusovim ravnanjem drugje v Evangeliju po Marku. V Mr 3,5.6 je Jezus žalosten zaradi trdosrčnosti verskih voditeljev. V Mr 3,22-30 resno obravnava argumente pismoukov in jim podrobno pojasni, zakaj se motijo. V Mr 12,1-12 verski voditelji razumejo, da Jezusova prilika o oskrbnikih govori o njih. Jezus jih je posvaril pred tem, kam jih bo pripeljalo njihovo spletkarjenje proti njemu, in pred grozljivimi posledicami, ki bodo sledile. Če ga ne bi skrbelo zanje, jih ne bi posvaril. Zato moramo podrobneje proučiti Jezusove besede v Mr 4, da bi opazili namen njegovega sporočila. Jezus je tukaj parafraziral Iz 6,9.10.

`Kaj je Izaija doživel v tem odlomku in katero sporočilo je moral predati Izraelu? Iz 6,1-13`

Izaija je prejel videnje Boga v svetišču. Prevzela ga je Božja slava in zavedal se je lastne nečistosti. Bog ga je očistil in mu predal šokantno sporočilo. Podobno kot v Evangeliju po Marku se tudi tukaj zdi, da te besede niso v skladu s celotno knjigo, ki v splošnem vsebuje veliko tolažbe za Božje ljudstvo.

Sporočilo v Iz 6 naj bi šokiralo in predramilo ljudstvo, da bi se odvrnilo od svojih hudobnih poti. V Evangeliju po Marku je ključ za razumevanje Jezusovih besed v Mr 3,35. Če želi posameznik razumeti Jezusove besede in nauke, mora delati Božjo voljo (Mr 3,35). Tako postane del Jezusove družine. Tisti, ki menijo, da je Jezus obseden s hudičem, ne bodo poslušali njegovih besed.

Jezus z navajanjem Iz 6 ni želel sporočiti, da Bog nekaterih ljudi ne želi vključiti, temveč da jim njihove vnaprejšnje zamisli in trdosrčnost onemogočajo sprejeti zveličavno resnico.

Ta resnica povzema koncept prilike o sejalcu. Vsakdo se sam odloči, katere vrste tal bo. Vsi se sami odločamo, ali se bomo izročili Jezusu ali ne. Vsakdo se na koncu odloči za nekaj.