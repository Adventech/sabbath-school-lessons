---
title:  Vdovin dar
date:   01/09/2024
---

`Koliko je darovala vdova in kako je Jezus komentiral njeno dejanje? Mr 12,41-44`

Jeruzalemski tempelj je bil izredno lepa stavba. Nad mestom se je dvigoval tempeljski grič in ogromni kamni, ki so bili uporabljeni pri gradnji, so še danes pravo čudo, saj nekateri tehtajo več sto ton. Preureditev in razširitev templja in tempeljskega griča sta se začeli pod Herodom Velikim okoli leta 20 pr. n. št., toda gradnja in okraševanje objekta se je nadaljevala vse do šestdesetih let prvega stoletja.

Veliko ljudi je prinašalo bogate darove v trinajst skrinj, ki so bile postavljene na dvorišču žensk v bližini templja. Tam je sedel Jezus, ko je opazil, kako se eni od skrinj približuje neka vdova. Vanjo je spustila dva novčiča oziroma 1/32 denarija, kar je bila povprečna dnevna plača delavca. Njen dar je torej bil precej majhen.

Toda njena žrtev je naredila močan vtis na Jezusa. Mnogi bogataši so priložili ogromno vsoto, vendar Jezus njihovih darov ni komentiral. Pohvalil je le vdovin dar. Rekel je, da je dala največ od vseh. Kako je to mogoče? Jezus je izpostavil, da so drugi dali od svojega preobilja, vdova pa od svojega uboštva. Bogatašem je ostalo še veliko imetja, siromašna vdova pa je dala vse, ni ji ostalo niti za golo preživetje. Zaradi tega dejstva je bil njen dar tako velik, čeprav je bila njegova ekonomska vrednost majhna.

Ta dogodek vsebuje globok nauk o upravljanju virov. Dar, ki ga namenimo za Božje poslanstvo, ni odvisen od dejanj voditeljev, da bi bil veljaven v Božjih očeh. Tempeljski voditelji so bili pokvarjeni, toda Jezus ljudem zaradi tega ni dajal potuhe, da jim ni treba prilagati darov. Če so kdaj obstajali podkupljivi in pokvarjeni verski voditelji (Kajfa, Ana), so v tem času bili med njimi eni najhujših. Jezusu te okoliščine niso bile neznane.

Drži, da imajo voditelji sveto odgovornost vire uporabiti v skladu z Božjo voljo, a četudi ne ravnajo tako, so tisti, ki darujejo za Božje poslanstvo, še vedno blagoslovljeni, kakor je bila tudi ta vdova.

Po drugi strani pa zadrževanje desetine in darov, kadar voditelji naredijo kaj, kar darovalcu ni všeč, pomeni, da je darovalčevo dajanje odvisno od dejanj voditeljev in ne od njegove hvaležnosti Bogu. Ne glede na to, kako mikavno se nam morda zdi ravnati tako, je narobe.

`Česa bi nas moral ta dogodek naučiti o pomenu zvestega prilaganja darov za Božje delo?`