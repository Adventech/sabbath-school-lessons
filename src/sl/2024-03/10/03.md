---
title:  Niti kamen na kamnu
date:   02/09/2024
---

`Kako so se učenci odzvali na Jezusovo trditev o templju in kakšen je bil pomen Jezusovega odgovora? Mr 13,1-13`

Kakor smo že omenili, je bil tempeljski kompleks resnično osupljiva zgradba. Zgodovinar Jožef Flavij je zapisal, da je imel kraljevi portik (portik je pokrit prostor s stebri na eni ali treh straneh) na južni strani kompleksa 162 stebrov. En steber je bil tako širok, da so ga morali zaobjeti kar trije moški (Antiquities, 15.11.5, 413–414). Jezus pa je rekel, da se bo vse to zrušilo. Jezusovo prerokovanje o tej osupljivi zgradbi je poslušalcem verjetno zvenelo kot konec sveta.

»Kaj neki je razmišljal Zavrženi, ko je bila njegova pozornost usmerjena na veličastnost templja! Prizor pred njim je bil zares prekrasen, toda z žalostjo je rekel: ›Vidim vse to. Stavba je zares čudovita. Kažete na navidezno neuničljivo zidovje; toda poslušajte moje besede: Pride dan, ko ‚tu zagotovo ne bo ostal kamen na kamnu, ki ne bi bil zrušen.‘‹ (Mt 24,2)« (Ellen G. White: _Jezusovo življenje_, str. 552)

Učenci so želeli vedeti, kdaj se bo to prerokovanje izpolnilo, zato ga je nekaj učencev – Peter, Jakob, Janez in Andrej – vprašalo za čas (Mr 13,4). Želeli so izvedeti, kdaj se bo vse to zgodilo in kaj bo znamenje, da so ti dogodki blizu.

Osupljivo je, da Jezus večino besed v tem odlomku (Mr 13,5-13) ni namenil opisovanju padca Jeruzalema, temveč je svaril učence pred tem, kaj lahko pričakujejo pri uresničevanju poslanstva krščanske cerkve. Tudi to ni zvenelo kot enostavna naloga.

Učenci bodo preganjani, izročeni bodo sodiščem in nekateri bodo usmrčeni. Jezus je večkrat poudaril, da ta čas še ni prišel. Opozoril jih je na burne dogodke, ki bodo prišli nad svet. Povedal jim je, da jim bo Sveti Duh dal besede ob pravem času, tudi ko jim bodo prijatelji in družina obrnili hrbet.

Iz Jezusovih preroških besed je razvidno, da se Božjemu ljudstvu ni treba bati nemirov in preizkušenj. Biti morajo budni, saj jih bo Božji Duh popeljal skozi težke čase.

`Kakšne preizkušnje si prestal oziroma še prestajaš, ker hodiš za Jezusom? Če nisi doživel še nobene preizkušnje, je morda čas, da se vprašaš, ali mu dejansko slediš.`