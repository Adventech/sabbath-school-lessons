---
title:  Prihod Sina človekovega
date:   05/09/2024
---

`Kateri pomemben dogodek je opisan v Mr 13,24-32?`

Ta odlomek opisuje vrnitev Jezusa Kristusa v slavi, pred katero se bodo pojavila znamenja na soncu, luni in zvezdah. Nova zaveza je polna prerokovanj, ki kažejo na ta čudoviti dogodek. Apostol Pavel ga je podrobno opisal v 1 Tes 4,13-18, kjer govori o tistih, ki so zaspali v Kristusu, a bodo obujeni in skupaj z živimi svetimi srečali Kristusa v zraku. V 1 Kor 15 Pavel podrobno opiše resničnost vstajenja mrtvih; ti bodo vstali ob Kristusovem prihodu.

Tudi apostol Peter je opisal ta veliki dan (2 Pt 3,3-13). Pojasnil je, da Gospod ni počasen pri izpolnjevanju svoje obljube, temveč želi, da bi vsi ljudje dosegli spreobrnjenje. Razodetje prav tako opisuje prizore Kristusove vrnitve (Raz 1,7; Raz 6,12-17; Raz 14,14-20; Raz 19,11-21). Dosledni nauk Nove zaveze je, da bo Kristusov prihod oseben, dobeseden, viden in slišen. Ko bo Jezus prišel, ga bodo videli vsi.

Toda kaj je mislil Jezus s »tem rodom«, »tem dnem« in »to uro«? Te besede so mnoge ljudi vznemirile, ker je očitno, da je rod, kateremu je Jezus to povedal, že dolgo mrtev.

Predlagane so bile številne razlage tega odlomka. Nekateri trdijo, da se »rod« lahko nanaša na skupino ljudi, v tem primeru na Jude. To bi torej pomenilo, da Judje ne bodo izginili do Kristusovega prihoda. Druga razlaga je, da je Jezus govoril o rodu ljudi, ki bodo doživeli izpolnitev vseh teh znamenj in bodo ostali živi do Kristusove vrnitve.

Preprostejša rešitev pa je upoštevanje tega, da je Jezus v Mr 13,30 uporabil besedo »ta« (»ta rod«), v Mr 13,32 pa besedo »tisti« (»za tisti dan ali uro«). V Mr 13 je beseda »ta« (houtos, hautē, touto) pogosteje zapisana v vrsticah 1-13, in sicer v povezavi z dogodki, ki so vodili k uničenju Jeruzalema. Beseda »tisti« pa je značilna za zadnji del poglavja.

Besedna zveza »ta rod« se najverjetneje nanaša na rod prvega stoletja, ki je doživel uničenje Jeruzalema (Mr 13,30). Mr 13,32 pa se navezuje na drugi Kristusov prihod, ki se še ni zgodil in je bil v prvem stoletju bolj oddaljen dogodek. Beseda »tisti« v Mr 13,32 se nanaša na dogodke, ki so bili z vidika prvega stoletja še daleč v prihodnosti.