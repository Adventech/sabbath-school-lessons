---
title:  Kamen je odvaljen
date:   23/09/2024
---

`Kaj je skupno naslednjima odlomkoma? Mr 16,1-8; 1 Kor 15,1-8`

Zgodba o vstajenju je napisana v vseh štirih evangelijih. Vsak pisec je zgodbo predstavil z različne perspektive, vendar so vsi zajeli ključne koncepte, ki so zapisani tudi v 1 Kor 15,1-8.

Ponovijo se štiri besedne zveze: umrl je, bil je pokopan, bil je obujen in prikazal se je. Evangelist Marko Jezusovo smrt in pokop omenja v 15. poglavju, v 16. poglavju pa govori o obujenju in Jezusovem prikazovanju drugim. V Mr 16,7 beremo o napovedanem srečanju v Galileji, kjer so ga učenci videli, kakor jim je rekel (glej Jn 21).

Nekaterim se zdi neverjetno, da kristjani verjamejo v vstalega Gospoda. Toda dokazi o njegovem vstajenju so tehtni in razumni.

Za začetek je dovolj, da verjamemo v Boga kot Stvarnika (glej 1 Mz 1 in 2), in zamisel o čudežnem vstajenju postane smiselna. Bog, ki je ustvaril vesolje in življenje na zemlji, zagotovo ima moč obuditi Jezusa. Zaradi Božjega obstoja Jezusovo vstajenje ni neizogibno, temveč smiselno.

Naslednji razlog je, da je bil grob nedvomno prazen. Tudi ateistični zgodovinarji se strinjajo s tem. Če grob ne bi bil prazen, bi bila trditev o njegovem vstajenju nesmiselna že od samega začetka, saj bi njegovo telo v grobu izpodbilo vse trditve o vstajenju.

Tudi razlaga, da so učenci ukradli njegovo telo, ne drži. Učenci gotovo niso mogli priti mimo straže. A četudi bi jim to uspelo in bi vzeli telo, zakaj jih niso prijeli zaradi kraje? Verski voditelji so vedeli, da učenci niso mogli ukrasti Jezusovega telesa.

Poleg tega so številni ljudje pričali o tem, da so videli vstalega Kristusa. Mnogi, vključno z učenci, tem pričevanjem sprva niso verjeli. Nekdanji zapriseženi sovražnik kristjanov, Pavel, ni trdil le, da je videl vstalega Gospoda, temveč da je ta izkušnja na precej radikalen način spremenila potek njegovega življenja.

Čeprav bi lahko našteli še veliko drugih dokazov, omenimo samo še enega. Kako pojasniti vzpon krščanske cerkve, ki so jo ustanovili ljudje, ki so trdili, da so videli vstalega Gospoda? Čemu bi bili ti ljudje pripravljeni umreti za nekaj, kar so vedeli, da je laž? Njihovo dosledno pričevanje takoj po Jezusovi smrti (Apd 3,15) in še leta kasneje (1 Pt 1,3) je močan dokaz o Jezusovem vstajenju.

`Kako bi nekomu predstavil dokaze za Kristusovo vstajenje?`