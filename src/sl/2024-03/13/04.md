---
title:  Ženske ob grobu
date:   24/09/2024
---

»Ženske, ki so stale ob Kristusovem križu, so bedele in čakale, da bodo minile sobotne ure. Prvega dne v tednu so se zelo zgodaj podale h grobu. S seboj so vzele dragocene dišave, da bi pomazilile Zveličarjevo truplo. Niso pomislile na to, da bi vstal od mrtvih. Sonce njihovega upanja je zašlo, na njihovo srce pa se je spustila noč. Na poti so premišljevale o Kristusovih usmiljenih delih in njegovih tolažilnih besedah, vendar se niso spomnile njegovih besed: ›Spet vas bom videl‹ (Jn 16,22).« (Ellen G. White: _Jezusovo življenje_, str. 693)

`Kaj se je zgodilo v Mr 16,1-8 in kako so se ženske odzvale?`

Bralec že od samega začetka Evangelija po Marku ve, da je Jezus Mesija. Toda v samem besedilu je učenec Peter prva oseba, ki je poleg obsedencev priznala, da je Jezus Mesija (Mr 8,29). To priznanje je zapisano šele na polovici evangelija!

Jezus je ves čas zapovedoval ljudem, naj molčijo o njegovi identiteti ali o tem, da jih je ozdravil. Gobavcu je ukazal, naj nikomur ne pove, kaj je naredil zanj (Mr 1,44). Jairu in njegovi ženi je ukazal, naj nikomur ne povesta, da je obudil njuno hčer (Mr 5,43). Skupini je naročil, naj molči o tem, da je ozdravil gluhonemega (Mr 7,36). Nato je učencem ukazal, naj ne govorijo ljudem, da je Mesija (Mr 8,30; glej tudi Mr 9,9). Nedvomno je bil glavni razlog za te prepovedi njegova želja, da dopolni svoje poslanstvo v skladu s časovnimi prerokovanji, zapisanimi v Dan 9,24-27.

V Mr 16,1-8 so prestrašene in presenečene ženske pobegnile od groba, čeprav jim je »mladenič« povedal, da je Jezus vstal. Ženske kratek čas z nikomer niso govorile o teh dogodkih.

Toda njihov molk se je hitro zaključil. Na koncu Evangelija po Marku beremo: »Oni pa so šli in povsod oznanjali in Gospod je z njimi sodeloval ter besedo potrjeval z znamenji, ki so jih spremljala.« (Mr 16,20)

S tem se konča motiv molka o Jezusovi identiteti in dejanjih. Evangelij se konča s poročilom o tem, da so učenci »povsod« oznanjali Gospoda.

`Zakaj ne smemo molčati o Jezusu in njegovih dejanjih? Komu lahko danes poveš o Jezusu in načrtu zveličanja?`