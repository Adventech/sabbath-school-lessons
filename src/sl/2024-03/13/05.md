---
title:  Jezus se prikaže Mariji in drugim
date:   25/09/2024
---

`Kaj naslednje vrstice prispevajo k poročilu o vstajenju? Mr 16,9-20`

Skoraj celotni odlomek Mr 16,9-20 je vzporeden drugim novozaveznim odlomkom: Marija Magdalena ob grobu vidi Jezusa (Mt 28,1.9.10; Jn 20,11-18; primerjaj z Lk 8,2); dva moška srečata Jezusa na poti na deželo (Lk 24,13-35); Jezus pošlje enajsterico (Mt 28,16-20; Lk 24,36-49; Jn 20,19-23).

Prva oseba, ki je Jezusa videla živega, je bila Marija Magdalena (Jn 20,11-18). Videle so ga tudi druge ženske (Mt 28,8-10). Pomembno je izpostaviti, da so bile prav ženske tiste, ki so prve videle vstalega Jezusa. Ker ženske v starem svetu niso veljale za zanesljive priče, bi poročilo, če bi bilo izmišljeno, najverjetneje omenjalo moške kot prve priče vstajenja. Toda vstalega Gospoda niso prvi videli moški ali enajsterica, temveč ženska. Dobro novico je šla povedat učencem, ki ji niso verjeli, ker se jim je novica zdela neverjetna in ker je bila Marija ženska.

Apologeti dejstvo, da so bile ženske prve priče vstalega Jezusa, uporabljajo kot močan dokaz resničnosti Jezusovega vstajenja.

`Kaj se zgodi v Mr 16,14, kar bi bilo nesmiselno, če bi bila ta zgodba izmišljena?`

Če so si učenci izmislili poročilo o vstajenju, zakaj bi se bili pripravljeni prikazati v tako slabi luči? Jezus je grajal njihovo »trdosrčnost«. Ko evangelisti poročajo o dogodkih med Jezusovim prijetjem in vstajenjem, učence prikažejo v zelo negativni luči: učenci bežijo, tajijo, dvomijo in tako dalje. Če bi bila zgodba izmišljena, to ne bi imelo nobenega smisla.

V nasprotju s tem pa je njihovo kasnejše pogumno in neomajno oznanjevanje vstalega Kristusa ter upanja, ki ga to prinaša ljudem, močan dokaz zanesljivosti njihovih trditev.

`Kako se lahko obvarujemo pred tem, da bi se ujeli v duhovno past dvoma in nevere? Zakaj moramo biti vsak dan povezani z vstalim Kristusom?`