---
title:  Pojdite po vsem svetu
date:   26/09/2024
---

`Kaj je Jezus rekel učencem, ko se jim je prikazal? Kaj te besede pomenijo nam? Mr 16,14-20`

Prve Jezusove besede učencem so zapisane v odvisnem govoru (Mr 16,14). Grajal jih je zaradi njihove nevere in trdosrčnosti. Nevera ni samo sodobna težava. Vidimo, da je bilo tudi Jezusovim učencem težko verovati (Mt 28,17; Jn 20,24-29), čeprav so živeli z Jezusom iz mesa in krvi ter videli številne čudeže.

Jezus jim je s številnimi dokazi pokazal resničnost svojega vstajenja. Njihovo pričevanje, vključno z dokazi, ki smo jih povzeli v ponedeljkovem nauku, je tvorilo trdni temelj vere.

Jezus je nato učencem naročil, naj ponesejo evangelij svetu. Njegovo naročilo je bilo natančno. Iti morajo po vsem svetu in oznaniti evangelij vsemu stvarstvu. Pojasnil jim je, kakšen bo sad njihovega dela: tisti, ki bodo verovali, bodo rešeni, tisti, ki ne bodo verovali, pa bodo pogubljeni.

Poleg tega je opisal tudi znamenja, ki bodo spremljala delo učencev. Izganjali bodo demone, govorili v jezikih, obvarovani bodo pred poškodbami in zdravili bodo bolne. Nekateri ljudje napačno razumejo Mr 16,18 kot potrditev tega, da morajo kristjani svojo vero dokazati tako, da primejo strupeno kačo. Toda Jezus ni imel v mislih tega. Izpostavil je, da bo Bog zaščitil ljudi, ki so vključeni v poslanstvo. Apostol Pavel je to doživel med službo drugim (Apd 28,3-6).

Seveda Sveto pismo ne trdi, da bodo kristjani vedno zaščiteni pred hudim. Včasih se Bogu zdi primerno narediti čudež, da pospeši napredovanje evangelija. Vendar včasih kristjani zaradi svojega pričanja tudi trpijo. V takšnih okoliščinah njihova potrpežljivost priča nevernim o moči njihove vere.

Ko je Jezus opravil svoje poslanstvo na zemlji, »je bil vzet v nebo in je sédel na Božjo desnico« (Mr 16,19). Jezus tudi danes sedi na Božji desnici, na mestu največje moči, ki mu pripada, ker je porazil sile zla.

Čeprav so Jezusovi učenci šli in »povsod« oznanjali evangelij, niso bili sami. »Gospod je sodeloval z njimi in potrjeval besedo s čudeži, ki so se obenem godili.« (Mr 16,20 CHR) Jezus je bil z njimi in obljublja, da bo tudi z nami, ki nadaljujemo njihovo delo.

`»Jaz sem z vami vse dni do konca sveta.« (Mt 28,20) Kakšno tolažbo nam vliva ta obljuba, medtem ko si prizadevamo »povsod« oznaniti evangelij?`