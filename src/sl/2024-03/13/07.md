---
title:  Za globlje proučevanje
date:   27/09/2024
---

V knjigi _Jezusovo življenje_ preberi poglavji »Gospod je vstal« in »Pojdite učit vse narode«.

»Kristus je vstajenje in življenje zanj, ki veruje. V našem Zveličarju nam je povrnjeno življenje, ki smo ga izgubili zaradi greha, kajti On ima življenje v sebi, da obudi, kogar hoče. Njemu je dana pravica podariti nesmrtnost. Življenje, ki ga je daroval kot človek, je vzel zopet nazaj, da bi ga lahko dal človeštvu. Dejal je: ›Jaz sem prišel, da bi imeli življenje in ga imeli v obilju. Kdor pa bo pil od vode, ki mu jo bom jaz dal, ne bo nikoli žejen, ampak bo voda, katero mu bom dal, postala v njem izvir vode, ki teče v večno življenje. Kdor je moje meso in pije mojo kri, ima večno življenje in jaz ga bom obudil poslednji dan‹ (Jn 10,10; 4,14; 6,54).

Za tistega, ki veruje, je smrt nepomembna reč. Kristus govori o njej kot o kratkem trenutku. ›Kdor se drži moje besede, vekomaj ne bo videl smrti. /…/ Vekomaj ne bo okusil smrti‹ (Jn 8,51.52). Za kristjana je smrt samo spanje, trenutek tišine in teme. Življenje je skrito s Kristusom v Bogu, in ›ko se bo prikazal Kristus, vaše življenje, tedaj se boste tudi vi prikazali z njim v slavi‹ (Kol 3,4).« (Ellen G. White: _Jezusovo življenje_, str. 691)

Celo ateistični zgodovinarji, ki ne sprejemajo resničnosti vstajenja, se strinjajo, da je bil Jezus umorjen in da je po njegovi smrti mnogo ljudi trdilo, da so videli vstalega Kristusa; iz tega jedra se je razvila krščanska cerkev. Da bi pojasnili, zakaj so učenci trdili, da je Jezus vstal, so nekateri rekli, da je imel Jezus brata dvojčka ali da so imeli učenci halucinacije ter so samo mislili, da so videli Jezusa. Drugi pravijo, da Jezus ni zares umrl na križu, temveč samo omedlel in kasneje prišel k zavesti. Nekdo drug trdi, da so Jezusovo truplo ukradli Nezemljani.

**Vprašanja za pogovor**

`Čemu bi se učenci zlagali o Jezusovem vstajenju? Poročilo pravi, da so zaradi svojega prepričanja bili osovraženi, zavrnjeni in preganjani. Kaj bi pridobili z izmišljeno zgodbo?`

`Kateri dokaz o Jezusovem vstajenju se ti zdi najbolj prepričljiv?`

`Razmisli o velikem upanju, ki ga imamo zaradi Jezusovega vstajenja. Kakšen pomen apostol Pavel pripisuje Jezusovemu vstajenju (1 Kor 15)?`