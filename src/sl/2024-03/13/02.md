---
title:  Veselje ob vstajenju
date:   22/09/2024
---

`Kaj se zgodi v Mr 15,42–16,6? Zakaj so ti dogodki tako pomembni za poročilo o vstajenju?`

Vsi pisci evangelijev se strinjajo, da je Jezus umrl na dan, ki so mu rekli »dan pripravljanja« oziroma »dan priprave« (Mt 27,62; Mr 15,42; Lk 23,54; Jn 19,14.31.42). Večina razlagalcev meni, da je dan priprave trajal od sončnega zahoda v četrtek do sončnega zahoda v petek. Jezus je umrl pozno v petek popoldne in je bil nato hitro pokopan še pred sončnim zahodom.

V soboto je Gospod počival v grobu. Počivali so tudi njegovi sledilci in sledilke. »V soboto pa so po zapovedi počivale.« (Lk 23,56) Če bi Jezus odpravil dolžnost posvečevanja četrte zapovedi, bi bilo počivati v soboto nenavadno.

V soboto zvečer so ženske kupile dišave, v nedeljo zjutraj pa so šle h grobu, da bi pomazilile Jezusovo telo. Toda Jezusa ni bilo tam!

Kristjani so že od drugega stoletja pripisovali velik pomen dejstvu, da je Jezus vstal v nedeljo. To je postala podlaga za svetost nedelje. Toda ali Nova zaveza res uči tako?

`Kaj je novozavezni spomin na Jezusovo vstajenje? Kol 2,10-12`

Niti ena beseda v Svetem pismu ne namiguje na svetost nedelje kot spomina na vstajenje. Ta spomin je krst. »S krstom smo bili torej skupaj z njim pokopani v smrt, da bi prav tako, kakor je Kristus v moči Očetovega veličastva vstal od mrtvih, tudi mi stopili na pot novosti življenja.« (Rim 6,4)

Kljub lažnemu nauku o posvečevanju nedelje se moramo adventisti veseliti Jezusovega vstajenja v nedeljo zjutraj. Jezus je s svojo smrtjo in vstajenjem premagal smrt. Njegovo vstajenje je zagotovilo, da bomo vstali tudi mi.

> <p></p>
> »Slavljen Bog in Oče našega Gospoda Jezusa Kristusa! V svojem velikem usmiljenju nas je po vstajenju Jezusa Kristusa od mrtvih prerodil za živo upanje.« (1 Pt 1,3)

`Peter je bil povsem prepričan, da je Jezus vstal od mrtvih. Kako smo lahko tudi mi prepričani o tem?`