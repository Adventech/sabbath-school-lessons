---
title:  Zdrav človek v peklu
date:   15/08/2024
---

`Kaj povezuje Jezusove nauke v tem odlomku? Mr 9,42-50`

Na prvi pogled se ta odlomek morda zdi podoben zbirki nepovezanih Jezusovih naukov, ki so bili zapisani drug za drugim brez kakšnega posebnega razloga. Toda če si odlomek ogledamo pobliže, ugotovimo, da je vsak naslednji nauk s prejšnjim povezan s ključno besedo. V odlomku so trije glavni izrazi – »pohujšati«, »ogenj« in »sol«.

Prvi nauk govori o »teh malih«, s čimer so mišljeni novi verniki. Učitelji in voditelji imajo v Božjem kraljestvu dolžnost poskrbeti za nove vernike in jim izkazati posebno skrb, ki je podobna starozavezni skrbi za najšibkejše člene družbe – za vdove, sirote in tujce. Jezus je nato uporabil hiperbolo (besedna figura, ki izraža pretiravanje; op. prev.). Rekel je, da je bolje utoniti v morju, kakor pohujšati enega od teh malih.

Glavna beseda, »pohujšati«, vodi k najdaljšemu nauku tega odlomka. Pred bralca sta postavljeni dve uganki. Prvič, ali je Jezus res učil ljudi, naj si odsekajo roko ali nogo ali si izdrejo oko? Drugič, ali v tem odlomku uči o večno gorečem peklu? Odgovor na prvo vprašanje je »ne«. Jezus ni spodbujal pohabljanja; to je bilo v judovstvu prepovedano (5 Mz 14,1; 1 Kr 18,27.28). Jezus je spet uporabil hiperbolo, da bi poudaril svoje sporočilo. Če je izguba roke, noge ali očesa nekaj strašnega, koliko bolj je za kristjana strašen greh!

Tudi odgovor na drugo vprašanje je »ne«. Jezus ni učil o večno gorečem peklu. Kako to vemo? Prvič, odlomek vsebuje humorni vidik. Predstavljaj si ljudi, ki stopajo v nebeško mesto z enim očesom ali eno nogo ali eno roko. Zdaj pa si predstavljaj ljudi, ki gredo s celim telesom v pekel. Ali ne bi moralo biti obratno? Zdrav človek v peklu? Humor v kontekstu tako resne teme nas pripelje do zaključka, da je Jezus tudi tokrat uporabil hiperbolo, da bi poudaril svoje sporočilo. Greh bi morali jemati tako resno, da bi se nam moralo zdeti bolje izgubiti roko, nogo ali oko kakor grešiti.

Kar pa se tiče večnega pekla, so večne njegove posledice, ne pa sam peklenski ogenj. »Kajti tako je Bog ljubil svet, da je dal Sina svojega edinorojenega, da se ne pogubi, kdorkoli veruje vanj, temveč da ima večno življenje.« (Jn 3,16 CHR) Izgubljeni ne bodo goreli večno, ampak bodo za vedno izginili. To pa je velika razlika!