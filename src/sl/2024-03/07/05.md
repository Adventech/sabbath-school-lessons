---
title:  Kdo je največji?
date:   14/08/2024
---

`Kaj je drugače v Jezusovi drugi napovedi o njegovi smrti in vstajenju? Mr 9,30-41; primerjaj z Mr 8,31. O čem so se prepirali učenci in kakšno navodilo jim je dal Jezus?`

V prvi napovedi svoje smrti in vstajenja je Jezus omenil tiste, ki ga bodo zavrgli in ubili. V drugi napovedi pa je omenil dejstvo, da bo izdan. Tokrat še ne izpostavi izdajalca, toda bralec ve, kdo je, saj ga je evangelist že predstavil (Mr 3,19). Gospod je spet povedal, da ga bodo ubili, toda čez tri dni bo vstal. Videti je, da so učence podrobnosti te napovedi zanimale še manj, kot so jih zanimale podrobnosti prve napovedi. Neprijetna novica ni sprožila razprave.

V Mr 8,27 se Jezus nahaja severno od Galilejskega jezera, blizu Cezareje Filipove. V Mr 9,30 je prečkal Galilejo in v Mr 9,33 je stopil v Kafarnaum. Ni si težko predstavljati njegovega potovanja od severa proti jugu. V Kafarnaum je stopil sam, saj je dvanajsterica zaostajala. V hiši jih je povprašal, o čem so se pogovarjali med potjo. Nihče ni spregovoril, kar je bil zanesljiv znak, da jim je zaradi vprašanja neprijetno. Bili so podobni otrokom, ki jih starš zaloti pri napačnem početju. Učenci so se med potjo pogovarjali o tem, kdo je največji. Čeprav večina ljudi tega ne želi priznati, je vprašanje, kdo je največji, nekaj, o čemer razmišljamo vsi. Toda v Božjem kraljestvu je ta zamisel obrnjena na glavo.

Jezus se je te težave lotil v dveh korakih. Prvič, jasno je povedal, da je treba najprej postati služabnik, če želiš biti prvi (največji). Nato je to še ponazoril. Očitno je v bližini stal otrok in poslušal. Jezus ga je postavil na sredo skupine. Morda je bilo otroka strah. Toda Jezus ga je objel in mu pokazal, da se nima česa bati. Učencem je rekel: »Kdor sprejme enega takih otrok v mojem imenu, mene sprejme; kdor pa mene sprejme, ne sprejme mene, temveč tistega, ki me je poslal.« (Mr 9,37) Tako je tudi najmanjši, najneznatnejši otrok povezan s samim Bogom.

Janez je nato postavil vprašanje o nekem neznancu. Jezus je to priložnost izkoristil, da je podal pomemben nauk: »Kdor ni proti nam, je za nas.« (Mr 9,40) Gospod je nato povedal, da nebesa opazijo pomoč ljudem, ki opravljajo Kristusovo službo, ne glede na to kako majhna je ta pomoč.

`Kakšna je svetopisemska predstava o veličini v nasprotju s predstavo, ki jo ima o veličini ta svet? Za katero si prizadevaš v svojem življenju?`