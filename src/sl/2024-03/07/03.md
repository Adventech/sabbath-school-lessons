---
title:  Cena učenstva
date:   12/08/2024
---

`Kaj je Jezus v Mr 8,31-38 povedal o ceni hoje za njim?`

Učenci so se znašli na pomembni prelomnici v svojem odnosu z Jezusom. Spoznali so, da je Jezus Mesija. Bralci Evangelija po Marku to izvedo že na samem začetku evangelija (Mr 1,1) in so tako v prednosti pred včasih nerodnimi učenci.

Ko je Jezus poklical učence, je rekel, da jih bo naredil za ribiče ljudi (Mr 1,17). Nobenih težav ni omenil. Toda zdaj, ko so resnično vedeli, kdo je On, jim je razkril cilj svojega poslanstva: pretrpeti mora mnogo stvari; zavrnjen bo in umorjen, na koncu pa bo po treh dneh vstal od mrtvih.

To je bila šokantna novica! Peter, ki je pravkar priznal, da je Jezus Mesija, ga je povlekel na stran in ga okaral, ker je govoril takšne stvari. Evangelist je o tem poročal v odvisnem govoru ter šele nato prešel na premi govor in dobesedno navedel Jezusove besede – besede, ki so Petra gotovo zabolele. Jezus je Petru rekel »satan« in mu ukazal, naj odide od njega, saj takšne misli niso skladne z Božjo voljo.

»Petrove besede niso mogle biti Jezusu v pomoč in spodbudo v veliki preizkušnji, ki ga je čakala. Tudi se niso ujemale z Božjim namenom milosti do izgubljenega sveta, niti z naukom o samopožrtvovalnosti, ki ga je Jezus prišel učit s svojim zgledom.« (Ellen G. White: _Jezusovo življenje_, str. 365, 366)

Jezusovi sledilci so poklicani imeti enak cilj kakor On: vzeti morajo svoj križ in hoditi za njim. Križanje je bilo najbolj kruto, ponižujoče in zastrašujoče sredstvo usmrtitve v Rimskem cesarstvu. Vsak se je želel v velikem loku izogniti križu. Zakaj bi si torej kdo želel sprejeti križ kot simbol svoje predanosti Jezusu?

Jezus ni izpostavil le cene učenstva, temveč tudi njegovo veliko vrednost. Paradoks krščanske vere je, da izgubiti svoje življenje predstavlja edini način, kako ga najti. V nasprotju s tem pa je popolnoma nesmiselno pridobiti ves svet, a izgubiti večno življenje. Misijonar Jim Elliot je v svoj dnevnik 28. oktobra 1949 napisal: »Človek, ki da, česar ne more obdržati, da bi pridobil tisto, česar ne more izgubiti, nikakor ni bedak.«

`»Kdor ima rad svoje življenje, ga bo izgubil; kdor pa sovraži svoje življenje na tem svetu, ga bo ohranil za večno življenje.« (Jn 12,25) Kako si izkusil resničnost teh besed?`