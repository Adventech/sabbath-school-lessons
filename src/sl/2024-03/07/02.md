---
title:  Jasno videti
date:   11/08/2024
---

`Zakaj se je Jezus moral dvakrat dotakniti slepega? Katerih naukov se lahko naučimo iz tega dogodka? Mr 8,22-30`

V evangelijih je več poročil o tem, kako je Jezus ozdravil slepe. Poleg odlomka v Mr 8 beremo o slepem Bartimeju v Mr 10,46-52. Evangelist Matej omenja dva človeka (Mt 20,29-34), Janez pa pripoveduje o ozdravitvi moškega, ki je bil slep od rojstva; Jezus mu je naročil, naj se gre umit v vodnjak Siloa.

Toda zgodba v Mr 8 je edinstvena. Zapisana je samo v Evangeliju po Marku; gre za edini Jezusov čudež, pri katerem se je dvakrat dotaknil človeka, da ga je popolnoma ozdravil. Del te zgodbe je tudi ganljiva podrobnost – Jezus je slepega prijel za roko in ga povedel iz vasi. Pri branju tega dogodka zaznamo Jezusovo sočutje do tega človeka.

Toda zakaj dva dotika? Ker je to edini čudež, pri katerem sta bila potrebna dva dotika, ni verjetno, da bi bilo morda pomanjkanje Jezusove moči razlog za to. Bolj verjetno je, da gre za priliko »v živo«, ki ponazarja dejstvo, da se duhovni uvid včasih razvija dlje časa. To razlago potrjuje literarni vzorec tega dela Evangelija po Marku: ozdravitev slepega je na začetku in koncu Jezusovega poučevanja učencev o njegovi smrti in vstajenju. Povrnitev vida tako postane prispodoba za duhovni uvid Jezusovih sledilcev.

Učitelji imajo radi vprašanja. Vprašanja so pogosto ključna za učenčevo razumevanje snovi. V tem odlomku pridemo do prelomne točke Evangelija po Marku. To potrjujejo tri stvari. Prvič, Jezus vpraša učence o svoji identiteti, česar do takrat še ni storil. Drugič, Peter je prvi človek (ki ni obseden z demoni), ki prizna, da je Jezus Mesija. Tretjič, Jezus začne takoj po svojem razkritju pojasnjevati, kam je namenjen – na križ.

Zakaj je Jezus naročil učencem, naj nikomur ne povedo, da je Mesija? Zdi se, da je to v nasprotju z vzpostavljanjem Božjega kraljestva na zemlji. V Jezusovem času je imela beseda »mesija« politični prizvok rušenja rimske oblasti. Jezus ni prišel, da bi postal takšne vrste mesija, zato je učence pozval, naj molčijo o njegovi identiteti.

`Kaj nas ta dogodek uči o tem, kdaj je pomembno, da nekaterih stvari ne povemo, čeprav so morda resnične?`