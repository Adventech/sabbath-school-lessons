---
title:  Gora in množica
date:   13/08/2024
---

`Kaj so nekega dne doživeli Peter, Jakob, Janez in Jezus? Mr 9,1-13`

Jezusove besede, da nekateri od tistih, ki so stali tam, ne bodo okusili smrti, dokler ne bodo videli Božjega kraljestva priti z vso močjo (Mr 9,1), so se uresničile čez nekaj dni, ko je s seboj na goro vzel Petra, Janeza in Jakoba. Tam se je pred njihovimi očmi preobrazil v slavo nebeškega kraljestva.

Elija in Mojzes sta prišla iz nebes in se pogovarjala z Jezusom. Evangelist Luka pravi, da so se pogovarjali o Jezusovem izhodu (gr. eksodos), ki ga bo dopolnil v Jeruzalemu (Lk 9,30.31). Ta prizor slave je bil tesno povezan z Jezusovo bližajočo se smrtjo na križu (prim. Mr 9,9). Spomin na ta dogodek bo učencem vlival upanje, ko ga bodo videli viseti na križu.

Ko so se naslednji dan spustili z gore, so trije učenci vprašali Jezusa, zakaj pismouki pravijo, da mora najprej priti Elija (prim. Mal 3,23.24 [Mal 4,5.6 CHR]). Jezus jim je pojasnil, da je Elija že prišel, s čimer je mislil na Janeza Krstnika. Kakor so umorili Janeza, tako bodo tudi Jezusa, toda tretji dan bo vstal.

Po noči slave jih je ob vznožju gore pričakal prizor zmešnjave (Mr 9,14-29). Devet učencev se je neuspešno trudilo ozdraviti obsedenega dečka. Ko se je pojavil Jezus, so vsi pritekli k njemu. Jezus si je vzel čas in natančno poizvedel o dečkovi obsedenosti. To je bilo za očeta preveč; vzkliknil je: »Toda če kaj moreš, se nas usmili in nam pomagaj!« (Mr 9,22)

Jezus je takoj opazil očetov dvom in izpostavil besedi »če moreš« (Mr 9,23). Naenkrat, kakor strela z jasnega, je oče spoznal, da ni v težavah le njegov sin, temveč da ima tudi sam težavo – nevero. Zaradi njegove nevere njegov sin morda ne bo ozdravljen. Obupani oče se je prepustil Jezusovi milosti in izrekel nepozabne besede: »Verujem, pomagaj moji neveri!« (Mr 9,24) Nato je Jezus ozdravil dečka.

`Kdaj si nazadnje vzkliknil: »Verujem, pomagaj moji neveri!« Kaj si se naučil iz te izkušnje?`