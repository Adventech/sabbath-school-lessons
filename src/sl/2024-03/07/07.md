---
title:  Za globlje proučevanje
date:   16/08/2024
---

V knjigi _Jezusovo življenje_ preberi poglavji »Služba« in »Kdo je največji?«

»›Pred častjo gre ponižnost‹ (Prg 18,12 CHR). Nebesa za zasedbo visokega položaja pred ljudmi izberejo delavca, ki se je ponižal pred Bogom kakor Janez Krstnik. Učenec, ki je najbolj podoben otroku, je najuspešnejši v delu za Boga. Nebeške sile lahko sodelujejo s človekom, ki ne želi povišati sebe, temveč reševati ljudi.« (Ellen G. White: _Jezusovo življenje_, str. 384)

»Zaradi vsega, kar nam daje prednost pred drugim – najsi je to izobrazba, uglajenost, plemenitost značaja, krščanska vzgoja, verska izkušnja – smo dolžniki njim, ki jim je življenje manj naklonjeno, zato jim, kolikor je v naši moči, moramo služiti. Če smo močni, moramo podpirati roke slabotnih. Angeli slave, ki stalno gledajo obličje nebeškega Očeta, se veselijo, da lahko služijo njegovim malčkom. Posebno skrbijo za ljudi, ki so v negotovosti in imajo mnogo neprijetnih značajskih potez. Angeli so vedno navzoči tam, kjer so najbolj potrebni, ob njih, ki morajo bojevati najhujše boje proti svojemu jazu in živijo v razmerah, ki jim jemljejo pogum. V taki službi morajo sodelovati pravi Kristusovi sledilci.« (Ellen G. White: _Jezusovo življenje_, str. 387)

**Vprašanja za pogovor**

`Še enkrat preberi Mr 8,27-29. Kako pogosto drugim priznaš svojo vero v Jezusa Kristusa?`

`Kakšno je pravo ravnovesje med izkušnjo občestva s Kristusom na vrhu gore in izkušnjo služenja potrebam drugih v dolini?`

`V sobotnošolskem razredu se pogovorite o odgovoru na vprašanje na koncu sredinega nauka o tem, kdo je največji. Kakšna je po vašem mnenju razlika med tem, kako na to temo gleda svet in kako jo opredeljuje Bog? Kateri ljudje so veliki v očeh sveta, a morda v Božjih očeh niso? In obratno, kateri ljudje so v Božjih očeh morda veliki, a jih svet ne opazi ali jih celo prezira? Kaj nam ta razlika pove o tem, kako popačeni in izkrivljeni so ideali sveta?`

`Kako se lahko greh naučimo jemati tako resno, kakor ga jemlje Jezus, ki je rekel, da je bolje biti pohabljen kakor grešiti?`