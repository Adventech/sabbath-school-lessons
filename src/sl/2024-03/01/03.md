---
title:  Druga priložnost
date:   01/07/2024
---

`Zakaj je Pavel zavrnil Janeza Marka in zakaj mu je Barnaba dal drugo priložnost? Apd 15,36-39`

Vzrok Pavlove zavrnitve mladeniča je podan v Apd 15,38. Marko se je sam umaknil od njiju in ni več sodeloval pri misijonskem delu. Pavlova naravnanost je razumljiva in neposredna. Misijonsko življenje je bilo naporno in zahtevno, še posebej v starem svetu (2 Kor 11,23-28). Pavel se je zanašal na svoje sodelavce misijonarje, da mu bodo pomagali nositi breme zahtevnega dela in težavnih okoliščin. Z njegovega vidika si nekdo, ki je tako hitro odnehal, ni zaslužil mesta v misijonarskem timu, ki se je z golimi rokami boril proti silam zla.

Barnaba pa se s tem ni strinjal. V Marku je videl potencial; mladeniča ni želel zapustiti. Med Pavlom in Barnabo se je vnel tako silovit prepir glede Marka, da sta se razšla. Pavel si je za spremljevalca izbral Sila, Barnaba pa je vzel Marka.

V Apostolskih delih ne piše, zakaj se je Barnaba odločil za Marka. V resnici je ta odlomek zadnji, kjer se v Apostolskih delih omenjata ta dva moška. Toda zanimivo je, da to ni zadnje mesto, kjer Nova zaveza omenja Marka.

`Katere podrobnosti o Markovi vrnitvi razkrivajo naslednje vrstice? Kol 4,10; 2 Tim 4,11; Flm 1,24; 1 Pt 5,13`

Očitno se je v Marku zgodila osupljiva sprememba. V teh vrsticah Pavel izpostavlja Markovo vrednost zanj in za poslanstvo. Pavel ga šteje med svoje sodelavce in si želi, da bi ga Timotej pripeljal s seboj. V Prvem Petrovem pismu piše, da je imel tudi Peter tesen odnos z Markom. Ta Pavlova in Petrova pisma so bila najverjetneje napisana v zgodnjih 60. letih, približno 15–20 let po dogodkih iz Apd 15. Marko se je po svojem neuspehu torej spet postavil na noge, skoraj zagotovo zaradi zaupanja, ki mu ga je izkazal njegov bratranec Barnaba.

`Spomni se izkušnje, ko je tebi ali tvojemu prijatelju spodletelo pri čem, a sta nato dobila drugo priložnost. Kako je ta izkušnja vplivala nate in na ljudi, ki so ti pomagali? Kako je vplivala na tvoje služenje drugim?`