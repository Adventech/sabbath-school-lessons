---
title:  Za globlje proučevanje
date:   05/07/2024
---

V knjigi _Jezusovo življenje_ preberi poglavje »Glas v puščavi«, v knjigi _Dejanja apostolov_ pa poglavje »Glasniki evangelija«.

Kako osupljivo, da je sporočilo prvega angela (Raz 14,6.7) vzporedno Jezusovemu evangeljskemu sporočilu (Mr 1,15)!

Prvi angel v poslednjih dneh oznanja večni evangelij svetu, da bi ga pripravil na drugi Jezusov prihod. Kakor Jezusovo sporočilo tudi angelovo sporočilo zadnjega časa vsebuje tri elemente, kar je ponazorjeno v spodnji tabeli.

| Mr 1 | Kategorija | Raz 14 |
| --- | --- | --- |
| Dopolnjeni čas (Dan 9) | Prerokovanje o času Ura sodbe (Dan 7 in 8) |
| Bližina kraljestva | Zavezna obljuba | Večni evangelij |
| Spreobrnitev, vera | Vabilo k učenstvu | Bojte se Boga, častite ga in molite. |

Sporočilo prvega angela naznanja začetek predadventne sodbe, ki je bila napovedana v prerokovanju o 2300 večerih in jutrih (Dan 8,14) in se je začelo leta 1844. Sodba prinaša Božje kraljestvo Božjemu preganjanemu ljudstvu (Dan 7,22). Poziv prvega angela, naj se bojimo, slavimo in molimo Boga, je poziv k učenstvu v poslednjih dneh, ko bo zver iz Raz 13 predstavila lažnega boga ter vsemu človeštvu ukazala, naj se ga boji, ga slavi in moli.

Kakor je Jezusovo sporočilo v Mr 1 tesno povezano z Danielovimi prerokovanji na začetku oznanjevanja evangelija, tako je z njimi tesno povezano tudi sporočilo prvega angela ob koncu zemeljske zgodovine.

**Vprašanja za pogovor**

`Primerjaj Jezusa in Janeza Krstnika v Mr 1,1-13. Kaj posebnega se lahko naučimo iz načina, kako sta predstavljena?`

`Razmisli o pomenu krsta. Preberi Rim 6,1-4 in Jn 3,1-8 ter ta odlomka primerjaj z Jezusovim krstom v Mr 1,9-13. Katere podobnosti in razlike opaziš? Kako ti to pomaga jasneje razumeti pomen krsta?`

`Primerjaj Jezusov evangelij v Mr 1,14.15 in sporočilo prvega angela v Raz 14,6.7. Kako ti razumevanje teh sporočil pomaga bolje razumeti tvoje poslanstvo?`