---
title:  Glasnik
date:   02/07/2024
---

`Katere osebe nastopijo v naslednjih vrsticah? Kaj govorijo in kaj delajo? Mr 1,1-8`

V teh vrsticah nastopijo tri glavne osebe: Jezus Kristus (Mr 1,1), Bog Oče (nakazano v Mr 1,2) in Janez Krstnik, glasnik in pridigar, ki je glavna oseba zadnjega dela tega odlomka.

V Mr 1,2.3 so navedene besede iz Stare zaveze, s katerimi Marko opiše to, kar se bo zgodilo. Marko citira mešanico stavkov iz 2 Mz 23,20; Iz 40,3 in Mal 3,1.

`Kaj je skupnega naslednjim odlomkom? 2 Mz 23,20; Iz 40,3; Mal 3,1`

2 Mz 23,20 govori o angelu, ki ga bo Bog poslal pred Izraelom, da jih popelje v Kanaan. Iz 40,3 govori o Bogu, ki se bo pojavil v puščavi, kjer bo zanj pripravljena pot. Mal 3,1 govori o glasniku, ki bo poslan pred Gospodom, da mu pripravi pot. Vsi trije odlomki govorijo o potovanju.

Besedilo v Izaiju je močno povezano s poslanstvom Janeza Krstnika. Poleg tega se osredotoča na pot za Gospoda. V Evangeliju po Marku je na potovanju Jezus. Hitro napredovanje dogodkov bralcu vzbudi občutek gibanja in poti, ki pelje h križu in k Jezusovi smrti za nas.

Toda pred križem se mora zgoditi še veliko stvari. Potovanje se šele začenja in Marko nam bo povedal vse o njem.

V skladu s starozaveznim navedkom v Mr 1,2.3 Janez Krstnik vabi ljudi, naj se spokorijo, opustijo svoje grehe in se vrnejo k Bogu (Mr 1,4). Oblečen kot starodavni prerok Elija (2 Kr 1,8) govori o Tistem, ki prihaja za njim in ki je večji od njega (Mr 1,7.8). Njegova izjava, da mu ni vreden odvezati jermena njegovih sandal, kaže na to, da je čislal Jezusa.