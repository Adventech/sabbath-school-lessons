---
title:  Jezusov krst
date:   03/07/2024
---

`Kdo je bil navzoč pri Jezusovem krstu in kaj se je zgodilo? Mr 1,9-13`

Janez je Jezusa krstil v reki Jordan. Ko je Jezus prišel iz vode, je videl odprta nebesa in Svetega Duha, ki se je spuščal nanj kakor golob. Iz nebes je slišal Božji glas: »Ti si moj ljubljeni Sin, nad teboj imam veselje.« (Mr 1,11)

Ti dogodki kažejo na pomen Jezusovega krsta. Navzoči so Oče, Sin in Sveti Duh, ki skupaj potrjujejo začetek Jezusovega poslanstva. Pomen tega dogodka odmeva v prizoru križa v Mr 15, kjer se je ponovilo veliko elementov krsta.

Duh je Jezusa odvedel v puščavo. Glagol »odvesti« izvira iz grške besede ekballō, ki jo evangelist Marko običajno uporablja za opis izganjanja demonov iz človeka. Navzočnost Duha v teh dogodkih kaže na njegovo moč v Jezusovem življenju. Gospod je pravkar nastopil svoje poslanstvo in se takoj soočil s Satanom. Občutek spopada v tem prizoru je razviden iz omembe 40 dni skušnjave, prisotnosti divjih živali in angelov, ki strežejo Jezusu.

Evangelist Jezusa opiše kot osebo z božanskimi in človeškimi lastnostmi, kar je v uvodu Evangelija po Marku neobičajna lastnost. Jezus je Kristus, Mesija (Mr 1,1), Gospod, ki ga naznani poslanec (Mr 1,2.3), oseba, ki je mogočnejša od Janeza Krstnika (Mr 1,7), ljubljeni Sin, na katerega se spusti Sveti Duh (Mr 1,10.11). Po drugi strani pa se Jezus da krstiti Janezu (in ne Janez Jezusu; Mr 1,9), vodi ga Sveti Duh (Mr 1,12), Satan ga skuša (Mr 1,13), okoli njega so zveri (Mr 1,13) in služijo mu angeli (Mr 1,13).

Ta nasprotja kažejo na Kristusov osupljivi značaj – On je naš Gospod in Zveličar, naš Bog ter obenem človek, naš brat in naš zgled. Kako lahko to v celoti dojamemo? Ne moremo! Toda to sprejmemo z vero in se čudimo temu, kar nam ta resnica razodeva o Božji ljubezni do človeštva.

`Kaj nam o Bogu pove dejstvo, da je Jezus, ki je Bog, postal človek, da bi nas rešil?`