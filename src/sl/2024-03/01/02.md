---
title:  Neuspešni misijonar
date:   30/06/2024
---

`Kako je Marko predstavljen v Apostolskih delih? Apd 12,12`

Janez Marko, ki je najverjetneje pisec Evangelija po Marku, je bil verjetno še mladenič, ko so se zgodili dogodki, zapisani v Apd 12 (sredi 40. let prvega stoletja). V 12. vrstici je predstavljen kot sin ženske, ki ji je bilo ime Marija. Očitno je bila bogata podpornica cerkve in je v svojem domu gostila molitveno srečanje. Zgodba o Petrovem pobegu iz zapora in dejanjih, ki so sledila temu, ter nato Herodova smrt so polni osupljivih, mestoma celo humornih nasprotij med Petrom in kraljem. Janez Marko v tej zgodbi ni igral nobene vloge, toda to, da je bralcem predstavljen na tej točki, nas pripravi na njegovo poznejšo povezavo z Barnabo in Pavlom.

`Kako se je Janez Marko povezal s Pavlom in Barnabo in kaj je bil sad tega? Apd 13,1-5.13`

V Apd 13 je opisano Barnabovo in Pavlovo prvo misijonsko potovanje, ki se je začelo okoli leta 46. Janez Marko je omenjen šele v 5. vrstici in je v vlogi pomočnika oziroma služabnika. Do 13. vrstice, kjer je strnjeno napisano, da se je vrnil v Jeruzalem, se mladenič ne omenja več.

Za njegov odhod ni podan noben razlog. Ker v besedilu ni nobenega opisa njegovih čustev in občutij, je razlog odhoda z misijonskega potovanja, ki je bilo gotovo polno nevarnosti in izzivov, prepuščen bralčevi domišljiji. Ellen G. White piše, da je »Marko, premagan od strahu in malodušja, nekaj časa omahoval glede svojega namena, da bi se z vsem svojim bitjem izročil Gospodovemu delu. Ni bil vajen težav, zato so mu nevarnosti in pomanjkanje na poti vzele pogum« (Dejanja apostolov, str. 109). Preprosto povedano, stvari so zanj postale pretežke, zato je odnehal.

`Le kdo v določenem trenutku ni odnehal ali mu ni spodletelo, še posebej na duhovnem področju? Kaj si se naučil iz te izkušnje?`