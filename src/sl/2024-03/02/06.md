---
title:  Ali lahko obdržiš skrivnost?
date:   11/07/2024
---

`Kaj nam naslednji odlomek pove o Jezusu? Kako se je vedel do ljudi na robu družbe? Mr 1,40-45`

Gobavost se v tem odlomku in v celotni Novi zavezi ne nanaša samo na to, kar danes poznamo pod imenom Hansenova bolezen. Ta svetopisemski izraz bi bilo bolje prevesti kot »strašna kožna bolezen«, ki je vključevala tudi druge kožne bolezni. Hansenova bolezen se je na starem Bližnjem Vzhodu pojavila okoli tretjega stoletja pr. n. št. (glej David P. Wright in Richard N. Jones, »Leprosy,« The Anchor Bible Dictionary, vol. 4 [New York: Doubleday, 1992], str. 277–282). Zato bi gobavec, ki je omenjen v tem odlomku, lahko imel Hansenovo bolezen, čeprav ne vemo zagotovo, za čim je trpel; vemo le, da je bilo hudo.

Gobavec je veroval, da ga Jezus lahko očisti. V 3 Mz 13 piše, da je bil gobavec obredno nečist in se je moral izogibati stikom z drugimi ljudmi (3 Mz 13,45.46).

Jezus se ga je usmilil in se ga dotaknil. »Zasmilil se mu je, iztegnil je roko, se ga dotaknil in mu rekel: ›Hočem, bodi očiščen!‹« (Mr 1,41) Zaradi dotika bi moral Jezus ostati nečist do večera in se takrat umiti, da bi spet postal obredno čist (3 Mz 13–15). Toda besedilo jasno pravi, da je Jezusov dotik očistil bolnika gobavosti. Tako Jezus ni postal nečist, ko se je dotaknil gobavca.

Jezus je moškega poslal k duhovniku in mu naročil, naj nese s seboj žrtev, ki jo je Mojzes predpisal za take primere (3 Mz 14). Skozi celoten evangelij je Jezus prikazan kot zagovornik in podpornik Mojzesovih naukov (Mr 7,10; Mr 10,3.4; Mr 12,26.29-31). Ta pogled je bil v ostrem nasprotju z verskimi voditelji, ki so v Mr 7, 10 in 12 izkrivljali prvotni namen naukov, ki jih je Bog dal po Mojzesu. Te podrobnosti pojasnjujejo, zakaj je Jezus naročil moškemu, naj nikomur ne pove, kaj se je zgodilo (Mr 1,44). Če bi moški povedal, da ga je Jezus ozdravil, bi to morda vplivalo na duhovnikove predsodke do Jezusa.

Toda ozdravljeni gobavec tega ni razumel. Neposlušen Jezusovemu naročilu je razširil novico daleč naokoli, zaradi česar Jezus ni mogel več odkrito priti v mesto.

`Kako se lahko prepričamo, da ne delamo stvari, ki bi ovirale širjenje evangelija ne glede na to, kako dobri so naši nameni?`