---
title:  »Hodi za menoj«
date:   07/07/2024
---

`Kdo so bili moški, ki jih je Jezus poklical za učence? Kako so se odzvali? Mr 1,16-20`

V Mr 1 ni zabeleženih veliko Jezusovih besed. V Mr 1,17 beremo Jezusove besede, namenjene ribiču Simonu, ki je kasneje dobil ime »Peter«, in njegovemu bratu Andreju, prav tako ribiču. Ta dva moška sta ribarila na obali Galilejskega morja.

Besedilo ne omenja čolna ali druge ribiške opreme, kar morda nakazuje na to, da moška nista bila v dobrem finančnem položaju. V Mr 1,19.20 beremo, da sta bila Jakob in Janez v čolnu s svojim očetom in najemniki, kar nakazuje, da sta bila premožnejša od Petra in Andreja. Luka piše, da je Peter imel čoln ter da sta bila Jakob in Janez Petrova in Andrejeva sodelavca (Lk 5,1-11). Toda Evangelij po Marku želi morda prikazati kontrast med dvojico bratov. Da bi ponazoril to razliko, je Jezus za učenca povabil tako brata, ki sta imela več sredstev, kakor brata, ki sta imela manj.

Jezusov poziv tem moškim je bil preprost, neposreden in preroški. Povabil jih je, naj hodijo za njim, tj. naj postanejo njegovi učenci. Povedal jim je, da bo iz njih naredil ribiče ljudi, če se bodo odzvali njegovemu vabilu.

`Razmisli, zakaj so ti moški pri priči pustili vse in šli za Jezusom. Mr 1,16-20`

Evangelij po Janezu natančneje dopolni to sliko (Jn 1,29-42). Videti je, da sta bila brata sledilca Janeza Krstnika in sta slišala njegove besede o tem, da je Jezus »Božje Jagnje, ki odvzema greh sveta« (Jn 1,29). Prišla sta k Jezusu in se družila z njim blizu Jordana. Posledično tudi njun odziv na Jezusovo vabilo ni bil znamenje prenagljenosti ali želje po pustolovščinah. Pošteno sta razmislila o tem.

Toda zakaj Marko ni razkril več podrobnosti? Verjetno zato, ker je želel poudariti Jezusovo moč. Jezus vabi – in navdušeni ribiči se odzovejo; njihovo življenje ter svet ne bodo nikoli več enaki.

`Čemu si se moral odpovedati, da bi hodil za Jezusom? Razmisli o posledicah svojega odgovora, še posebej če se ne moreš spomniti ničesar.`