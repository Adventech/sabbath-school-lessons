---
title:  Za globlje proučevanje
date:   12/07/2024
---

V knjigi _Jezusovo življenje_ preberi poglavji »V Kafarnaumu« in »Če hočeš, me moreš očistiti«.

Kako je Jezus prikazan v Mr 1? Jezus je imel oblast poklicati učence, in ti so se odzvali vabilu. V nasprotju z nečistimi Satanovimi demoni je Jezus čist. Odvija se mogočen spopad med dobrim in zlom, in Jezus je močnejši od demonov. Jezus je usmiljen do bolnih; pomaga jim in se dotakne tudi tistih, katerih se verjetno nihče ne bi dotaknil.

»V shodnici je Jezus govoril o kraljestvu, ki ga je prišel ustanovit, in o svojem poslanstvu za osvoboditev Satanovih sužnjev. Nenadoma ga je prekinil krik groze. Neki blaznež se je dvignil izmed ljudi in zavpil: ›Kaj imaš z nami, Jezus iz Nazareta? Prišel si, da nas pogubiš? Poznam te, kdo si: Božji svetnik‹ (Lk 4,34 CHR).

Nastala sta zmeda in preplah. Pozornost ljudi je bila odvrnjena od Kristusa, zato niso poslušali njegovih besed. To je bil Satanov cilj, ko je pripeljal svojo žrtev v shodnico. Toda Jezus je pokaral hudobnega duha, rekoč: ›‘Umolkni in pojdi iz njega!‘ Demon ga je vrgel na sredo in odšel iz njega, ne da bi ga poškodoval‹ (Lk 4,35). /…/

Zmagovalec nad Satanom v puščavi skušnjave se je znova soočil s sovražnikom. Hudobni duh je uporabil vso moč, da bi zadržal oblast nad svojo žrtvijo. Tukaj se umakniti bi pomenilo prepustiti zmago Jezusu. /…/ Toda Zveličar je spregovoril z oblastjo in osvobodil sužnja.« (Ellen G. White: _Jezusovo življenje_, str. 211, 212)

Naš Gospod je opravljal svojo službo, se selil iz kraja v kraj in bil skoraj ves čas v stiku s številnimi ljudmi. Kako je lahko ohranil miren in stabilen pristop k poslanstvu in ljudem? Nedvomno zaradi svoje vsakodnevne molitvene izkušnje.

Razmisli, kakšen urnik bi ti odgovarjal za molitev in proučevanje Svetega pisma. Vzemi si čas za razvijanje mirnega duha, ki ga bosta vodila Sveti Duh in Božja beseda.

**Vprašanja za pogovor**

`V razredu se pogovorite o vprašanju molitve. Zakaj je molitev tako zelo pomembna v kristjanovem življenju? Kaj ljudi običajno zanima glede namena in učinkovitosti molitve?`

`Pogovorite se o primerih, ko bi bilo bolje, da o svoji veri ne povemo preveč. Kdaj je preudarno molčati in kako to narediti, ne da bi ogrozili svoje predanosti pričanju?`

`Kdo so »gobavci« v vaši kulturi? Kako jih lahko vaša cerkev doseže in se jih »dotakne« s sporočilom evangelija?`