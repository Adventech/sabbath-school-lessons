---
title:  Skrivnost Jezusovega poslanstva
date:   10/07/2024
---

`Katerih pomembnih naukov se lahko naučimo iz Jezusovega ravnanja v Mr 1,35-39?`

Jezus je vstal pred sončnim vzhodom ter šel molit na tih in osamljen kraj. V Mr 1,35 je poudarjeno, da je bila molitev v središču Jezusovega delovanja. Drugi glagoli te povedi povzemajo dogodek: vstal je, odšel je, napotil se je (v grščini so ti glagoli v aoristu, ki izraža [preteklo] dovršeno dejanje). Toda glagol »moliti« je v nedovršni obliki, ki nakazuje trajajoč proces. V besedilu je poudarjeno tudi to, kako zgodaj je Jezus šel ven, s čimer je nakazano, da je dolgo molil.

V vseh evangelijih je Jezus predstavljen kot mož molitve (Mt 14,23; Mr 6,46; Jn 17). Zdi se, da je to ena od ključnih skrivnosti moči Jezusovega služenja.

`Kaj nam naslednja vrstica razkriva o Jezusovem molitvenem življenju? Lk 6,12`

Mnogi kristjani imajo določen čas za molitev. Ta navada je dobra in pravilna, toda spremeni se lahko v rutino, ki jo opravljamo brez razmišljanja. Eden od načinov, kako prekiniti ustaljeni vzorec, je, da občasno spremenimo čas molitve ali da molimo dlje kot običajno. Bistveno je, da se ne omejimo na nekaj, česar nikoli ne spremenimo.

Peter in njegovi prijatelji nikoli niso pospremili Jezusa na njegov kraj molitve. Morda so vedeli za ta kraj, ker so Jezusa našli tam. Povedali so mu, da ga vsi iščejo, in mu s tem namignili, naj nadaljuje vznemirljivo izkušnjo prejšnjega dne – naj ozdravi še več ljudi in pove še več naukov. Na njihovo presenečenje je Jezus oporekal tej zamisli in jih opozoril na širše polje služenja drugim krajem. »Rekel jim je: ›Pojdimo drugam, v bližnja naselja, da bom tudi tam oznanjal, kajti za to sem prišel‹«. (Mr 1,38)

`Če je sam Jezus preživel toliko časa v molitvi, koliko več bi ga morali šele mi! Česa se lahko naučimo od njega?`