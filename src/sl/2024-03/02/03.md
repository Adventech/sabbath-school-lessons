---
title:  Nepozabno bogoslužje
date:   08/07/2024
---

`Katera nepozabna izkušnja se je zgodila v sinagogi v Kafarnaumu? Katerih duhovnih resnic se lahko naučimo iz tega dogodka? Mr 1,21-28`

Večina kristjanov ima nekaj nepozabnih spominov na svojo krščansko pot: odločitev za Jezusa; dan krsta; globoka pridiga, zaradi katere so občutili Božjo bližino … Ti trenutki niso le nepozabni, temveč lahko spremenijo vernikovo življenje.

To je bila morda izkušnja nekaterih ljudi v Kafarnaumu tisto soboto, ki je opisana v Mr 1. »Strmeli so nad njegovim naukom, kajti učil jih je kakor nekdo, ki ima oblast, in ne kakor pismouki.« (Mr 1,22) Medtem ko je Jezus učil, je obsedenec, na katerega so nedvomno vplivale Jezusove besede, zavpil: »Kaj imamo s teboj, Jezus Nazarečan? Si nas prišel pokončat? Vem, kdo si: Sveti, Božji.« (Mr 1,24) Jezus je nato izgnal demona iz človeka.

Razmisli o posledicah demonovih besed.

Prvič, demon je Jezusa prepoznal kot »Svetega, Božjega«. Zaznal je, da je Jezus Božji sveti odposlanec v primerjavi z nečisto in nesveto Satanovo vojsko. Pri bogoslužju bi pričakovali svete reči in posameznike, ne pa nesvetih in nečistih. V tej zgodbi opazimo velik kontrast med silami dobrega in silami zla. Opazimo lahko resničnost velikega spopada. Ljudje takrat morda še niso vedeli, kdo je Jezus, toda demon je vedel in je to javno priznal.

Drugič, Jezusov ukaz demonu, naj zapusti človeka, je povsem razumljiv, toda čemu ukaz »umolkni« (Mr 1,25)? Na tem mestu v Evangeliju po Marku se prične razvijati zanimiv motiv: Jezus zahteva molčečnost glede svoje identitete. Učenjaki temu pravijo »mesijanska skrivnost«.

Jezusov poziv k molčečnosti je smiseln zaradi politično obarvanih mesijanskih pričakovanj tistega časa. Biti mesija je bilo tvegano. Vendar pa poziv k molku vsebuje nedvoumno razodetje tega, kdo je Jezus. Čez čas je postalo jasno, da se Jezusove identitete ne da skriti. Resnica o tem, kdo je, je postala središče evangeljskega sporočila. Ljudje morajo vedeti, kdo je Jezus, in se odločiti, kako se bodo odzvali na njegov prihod in kaj bo to pomenilo za njihovo življenje.

`Kdaj je modro, da pri pričanju drugim ne povemo vsega, kar verujemo glede »sedanje resnice«?`