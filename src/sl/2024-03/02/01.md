---
title:  Jezusov delovni dan – poslanstvo
date:   06/07/2024
---

### Preberi pred proučevanjem
Mr 1,16-45; Mr 5,41; Lk 6,12; Jn 1,29-42; 3 Mz 13

> <p>Ključno besedilo</p>
> Jezus jima je rekel: »Hodita za menoj in naredil vaju bom za ribiča ljudi!« Mr 1,17

Vsak evangelij na poseben način predstavi začetek Jezusove službe.

V Evangeliju po Mateju je Jezus na začetku svojega poslanstva poklical učence in povedal pridigo na gori.

Luka na začetku evangelija pripoveduje zgodbo o Jezusovi uvodni pridigi v nazareški sinagogi neke sobote.

Janez piše, da je Jezus najprej poklical nekaj učencev; temu je sledila poroka v Kani, kjer je naredil svoj prvi čudež oziroma znamenje.

V Evangeliju po Marku izvemo, da je Jezus na začetku poklical štiri učence; temu je sledila sobota v Kafarnaumu.

»Sobota z Jezusom« na začetku Evangelija po Marku bralca seznani s tem, kdo je Jezus. V svetopisemskem odlomku, ki ga bomo obravnavali v nauku tega tedna, je zapisanih zelo malo Jezusovih besed: samo kratek poziv učencem, ukaz demonu, načrt za obisk drugih krajev in navodilo gobavcu, naj se pokaže duhovniku, če želi ozdraveti. Poudarek je na akciji, še posebej na zdravljenju ljudi. Pisec tega evangelija je pogosto uporabil besedo takoj, da bi ponazoril hitro napredovanje Jezusovega poslanstva.