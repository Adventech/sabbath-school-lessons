---
title:  Še več opravljanja poslanstva v soboto
date:   09/07/2024
---

`Kako je Jezus pomagal Petrovi družini? Katere duhovne nauke lahko izluščimo iz tega dogodka? Mr 1,29-34`

Po izjemnem sobotnem bogoslužju v sinagogi se je Jezus z majhno skupino učencev (Petrom, Andrejem, Jakobom in Janezom) odpravil na Petrov dom, da bi preostanek sobote preživeli ob prijateljskem obroku in druženju.

Toda dan ni bil brez skrbi. Petrova tašča je bila vročična, kar je takrat pomenilo, bodisi da ti bo kmalu bolje bodisi da boš kmalu umrl. Jezusa so obvestili o njeni bolezni. Jezus jo je nato prijel za roko in ji pomagal vstati. Pri priči jim je začela streči! Kako mogočen primer načela, da bodo tisti, ki jih je Jezus rešil in ozdravil, posledično služili drugim!

V Evangeliju po Marku se pogosto zgodi, da Jezus bolnika ozdravi z dotikom (Mr 1,41; 5,41), čeprav se na več mestih dotik ne omenja (Mr 2,1-12; Mr 3,1-6; Mr 5,7-13).

Tisto soboto Jezus kar ni in ni nehal služiti. Po sončnem zahodu so številni prišli v Petrovo hišo po ozdravljenje; nedvomno zaradi tega, kar se je dopoldne zgodilo v sinagogi. Dejstvo, da pisec evangelija bralcem ne pojasni, zakaj so ljudje čakali do sončnega zahoda, nakazuje, da so bralci poznali razlog. Ta značilnost kaže na to, da so bili bralci njegovega evangelija posvečevalci sobote.

Marko pravi, da se je tistega večera vse mesto zgrnilo k Petrovim vratom (Mr 1,33). Jezusu je gotovo vzelo kar precej časa, da je pomagal vsem obiskovalcem.

»Več ur so prihajali in odhajali, ker nihče ni vedel, ali bo Zdravnik jutri še med njimi. Kafarnaum ni bil še nikoli priča takšnemu dnevu. Glasovi zmagoslavja in vzkliki osvoboditve so polnili zrak. Zveličar se je veselil radosti, ki jo je povzročil. Ko je videl trpljenje teh, ki so prihajali k njemu, je bilo njegovo srce ganjeno od sočutja, zato se je veselil svoje moči, da jim je lahko vrnil zdravje in srečo.

Jezus ni nehal delati, dokler ni ozdravil zadnjega bolnika. Šele pozno ponoči je množica odšla in na Simonovo hišo se je spustil mir. Dolg naporen dan je minil in Jezus je šel počivat. Ko je mesto še spalo, je ›vstal, se odpravil ven na samoten kraj in tam molil‹ (Mr 1,35).« (Ellen G. White: _Jezusovo življenje_, str. 215)