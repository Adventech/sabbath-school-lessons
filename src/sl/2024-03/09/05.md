---
title:  Zemeljske dolžnosti in nebeške posledice
date:   28/08/2024
---

`Kaj se dogaja v Mr 12,13-27 in katere resnice je tu podal Jezus?`

Verski voditelji so poskušali ujeti Jezusa v čem, s čimer bi ga lahko obsodili pred predstavniki Rimskega cesarstva ali pred ljudstvom. Pri tej zadevi je šlo za plačevanje davkov. V tistih časih in krajih se je neplačevanje davkov lahko razumelo kot upor proti rimski vladi, kar je bilo resno kaznivo dejanje.

Jezus se je s svojim odgovorom, da je treba dati cesarju, kar je cesarjevega, in Bogu, kar je Božjega, izmaknil pasti in obenem izpostavil vernikovo odgovornost do oblasti. »Pojasnil je, da živijo pod zaščito rimske oblasti, zato morajo plačevati tudi zahtevane dajatve, dokler to ni v nasprotju z obveznostjo nebesom. Toda medtem ko se miroljubno pokoravajo državnim zakonom, se morajo vedno najprej pokoravati Bogu.« (Ellen G. White: _Jezusovo življenje_, str. 527)

Temu je sledilo vprašanje o vstajenju mrtvih. Saduceji so bili duhovniška skupina, ki je za navdihnjene priznavala samo pet Mojzesovih knjig. Niso verjeli v vstajenje mrtvih. Scenarij, ki so ga predstavili Jezusu, se verjetno ni zares zgodil. Povedali so mu, da je sedem bratov imelo eno žensko. Da bi človek, ki je umrl brez sinov, obdržal zemljo in imetje ter bi se njegova družinska linija nadaljevala, se je po Mojzesovem zakonu moral njegov brat poročiti z vdovo; vsi otroci, ki so se rodili v tej zvezi, so bili pravni dediči umrlega brata (5 Mz 25,5-10).

Saduceji so si prizadevali podpreti svoj nauk o vstajenju, zato so opozorili na moralno dilemo: Čigava žena bo ta ženska ob vstajenju? Jezus se je odzval v dveh korakih; navezal se je na Sveto pismo in na Božjo moč. Najprej je opisal Božjo moč, ki se kaže v obujanju mrtvih, in povedal, da se ljudje v nebesih ne bodo poročali. Nato je branil nauk o vstajenju in se pri tem navezal na 2 Mz 3,1-22, kjer Bog o sebi pravi, da je Abrahamov, Izakov in Jakobov Bog. To pomeni, da bodo Abraham, Izak in Jakob vstali. Ne bodo ostali mrtvi, če Bog še vedno je Abrahamov, Izakov in Jakobov Bog, ti očaki pa so trenutno mrtvi.

`Kaj bi odgovoril nekomu, ki bi te vprašal, ali poznaš Božjo moč? Zakaj bi tako odgovoril?`