---
title:  Za globlje proučevanje
date:   30/08/2024
---

V knjigi _Jezusovo življenje_ preberi poglavja »Obsojeno ljudstvo«, »Ponovno čiščenje templja« in »Spopad«.

»Kristusovo prekletstvo drevesa, ki ga je ustvaril s svojo močjo, je opomin za vse cerkve in vse kristjane. Nihče ne more izpolnjevati Božjega zakona, če ne služi drugim. Toda veliko jih je, ki ne živijo Kristusovega usmiljenega in nesebičnega življenja. Nekateri, ki se imajo za popolne kristjane, ne razumejo, kaj pomeni služiti Bogu. Načrtujejo in razmišljajo, kako bi ugodili sebi. Delajo samo zase. Čas ima zanje vrednost samo, če ga lahko uporabijo zase. To je njihov cilj v vsem, kar počnejo. Ne služijo svojim bližnjim, temveč sebi. Bog jih je ustvaril, da živijo v svetu, kjer bi morali nesebično služiti. Njegov namen z njimi je, da pomagajo ljudem na vse možne načine. Toda njihov jaz je tako velik, da ne morejo videti ničesar drugega. Ne družijo se z ljudmi. Ti, ki tako živijo samo zase, so podobni smokvi, ki je veliko obetala, a ni imela nobenega sadu. Izpolnjujejo bogoslužne obrede, vendar brez spokorjenja ali vere. Trdijo, da spoštujejo Božji zakon, toda manjka jim poslušnost. Govorijo, a ne delajo. Kristus je s svojo obsodbo smokve pokazal, kako odvratno je v njegovih očeh takšno prazno pretvarjanje. Povedal je, da je ta, ki javno greši, manj kriv od tistega, ki trdi, da služi Bogu, a ne obrodi sadu v njegovo slavo.« (Ellen G. White: _Jezusovo življenje_, str. 510, 511)

**Vprašanja za pogovor**

`Razmisli o pomenu Kristusovega čiščenja templja. Kako se lahko to načelo nanaša tudi na našo cerkev? Kako naj bi potekalo takšno čiščenje?`

`Jezus se je v evangelijih vedno znova navezoval na Staro zavezo in opozarjal na to, da se morajo izpolniti Pisma. Kaj nam to pove o tem, kako pomembno je Sveto pismo za krščansko življenje? Zakaj moramo goreče zavrniti vsak poskus zmanjševanja avtoritete Svetega pisma, še posebej izjave, da je Sveto pismo skupek človeških zamisli o Bogu, o tem, kdo je Bog, in njegovem delovanju?`

`Kje je zdrava meja med cerkvijo in državo? Kako Jezusov nauk v Mr 12,13-17 vodi naš razmislek o tem?`

`V Svetem pismu poišči odlomke, ki govorijo o vstajenju mrtvih. Zakaj je ta nauk tako pomemben za našo vero, še posebej za naše razumevanje stanja mrtvih?`