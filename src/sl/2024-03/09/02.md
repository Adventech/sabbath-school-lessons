---
title:  Zmagoslavni prihod
date:   25/08/2024
---

`Kaj se zgodi v Mr 11,1-11? (Primerjaj z Zah 9,9.10.)`

Polovica te zgodbe govori o tem, kako je Jezus poslal dva učenca v bližnjo vas, da bi mu pripeljala osla, na katerem bo prijezdil v Jeruzalem. Zakaj je evangelist temu posvetil toliko časa?

Prvič, ta dogodek kaže na Jezusovo preroško moč, povečuje dostojanstvo njegovega prihoda in ga povezuje z Božjo voljo. Drugič, ta vidik zgodbe je povezan z Zah 9,9.10, ki govori o kralju, ki v Jeruzalem prijezdi na oslu. Vse to spominja na Salomonov prihod v Jeruzalem na oslu (1 Kr 1,32-48), ko se je Adonija poskušal povzpeti na prestol in je David ukazal, naj bo Salomon pri priči okronan za kralja.

»Prerok Zaharija je petsto let pred Kristusovim rojstvom napovedal prihod Izraelovega kralja. Sedaj se bo to prerokovanje izpolnilo. Ta, ki tako dolgo ni hotel sprejemati kraljevske časti, je zdaj prihajal v Jeruzalem kot obljubljeni dedič Davidovega prestola.« (Ellen G. White: _Jezusovo življenje_, str. 497)

Jeruzalem se nahaja na hribovitem področju na nadmorski višini približno 740 metrov. V Jezusovem času je štel med 40.000 in 50.000 prebivalcev, toda številka je močno narastla med pasho. Mesto je takrat obsegalo samo 1,01 km2, od česar je tempeljski grič zasedel 0,15 km2. Nad mestom je stal čudovit tempeljski kompleks.

Jezus je v Jeruzalem vstopil na vzhodnem delu. Spustil se je z Oljske gore in na tempeljski grič najverjetneje prišel skozi Zlata vrata, ki so zdaj zazidana. Njegov prihod je vznemiril celotno mesto, saj so se vsi zavedali pomena njegovega simboličnega dejanja. Množica, ki ga je spremljala, je vzklikala hozana, kar je sprva pomenilo »Reši, prosimo te«, sčasoma pa se je pomen te besede spremenil v »Slava Bogu«.

Čas skrivnostnosti, pri kateri je Jezus vztrajal večino Evangelija po Marku, se je iztekel. Zdaj je Jezus prišel v Jeruzalem na način, ki je bil značilen za kralje v starem Izraelu. Šel je v tempelj, a ker je bilo že pozno, se je samo razgledal naokoli in se nato z dvanajsterico umaknil v Betanijo. Kar bi se lahko sprevrglo v nemir ali upor, se je končalo s tihim umikom. Toda naslednji dan je bil precej drugačen.

`Prizor jezdenja na oslu v misli prikliče ponižnost. Zakaj je ponižnost tako pomembna lastnost, zlasti za kristjane? Na kaj smo v luči križa sploh lahko ponosni?`