---
title:  Napetosti v Jeruzalemu
date:   24/08/2024
---

### Preberi pred proučevanjem
1 Kr 1,32-48; Iz 56,7; Jer 7,11; Zah 9,9.10; Mr 11; Mr 12,1-34

> <p>Ključno besedilo</p>
> Kadar vstanete k molitvi, odpustite, če imate kaj proti komu, da vam tudi vaš Oče, ki je v nebesih, odpusti vaše prestopke. Mr 11,25

V Mr 2 in 3 je zapisanih pet razprav med Jezusom in verskimi voditelji (glej 3. nauk). Ko je Jezus prispel v Jeruzalem, je imel z verskimi voditelji še šest razprav. V nauku tega tedna bomo proučili te razprave. Dva niza razprav sta kot nekakšni knjižni opori, ki zaznamujeta začetek in konec njegovega poslanstva na zemlji. Vsak niz obravnava vprašanja, ki so pomembna za krščansko življenje. Jezusova navodila – tudi v teh polemičnih okoliščinah – dajejo vernikom smernice tako glede temeljnih vprašanj vere kakor tudi glede praktičnih vsakodnevnih izkušenj.

Verski voditelji so prišli k Jezusu, da bi se soočili z njim, ga zmedli in porazili; vendar jim ni uspelo. Del nauka tega tedna bo zajemal analizo tega, zakaj so si ljudje tako močno prizadevali nasprotovati Bogu, in razmislek o tem, kaj lahko naredimo kristjani, da bi premostili predsodke in se dotaknili src tistih, ki se upirajo klicu Svetega Duha.

Mr 11 se dogaja v času pashe (marec/april) in Jezus je v Jeruzalemu. V Mr 11–16 so zapisani dogodki, ki so se zgodili v samo tednu dni; evangelist na tej točki precej upočasni svoje poročanje. Prvih deset poglavij pokriva približno tri leta in pol. Ta upočasnitev opozarja na pomembnost sklepnih prizorov Jezusovega življenja na zemlji.