---
title:  Prekleto drevo in očiščen tempelj
date:   26/08/2024
---

`Kakšen pomen imajo dogodki, zapisani v Mr 11,1-26?`

Ko je Jezus zjutraj odhajal iz Betanije, ki je bila približno tri kilometre oddaljena od Jeruzalema, je postal lačen. Zagledal je figovec in se mu približal, da bi na njem morda našel nekaj zgodnjih sadežev. To dejanje ne bi veljalo za krajo, starozavezni zakon je namreč določal, da človek za potešitev lakote lahko jé hrano s sosedovega polja ali sadovnjaka (3 Mz 19,9; 3 Mz 23,22; 5 Mz 23,25). A ker Jezus na drevesu ni našel fig, je rekel: »Naj od tebe nikoli več nihče ne jé sadu!« (Mr 11,14) To je bilo zelo nenavadno in netipično za Jezusa, toda to, kar je sledilo, je bilo še bolj presenetljivo.

Sledeči dogodek se je zgodil na dvorišču templja, kjer so prodajali žrtve (to prakso je pred kratkim vzpostavil duhovnik Kajfa). Jezus je z dvorišča odgnal prodajalce, da bi ljudje lahko v miru in tišini častili Boga. Njegovo dejanje je bilo neposredna žalitev za tiste, ki so bili odgovorni za tempeljski sistem.

Jezus je povezal dva starozavezna odlomka v ostro grajo nesvetega trgovanja. Poudaril je, da je tempelj hiša molitve za vsa ljudstva (Iz 56,7), torej tudi za pogane. Potem je rekel, da so voditelji iz templja naredili razbojniško jamo (Jer 7,11). Na koncu tega neverjetnega dne je Jezus z učenci odšel iz mesta (Mr 11,19).

Naslednje jutro, ko so se vračali v Jeruzalem (Mr 11,20-26), so bili učenci presenečeni, ko so videli, da se je figovec posušil vse do korenin. Jezus je v svoji razlagi tega, kar se je zgodilo, podal nauk o molitvi in odpuščanju.

Ti dve zgodbi sta četrti »sendvič zgodbi« v Evangeliju po Marku (glej 3. nauk). V teh zgodbah se dramska ironija pojavi pri vzporednih likih, ki delajo nasprotujoča si dejanja, ali pri nasprotnih likih, ki delajo vzporedna dejanja. Jezus prekolne drevo, toda očisti tempelj; pri tem gre za dve nasprotni dejanji. Toda ironija je, da so verski voditelji zdaj začeli kovati načrt za Jezusovo usmrtitev; to dejanje pa pomeni konec tempeljske službe, saj se je izpolnila v njem.

`Katere stvari v tvojem življenju mora Jezus očistiti? Kako se to lahko zgodi?`