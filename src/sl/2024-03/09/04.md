---
title:  Kdo pravi, da to lahko narediš?
date:   27/08/2024
---

`Kakšen izziv so verski voditelji postavili Jezusu in kako se je odzval? Mr 11,27-33`

Dan po tem, ko je Jezus očistil tempelj, so ga verski voditelji na tempeljskem dvorišču vprašali, s kakšno oblastjo je deloval prejšnji dan. Resnica jih ni zanimala, prizadevali so si ga ujeti v past. Če bi rekel, da mu je oblast dal Bog, bi ga takoj zavrnili, češ da preprost podeželski tesar ne more imeti takšne oblasti. Če pa bi priznal, da deluje s človeško oblastjo, bi ga zavrnili in označili za bedaka.

Toda Jezus je vedel, da ga hočejo ujeti v past, zato je rekel, da bo odgovoril na njihovo vprašanje, če mu najprej odgovorijo na njegovo. Vprašal jih je, ali je bil Janezov krst od Boga ali od ljudi. Verski voditelji so pri priči spoznali, da so v resnici oni tisti, ki so se ujeli v past. Če bi rekli, da je bil Janezov krst od Boga, bi jim Jezus rekel: »Zakaj mu torej niste verjeli?« Ker so se bali ljudstva, niso želeli reči, da je bil od ljudi, zato so se zlagali in rekli, da ne vedo. Jezus jim je odvrnil: »Tudi jaz vam ne povem, s kakšno oblastjo to delam.« (Mr 11,33)

`Kaj se je zgodilo po Jezusovem pogovoru z verskimi voditelji? Mr 12,1-12`

Jezus je povedal priliko o vinogradu, lastniku in viničarjih, ki so bili najemniki vinograda. Ta prilika je zelo podobna prispodobi o vinogradu, ki je zapisana v Iz 5, kjer je Bog obtožil nezvestega Izraela. Vsakdo, zagotovo pa verski voditelji, je opazil to podobnost.

Prilika krene v zelo nenavadno smer, ko najemniki nočejo dati del grozdja lastniku. Namesto tega z njegovimi služabniki ravnajo grdo in nekatere celo ubijejo. Končno lastnik k njim pošlje svojega ljubljenega sina, misleč, da ga bodo spoštovali. Viničarji predvidevajo, da bodo dobili vinograd, če ubijejo sina. Njihovo sklepanje je povsem nelogično, sodba, ki je izrečena nad njimi, pa upravičena.

Jezus je s to priliko verske voditelje opozoril, kam vodijo njihovi koraki. V tej luči je njegova prilika ljubeče svarilo. Še vedno ni bilo prepozno, da se spremenijo in izognejo obsodbi. Nekateri so se kasneje res pokesali, spremenili in sprejeli Jezusa. Drugi pa ne.