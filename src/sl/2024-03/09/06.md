---
title:  Največja zapoved
date:   29/08/2024
---

`Kaj je Jezusa vprašal prijazni pismouk in kako mu je Jezus odgovoril? Mr 12,28-34`

Do te točke v Evangeliju po Marku je bila večina verskih voditeljev z nekaj izjemami sovražno nastrojena proti Jezusu. To je bilo še posebej res v Jeruzalemu, kjer se je Jezus soočil z voditelji na temo tempeljskega čaščenja, kar je bila osrednja točka judovske vere. Pismouk v Mr 12,28-34 je poslušal nesoglasja in cenil Jezusove odgovore, kar kaže na njegovo iskrenost in pogum spričo prevladujoče sovražnosti do Jezusa. Enostavneje bi bilo samo stati ob strani in opazovati, četudi bi čutil naklonjenost do Jezusa. Toda ta moški je ravnal drugače.

Pismouk se je s svojim vprašanjem o tem, katera zapoved je največja, dotaknil samega bistva vere. Jezus se je odzval preprosto in jasno. Citiral je šemo, judovsko priznanje vere iz 5 Mz 6,4.5. Po Jezusovih besedah je največja zapoved ljubiti Boga z vsem svojim srcem, dušo, umom in močjo, kar pomeni z vsem svojim bitjem. Jezus je nato povedal, katera je druga največja zapoved, pri čemer je spet citiral Staro zavezo: ljubi svojega bližnjega kakor samega sebe (3 Mz 19,18).

Včasih se ljudje sprašujejo, kako je mogoče zapovedati ljubezen. Kulturni kontekst zapovedi v 5. Mojzesovi knjigi nam pomaga bolje razumeti to vprašanje. Besedišče te zapovedi je podobno besedišču starodavnih pogodb med dvema stranema; izraz za »ljubezen« se nanaša na upoštevanje zahtev pogodbe in na njihovo zvesto izpolnjevanje. Čeprav ta izraz ne izključuje globoke naklonjenosti med obema stranema, pa je bolj v ospredju pomen dejanj, ki izkazujejo zvestobo.

Pismouk je bil iskren ter je opazil jasnost in preprostost Jezusovega odgovora, zato mu je to tudi povedal. Lahko si samo predstavljamo, kako so se ob tem namrščili drugi verski voditelji, ta pismouk je namreč pohvalil Jezusa, da je dobro odgovoril, česar nihče od njih ni bil pripravljen reči. Jezus je nato pohvalil pismouka za njegov iskren odgovor in mu rekel, da ni daleč od Božjega kraljestva. Blizu Božjega kraljestva pa še vedno ne pomeni v Božjem kraljestvu. Pismouk je še vedno moral spoznati, kdo je Jezus, in mu slediti, kar je naslednji korak na poti vere.

`Kako se naučimo ljubiti Boga z vsem svojim bitjem in bližnje kakor same sebe? Zakaj je križ ključ do izpolnjevanja teh dveh zapovedi?`