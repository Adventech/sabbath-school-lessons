---
title:  Sendvič zgodba, 2. del
date:   18/07/2024
---

`Zakaj je Jezusova družina mislila, da Jezus ni pri pravi? Mr 3,20.21`

Takšna obtožba je precej resna. Običajno se pojavi zaradi primerov, ko oseba ogroža svojo varnost. Jezusova družina je tako menila o njem. Jezus je bil tako zaposlen, da ni utegnil niti jesti, zato so se njegovi sorodniki odločili, da bodo stvar vzeli v svoje roke. Tukaj se zunanja zgodba prekine; začne se notranja zgodba o pismoukih, ki so Jezusa obtožili sodelovanja s hudičem.

Med notranjo in zunanjo zgodbo opazimo nenavadno vzporednico. Zdi se, da je Jezusova družina imela o njem podobno mnenje kot pismouki. Družina je menila, da je zmešan. Pismouki pa so trdili, da sodeluje s hudičem.

`Kaj je želela Jezusova družina in kako se je na njihovo zahtevo odzval Jezus? Mr 3,31-35`

Ta prizor se morda zdi nenavaden. Če bi te prišla obiskat mama ali kateri drug sorodnik, ali ga ne bi želel videti? Težava je bila ta, da Jezusova družina takrat ni bila usklajena z Božjo voljo. Jezus je to prepoznal in v tem odlomku spremenil definicijo družine. Tisti, ki delajo Božjo voljo, so njegovi bratje, sestre in mati. On je Božji Sin in tisti, ki se podredijo Božji volji, postanejo del njegove družine.

Ti dve zgodbi, ki sestavljata Markovo »sendvič zgodbo«, vsebujeta globoko ironijo. V notranji zgodbi Jezus pravi, da hiša, ki je razdeljena sama proti sebi, ne more obstati. Na prvi pogled se zdi, da je v zunanji zgodbi Jezusova lastna hiša – njegova družina – razdeljena sama proti sebi. Toda Jezus razreši ta problem z novo opredelitvijo družine. Njegova prava družina so tisti, ki skupaj z njim uresničujejo Božjo voljo (Lk 12,53; Lk 14,26).

Kristjani so se v vseh zgodovinskih obdobjih večkrat čutili odtujene od svojih sorodnikov. To je resnično težka izkušnja! Ta odlomek iz Evangelija po Marku kaže, da je imel Jezus enako težavo. On razume, kako je to, in lahko potolaži tiste, ki so osamljeni, ker so se odločili zanj.