---
title:  Vabilo Leviju in vprašanje posta
date:   15/07/2024
---

`Kdo je bil Levi, Alfejev sin, in zakaj so nekateri oporekali temu, da postane Jezusov učenec? Mr 2,13-22`

V Jezusovem času so bili cestninarji državni uslužbenci pod krajevno ali rimsko oblastjo. Judje so jih sovražili, ker so jim pogosto odmerili več, kot je bilo predpisano, in so tako bogateli na račun sorojakov. V Mišni, zbirki judovskih pravnih mnenj in razprav, piše: »Če so pobiralci davkov stopili v hišo, [je vse v njej] postalo nečisto …«

Zato ni presenetljivo, da so učitelji postave neodobravajoče vprašali: »Zakaj jé s cestninarji in grešniki?«

Kako se je Jezus odzval na njihovo vprašanje? Obrnil ga je na glavo in izpostavil, da zdravnika potrebujejo bolni in ne zdravi. S tem si je prisvojil naziv duhovnega zdravnika, ki lahko ozdravi dušo, bolno zaradi greha. Ali ne bi moral zdravnik iti tja, kjer so bolni?

V Mr 2,18-22 se odpre nova tema. To je osrednja izmed petih zgodb, ki govorijo o trenjih med Jezusom in verskimi voditelji. V prejšnji je bila predstavljena pojedina, ki jo je priredil Levi, naslednja pa se vrti okoli vprašanja posta. Glavno vprašanje je, zakaj se Jezusovi učenci ne postijo, medtem ko se učenci Janeza Krstnika in farizeji postijo. Jezus se je odzval s prispodobo oziroma priliko, v kateri je svojo prisotnost primerjal s poročno pojedino. Poroka bi bila zelo nenavadna, če bi se vsi svati postili. Toda Jezus je napovedal dan, ko ženina ne bo več med njimi, s čimer je namignil na križ. Takrat bodo imeli ljudje veliko časa za post.

Jezus je nadaljeval z dvema primeroma, s katerima je poudaril nasprotje med njegovim naukom in naukom verskih voditeljev: krpa iz novega blaga na starem oblačilu in novo vino v starih mehovih. Kako zanimiva primerjava med Kristusovim naukom in naukom verskih voditeljev! To kaže, kako pokvarjeni so bili pristopi teh učiteljev. Celo prava vera se lahko spremeni v temo, če ljudje niso previdni.

`Na katere posameznike ljudje danes gledajo tako kot na pobiralce davkov v Jezusovem času? Kako lahko spremenimo svoje mišljenje o njih?`