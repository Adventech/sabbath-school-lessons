---
title:  Gospodar sobote
date:   16/07/2024
---

V Mr 2,23.24 so farizeji obtožili učence, da prestopajo soboto. Judovska tradicija je narekovala, da je v soboto prepovedanih 39 oblik dela, kar je vključevalo tudi to, kar so tukaj delali učenci.

`Kako se je Jezus soočil z obsodbo farizejev? Mr 2,23-28`

Jezus je povedal zgodbo o Davidu, ki je jedel svete kruhe obličja (1 Sam 21,1–6). Kruhe obličja so odstranili v soboto. Če so David in njegovi možje lahko jedli posvečene kruhe, potem so tudi Jezusovi učenci upravičeno smukali in jedli zrna.

Jezus je nadalje poudaril, da je bila sobota ustvarjena za blagoslov človeštva in ne obratno. Njegova trditev je temeljila na dejstvu, da je On Gospodar sobote.

`Kako naslednja zgodba ponazarja Jezusovo misel, da je sobota ustvarjena za človeka? Mr 3,1-6`

Med Jezusom in verskimi voditelji so spet nastala trenja glede sobote. (Bodi pozoren na to, da nasprotovanja nikoli niso zadevala same sobote.) Verski voditelji so želeli obtožiti Jezusa, če bi zdravil v soboto. Jezusa ni bilo strah soočiti se z njimi. Izpostavil je nasprotje med opravljanjem dobrih del in delanjem škode, med reševanjem življenja in ubijanjem. Odgovor na to vprašanje je očiten; delanje dobrega in reševanje življenj sta primerni sobotni dejavnosti.

Jezus je nato ozdravil človeka, kar je razjezilo njegove nasprotnike, ki so pri priči začeli načrtovati, kako bi ga ubili. Ironija te zgodbe je, da so tisti, ki so si prizadevali Jezusa zasačiti pri prestopanju sobote, v resnici sami kršili soboto, ker so ravno takrat načrtovali njegovo smrt.

`Katera načela o posvečevanju sobote lahko izluščiš iz teh dogodkov? S katerimi izzivi posvečevanja sobote se soočamo v sodobnem času?`