---
title:  Sendvič zgodba, 1. del
date:   17/07/2024
---

`Kakšno povezavo opaziš med dvema zgodbama v Mr 3,20-35?`

Ta odlomek je prva »sendvič zgodba« v Evangeliju po Marku; prvo zgodbo prekine druga, pri čemer se prva zgodba konča šele kasneje.

Zunanja zgodba govori o Jezusovih sorodnikih, ki si želijo prevzeti nadzor nad njim, saj menijo, da ni pri pravi (Mr 3,21). Notranja zgodba pripoveduje o jeruzalemskih pismoukih, ki so Jezusa obtožili, da na skrivaj sodeluje s hudičem. (Današnji nauk se osredotoča na notranjo zgodbo, zapisano v Mr 3,22-30.)

V Mr 3,22 pismouki trdijo, da Jezusova zdravilna moč prihaja od hudiča. Jezus se najprej odzove z vseobsegajočim vprašanjem: »Kako more satan izganjati satana?« Nobenega smisla nima, da bi Satan deloval proti sebi. Jezus nato spregovori o delitvi znotraj kraljestva, znotraj hiše in znotraj samega Satana, s čimer pokaže, kako nesmiselna bi bila takšna delitev za njihov uspeh. Potem pa Jezus obrne situacijo in spregovori o tem, da je treba močnega človeka najprej zvezati, če želimo oropati njegovo hišo. V tem primeru je Jezus tat, ki vstopa v Satanovo hišo in zveže kneza teme, da bi osvobodil njegove ujetnike.

`Za kateri greh ni odpuščanja in kaj to pomeni? Mr 3,28-30`

Neodpustljiv greh je greh proti Svetemu Duhu, ko človek delo Duha označi za hudičevo delo. Zapazimo, da je Jezus besede v Mr 3,28.29 povedal zaradi pismoukov, ki so mu rekli, da ima nečistega duha, čeprav je bil v resnici napolnjen s Svetim Duhom. Če delo Svetega Duha razumemo kot hudičevo delo, ne bomo poslušali Svetega Duha, saj nihče pri zdravi pameti ne želi slediti hudičevemu vodstvu.

`Zakaj strah pred tem, da si zagrešil »neodpustljiv greh« v resnici kaže na to, da ga nisi zagrešil? Zakaj je strah sam po sebi dokaz, da tega nisi zagrešil?`