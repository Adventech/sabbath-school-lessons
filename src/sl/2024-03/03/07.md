---
title:  Za globlje proučevanje
date:   19/07/2024
---

V knjigi _Jezusovo življenje_ preberi poglavji »Matej Levi« in »Sobota«.

»Ko so Jezusa vprašali: ›Ali se sme v soboto zdraviti?‹ je odgovoril: ›Kdo izmed vas, ki bi imel eno samo ovco in bi mu v soboto padla v jamo, je ne bi prijel in ne izvlekel? Koliko več je vendar vreden človek kakor ovca! Torej se v soboto sme delati dobro.‹ (Mt 12,10-12)

Vohuni si vpričo množice niso upali Kristusu odgovoriti, ker so se bali, da si bodo nakopali težave. Vedeli so, da je govoril resnico. Raje so pustili človeka trpeti, kakor pa prekršili svoja izročila, medtem ko so rešili žival, ker bi sicer lastnik utrpel izgubo. Tako so izkazovali večjo skrb za nemo žival kakor za človeka, ki je ustvarjen po Božji podobi. To ponazarja delo vseh lažnih ver. Te izvirajo iz človekove težnje, da se povzdigne nad Boga, končajo pa se s ponižanjem človeka pod žival. Vsaka vera, ki nasprotuje Božji oblasti, ogoljufa človeka za slavo, kakršno je imel pri stvarjenju in kakršna bi mu morala biti vrnjena po Kristusu. Vsaka lažna vera uči svoje privržence, da so malomarni do človeških potreb, trpljenja in pravic. Evangelij daje veliko vrednost človeštvu, ker je odkupljeno s Kristusovo krvjo, in uči nežne obzirnosti do človekovih potreb in gorja. Gospod pravi: ›Storil bom, da bo smrtnik dražji od zlata, človek dražji od ofirskega zlata.‹ (Iz 13,12)« (Ellen G. White: _Jezusovo življenje_, str. 242)

**Vprašanja za pogovor**

`Katere prakse ali strategije pomagajo tebi in tvoji krajevni cerkvi ostati dovzetni za trpeče ljudi, kakršen je bil hromi iz Mr 2?`

`Razmisli o tem, kako zaslepljeni s sovraštvom, tradicijo, nauki in vero so bili verski voditelji, ki so zavrnili Jezusa. Niti Jezusovi čudeži niso spremenili njihovega mnenja. Kako lahko preprečimo, da bi se kaj podobnega zgodilo tudi nam?`

`Kako lahko tvoja krajevna cerkev postane »družina« tistim, ki jih je njihova krvna družina morda zavrnila zaradi njihove vere?`

`Še enkrat razmisli o vprašanju »neodpustljivega greha«. V razredu se pogovorite o tem, kaj to pomeni in kako se lahko prepričamo, da ne postanemo krivi takšnega greha.`