---
title:  Jezus ozdravi hromega
date:   14/07/2024
---

`Kaj si je hromi želel, ko so ga privedli k Jezusu, in kaj je prejel? Mr 2,1-12`

Moški je bil hrom, zato so ga njegovi štirje prijatelji morali odnesti k Jezusu. Poročilo pravi, da je Jezus videl vero prijateljev, ki so hromca spustili skozi odprtino v strehi (Mr 2,5). Kako je lahko vera vidna? Kakor ljubezen se tudi vera kaže v dejanjih, kar ponazarja vztrajnost prijateljev.

Moški je potreboval fizično pomoč. Toda ko je prišel k Jezusu, je Jezus najprej izgovoril besede odpuščanja. Moški takrat ni spregovoril niti besede. Verski voditelji pa se v svojih mislih niso strinjali z Jezusovimi besedami. Menili so, da so njegove besede bogokletne in žaljive do Boga ter da si je vzel pravico, ki pripada samo Bogu.

Jezus se je z nasprotniki spopadel na njihovem terenu; uporabil je tipični rabinski način argumentacije, imenovan »od manjšega k večjemu«. Eno je reči, da so človeku odpuščeni grehi, drugo pa je ozdraviti hromega. Če je Jezus z Božjo močjo ozdravil hromega, to potrjuje njegovo trditev, da lahko odpušča grehe.

`Kako nam naslednji odlomek pomaga razumeti, kaj se je dogajalo med Jezusom in voditelji? Mih 6,6-8`

Verski voditelji so pozabili na to, kar je resnično pomembno: pravičnost, usmiljenje in ponižna hoja z Bogom. Ker so bili tako zaposleni z zagovarjanjem svojega razumevanja Boga, so bili zaslepljeni za Božje delovanje pred svojimi očmi. Z ničimer ni nakazano, da so ti možje spremenili svoje mišljenje o Jezusu, čeprav jim je dal zadosti dokazov, da je prišel od Boga. Ni samo bral njihovih misli (kar ni preprosta stvar), temveč je v njihovi prisotnosti tudi ozdravil hromega na način, ki ga niso mogli zanikati.

`Kako se lahko izognemo pasti, v katero so se ujeli ti moški, ki so bili tako zaposleni z verskimi pravili, da so pozabili, kaj je pri pravi veri resnično pomembno? Jak 1,27`