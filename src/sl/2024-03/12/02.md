---
title:  »Si ti judovski kralj?«
date:   15/09/2024
---

`Do kakšnih ironičnih situacij pride v Mr 15,1-15?`

Poncij Pilat je bil upravnik Judeje od leta 26 do 36. Ni bil prijazen vodja in kar nekaj njegovih dejanj je med prebivalci dežele povzročilo preplah (Lk 13,1). Judje so Jezusa zaradi bogokletja obsodili na smrt. Toda pod rimsko oblastjo Judje v večini primerov niso smeli usmrtiti ljudi, zato so Jezusa pripeljali k Pilatu, da bi ga obsodil.

Obtožba proti Jezusu ni izrecno omenjena, vendar jo lahko razberemo iz kratkega vprašanja, ki ga je Pilat zastavil Jezusu: »Si ti judovski kralj?« (Mr 15,2) V starozaveznem času so Izraelci mazilili svojega kralja, zato ni težko razumeti, kako so ljudje izkrivili besedo mesija (»maziljenec«), s tem ko so trdili, da je Jezus zahteval, naj se mu poklonijo kot kralju, kar je pomenilo, da je vladarjev tekmec. Veliki zbor je Jezusa obtožil bogokletja, pred rimskim vodjem pa je bil obtožen hujskanja in vstaje, kar bi lahko pomenilo smrtno obsodbo.

Ironija je, da je Jezus tako judovski Mesija kakor judovski Kralj. Njegove obsodbe zaradi bogokletja in vstaje so bile napačne. Namesto tega bi moral biti deležen spoštovanja in čaščenja. Toda Jezus se je še vedno vedel kraljevsko. Njegov odgovor na Pilatovo vprašanje – »Ti praviš« (Mr 15,2) – je bil zadržan. Kraljevskega statusa ni ne potrdil ne zanikal. S tem je morda namignil, da je kralj, toda drugačne vrste kralj (primerjaj z Jn 18,33-38).

V Mr 15,6 izvemo, da je bila takrat pri Judih navada, da jim je vladar ob pashi izpustil zapornika. Pilat jih je z ironijo v glasu vprašal, ali želijo, da jim izpusti »judovskega kralja« (Mr 15,9).

Pilat je zaznal, da so mu verski voditelji Jezusa pripeljali iz zavisti, vendar ni zaznal, da jim s svojim vprašanjem, koga naj jim izpusti, pravzaprav pomaga. Verski voditelji so nahujskali množico in zahtevali Jezusovo križanje. Pilat se je zdrznil. Križanje je bil grozljiv način umiranja, še posebej za človeka, ki ga je imel za nedolžnega. Kako boleče ironično je, da si je poganski vladar prizadeval rešiti Mesija, medtem ko so ga judovski verski voditelji hoteli križati.

`Kako se lahko upreš temu, da slediš množici, predvsem takrat ko je pritisk velik?`