---
title:  Jezusu sodijo in ga križajo
date:   14/09/2024
---

### Preberi pred proučevanjem
Ps 22,18; Dan 9,24-27; Mr 15; Lk 13,1; Jn 1,1-3; Jn 20,24-29

> <p>Ključno besedilo</p>
> Ob deveti uri pa je Jezus zavpil z močnim glasom: »Eloí, Eloí, lemá sabahtáni?« kar v prevodu pomeni: »Moj Bog, moj Bog, zakaj si me zapustil?« Mr 15,34

Mr 15 je osrednji del pasijonske zgodbe. Govori o Jezusovem sojenju, obsodbi, zasmehovanju, križanju ter smrti in pokopu. Dogodki tega poglavja so predstavljeni z jedrnatimi podrobnostmi, najverjetneje zato, ker si je pisec želel, da dejstva govorijo sama zase.

Tudi v tem poglavju igra pomembno vlogo ironija, zato je pomembno, da najprej jasno opredelimo njen pomen.

Ironijo pogosto tvorijo trije sestavni deli: (1) dve ravni pomena; (2) dve ravni, ki sta v medsebojnem nasprotju, in (3) posameznik, ki ne opazi ironije in ne vidi, kaj se dogaja, ter ne ve, da bo trpel posledice.

V nauku tega tedna se bomo poglobili v številne primere ironije. Obravnavali bomo Pilatovo vprašanje (»Si ti judovski kralj?«), posmehljive vojake, napis na Jezusovem križu, porogljive opazke verskih voditeljev (»Druge je rešil, sebe pa ne more rešiti.«) in nepričakovano dejanje Jožefa iz Arimateje. Te ironične situacije razodevajo mogočne resnice in pomen Jezusove smrti.