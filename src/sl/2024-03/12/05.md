---
title:  Zapuščen od Boga
date:   18/09/2024
---

Kaj je rekel Jezus na križu? Kaj njegova smrt pomeni za vse nas? Mr 15,33-41

V Evangeliju po Marku je križ predstavljen kot zelo temačen kraj, tako telesno kot duhovno. Na Golgoto se je spustila nadnaravna tema, ki se je začela v petek ob dvanajstih opoldan in je trajala do treh popoldan. »Ko je prišla šesta ura, se je stemnilo po vsej deželi do devete ure.« (Mr 15,33)

Jezusove besede na križu so mnogi poimenovali »krik zapuščenega«. Jezus je vpil k Bogu: »Moj Bog, moj Bog, zakaj si me zapustil?« Citiral je Ps 22,2 (Ps 22,1 CHR), ki je naveden tudi v Mr 15,24.29, kar kaže na to, da je Jezus s svojo smrtjo izpolnil Pisma.

Besede, ki jih je Jezus izgovoril na križu, so zapisane v aramejščini skupaj s prevodom. Besede »moj Bog, moj Bog« so »Eloí, Eloí«, kar je transliteracija aramejskega ’elahi. Opazovalcem se je zdelo, kot da Jezus kliče Elija (v aramejščini je Elija ’eliyyah, kar pomeni »Moj Bog je Jahve«).

V tem odlomku opazimo osupljivo vzporednico z Jezusovim krstom v Mr 1,9-11.

| Krst (Mr 1,9-11) | Križ (Mr 15,34-39) |
| --- | --- |
| Janez krsti Jezusa. | Jezusov krst (prim. z Mr 10,38). |
| Janez (Elijev lik; glej Mr 9,11-13). | Klicanje Elija. |
| Nebesa se razprejo. | Zagrinjalo se pretrga na dvoje. |
| Duh (_pneuma_). | Jezus izdihne (_expneō_). |
| Bog Jezusa imenuje »ljubljeni Sin«. |Stotnik Jezusu reče »Božji Sin«. |

Te vzporednice kažejo, da se je Jezusovo poslanstvo začelo s krstom v Mr 1, kakor je bilo prerokovano v Dan 9,24-27. Kar se je zgodilo na križu v Mr 15, pa je vrhunec oziroma cilj njegovega poslanstva, saj je umrl kot odkupnina za mnoge (Mr 10,45). Jezus je s svojo smrtjo na križu izpolnil del prerokovanja v Dan 9,24-27. Pretrgano tempeljsko zagrinjalo (Mr 15,38) kaže na izpolnitev žrtvenega sistema in začetek novega obdobja zgodovine odrešenja.

`Božji načrti so se uresničili kljub zlobnim človeškim nameram. Zakaj bi nam to moralo pomagati spoznati, da lahko kljub okoliščinam vedno zaupamo Bogu, in nas prepričati, da bo na koncu prevladala njegova dobrota?`