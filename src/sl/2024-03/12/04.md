---
title:  Križanje
date:   17/09/2024
---

`Katera strašna in boleča ironija se skriva v Mr 15,21-38?`

Na tej točki je Jezus tiha žrtev. Nadzorujejo ga ljudje, ki si želijo njegove smrti. V celotnem evangeliju ima Jezus nadzor nad dogajanjem – vse do svojega prijetja. Čeprav je bil krepak potujoči pridigar, so ga pretepanje, pomanjkanje hrane in spanca tako izmučili, da ni mogel sam nesti križa.

Na kraju križanja so mu slekli oblačila. Postala so last vojakov, ki so žrebali zanje (primerjaj s Ps 22,18). Križanje je bilo dokaj nekrvav način usmrtitve. Žeblji, s katerimi so pribili človeka na križ (primerjaj z Jn 20,24-29), so bili verjetno zabiti skozi zapestje, tik pod dlanjo, kjer ni večjih krvnih žil. (Beseda »roka« se tako v grščini kakor hebrejščini lahko nanaša na roko ali podlaket.) Sama dlan zaradi svoje zgradbe ne more nositi teže križanega telesa. Med križanjem je bil zaradi žebljev prizadet mediani živec, ki poteka po sredini podlakti, kar je križanega neznosno bolelo. Tudi dihanje je bilo oteženo. Ko so žrtve križanja želele zajeti zrak, so se morale nasloniti na z žeblji prebodena stopala in napeti roke, kar jim je spet povzročilo hudo bolečino. Pogosto je smrt nastopila zaradi zastoja dihanja (asfiksija).

Jezusu so se med križanjem neusmiljeno posmehovali in ga poniževali. Kakor smo že omenili, je za Evangelij po Marku značilen »motiv razodetja/skrivnosti«, saj je Jezus običajno zapovedal ljudem molčati o svoji identiteti. Zaradi tega so v Markovi pripovedi nazivi, kot so »Gospod«, »Božji Sin« ali »Kristus«, za Jezusa uporabljeni zelo redko.

To pa se je spremenilo med križanjem. Jezus se ni mogel skriti. Ironično je, da so prav verski voditelji uporabili te nazive, ko so se posmehovali Jezusu. Ti ljudje so obsodili sami sebe!

Ena od njihovih posmehljivk še posebej izstopa: »Druge je rešil, sebe pa ne more rešiti.« (Mr 15,31) Da bi izpostavili njegovo nemoč na križu, so omenili, da je pomagal drugim (grški glagol lahko pomeni »rešiti«, »ozdraviti«, »osvoboditi«). Ironično so torej priznali, da je Jezus Odrešenik. Ironija se nadaljuje: Jezus sebe ni rešil, ker je na križu reševal druge.

`Kaj Jn 1,1-3 pravi o Jezusu, o istem Jezusu, ki je križan v Mr 15?`