---
title:  »Pozdravljen, judovski kralj!«
date:   16/09/2024
---

`Kaj so vojaki naredili Jezusu in kakšen je bil pomen tega? Mr 15,15-20`

Rimljani so zapornike pred usmrtitvijo hudo pretepli. Žrtev so slekli, jo privezali ob kol in jo bičali z usnjenim bičem, na katerega so bili privezani koščki kosti, stekla, kamnov in žebljev.

Ko so vojaki, ki so bili zadolženi za Jezusovo usmrtitev prebičali Jezusa, so ga še naprej sramotili. Oblekli so ga v škrlatni plašč, mu na glavo dali trnovo krono in mu posmehljivo pravili »judovski kralj«. Skupina vojakov se imenuje bataljon, v tem primeru je bilo v tej skupini od 200 do 600 moških.

Ironija prizora je bralcu očitna, saj je Jezus res kralj; to resnico so oznanile tudi posmehljive besede vojakov. Ravnanje vojakov je parodija vojaškega pozdrava rimskega cesarja: »Pozdravljen, cesar!« Tukaj gre za posredno primerjavo z vladarjem.

Vojaki so Jezusa zasmehovali tako, da so ga po glavi tolkli s trstom, pljuvali vanj in se mu posmehljivo priklanjali do tal. Vsa tri dejanja so v grščini izražena z nedovršnim časom. V tem prizoru ta glagolski čas posreduje zamisel o ponavljajočem se dejanju, kar pomeni, da so ga udarjali, pljuvali in se mu posmehljivo klanjali. Jezus pa je vse to tiho prenašal.

Pri rimski usmrtitvi s križanjem je moral obsojenec gol nesti križ na kraj usmrtitve. Na ta način je bil kaznjenec popolnoma ponižan in osramočen pred skupnostjo.

Toda Judom se je gnusil pogled na golega človeka. V Mr 15,20 piše, da so Jezusu slekli škrlaten plašč in ga oblekli v njegova oblačila. Zdi se, da je šlo za dogovor, ki je takrat veljal med Judi in Rimljani.

Pomisli, kako ironično je, da so se vojaki klanjali Jezusu kot kralju. Čeprav so se norčevali, je bil Jezus v resnici kralj, ne le kralj Judov, temveč tudi njihov kralj.

`Ti moški niso vedeli, kaj počnejo. Zakaj jih njihova nevednost kljub temu ne bo opravičila na sodni dan?`