---
title:  Položen k počitku
date:   19/09/2024
---

`Kakšen pomen ima posredovanje Jožefa iz Arimateje, zlasti ker učencev ni bilo na vidiku? Mr 15,42-47`

Dramatičnim dogodkom so sledile bolj monotone stvari. Najprej je bilo treba pokopati umrlega. Toda nekateri dejavniki sledečih dogodkov so z duhovnega vidika precej ganljivi, medtem ko so drugi pomembni z zgodovinskega vidika.

V tem odlomku Evangelija po Marku se Jožef iz Arimateje pojavi prvič in zadnjič. Jožef je bil spoštovani član velikega zbora; bil je del tako imenovane »mestne elite«. Ker je bil bogat in spoštovan človek, je imel dostop do vladarja, zato si je tudi upal obiskati Pilata in ga prositi za Jezusovo truplo. Kako ganljivo, da se je član velikega zbora tako zavzel za Jezusov pokop! Kje pa so bili medtem Jezusovi učenci?

Potrditev Jezusove smrti je izredno pomembna zgodovinska podrobnost. V Mr 15,43 beremo, da je Jožef prosil Pilata za Jezusovo truplo. Toda Pilata je presenetila novica, da je Jezus že umrl (Mr 15,44), zato je poklical stotnika, ki je bil zadolžen za Jezusovo križanje, in ga vprašal, ali je Jezus res mrtev. Stotnik mu je potrdil, da Jezus ni več živ.

To je pomembno zato, ker so kasneje nekateri trdili, da Jezus na križu ni umrl, temveč samo omedlel. Stotnikovo pričanje pred rimskim vladarjem je temu nasprotovalo. Rimljani so navsezadnje vedeli, kako usmrtiti zločince.

Jožef je s seboj prinesel laneni prt, s katerim je ovil Jezusovo truplo in ga nato položil v grob, ki je bil vsekan v skalo. Grob je bil dovolj velik, da je človek lahko stopil vanj (Mr 16,5). Poleg Jožefa je evangelist omenil še dve ženski, ki sta vedeli za lokacijo Jezusovega groba – Marijo Magdaleno in Marijo, Jakobovo mater. Ti dve ženski sta skupaj s Salomo križanje opazovali od daleč. Vse tri so se v nedeljo zjutraj napotile h grobu, da bi pomazilile Jezusovo telo (Mr 16,1).

Zakaj je evangelist omenil te tri ženske? V Mr 16 piše, da so ravno one prve videle prazen grob, zato so bile pomembne priče Jezusovega vstajenja.

`Kako ironično je, da so bili Jezusovi učenci »pogrešani v boju«, medtem ko je bil član velikega zbora, skupine, ki je obsodila Jezusa, »junak« tega dela zgodbe! Kako se lahko pripravimo, da v ključnih trenutkih ne bomo tudi mi »pogrešani v boju«?`