---
title:  Za globlje proučevanje
date:   02/08/2024
---

V knjigi _Jezusovo življenje_ preberi poglavji »Umolkni, pomiri se!« in »Dotik vere«.

»Vsi, ki jih Bog vzgaja, morajo razodevati življenje, ki se ne ujema s svetom, njegovimi običaji in navadami. Vsak potrebuje osebno izkušnjo v spoznavanju Božje volje. Osebno moramo slišati, kako govori našemu srcu. Ko utihne vsak drug glas in ko v miru čakamo pred njim, potem tišina srca omogoči, da je njegov glas razločnejši. Naroča nam: ›Odnehajte in spoznajte, da sem jaz Bog‹ (Ps 46,11). Samo pri njem lahko najdemo pravi počitek. To je najuspešnejša priprava za vse, ki delajo za Boga. Duša, ki se je tako osvežila, bo sredi hiteče množice in naporov napetih življenjskih dejavnosti obdana z ozračjem svetlobe in miru. Življenje bo širilo prijeten vonj in razodevalo božansko moč, ki bo ganila človeška srca.« (Ellen G. White: _Jezusovo življenje_, str. 315, 316)

»Njihovo nezadovoljno srce je spraševalo, ali Jezus ne more zagotoviti zdravja, krepkosti in bogastva vsemu ljudstvu, ga osvoboditi njegovih tlačiteljev in ga povišati do moči in časti, če lahko dela tako velike čudeže, katerim so bili priče. Dejstvo, da je trdil, da je poslan od Boga, ni pa hotel biti Izraelov kralj, je bila skrivnost, ki je niso mogli dognati. Njegovo odklanjanje so si razlagali napačno. Mnogi so sklepali, da si ne upa zahtevati svoje pravice zato, ker sam dvomi o božanskem značaju svojega poslanstva. Tako so odprli svoje srce neveri. Seme, ki ga je posejal Satan, je obrodilo enak sad: napačno razumevanje in odpadništvo.« (Ellen G. White: _Jezusovo življenje_, str. 333)

**Vprašanja za pogovor**

`Česa te je osvobodil Jezus?`

`V sobotnošolskem razredu se pogovorite o tem, zakaj Bog včasih dovoli, da dober človek, kakršen je bil Janez Krstnik, pristane v zaporu in prehitro umre. Kje lahko v težkih okoliščinah najdemo tolažbo in upanje?`

`Česa se lahko iz zgodbe o petih hlebih kruha in dveh ribah nauči cerkvena skupnost, ki ima zelo malo virov?`

`Današnje priljubljene predstave o Jezusu primerjaj s tem, kako je predstavljen v Mr 5 in 6. Kako nekateri Jezusa izkoriščajo za nabiranje politične moči in prevlado nad drugimi?`