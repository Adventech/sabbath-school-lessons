---
title:  Jezus pomiri vihar
date:   28/07/2024
---

`Kaj se je zgodilo v Mr 4,35-41? Kaj lahko iz teh dogodkov izvemo o tem, kdo je Jezus?`

Na začetku Mr 4 je Jezus stopil v čoln, da bi učil množico na obali. Na podlagi Mr 4,10-12 lahko sklepamo, da je na neki točki stopil iz čolna in z učenci govoril na samem. Po dolgem dnevu učenja so učenci Jezusa vzeli na čoln, ker je bil zelo utrujen. Takoj je zaspal na blazini na krmi čolna. Naenkrat se je nad jezerom naredil strašen vihar in čoln je bil v nevarnosti, da se potopi. Učenci so zbudili Jezusa. Jezus je zapretil vetru in valovom, naj prenehajo besneti. Nad jezerom je nastala globoka tišina. Učence je prevzel velik strah pred božansko močjo.

`Kako lahko podobo o Jahveju v Ps 104,1-9 primerjamo s Kristusom, ki miri vihar?`

Zgodba v Mr 4,35-41 se sklada s pogostim svetopisemskim vzorcem teofanije – pojava Boga ali enega izmed njegovih angelov. Za takšne dogodke je običajno značilnih pet stvari: (1) prikaz božanske moči; (2) človeški strah; (3) ukaz »Ne boj se«; (4) razkritje razloga, zakaj se je Bog ali angel prikazal človeku; (5) človeški odziv na razkritje. V tem dogodku opazimo štiri od petih značilnosti. Umiritev viharja je prikaz božanske moči; učence je ob tem navdal strah. Vprašanje »Kaj ste strahopetni?« v resnici pomeni »Ne bojte se«. Človeški odziv je vprašanje učencev »Kdo neki je ta?« Edino, kar manjka, je razkritje razloga. Ta manjkajoča podrobnost se lepo ujema z motivom »razodetja in skrivnosti«, ki prežema ves Evangelij po Marku. Vprašanje učencev »Kdo neki je ta, da sta mu pokorna celo veter in jezero?« prisili bralca, da sam dopolni odgovor na manjkajoče besede razodetja: Jezus je Božji Sin, sam Gospod.

`Razmisli o Božji moči. Kako se lahko vedno zaneseš na njegovo moč?`