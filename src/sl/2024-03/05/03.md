---
title:  Šepet sredi krikov
date:   29/07/2024
---

`Česa se lahko naučimo iz tega osupljivega poročila o velikem spopadu in Jezusovi moči? Mr 5,1-20`

Če je bila prejšnja noč na jezeru nepozabna, je bil prihod v Geraško deželo prav tako osupljiv. Preteklost obsedenca z demoni je opisana s srce parajočimi podrobnostmi. Potrgal je vse okove in verige, v katere je bil vklenjen, ter se tolkel s kamni. »Nihče ga ni mogel ukrotiti.« (Mr 5,4 CHR) Nato pa je srečal Jezusa.

Moški je stekel k Jezusu. Besedilo ne omenja učencev – verjetno so se razbežali. Ko je moški prišel k Jezusu, se mu je priklonil do tal. Besede »prikloniti se do tal« so prevod grškega glagola proskyneō, ki ga običajno prevajamo z besedo »častiti«. Videti je, da je moški v Jezusu prepoznal nekoga, ki mu lahko pomaga. Toda ko je odprl usta, so demoni, s katerimi je bil obseden, začeli kričati na Jezusa. Jezus je kljub demonskim krikom slišal šepet tega moškega, ki ga je prosil za pomoč. Ko so demoni Jezusa prosili, naj jih nažene v čredo svinj, je Jezus ugodil njihovi prošnji. Vsa čreda, ki je štela približno dva tisoč svinj, je zdrvela po nabrežju in utonila v vodi. Za lastnike je bila to prava gospodarska katastrofa.

Osupljivo je, da so demoni dobro vedeli, kdo je Jezus. Zavedali so se, da so pred njim nemočni, zato so ga »zelo prosili«, naj ugodi njihovi prošnji (Mr 5,10.12). Očitno so se zavedali, da je Jezus močnejši od njih.

Ta zgodba ima dve izstopajoči lastnosti. Prvič, v njej je veliko primerov obredne nečistosti, ki so našteti v Stari zavezi. Grobovi in mrtvi so bili nečisti (4 Mz 19,11.16). Zaradi krvavenja je človek postal nečist (3 Mz 15). Svinje so bile nečiste živali (3 Mz 11,7).

Drugič, za nečistostjo se odvija boj med silami dobrega in zla. Jezus izžene demone (dve točki za Jezusa), demoni pa ubijejo svinje (dve točki za Satana). Prebivalci mesta prosijo Jezusa, naj odide (dve točki za Satana), toda Jezus za seboj pusti pričo – ozdravljenega moškega (tri točke za Jezusa). V nekaterih pogledih je bil ozdravljeni moški najbolj nenavadni misijonar; njegova zgodba je bila osupljiva.

`Kakšno upanje lahko črpaš iz te zgodbe o Jezusovi moči, ki ti lahko pomaga v vseh težavah?`