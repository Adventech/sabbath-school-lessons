---
title:  Drugačne vrste Mesija
date:   01/08/2024
---

`S kakšno težavo so se spopadli Jezus in učenci? Kako so jo rešili? Mr 6,34-52`

Po tem ko so se učenci vrnili s svojega misijonskega potovanja, so z Jezusom odšli v oddaljen kraj na vzhodni obali Galilejskega jezera, da bi se odpočili. Toda velika množica 5000 mož je tja prispela pred njimi. Jezus je videl, da so kakor ovce brez pastirja, zato jih je ves dan učil.

Zvečer so učenci Jezusu predlagali, naj razpusti množico, da bi si ljudje lahko poiskali hrano, toda Jezus jim je rekel, naj jih nahranijo oni. Pogovor med Jezusom in učenci kaže, da so učenci o tem, kako rešiti težavo, razmišljali po človeško (Mr 6,35-38). Toda Jezus je problem rešil tako, da je na čudežni način nahranil veliko množico s samo petimi hlebi kruha in dvema ribama.

Vse to se je lepo ujemalo s takrat priljubljeno predstavo o Mesiju. Ljudje so pričakovali, da bo Mesija osvobodil Izraela sovražnikov ter prinesel pravičnost in mir. Veliko moških, ki so prišli poslušat Jezusa, se je bilo pripravljenih upreti oblasti (Jn 6,14.15; Apd 21,38).

To misel okrepijo besede, da so bili zbrani ljudje v Jezusovih očeh kakor »ovce brez pastirja«, kar je ohlapen povzetek 4 Mz 27,17, kjer je Mojzes prosil Boga, naj določi vodjo, ki bo po njegovi smrti vodil Izraela. Zamisel o pastirju Božjega ljudstva je zapisana tudi drugje v Stari zavezi, običajno v povezavi s tem, da Izrael ni imel voditelja ali kralja (1 Kr 22,17; 2 Krn 18,16; Ezk 34,5.6).

Toda Jezus ni zadovoljil njihovih zgrešenih pričakovanj. Namesto tega je poslal učence proč in razpustil množico. Kaj je naredil, namesto da bi vodil upor proti Rimu? Umaknil se je v gore, da bi molil. Tega ljudje niso pričakovali.

V nasprotju s priljubljenimi pričakovanji o Mesiju kot kralju, ki bo osvobodil Izraela, je Jezus prišel, da bi osvobodil ljudi suženjstva grehu. Ko je hodil po vodi, je učencem razodel, da je zares Gospodar narave. Toda Jezus ni prišel, da bi vladal, temveč da bi dal svoje življenje v odkupnino za mnoge (Mr 10,45).

`Kaj nas ta dogodek uči o tem, zakaj je pomembno pravilno razumeti prerokovanja? Če je napačno razumevanje prvega Kristusovega prihoda nekaterim prineslo nesrečo, koliko bolj se to lahko zgodi v primeru drugega prihoda?`