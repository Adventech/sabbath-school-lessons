---
title:  Zavrnitev in sprejetje
date:   31/07/2024
---

`Zakaj so Jezusa zavrnili ljudje iz njegovega domačega kraja? Mr 6,1-6`

Ko nekdo iz majhnega mesta postane slaven, se domači običajno veselijo njegovega obiska in pozornosti. Toda ne Nazarečani. Nazarečani so bili užaljeni in presenečeni nad uspehom, ki ga je imel Jezus pri učenju in zdravljenju. Videti je bilo, da so težko sprejeli njegovo spremembo iz tesarja v učitelja. Morda se jim je zamerilo tudi to, da je Jezus večino svojih čudežev naredil v Kafarnaumu (Lk 4,23). Poleg tega je med njim in njegovo družino prišlo do nesoglasja (Mr 3,31-35).

`Kakšen je kontrast med poslanstvom dvanajsterice in obglavljenjem Janeza Krstnika? Mr 6,7-30`

To je tretja »sendvič zgodba« v Evangeliju po Marku (glej 3. nauk). Poslanstvo dvanajsterice, da Jezusovo sporočilo oznani vsepovsod, je v ostrem nasprotju s tem, kar se je zgodilo z Janezom Krstnikom, ki so ga prijeli in utišali. Jezus je učencem rekel, naj potujejo brez prtljage in se zanesejo na pomoč drugih. Zaradi tega pristopa so misijonarji v resnici odvisni od ljudi, ki jim služijo, kar jim pomaga, da se povežejo s tistimi, ki potrebujejo njihovo sporočilo.

Toda Janez Krstnik s Herodom in njegovo družino ni bil povezan na takšen način. Janezova smrt je opisana s šokantnimi podrobnostmi. Zarotnica Herodiada je izkoristila Herodovo dvoličnost in poželenje. Njena hči je pomagala uresničiti materin škandalozni načrt z grozljivo prošnjo, naj ji Herod na pladnju prinese glavo Janeza Krstnika.

Krstnikov jasen glas je bil utišan v istem času, ko je dvanajsterica oznanjevala spreobrnjenje, ki ga je v preteklosti oznanjeval tudi on. Njegova smrt je kazala na Jezusovo. Janeza so umorili in ga pokopali. Ljudje so nato začeli govoriti, da je vstal od mrtvih (Mr 6,14-16.29), kakor se je kasneje zgodilo z Jezusom (Mr 15 in 16). Ti vzporedni zgodbi kažeta na prihajajočo krizo, ki bo zadela Jezusa in njegove sledilce.

`Ali si bil tudi ti kdaj zavrnjen kakor Jezus ali pa si prestajal težko razumljivo krizo? Česa si se naučil iz teh izkušenj? Kako ti lahko to pomaga, če se ti bo morda kdaj spet zgodilo kaj takšnega?`