---
title:  Z Jezusom na čustvenem vrtiljaku
date:   30/07/2024
---

`Katere Jairove lastnosti so izpostavljene v Mr 5,21-24?`

Verski voditelji običajno niso bili Jezusovi prijatelji (Mr 1,22; Mr 3,2.6; Lk 13,14), zato je povsem možno, da je bil Jair na robu obupa. Svoj obup je izrazil, ko je padel na kolena pred Jezusom. Vsak starš lahko razume njegovo prošnjo – Jezusa je moledoval, naj ozdravi njegovo umirajočo hčer. Veroval je, da mu Jezus lahko pomaga. Zveličar se je brez besed podal za njim na njegov dom.

`Kaj je zadržalo Jezusa na njegovi poti proti Jairovemu domu? Mr 5,24-34`

Zgodbo je nenadoma prekinila nova ganljiva zgodba. Na prizorišču se je pojavila ženska, ki je že dvanajst let trpela za grozljivo boleznijo. Zgodba o Jairu in bolni ženski je druga »sendvič zgodba« v Evangeliju po Marku (Mr 3,20-35). V tej zgodbi sta dve popolnoma različni osebi – Jair in ženska – prišli k Jezusu po pomoč.

Ženska se je Jezusu približala od zadaj in se dotaknila njegovega oblačila. Pri priči je ozdravela. Jezus se je ustavil in vprašal: »Kdo se je dotaknil moje obleke?«

Ženska, ki je toliko časa bolehala, je bila nenadoma spet zdrava. Toda bala se je, da je Jezus jezen zaradi tega, kar se je pravkar zgodilo. Preplavila so jo močna čustva. Jezus pa ni želel ozdraviti le njenega telesa, temveč tudi njeno dušo.

Vrnimo se k Jairu (Mr 5,35-43). Tudi predstojnika shodnice so navdajala močna čustva. Jezus je dovolil vstopiti v Jairov dom samo dekličinim staršem ter Petru, Jakobu in Janezu. Rekel je, da deklica ni mrtva, ampak spi. Pregnal je vse objokovalce in šel naravnost v njeno sobo. Prijel jo je za roko in rekel: »Talita kum.« Evangelist Marko je ti besedi prevedel z »Deklica, rečem ti, vstani.« V resnici beseda _talita_ pomeni »jagnje« oziroma »ovčica«. Verjetno je to bila ljubkovalnica, s katero jo je klicala njena družina. Jezusovo naročilo, naj to ostane skrivnost, je del motiva »razodetja/skrivnosti« v Evangeliju po Marku in kaže na to, kdo je Jezus. Njegova identiteta v resnici ni mogla ostati skrivnost.