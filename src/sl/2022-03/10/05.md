---
title:  Zaprta usta
date:   31/08/2022
---

Jezus je najmogočnejši primer tega, kako ostati krotek tudi med preizkušnjami. Z besedami, naj pridemo k njemu in se učimo od njega, ker je krotek in ponižen v srcu (Mt 11,29), je izrazil to, česar si ne moremo niti zamisliti.

`V 1 Pt 2,18-25 je Peter sužnjem zapisal nekaj osupljivih nasvetov. Opisal je, kako se je Jezus odzval na nepravično in boleče ravnanje, ter jim rekel, da jim je »zapustil zgled, da bi hodili po njegovih stopinjah« (1 Pt 2,21). Katerih načel o krotkosti in ponižnosti med preizkušnjami se lahko naučimo iz Jezusovega zgleda, kakor je opisan v tem odlomku?`

Grozljivo je opazovati, ko kdo nepravično ravna s sočlovekom. Zares boleče pa je, kadar smo sami deležni takšnega ravnanja. Običajno imamo močan občutek za pravico; ko se zgodi krivica, si instinktivno želimo »urediti stvari«; mislimo, da smo upravičeno jezni.

Težko je živeti tako – morda celo nemogoče, če ne sprejmemo ključne resnice: v vseh nepravičnih okoliščinah moramo verovati, da ima naš nebeški Oče vse pod nadzorom in da bo deloval v našo korist, ko bo to po njegovi volji. To pa pomeni tudi, da moramo biti pripravljeni na možnost, da ne bomo vedno rešeni pred krivico, kakor ni bil rešen niti Jezus. Toda zapomniti si moramo, da je naš nebeški Oče še zmeraj z nami in ima še vedno nadzor nad vsem.

Petrov nasvet, ki je oblikovan po vzoru Jezusovega življenja, je zares osupljiv. Videti je, kakor da je tišina, kadar trpimo po krivici, večja priča za Božjo slavo kakor naša pojasnila ljudem, da stvari niso takšne, kakršne so videti. Jezus bi lahko med zaslišanjem pri Kajfu in Pilatu povedal mnogo reči, s katerimi bi popravil okoliščine in opravičil samega sebe; toda tega ni storil. Njegova tišina je pričala o njegovi krotkosti.

`Kako ravnaš, kadar se s tabo ravna krivično? Kako lahko uporabiš načela, ki smo si jih ogledali v današnjem nauku?`