---
title:  Posredovanje za milost
date:   29/08/2022
---

`Kakšno vlogo je odigral Mojzes v 2 Mz 32,1-14?`

Ko si je ljudstvo naredilo zlato tele, se je Bog odločil, da so šli predaleč, in oznanil, da jih bo uničil, iz Mojzesa pa bo naredil velik narod. Toda namesto da bi Mojzes sprejel Božjo ponudbo, je moledoval, naj ljudstvu izkaže milost, in Bog je popustil.

V 2 Mz 32,1-14 najdemo dve pomembni temi. Prva: Božja ponudba, da uniči uporno ljudstvo in blagoslovi Mojzesa, je bila preizkus. Bog je želel, da bi Mojzes pokazal, koliko sočutja v resnici čuti do teh obupno neposlušnih ljudi. Mojzes je prestal preizkus. Kakor Jezus je tudi on prosil za milost do grešnikov. To razkriva nekaj zelo zanimivega: morda bo Bog kdaj dovolil, da se bomo tudi mi morali spopasti z nasprotovanjem. Morda bo dovolil, da nas zadenejo preizkušnje, da bi On, mi in vesolje, ki opazuje dogajanje, videli, koliko sočutja imamo do samovoljnih ljudi.

`Katere razloge je navedel Mojzes, ko je Gospoda prosil, naj ne uniči Izraela?`  

Druga tema: ta odlomek kaže, da nas nasprotovanje in neposlušnost spodbujata k izkazovanju milosti. Milost je potrebna, ko si jo ljudje najmanj zaslužijo. To je čas, ko je tudi nam najmanj do tega, da jo izkažemo. Ko je Mirjam kritizirala Mojzesa, je ta moledoval Gospoda, da jo ozdravi gobavosti (4 Mz 12). Ko je bil Bog jezen na Koraha in njegove sledilce ter je zagrozil, da bo uničil vse, je Mojzes padel na obraz in prosil za njihovo življenje. Naslednji dan, ko so Izraelci mrmrali zoper njega zaradi smrti upornikov in ko jim je Bog spet zagrozil, da bo vse uničil, je Mojzes padel na obličje in rotil Arona, naj hitro opravi spravo za vse (4 Mz 16). V svoji krotkosti in nesebičnosti si je med težkimi preizkušnjami prizadeval za milost v dobro njih, ki si je gotovo niso zaslužili.

`Pomisli na ljudi okoli sebe, ki si milost najmanj zaslužijo. Kako jim lahko po svoji krotkosti in nesebični ponižnosti pokažeš Božjo milost?`