---
title:  "Ljubiti ljudi, ki so nas prizadeli"
date:   30/08/2022
---

Nekdo je nekoč rekel: »Ljubiti svoje sovražnike ne pomeni, da moramo ljubiti umazanijo, v katero je zakopan biser; pomeni ljubiti biser, ki leži v prahu. /…/ Bog nas ne ljubi, ker bi bili po svoji naravi ljubki; ljubki postanemo zaradi njegove ljubezni.«

`Kaj običajno opaziš pri svojih »sovražnikih« – biser ali umazanijo okoli njega?`

`V Mt 5,43-48 nas Jezus poziva, naj ljubimo svoje sovražnike in molimo zanje. Katero prispodobo iz narave je uporabil, da bi nam pomagal razumeti, zakaj jih moramo ljubiti? Kaj nas je želel naučiti?`

V Mt 5,45 je Jezus pokazal na svojega Očeta v nebesih, da bi nas naučil, kako moramo ravnati z njimi, ki so nas prizadeli in nas morda pahnili v hude preizkušnje. Povedal je, da njegov Oče pošilja blagoslov dežja tako pravičnim kakor nepravičnim; če celo nepravičnim daje dež, kako bi se morali do njih vesti mi?

Jezus ne pravi, da bi morali zmeraj gojiti tople občutke do vseh, ki nam povzročajo težave, čeprav je tudi to mogoče. V svojem bistvu ljubezen do sovražnikov ni mišljena kot čustvo, ki ga čutimo do njih, temveč kot dejanja, s katerimi jim izkazujemo skrb in obzirnost.

Jezus je ta odlomek zaključil z vrstico, ki je večkrat predmet razgrete razprave: »Bodite torej popolni, kakor je popoln vaš nebeški Oče.« (Mt 5,48) Ob upoštevanju sobesedila je njen pomen jasen: Ljudje, ki si želijo biti popolni kakor Bog, morajo izkazovati ljubezen svojim sovražnikom, kakor jo Bog izkazuje svojim. Biti popoln v Božjih očeh pomeni ljubiti tudi nasprotnike; za to pa je potrebna krotkost srca, ki nam jo lahko da samo Bog.

`Z našo definicijo krotkosti (»potrpežljivo in brez negodovanja prenašati žalitev«) v mislih naštej, kaj vse moraš spremeniti, da bi ti Gospod lahko podaril krotkost srca, ki ti bo pomagala imeti pravi odnos do »sovražnikov«.`