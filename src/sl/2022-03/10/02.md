---
title:  Zlomljen kruh in izlito vino
date:   28/08/2022
---

Oswald Chambers je dejal, da moramo drugim postati »zlomljen kruh in izlito vino«. Kaj je mislil s tem?

V Svetem pismu najdemo veliko primerov ljudi, ki so bili »zlomljeni«, da bi služili drugim. Mojzes je bil poklican zdržati neskončne valove obrekovanja in kritik, ko je ljudstvo vodil v obljubljeno deželo. Jožef je bil poklican na potovanje, ki je vključevalo izdajo in ječo ter suženjstvo v Egiptu. V obeh primerih je Bog dovolil te okoliščine, da bi njuno življenje postalo »oder« njegove milosti in skrbi ne le zanju, temveč tudi za druge. Morda bo Bog tudi nas uporabil na ta način. V takšnih okoliščinah ni težko biti jezen ali prizadet. Toda kakor smo izpostavili včeraj, je krotkost od Boga dana lastnost, ki nam »potrpežljivo in brez negodovanja« pomaga zdržati težke preizkušnje.

`Kaj se dogaja v Ezk 24,15-27? Zakaj so Ezekiela doletele te preizkušnje?`

V Ezk 24,24 Bog pravi: »Ezekiel vam bo za znamenje, kajti vse, kar je storil, boste storili tudi vi, ko pride to. Tedaj boste spoznali, da sem jaz Gospod Bog.« Ezekielov zgled bo Izraelce prepričal o tem, kdo je Bog v resnici. To resnico bodo imeli priložnost videti, ko bodo priče izpolnitve prerokovanja, ki ga je simboliziralo Ezekielovo življenje, in priče trpljenja, ki ga je prestajal. Kdo ve, koliko ljudi bo po našem trpljenju videlo »Gospoda Boga«?

`Življenje bo prej ali slej strlo vsakega od nas. Kakšna je tvoja izkušnja »zlomljenosti«? Katerih naukov si se naučil? Kako lahko Gospod po tvojem zlomljenem srcu pomaga drugim?`