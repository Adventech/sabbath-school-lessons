---
title:  "Nepričakovani obvoz št. 2: pogrnjena miza"
date:   29/06/2022
---

Pred mano pogrinjaš mizo vpričo mojih nasprotnikov; z oljem mi maziliš glavo, moja čaša je prepolna. Ps 23,5

V življenju si bomo neizogibno pridobili tudi sovražnike. Kako ravnati z njimi? Ali si kdaj ponoči buden ležal v postelji, se premetaval sem ter tja in si zamišljal načine, kako bi se lahko maščeval tem, ki so te prizadeli ali uničili tvoje delo? Tudi kristjani kdaj morda ne vedo, kako ravnati s sovražniki.

`Katere vrste sovražnikov si imel v življenju? Kako si se odzval na ljudi, ki so se trudili prizadeti tebe in ljudi, za katere ti je mar? Ali si upošteval Kristusove besede v Mt 5,44 in Pavlove v Rim 12,18-21?`

V Ps 23,5 nam David pokaže zanimiv način, kako ravnati s sovražniki. Njihovo navzočnost odmisli tako, da raje gleda na to, kar Bog dela zanj. Bog pa mu pripravlja pojedino! Ko je v Davidovem času in kulturi na pojedino prišel častni gost, je gostitelj pri vhodu v slavnostno dvorano pomazilil njegovo glavo z oljem, ki je bilo sestavljeno iz mešanice olivnega olja in dišave. Nato so gosta posedli pred hrano, ki je en sam človek nikoli ne bi mogel pojesti.

`Kako nas lahko trije predmeti (miza, olje, čaša) v Ps 23,5 spomnijo na to, kako Bog skrbi za nas, čeprav smo v dolini smrtne sence?`

Apostol Pavel nas spominja: »Kajti naš boj se ne bije proti krvi in mesu, ampak proti vladarstvom, proti oblastem, proti svetovnim gospodovalcem te mračnosti, proti zlohotnim duhovnim silam v nebeških področjih.« (Ef 6,12) Naši sovražniki so tisti, ki jih vidimo, in tisti, ki jih ne. Če nam je to všeč ali ne, smo obkoljeni. Toda kadar smo s Pastirjem, nam noben sovražnik – vidni ali nevidni – ne more odvzeti tega, kar nam je priskrbel Pastir.

`Razmisli o tem, kako je Pastir ravnal s teboj, ko so te obkolili sovražniki. Zaradi česa ga lahko hvališ tudi v težkih okoliščinah?`