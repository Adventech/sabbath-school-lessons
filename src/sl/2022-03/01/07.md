---
title:  Za globlje proučevanje
date:   01/07/2022
---

V četrtem delu knjige Pričevanja za cerkev preberi poglavje »Misijonarji v družini«. V knjigi Jezusovo življenje preberi poglavje »Božanski pastir«.

»Ti, ki bodo na koncu zmagovalci, bodo v svojem verskem življenju doživljali trenutke strašnih težav in preizkušenj, vendar ne smejo izgubiti svojega zaupanja; to je namreč del vzgoje v Kristusovi šoli in je nujno, da bi se očistila vsa žlindra. Božji služabnik mora pogumno zdržati sovražnikove napade in njegovo bridko zasmehovanje ter premagati ovire, ki mu jih Satan postavlja na pot. /…/

Toda če boste gledali navzgor in ne na svoje težave, ne boste omagali na poti, temveč boste kmalu zagledali Jezusa, ki vam ponuja roko v pomoč. Vse, kar morate narediti, je, da mu s preprostim zaupanjem podaste svojo roko ter mu dovolite, da vas vodi. Ko boste kazali zaupanje, boste postali polni upanja. /…/

Kristus vam bo v pomoč pri oblikovanju trdnega, uravnovešenega in čudovitega značaja. Satan ne more preprečiti vpliva svetlobe, ki jo izžareva takšen značaj. /…/ Bog nam je dal svoj najboljši dar, svojega edinorojenega Sina, da nas dviguje, plemeniti in v nas oblikuje svoj popoln značaj ter tako pripravi za dom v njegovem kraljestvu.« (Ellen G. White, Sporočila mladim, str. 52–53)

**Vprašanja za pogovor**

`1.	V kolikšni meri se zavedaš, da so »strašne težave in preizkušnje« v tvojem življenju morda del tvoje »vzgoje v Kristusovi šoli«?`

`2.	Kako so lahko naša pomoč, tolažba in spodbuda njim, ki so v dolini smrtne sence, del Pastirjevega načina, da ljudem pomaga prestati težavna življenjska obdobja? Kako lahko kot cerkev pomagate ljudem v potrebi?`

`3.	V razredu se pogovorite o tem, kako sta vas »preganjali« Božja dobrota in milina. Česa se lahko naučite iz izkušenj drug drugega?`

`4.	Razmisli o zadnjih urah Kristusovega življenja na zemlji, ko so nadenj prišle hude preizkušnje. Kako je v svoji človeški podobi lahko zdržal vse to (pri odgovoru si pomagaj s Svetim pismom in spisi Ellen G. White)? Česa se lahko naučimo iz njegovega zgleda, kar nam lahko pomaga v naših življenjskih preizkušnjah?`