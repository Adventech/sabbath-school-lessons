---
title:  Kraji na poti
date:   27/06/2022
---

Vodi me po stezah pravičnosti zavoljo svojega imena. Ps 23,3 chr

Zamisli si, da se pred teboj razprostirajo »steze pravičnosti«. Konca poti ne moreš videti, toda kljub temu veš, da je na koncu dom, Božja hiša. Ali vidiš, kam vodijo steze, če se osredotočiš na stvari, ki so v tvoji bližini? Nekatere kraje vidiš popolnoma jasno, toda druge zakrivajo velike ali nevarne ovire. Včasih pot izgine za hribom. Po nekaterih delih ni težko hoditi, drugi pa so težavnejši. Tako je bilo tudi, ko so Izraelci potovali iz Egipta v obljubljeno deželo.

`V Psalmu 23 poišči kraje, skozi katere potujejo ovce, ko hodijo po stezah pravičnosti in si prizadevajo priti do Gospodove hiše.`

Toda zakaj se te poti imenujejo »poti pravičnosti« oziroma »prave poti«? Obstajajo štirje pomembni razlogi. Prvič, ker vodijo do pravega cilja – do Pastirjevega doma. Drugič, ker nas ohranjajo v skladnosti s pravo osebo – s samim Pastirjem. Tretjič, ker nas učijo biti pravi ljudje – kakor Pastir. Četrtič, ker nam dajejo pravo pričevanje – ko postanemo pravi ljudje, dajemo čast Gospodu. To so »prave« oziroma »pravične« poti, pa naj bo potovanje lahko ali težko.

Kadar nas vodi Bog, ne gre le za to, da nas pripelje na cilj. Gre za veliko več kot samo za vodenje in zaščito. Kakor v mnogih svetopisemskih primerih, v katerih je Bog vodil svoje ljudstvo (npr. Abrahama in Izraelce, ki jih je vodil z oblakovim in ognjenim stebrom), gre zmeraj za to, da jih uči pravičnosti.

`Ali se zavedaš, da je pravičnost Pastirjeva prednostna naloga za tvoje življenje? Kako lahko zaradi težav, ki te zadenejo, še bolje odsevaš Kristusov značaj?`