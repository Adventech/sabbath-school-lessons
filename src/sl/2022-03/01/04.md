---
title:  "Nepričakovani obvoz št. 1: dolina"
date:   28/06/2022
---

Tudi če bi hodil po globeli smrtne sence, se ne bojim hudega, ker si ti z menoj, tvoja palica in tvoja opora, ti me tolažita. Ps 23,4

Bilo bi čudovito, če bi se poti pravičnosti vile le po travnatih bregovih svežih potokov. Toda psalmist David ni naslikal takšne podobe. Poti gredo tudi skozi dolino smrtne sence – skozi kraj, ki ga ne bi želeli obiskati! V določenih obdobjih leta so struge in grape, ki jih najdemo v Izraelu, dovzetne za nenadne, nepričakovane in močne poplave. Takšni kraji so po navadi ozki in imajo strma pobočja, ki ne prepuščajo svetlobe. »Dolina smrtne sence« je torej prispodoba za »močno senco« ali »globoko temo«.

`Pomisli na čas, ko si se znašel v svoji »dolini smrtne sence«. Kako je bilo? Ali si se bal, čeprav si vedel, da je Pastir ob tebi? Katere svetopisemske vrstice so ti bile takrat najdragocenejše in zakaj prav te?`

`Kako to, da so se ovce znašle v dolini? Ali misliš, da so tja šle same ali jih je tja vodil Pastir? Pojasni svoj odgovor.`

Elisabeth Eliot je zapisala: »Jagnje, ki se znajde v dolini smrtne sence, bo morda zmotno mislilo, da ga je [pastir] napačno vodil. Nujno mora prepotovati to temo, da bi se naučilo, da se mu ni treba bati. Pastir je še vedno ob njem.« (Elisabeth Elliot, Quest for Love [Grand Rapids, MI: Revell Books, 1996], str. 218)

`Ali si se tudi ti kdaj počutil, kakor da te je Pastir »pomotoma« pripeljal v dolino smrtne sence? Kako si se v tem obdobju odzival na Boga? Zakaj je Pastir pripravljen tvegati, da ga napačno razumemo, ko dovoli, da stopimo v temno dolino?`