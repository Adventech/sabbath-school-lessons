---
title:  Zanesljiva obljuba za potovanje
date:   30/06/2022
---

Le dobrota in milina me bosta spremljali vse dni mojega življenja; prebival bom v hiši Gospodovi vse dni življenja. Ps 23,6

Kadar se znajdemo v dolini smrtne sence ali nas obkolijo sovražniki, smo morda v skušnjavi verjeti, da smo ostali sami. Kadar ne vidimo Božjega delovanja, sklepamo, da se v teh okoliščinah ne bi znašli, če bi nam pomagal. Toda David na to očitno ni gledal tako.

`O čem je bil David prepričan kljub težavam, s katerimi se je spopadal? Ps 23,6; glej še Ef 1,4; 2 Pt 1,10; Heb 11,13-15.`

Nekateri prevajalci so to vrstico prevedli tako: dobrota in neomajna ljubezen (Božja zavezna predanost) mi bosta »sledili« vse dni mojega življenja. Glagol v izvirniku je veliko bolj močan; vrstica bi se morala glasiti tako: dobrota in neomajna ljubezen me bosta »zasledovali/preganjali« vse dni mojega življenja. (V resnici gre za isti hebrejski glagol kakor v 1 Mz 14,14; Joz 10,19 in 1 Sam 25,29, kjer je zamisel o »zasledovanju/preganjanju« zelo jasna.)

`Kakšna slika se ustvari v tvojih mislih, če si predstavljaš, da te »preganjata« dobrota in neomajna ljubezen? Kaj nam je David želel sporočiti o Bogu s takšnim opisom njegove skrbi za nas?`

Ne glede na to, kako temačna je dolina ali kako vztrajni so sovražniki, lahko trdno zaupamo Božji dobroti, njegovi neomajni ljubezni in zanesljivosti njegovega vodstva do konca naše poti. Če je to zavedanje pomagalo Jezusu zdržati na Golgoti, bi moralo potolažiti tudi nas.

Pride čas, ko so naši najbližji polni vprašanj. Najbolje je, da na njihove skrbi ne odgovarjamo s teološko razlago tega, kaj vse lahko naredi Bog. Raje jim kakor David v Ps 23,6 povejmo, kako smo osebno doživeli Boga.

`S katerimi dokazi lahko na podlagi svojega spoznanja o Bogu ponazoriš gotovost, da nas preganjata/zasledujeta njegova dobrota in neomajna ljubezen? Katere dokaze za to najdeš v Svetem pismu? Kako lahko o tem poveš ljudem, ki morda dvomijo o zanesljivosti Božje skrbi zanje? Kako je križ najboljši primer tega »zasledovanja«?`