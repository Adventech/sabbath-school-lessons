---
title:  Umiranje nastopi pred poznavanjem Božje volje
date:   12/09/2022
---

Mnogi kristjani si iskreno prizadevajo spoznati Božjo voljo za svoje življenje. »Ko bi le poznal Božjo voljo, bi zanj žrtvoval vse!« Celo po tem, ko mu to obljubimo, smo lahko negotovi glede tega, kaj je njegova volja. Vzrok za to zmedo lahko najdemo v Rim 12,1-2. Pavel opisuje, kako spoznati Božjo voljo; izpostavi pomembno resnico: če želiš izvedeti, kaj je Božja volja zate, se moraš najprej žrtvovati!

Preberi Rim 12,1-2. Apostol piše, da bomo zmožni razpoznati, »kaj je Božja volja« (Rim 12,2 chr), ko:

1. bomo pravilno razumeli Božje usmiljenje do nas (Rim 12,1),

2. se bomo Bogu ponudili v živo žrtev (Rim 12,1),

3. bo naš um obnovljen (Rim 12,2).

Samo obnovljeni um lahko resnično razume Božjo voljo. Toda to je odvisno od tega, ali smo umrli sebi. Kristusovo trpljenje za nas ni bilo dovolj; moral je tudi umreti.

`Prosi Svetega Duha, naj ti pokaže področja, na katerih nisi popolnoma »mrtev«. Katerim stvarem se moraš odpovedati, da bi postal »živa žrtev« za Boga?`

Če določenih življenjskih področij nismo popolnoma podredili Bogu, bo morda dovolil, da nas doletijo preizkušnje, da bi jih opazili. Trpljenje nam ne pomaga le, da se spopademo s svojim grehom; da nam tudi vpogled v to, čemu vse se je za nas odpovedal Jezus. Elisabeth Elliot piše: »Kadar se odpovemo najglobljemu hrepenenju svojega srca, smo morda najbliže razumevanju križa. /…/ Naša izkušnja križanja, pa čeprav neznansko milejša od Zveličarjeve, je priložnost, da ga začnemo spoznavati v občestvu njegovega trpljenja. V takšno občestvo nas vabi v vsaki obliki našega trpljenja.« (Elisabeth Elliot, Quest for Love [Grand Rapids, MI: Fleming H. Revell, 1996], str. 182)

`V molitvi znova preberi Rim 12,1-2. Razmisli o stvareh, ki se jim moraš odpovedati, da bi postal živa žrtev. Kako ti to pomaga razumeti trpljenje, ki ga je Jezus prestal na križu? Kako ti to spoznanje pomaga stopiti v občestvo z Jezusom in njegovim trpljenjem? `