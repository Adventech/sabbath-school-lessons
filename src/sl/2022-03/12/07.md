---
title:  Za globlje proučevanje
date:   16/09/2022
---

V knjigi Očaki in preroki preberi poglavji »Eli in njegova sinova« ter »Savlova predrznost«.  

Božji volji se podredimo takrat, ko umremo lastnim željam in hotenju. To nam da priložnost za resnično službo drugim. Ne moremo živeti za Boga, če prej ne postanemo žrtev in živimo v neprestani dovzetnosti za njegov glas. Da bi svojo voljo resnično podredili Očetovi, moramo prepoznati nevarnosti zanašanja nase in na nadomestke za Božjo Besedo in moč. Ker je podrejenost Božji volji bistvo krščanskega življenja, bo Bog morda dovolil preizkušnje, ki nas bodo naučile, da smo odvisni od njega.

»Elijevo zanemarjanje je jasno predstavljeno vsakemu očetu in materi v deželi. Zaradi svoje neposvečene naklonjenosti in nepripravljenosti opraviti neprijetno dolžnost je žel žetev krivice svojih pokvarjenih sinov. Tako starš, ki je dovolil hudobnost, kakor otroka, ki sta jo izvrševala, so bili krivi pred Bogom; za njihov prestopek Bog ne bi sprejel nobene žrtve ali daritve.« (Ellen G. White: Child Guidance, str. 276)

**Vprašanja za pogovor**

`1.	V razredu se pogovorite o neverjetnem ponižanju, ki ga je bil pripravljen doživeti Božji Sin, ko je v človeški podobi prišel na zemljo, da bi umrl za naše grehe. Kaj nam to pove o požrtvovalnosti in zatajitvi samega sebe v dobro drugih? Čeprav se naša dejanja ne morejo primerjati z Jezusovimi, pa načelo ostaja in bi ga zmeraj morali imeti pred očmi. Kako lahko posnemamo podrejenost in požrtvovalnost, ki ju je Jezus pokazal na križu? `

`2.	Mnogim se zdi grozljivo podrediti se Bogu, ker ne vedo, kaj jih čaka. Kaj bi svetoval ljudem, ki se raje zanašajo nase kakor na Boga? Kako bi jim pomagal razbliniti njihov strah pred tem, da ne poznajo in ne nadzorujejo svoje prihodnosti?`

`3.	V razredu molite za ljudi, ki se jim je težko podrediti Božji volji. Molite, da bi uvideli, da je zaupati njegovi volji edina pot do trajnega miru. Kaj praktičnega lahko naredite za te ljudi, da bi jim pomagali spoznati, da se lahko podredijo Bogu in da je njegov načrt zmeraj najboljši? Povedano drugače: Kako vas Bog lahko uporabi, da bi drugim pomagali spoznati njegovo ljubezen in pripravljenost poskrbeti zanje?`