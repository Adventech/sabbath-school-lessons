---
title:  Podrediti se za službo
date:   11/09/2022
---

Katero pomembno sporočilo najdemo v Flp 2,5-9?

Sodobna kultura nas prepričuje, naj zahtevamo in uveljavljamo svoje pravice. Vse to je dobro in pogosto tako tudi mora biti. Toda kakor v Jezusovem primeru bo Bog morda tudi od nas zahteval, da se prostovoljno odpovemo svojim pravicam, da bi mu služili na načine, ki bodo imeli večni vpliv. Postopek odrekanja bo morda težaven in neprijeten; ustvarile se bodo okoliščine, značilne za preizkušnje.

`Preberi, kako se je s tem spopadel Jezus (Flp 2,5-8). V teh vrsticah so opisane tri stopnje, ki jih je prestal, da bi se podredil Očetovi volji. Na začetku nas apostol Pavel opomni: »To mišljenje bodi v vas, ki je bilo v Kristusu Jezusu.« (Flp 2,5 chr)`

Da bi nas lahko rešil, se je odpovedal enakosti z Očetom in se v človeški podobi in z vsemi omejitvami človeškega bitja preselil na zemljo (Flp 2,6-7).

Med nas ni prišel kot veličasten in sijajen človek, temveč kot služabnik (Flp 2,7).

Kot takšen ni živel mirnega in dolgega življenja; postal je »pokoren do smrti«. Tudi umrl ni odlične in veličastne smrti. Ne; bil je »pokoren do smrti, in sicer smrti na križu« (Flp 2,8).

`Na katerih področjih nam je ta vidik Jezusovega življenja lahko za zgled? Če so pravice in enakopravnost dobre in bi jih morali ščititi, kako bi pojasnil, zakaj se jim moramo včasih odpovedati? Na katere načine ti Flp 2,9 pomaga razumeti logiko podreditve Očetovi volji?`

`Moli za modrost, ki ti jo lahko da Sveti Duh. Katere pravice, ki se jih oklepaš, te v resnici ovirajo pri tem, da se podrediš Jezusovi volji za služenje družini, cerkvi in bližnjim? Do katere mere si pripravljen zdržati nelagodje, da bi še učinkoviteje služil drugim?`