---
title:  Zanašati se nase
date:   14/09/2022
---

Eva v Edenu ni grešila le, ker je dvomila o Božji besedi. Bistvo težave je bilo njeno prepričanje, da je dovolj modra, da se lahko sama odloči, kaj je dobro in prav. Zaupala je lastni presoji. Kadar se zanesemo na svojo presojo, namesto da bi zaupali Božji Besedi, postanemo dovzetni za raznovrstne težave.

Zgodba o Savlu opisuje korake zanašanja nase in tragedijo, ki je sledila. Samuel ga je pomazilil za od Boga izbranega kralja (1 Sam 10,1); nato mu je dal posebna navodila, ki pa jih Savel ni upošteval (1 Sam 10,8).

`Preberi drugi del zgodbe v 1 Sam 13,1-14. Katera Savlova dejanja so vodila do njegovega propada? `

V besedilu lahko opazimo tri korake, ki jih je naredil Savel na poti zanašanja nase kmalu po tem, ko je postal kralj. Težava je ta, da noben od teh korakov ni bil slab sam po sebi; a ker jih je Savel naredil neodvisno od Boga, so vsebovali seme tragedije. Bodi pozoren na vrstni red, v katerem se je zgodil Savlov padec.

1. Savel je rekel, da je »videl«, kako je ljudstvo v Samuelovi odsotnosti začelo odhajati od njega (1 Sam 13,11). Znašel se je pod pritiskom; dogajanje je presodil s svojimi očmi.

2. Od »videl sem« je napredoval k »rekel sem« – Rekel sem: Filistejci nas bodo premagali (1 Sam 13,12). Kar je videl, je vplivalo na njegove besede oziroma domneve o okoliščinah.

3. Od »rekel sem« je napredoval k »čutil sem« – Čutil sem, da bi moral darovati daritev (1 Sam 13,12). Njegove misli so vplivale na njegova čustva.

Vsakdo izmed nas se je že kdaj zanesel na lastne oči, kar nas je pripeljalo do tega, da smo se oprli na svoje mišljenje; to je vodilo do tega, da smo se zanesli na svoja čustva. Nato smo na podlagi teh čustev tudi delovali.

`Zakaj se je Savel raje zanesel na svojo presojo, čeprav so mu Božja jasna navodila še vedno zvenela v ušesih? Zakaj se tudi mi zanašamo nase, čeprav dobro vemo, da smo krhki in da naše spoznanje ni popolno? Kako se lahko naučimo zaupati Gospodovim ukazom bolj kakor lastni presoji?`