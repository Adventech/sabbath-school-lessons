---
title:  Nadomestki
date:   15/09/2022
---

V včerajšnjem nauku smo izpostavili, da lahko z zanašanjem na lastno moč spodkopljemo svojo podrejenost Božji volji. Prav tako se lahko zgodi, da se začnemo zanašati na tako imenovane nadomestke. Nekateri ljudje se, ko so žalostni, zatečejo k nakupovanju, misleč, da jih bo to osrečilo. Drugi, ki imajo občutek manjvrednosti, začnejo iskati slavo. Tisti, ki imajo težave v zakonski zvezi, začnejo intimo in vznemirjenje iskati pri drugih.

Mnoge stvari lahko olajšajo pritisk, toda ni nujno, da bodo rešile težavo ali nas naučile, kako se naslednjič bolje spoprijeti z okoliščinami. To lahko naredi samo nadnaravna Božja moč. Težava je ta, da se vse prevečkrat zanašamo na nadomestke za Boga, namesto da bi pomoč poiskali pri njem.

1. V nadaljevanju so našteti trije nadomestki, h katerim se zatečemo, namesto da bi se zanesli na Boga.

2. Zatekanje k človeški logiki ali preteklim izkušnjam, kadar potrebujemo sveže božansko razodetje.

3. Prikrivanje težave, namesto da bi se zatekli k božanskim rešitvam.

Bežanje pred resničnostjo in izogibanje Bogu, kadar potrebujemo tesno zvezo z njim, da bi prejeli božansko moč.

Zaharijev primer nam lahko pomaga osredotočiti se na to, kar je resnično pomembno, kadar smo v skušnjavi, da bi uporabili nadomestek. Po mnogih letih so se izgnanci končno vrnili iz Babilona in pri priči začeli obnavljati tempelj. Toda naleteli so na zelo močno nasprotovanje (glej na primer Ez 4–6). Zaharija je Zerubabelu, ki je vodil delo, prinesel spodbudno sporočilo.

`Preberi Zah 4. Kaj je mislil Bog z besedami, ki so zapisane v Zah 4,6? Kako je Sveti Duh vplival na dokončanje obnove templja? Česa nas to uči o povezavi med Svetim Duhom in našimi vsakdanjimi opravili?`

Bog ni preprečil nasprotovanja niti ni prihranil Zerubabelu stresa, ki so mu ga povzročali nasprotniki. Verjetno tudi nas ne bo zmeraj zaščitil pred nasprotovanjem. Toda ko nas bo doletelo nasprotovanje, bo to preizkušnjo uporabil, da bi nas naučil zanašati se nanj.

`Kakšen je tvoj prvi odziv, ko se znajdeš pod stresom? Ali posežeš po hrani? Ali začneš gledati televizijo? Ali pa se zatečeš k molitvi in se podrediš Božji volji? Kaj tvoj odgovor pove o tebi in stvareh, ki se jih moraš naučiti ali jih spremeniti?`