---
title:  Za globlje proučevanje
date:   22/07/2022
---


V knjigi Božji sinovi in hčere preberi besedilo z naslovom »Bog nam obljublja novo meseno srce«; v knjigi Kristusovo prilike preberi poglavje »Ženinu naproti«, v knjigi Veliki spopad pa poglavje »Čas stiske«.

»Izoblikovanje značaja je najpomembnejše delo, ki je bilo kdaj zaupano ljudem; nikoli prej pa ni bilo tako pomembno, da mu posvetimo vztrajno pozornost kakor danes. Noben prejšnji rod ni bil postavljen pred tako odločilne dogodke, mladi se niso nikoli spopadali s takšnimi nevarnostmi, kakršne prežijo nanje danes.« (Vzgoja, str. 199)

»Prilika prikazuje nespametne device, ki prosijo za olje, a njihova prošnja ni uslišana. To simbolizira nje, ki se niso pripravili tako, da bi razvili značaj, ki bi obstal med stisko. To je, kakor da bi šli k svojim sosedom in jim rekli: ›Dajte nam svoj značaj, sicer bomo izgubljeni!‹ Modre device svojega olja ne morejo dati tlečim svetilkam nespametnih devic. Značaja ni mogoče prenesti. Ne da se ga ne kupiti ne prodati; treba ga je pridobiti. Gospod je dal vsakemu posamezniku med preizkušnjami priložnost pridobiti pravičen značaj; toda ni dal načina, po katerem bi človek svojemu bližnjemu lahko dal značaj, ki ga je razvil med težkimi izkušnjami, ko se je od mogočnega Učitelja učil naukov, da bi med preizkušnjami pokazal potrpežljivost in se vadil v veri ter tako premikal gore nemogočega.« (The Youth‘s Instructor, 16. 1. 1896)

**Vprašanja za pogovor**

`1.	Kaj pomeni »izgrajevati značaj«? Kako to doseči? V kolikšni meri je izgradnja značaja vidna prioriteta v tvojem življenju in cerkveni skupnosti?`

`2.	V četrtkovem nauku smo govorili o pomenu skupnosti v kristjanovem življenju. Kako dobro deluje tvoja krajevna cerkev kot Kristusovo telo? Kako dobro kot skupnost predstavljate Gospoda? V razredu se pogovorite, kaj lahko izboljšate.`

`3.	Pogovorite se, zakaj je izgradnja značaja pomembna, kljub temu da smo rešeni samo po veri v Jezusa. Če nas rešujeta njegova pravičnost in popoln značaj, zakaj je sploh treba razvijati svoj značaj?`

`4.	Helen Keller, ki je bila od zgodnjega otroštva gluha in slepa, je zapisala: »Značaj se ne more razviti, kadar je življenje lahko in tiho. Samo z izkušnjo preizkušnje in trpljenja je mogoče okrepiti dušo, razjasniti vizijo, navdihniti ambicije in doseči uspeh.« (Leadership, vol. 17, št. 4) Ali se strinjaš s tem? Pogovorite se o povezavi med značajem, trpljenjem in velikim bojem.` 