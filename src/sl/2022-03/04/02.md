---
title:  "»Po njegovi podobi«"
date:   17/07/2022
---

Kajti tiste, ki jih je že vnaprej poznal, je tudi vnaprej določil, naj bodo skladni s podobo njegovega Sina, da bi bil ta prvorojenec med mnogimi brati. Rim 8,29

Na začetku nas je Bog ustvaril po svoji podobi (1 Mz 1,27), toda greh je to pokvaril.

`Kaj nam priča o tem, da je Božja podoba v človeštvu pokvarjena?`

Greh nas je vse pokvaril (Rim 3,10-19). Toda Božja želja je, da nas obnovi v podobo, ki si jo je za nas zamislil na začetku. Današnja vrstica razodeva njegov načrt, da bodo tisti, ki svoje življenje podredijo Svetemu Duhu, »skladni s podobo njegovega Sina« (Rim 3,29). Toda obstaja še ena razsežnost. »V človeku se mora obnoviti Božja podoba. Izpopolnitev značaja Božjega ljudstva se tiče njegove in Kristusove časti« (Jezusovo življenje, str. 593).

`Kako razumeš zgornje besede Ellen G. White? Glej tudi Job 1; Mt 5,16; 1 Kor 4,9; Ef 3,10.`

Kristjani ne smemo pozabiti, da smo del vesoljne drame. Veliki spopad med Kristusom in Satanom divja povsod okoli nas. Bitka ima veliko različnih oblik in se razodeva na mnogo načinov. Čeprav nam je mnogo tega prikritega, razumemo, da moramo kot Kristusovi sledilci odigrati svoj del v tej drami in s svojim življenjem izkazati čast Kristusu.

`Zamisli si, da si na igrišču velikega stadiona. Na eni strani tribune sedijo nebeška bitja, ki so zvesta Gospodu. Na drugi strani so padla bitja in Lucifer. Če bi se na tem igrišču odigralo tvoje življenje v preteklih 24 urah, katera stran bi imela več razlogov za navijanje? Kaj ta odgovor pove o tebi?`