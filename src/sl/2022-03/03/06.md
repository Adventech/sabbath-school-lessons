---
title:  Ognjena preizkušnja
date:   14/07/2022
---

Živel je mladenič; imenujmo ga Aleks. Imel je zelo težavno mladost: droge, nasilje, nekaj časa je celo preživel v zaporu. Nato pa je zaradi prijaznosti nekega vernika, ki mu je Aleks kradel, izvedel za Boga in svoje srce izročil Jezusu. Čeprav je še vedno imel težave in boje ter čeprav je njegova preteklost še vedno visela nad njim, je v Jezusu postal nova oseba. Ljubil je Boga in si prizadeval to ljubezen izraziti s poslušnostjo njegovim zapovedim (1 Jn 5,1-2). Na neki točki življenja je začutil željo, da bi postal pastor. Odzval se je Božjemu klicu.

Na fakulteti mu je sprva kazalo dobro, nato pa se je počasi vse obrnilo v napačno smer in njegovo življenje se je začelo rušiti. Denar je kopnel, prijatelj, ki mu je bil zelo blizu, se je obrnil proti njemu in ga po krivem obtožil; izgubil je dober sloves. Kar naprej je bil bolan; nihče ni vedel, kaj je narobe z njim. Bolezen je vplivala na njegov študij do te mere, da se je zbal, da se bo moral izpisati. Povrh vsega se je bojeval z močno željo po drogah, do katerih v njegovem kraju ni bilo težko priti. Nekega dne je podlegel skušnjavi. Ni mogel razumeti, zakaj se mu to dogaja, še posebej ker je bil prepričan, da ga je Gospod pripeljal v to šolo. Ali se je motil glede tega? Če se je, ali je bila potemtakem njegova izkušnja z Bogom velika napaka? Dvomiti je začel celo o najosnovnejših elementih svoje vere.

`Zamisli si, da Aleks sredi svoje najhujše krize pride k tebi po nasvet. Kaj bi mu rekel? S katerimi svojimi izkušnjami bi mu lahko pomagal? Na katere svetopisemske resnice bi ga spomnil? Kako bi ti bili v takšnih okoliščinah v pomoč naslednji odlomki? Prg 3; Jer 29,13; Rim 8,28; 2 Kor 12,9; Heb 13,5`

`Skoraj vsi Gospodovi sledilci so bili kdaj v skušnjavi podvomiti o Gospodovem vodstvu. V takšnih okoliščinah se je pomembno okleniti obljub, se spomniti preteklega Božjega vodstva ter moliti za vero in vztrajnost. Gospod ne bo nikoli obupal nad nami. Vprašati se moramo: Kako naj se upremo skušnjavi, da bi obupali nad svojim Gospodom? `