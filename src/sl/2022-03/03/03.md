---
title:  Grenka voda
date:   11/07/2022
---

Vsa skupnost Izraelovih sinov se je na Gospodovo povelje odpravila po poti iz Sinske puščave od postaje do postaje. Ko so se utaborili v Refidímu, tam ni bilo vode, da bi ljudstvo moglo piti. 2 Mz 17,1

Morda od Boga ne bomo prejeli vsega, kar želimo, toda prepričani smo lahko, da bomo prejeli vse, kar potrebujemo. Ne tisto, kar mislimo, da potrebujemo, temveč tisto, kar resnično potrebujemo.

Izraelci so zares potrebovali vodo. Takoj zatem, ko jih je Bog v oblaku vodil čez Rdeče morje, so mu tri dni sledili čez vročo in suho puščavo. Ni težko razumeti njihovega obupa, saj je imeti vodo v puščavi izrednega pomena. Kje jo bodo dobili?

Kam jih je Bog vodil? Steber je šel v Maro, kjer je bila voda. Gotovo so bili vznemirjeni. Toda ko so jo okusili, so jo pri priči izpljunili, ker je bila grenka. »Ljudstvo je godrnjalo proti Mojzesu ter reklo: ›Kaj bomo pili?‹« (2 Mz 15,24) Čez nekaj dni je Bog to spet ponovil. Tokrat se je steber ustavil tam, kjer sploh ni bilo vode (2 Mz 17,1).

`Kaj je Bog Izraelcem razodel o sebi v Mari in Refidimu? Katerih naukov bi se morali naučiti? 2 Mz 15,22-27; 2 Mz 17,1-7`

`Katero vprašanje so Izraelci zastavili v Refidimu? Preberi 2 Mz 17,7. Ali si se to kdaj spraševal tudi sam? Če da, zakaj? Kako si se počutil in katerih naukov si se naučil po tem, ko si dobil odgovor? Kolikokrat moramo prejeti odgovor, da bi nehali postavljati to vprašanje?`