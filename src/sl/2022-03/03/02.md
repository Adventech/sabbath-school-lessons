---
title:  Proti obljubljeni deželi skozi slepo ulico
date:   10/07/2022
---

Ko se je faraon bližal, so Izraelovi sinovi vzdignili oči in zagledali Egipčane, ki so šli za njimi. Izraelovi sinovi so se silno prestrašili in so vpili h Gospodu. 2 Mz 14,10

Ali si bil kdaj prevaran? Ali si se ujel v past ali zašel v slepo ulico? Včasih je to morda celo prijetno, na primer kadar stopimo v sobo, kjer povsem nepričakovano zagledamo prijatelje, ki enoglasno vzkliknejo: »Presenečenje! Vse najboljše!« Nepričakovane okoliščine pa so lahko tudi šokantne in neprijetne. Na primer posmehljivci v šoli ali sodelavec, ki nas nepričakovano očrni pri drugih.

Od dne, ko so Izraelci odšli iz Egipta, do takrat, ko so prišli v obljubljeno deželo, je Gospod »hodil pred njimi podnevi v oblačnem stebru, da jih je vodil po poti, in ponoči v ognjenem stebru, da jim je svetil in so lahko hodili podnevi in ponoči« (2 Mz 13,21). Bog jih je vodil na vsakem delu njihove poti. Toda poglej, kam jih je najprej pripeljal: na kraj, kjer je bilo pred njimi morje, na obeh straneh gore, za njimi pa faraonova vojska.

`Zakaj je Bog Izraelce pripeljal na kraj, kjer je vedel, da bodo prestrašeni? 2 Mz 14`

Hoja za »stebrom« ni zagotovilo, da bomo ves čas veseli. Doživimo lahko tudi težke preizkušnje, saj Božje urjenje v pravičnosti vključuje tudi okoliščine, v katerih bo naše srce na preizkušnji; človeško srce je po svoji naravi »zvijačno« (Jer 17,9). Med prestajanjem težav pa ključ do spoznanja, kdaj res sledimo Bogu, ni nujno odsotnost preizkušenj ali bolečine, temveč dovzetnost za Božje ukaze ter nenehno podrejanje misli in srca njegovemu vodstvu.  

`Katerih naukov so se Izraelci naučili iz te izkušnje? 2 Mz 14,31`

`Zakaj se včasih zdi, da je zaupati Bogu težko, čeprav poznamo mnogo čudovitih obljub, ki nam jih je dal? Spomni se težkih okoliščin, za katere verjameš, da jih je Gospod dopustil z namenom, da te nauči »verovati« in se ga »bati«. `