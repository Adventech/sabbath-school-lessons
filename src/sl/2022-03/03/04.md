---
title:  Veliki spopad v puščavi
date:   12/07/2022
---

Jezus se je vrnil od Jordana poln Svetega Duha in Duh ga je vodil štirideset dni po puščavi, hudič pa ga je skušal. Lk 4,1-2

`Katerih naukov se lahko naučiš iz Lk 4,1-13 o tem, kako premagati skušnjavo in se upreti grehu?`

Skušnjave so težke, ker zadevajo stvari, ki si jih resnično želimo; zdi se, da nas doletijo, ko smo najšibkejši.

Lk 4 je začetek zgodbe o tem, kako je Satan skušal Jezusa; to besedilo nas opozori na nekaj težkih vprašanj. Na prvi pogled se zdi, da je bil Sveti Duh tisti, ki je Jezusa vodil v skušnjavo. Toda Bog nas nikoli ne skuša (Jak 1,13). Kakor smo videli, nas Bog vodi v »talilni lonec« preizkušenj. Osupljivo je, da nas Sveti Duh lahko vodi v preizkušnje, kar zajema tudi to, da smo tarča Satanovih silovitih skušnjav. Kadar čutimo njihovo moč, lahko zmotno mislimo, da Bogu nismo sledili na pravi način. Toda to ni nujno res. »Kadar se znajdemo v težavnih razmerah, mnogokrat začnemo dvomiti, ali nas vodi Božji Duh. Toda ravno Sveti Duh je odpeljal Jezusa v puščavo, da bi ga Satan skušal. Kadar nas Bog pripelje v skušnjavo, želi uresničiti določen načrt za našo blaginjo. Jezus ni zlorabil Božjih obljub s tem, da bi se na lastno pest podal v skušnjavo, niti se ni vdal malodušju, kadar ga je doletela. Tudi mi tega ne smemo narediti.« (Jezusovo življenje, str. 99)

Včasih se v »talilnem loncu« opečemo, namesto da bi se prečistili. Kadar na nas pritiskajo skušnjave, je zelo tolažilno vedeti, da imamo upanje zaradi Jezusove zmage. Bog nas ni zavrgel niti pozabil. Jezus je nase vzel naše grehe in plačal kazen, ker je nam spodletelo zdržati skušnjave; prestal je preizkušnje, ki so bile hujše od teh, s katerimi se bomo sploh kdaj spopadli mi. Tudi za »najhujše« grešnike obstaja upanje (1 Tim 1,15).

`S katerimi skušnjavami se trenutno spopadaš? V molitvi prosi Gospoda, naj te nauči nauke iz Jezusove izkušnje uporabiti v svojem življenju. Zapomni si, da ti nikdar ni treba podleči skušnjavi! Četudi boš padel, si zapomni, da imaš Zveličarja.`