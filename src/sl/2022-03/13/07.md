---
title:  Za globlje proučevanje
date:   23/09/2022
---

V knjigi Jezusovo življenje preberi poglavji »Getsemani« in »Golgota«.

»Trikrat je izgovoril takšno molitev. Trikrat se je človeška narava zgrozila pred zadnjo, najvišjo žrtvijo. Nato pa se je pred Odrešenikom sveta pojavila zgodovina človeškega rodu. Videl je, da bodo prestopniki zakona, če bodo prepuščeni sami sebi, morali umreti. Videl je nebogljenost ljudi in moč greha. Pred njim so se pokazali gorje in žalostinke obsojenega sveta. Videl je njegovo neizbežno usodo in se odločil. Človeka bo rešil za vsako ceno. Sprejel je krvavi krst, da bi milijoni obsojenih na smrt lahko dobili večno življenje. Zapustil je nebeške dvore, kjer vladajo čistost, sreča in slava, da bi rešil izgubljeno ovco – svet, ki je padel zaradi prestopka. Ne bo odstopil od svojega poslanstva. Postal bo spravna daritev za rod, ki se je odločil grešiti. Njegova molitev je sedaj izražala samo pokornost: ›Moj Oče, če ta kelih ne more iti mimo, ne da ga pijem, naj se zgodi tvoja volja‹ (Mt 26,42).« (Ellen G. White, Jezusovo življenje, str. 608)

**Vprašanja za pogovor**

`1.	Kako nam med trpljenjem pomaga spoznanje, da je sam Bog v osebi Kristusa trpel bolj, kakor bo sploh kdaj kdo izmed nas? Kaj bi nam moralo pomeniti Kristusovo trpljenje? Kakšno tolažbo lahko črpamo iz te osupljive resnice? Pri odgovoru na ta vprašanja imej v mislih naslednje besede Ellen G. White: »Vse trpljenje, ki je sad greha, je bilo izlito v naročje brezgrešnega Božjega Sina.« (Selected Messages, 3. knjiga, str. 129)`

`2.	V razredu obnovite vidike Kristusovega trpljenja, o katerih smo proučevali ta teden. S katerimi preizkušnjami se je spopadal? V čem so podobne našim in v čem se razlikujejo? Česa se lahko iz njegovega zgleda naučimo o tem, kako se spopadati z izzivi in preizkušnjami?`

`3.	Katere svetopisemske obljube so ti najljubše? Katerih se lahko okleneš med žalostjo in trpljenjem? Zapiši jih in veruj, da so namenjene tebi!`

`4.	Napiši krajši ali daljši povzetek, v katerem boš poudaril glavna spoznanja, do katerih si se dokopal med proučevanjem naukov v tem četrtletju. Ali si dobil odgovore na določena vprašanja? Katere težave so ostale nerešene? Kako lahko drug drugemu pomagamo spopadati se s stvarmi, ki nas še vedno močno begajo in vznemirjajo?`