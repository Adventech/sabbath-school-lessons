---
title:  Zgodnja leta
date:   18/09/2022
---

Sveto pismo nam daje malo podatkov o Jezusovih zgodnjih letih. V nekaj vrsticah izvemo o stanju njegovega časa in o tem, kakšen je bil svet, ko je Odrešenik prišel živet med nas.

`Preberi Lk 2,7.22-24 (glej tudi 3 Mz 12,6-8) in Mt 2,1-18. Kaj nam te vrstice povedo o tem, kakšno življenje je živel Jezus?`

Seveda Jezus ni bil prvi človek, ki je že od malih nog živel v revščini in se je moral soočiti z ljudmi, ki so ga hoteli ubiti. Toda obstajalo je še nekaj, kar nam pomaga razumeti edinstvenost njegovega trpljenja že v mladosti.

`Kako nam Jn 1,46 pomaga razumeti, kakšno trpljenje je doživljal mladi Jezus?`

Polega Adama in Eve, preden sta se pregrešila, je bil Jezus edina brezgrešna oseba, ki je sploh kdaj živela na zemlji. V svoji čistosti in brezgrešnosti je bil del tega grešnega sveta. Celo kot otroku mu je moralo biti strašno mučno, ko je bila njegova čista duša nenehno v stiku z grehom. Tudi mi, ki smo otopeli zaradi greha, se pogosto umaknemo pred grehi in zlom, ki se nam zdijo odvratni. Zamisli si, kako je bilo Kristusu, ki je imel čisto dušo in ni bil niti malo omadeževan z grehom. Pomisli na ostro nasprotje med njim in ljudmi, ki so ga obkrožali. Zanj je to moralo biti skrajno boleče.

`Vprašaj se, kako občutljiv si za grehe, ki jih opaziš v svojem okolju. Ali te motijo ali pa si brezbrižen do njih? Če si brezbrižen, ali je tako zaradi stvari, ki si jih prebral, gledal ali celo naredil? `