---
title:  Jezus v Getsemaniju
date:   20/09/2022
---

Rekel jim je: »Moja duša je žalostna do smrti. Ostanite tukaj in bedite!« Mr 14,34

Nič, kar je Jezus pretrpel v 33 letih na zemlji, se ne more primerjati z njegovim trpljenjem v zadnjih urah pred križem. Njegova žrtev za grehe sveta je bila načrtovana od večnosti (Ef 1,1-4; 2 Tim 1,8-9; Tit 1,1-2); zdaj pa je nastopil čas uresničitve.

`Kaj nam naslednje vrstice povedo o njegovem trpljenju v Getsemaniju? Mt 26,39; Mr 14,33-36; Lk 22,41-44`

»Malo se je oddaljil – ravno toliko, da so ga še lahko videli in slišali – in pokleknil na zemljo. Čutil je, da ga je greh ločil od njegovega Očeta. Prepad je bil tako širok, temačen in globok, da se je njegov duh zgrozil pred njim. Ni smel uporabiti svoje božanske moči, da bi se izognil tej muki. Kot človek je moral trpeti posledice človeškega greha. Kot človek je moral zdržati Božjo jezo zoper prestopke.

Sedaj je bil Kristus v takem stanju kakor še nikoli poprej. Njegovo trpljenje se lahko najbolje opiše s prerokovimi besedami: ›Meč, vzdigni se nad mojega pastirja, nad moža, ki je moj družabnik.‹ (Zah 13,7) Kristus je kot zamena in porok za grešnega človeka trpel pod božansko pravičnostjo. Razumel je, kaj pomeni pravičnost. Doslej je posredoval za druge, sedaj je hrepenel po tem, da bi kdo posredoval zanj.« (Ellen G. White: Jezusovo življenje, str. 604)

`Razmisli o tem, kaj je Jezus doživljal v Getsemaniju. Nanj so pritiskali grehi tega sveta. Poskušaj si zamisliti, kako mu je bilo. Noben človek nikoli ni bil poklican prestati česa takšnega. Kaj nam to pove o Božji ljubezni do nas? Kakšno upanje nam daje? `