---
title:  Preziran in zavržen
date:   19/09/2022
---

`Med branjem naslednjih vrstic imej v mislih dejstvo, da je bil Jezus Bog, Stvarnik nebes in zemlje, in da se je prišel ponudit kot daritev za grehe vsega sveta (Mt 12,22-24; Lk 4,21-30; Jn 8,58-59). Kako nam te vrstice pomagajo razumeti trpljenje, ki ga je doživljal na zemlji?`

Voditelji in celo navadni ljudje so Jezusovo življenje, dejanja in nauke nenehno razumeli narobe; posledično so ga tisti, ki jih je prišel rešit, zavrnili in sovražili. V nekem smislu bi lahko to primerjali s staršem, ki ima samovoljnega otroka, ki potrebuje pomoč. Čeprav je zanj pripravljen dati vse, ga otrok prezirljivo zavrača. Norčuje se in zavrača edino osebo, ki ga lahko reši pred popolnim propadom. S tem se je spopadal Jezus, ko je živel na zemlji. Kako boleče je to moralo biti zanj!

`Kaj nam Mt 23,37 pove o tem, kako se je Kristus počutil ob zavrnitvi? Ali se je počutil slabo zaradi sebe (kakor se pogosto mi, kadar doživimo zavrnitev) ali pa je bilo to iz nekega drugega razloga? Če da, kaj je bil ta razlog?`

Vsi smo že čutili bolečino zavrnitve. Morda je bila naša bolečina podobna Kristusovi v tem smislu, da je bila nesebična: ni nas bolelo, ker smo bili zavrnjeni, ampak ker smo vedeli, kaj bo ta zavrnitev pomenila za tistega, ki nas je zavrnil (morda nekdo, za katerega nam je mar, ni želel sprejeti zveličanja v Kristusu). Zamisli si, kako je bilo Jezusu, ki se je popolnoma zavedal, kaj bo moral prestati za našo rešitev in kakšne bodo posledice naše zavrnitve. »Zaradi svoje nedolžnosti je [Kristus] tako močno čutil Satanove napade.« (Ellen G. White, Selected Messages, 3. knjiga, str. 129)

`Česa se lahko naučiš od Kristusa, kar ti bo pomagalo, da se bolje spoprimeš z bolečino zavrnitve? K čemu te usmerja njegov zgled? Kako lahko te nauke uporabiš v svojem življenju? `