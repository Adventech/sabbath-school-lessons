### Križani Stvarnik

Vse je nastalo po njej in brez nje ni nastalo nič, kar je nastalo. Jn 1,3 

Vse « je nastalo po njem, po Jezusu, toda v Svetem pismu piše, da je Jezus jokal (Jn 11,35). Stvarnik je jokal? Še več, bil je »zaničevan in zapuščen od ljudi, mož bolečin in znanec bolezni« (Iz 53,3). Stvarnik, mož bolečin je bil zaničevan in zavržen? Vzkliknil je: »Moj Bog, moj Bog, zakaj si me zapustil?« (Mt 27,46) 

Kako je to mogoče? Mogoče je, ker je Jezus tudi naš Odrešenik in je bil kot takšen križani Bog – Stvarnik, ki si je nadel človeško podobo ter živel življenje pomanjkanja in garanja, ki se je končalo s smrtjo na rimskem križu. 

Tako je naš Stvarnik, v katerem »živimo, se gibljemo in smo« (Apd 17,28), trpel v človeški podobi na način, ki ga nikdar ne bo izkusil nihče od nas. Doživljamo lahko samo svoje bridkosti in skrbi; On pa je na križu »nosil naše bolezni, naložil si je naše bolečine« (Iz 53,4) – vse bolečine človeštva. To je najosupljivejše dejanje v vsej zgodovini vesolja!

Z mislijo na križanega Boga si bomo v naslednjih nekaj mesecih prizadevali bolje razumeti to, kar se nam zdi nedoumljivo – naše trpljenje in trpljenje ljudi, ki so svoje življenje izročili Kristusu. Ne pravimo, da imamo vse odgovore, niti da jih imamo veliko; trdimo pa, da je Bog ljubezen (1 Jn 4,8) in da mu lahko zaupamo kljub težavam ter po njih rastemo v milosti ne glede na to, kako boleče je. 

To četrtletje si bomo ogledali svetopisemske primere ljudi, ki so kljub močni veri doživljali obup, izdajo, razočaranje, izgubo, krivico in zlorabo (se lahko poistovetite?). Kako so to prenesli? Kaj so se naučili? Kaj se lahko naučimo iz njihove izkušnje?

Življenje teh ljudi, njihove izkušnje, borbe in preizkušnje vere (ki so morda precej podobne našim) moramo vedno primerjati s križem. Zapomniti si moramo, da je ne glede na to, kaj kdo doživlja, naš Stvarnik in Odrešenik Jezus Kristus prestal še hujše stvari. 

Naš Bog je Bog, ki trpi. Celo Albert Camus, ki bi mu stežka lahko rekli kristjan, je razumel nekatere posledice križa in trpljenja, ki ga je Bog tam doživel: »Noč na Golgoti je za človeško zgodovino pomembna samo zato, ker je božanstvo v svoji senci odložilo svoje tradicionalne prednosti in do zadnje kapljice, vključno z obupom, izpilo neznosno bolečino smrti.« (Albert Camus, The Rebel [New York: Vintage International, 1991], str. 33) Ellen G. White je to izrazila tako: »Križ našim otopelim čutilom razodeva bolečino, ki jo je greh od samega začetka povzročal Božjemu srcu.« (Vzgoja, str. 232) 

Ta nauk ni teodiceja – poskus opravičenja Boga glede na obstoj zla. Njegov namen je, da nam pomaga predelati neizogibno trpljenje, ki ga na svetu, kjer je greh tako preprost kakor dihanje, doživljamo prav vsi. Poskušali bomo pokazati, da bolečina, trpljenje in izguba ne pomenijo, da nas je Bog zapustil; pomenijo pa, da smo celo kot verniki deležni skupne usode padle rase. Edina razlika je, da lahko po Jezusu in upanju, ki nam ga daje, najdemo smisel in namen v tem, kar se zdi nesmiselno in brez pomena, ter da lahko nekako, čeprav si ne znamo predstavljati kako, zaupamo obljubi, da »njim, ki ljubijo Boga, vse pripomore k dobremu« (Rim 8,28). To je Bog, ki je vse pretrpel, čeprav je Stvarnik vsega; in prav zato ga ljubimo. 

_Glavni sodelavec pri svetopisemskih naukih za to četrtletje je Gavin Anthony, ki je odraščal na Šrilanki kot otrok misijonarjev. Med pisanjem teh naukov je deloval kot pastor v Angliji in predsednik konference na Islandiji._