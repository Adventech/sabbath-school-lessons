---
title:  Preživeti z upanjem
date:   27/07/2022
---

Nočemo namreč, bratje, da bi vi ne vedeli za našo stisko, ki nas je zadela v Aziji. Čez mero in čez naše moči nas je obtežila, tako da smo obupali celo nad življenjem. Da, sami v sebi smo sprejeli smrtno obsodbo, da ne bi več zaupali vase, ampak v Boga, ki obuja mrtve. 2 Kor 1,8-9

Kot Božji izvoljeni apostol je Pavel prestal več kakor večina ljudi. Toda to ga ni zlomilo. Namesto tega je napredoval v slavljenju Boga. V 2 Kor 11,23-29 preberi seznam njegovih stisk, nato pa preberi še 2 Kor 1,3-11.

`V 2 Kor 1,4 Pavel pravi, da smo Božje sočutje in tolažbo prejeli zato, da bi »tolažili tiste, ki so v kakršni koli stiski, in sicer s tolažbo, s kakršno nas same tolaži Bog«. V kolikšni meri je trpljenje vabilo k oznanjevanju? Kako smo lahko bolj pozorni na to možnost?`

Bog si želi po nas pričati trpečim. To pomeni, da bo morda najprej dovolil, da tudi sami doživimo podobne vrste trpljenja. Tako bomo lahko opogumili druge, a ne le na podlagi teorije, temveč na podlagi lastne izkušnje Božjega sočutja in tolažbe. To je bilo tudi načelo Jezusovega življenja (glej Heb 4,15).

Pavel svojih stisk ni opisal zato, da bi se nam zasmilil. Želel nam je sporočiti, da Oče lahko posreduje ter nam prinese tolažbo in upanje v preizkušnjah. Morda bomo obupali celo nad lastnim življenjem ali bomo celo morali umreti; toda ne bojmo se! Bog nas uči, kako se zanašati nanj. Lahko mu zaupamo, On namreč »obuja mrtve« (2 Kor 1,9).

Ko si je Pavel še naprej prizadeval za oznanjevanje evangelija, je vedel, da ga bo Bog reševal tudi v prihodnosti. Njegova zmožnost ostati trden je temeljila na treh stvareh, ki jih je omenil v 2 Kor 1,10-11. Prvič, pretekle izkušnje z Bogom: »On nas je rešil iz tako velike smrtne nevarnosti. In še nas bo reševal.« (2 Kor 1,10) Drugič, njegova odločitev, da se bo osredotočil na Boga: »Vanj zaupamo in še nas bo rešil.« (2 Kor 1,10) Tretjič, nenehno posredovanje svetih: »… ker nas z drugimi tudi vi podpirate z molitvijo …« (2 Kor 1,11)

`Česa se lahko naučiš od Pavla, kar ti lahko pomaga, da se med preizkušnjami ne boš smilil samemu sebi?`