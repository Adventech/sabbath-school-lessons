---
title:  Skrajna vročina
date:   28/07/2022
---

V teh svetopisemskih naukih smo si do zdaj ogledali mnogo primerov preizkušenj, ki jih je Bog uporabil, da bi nas prečistil in naredil podobne Kristusu. Toda morda bodo nekateri na podlagi teh primerov zaključili, da je Bog prezahteven in prestrog. Kdo bo morda rekel: »Vemo, da si Bog za nas želi dobro, toda ti primeri ne kažejo njegove ljubezni in skrbi. V resnici je videti bolj kot nasilnež. Zaradi njegovih namenov z nami prestajamo težke čase in glede tega ne moremo narediti ničesar.«

Res je, da bomo na tej grešni zemlji le deloma razumeli, zakaj se zgodijo nekatere stvari. V nebesih bomo razumeli veliko več (1 Kor 4,5; 1 Kor 13,12). Za zdaj pa moramo živeti z vero, da je Bog navzoč in skrbi za nas, čeprav se okoliščine kdaj ne zdijo idealne. V Iz 43,1-7 je prerok zelo dobro opisal to napetost.

V Iz 43,2 Bog pravi, da bo njegovo ljudstvo šlo skozi vodo in ogenj. To dvoje simbolizira izredno nevarnost, toda morda nas želi spomniti tudi na prečkanje Rdečega morja in Jordana, kar je bila gotovo strašna izkušnja, ki je obenem vodila v novo življenje. Morda bi pričakovali, da bo Bog obvaroval svoje ljudstvo pred temi nevarnostmi in jih vodil po lažji poti. Toda kakor pastir v Psalmu 23 tudi On pravi, naj njegovo ljudstvo ne obupa v težkih časih, saj je z njim.

`Znova preberi Iz 43,1-7. Zapiši, kako Bog tolaži svoje ljudstvo, ki hodi skozi vodo in ogenj. Kakšno sliko o njem ti to nariše v mislih? Na katere obljube se lahko sklicuješ med preizkušnjami?`

Kar smo se naučili o Božjih »talilnih loncih«, lahko povzamemo na tri načine. Prvič, skrajna Božja vročina ni namenjena našemu uničenju, temveč uničenju greha. Drugič, namen te vročine ni, da nas naredi nesrečne, temveč da nas naredi čiste, kakršni smo bili ustvarjeni. Tretjič, Božja skrb za nas je v vseh okoliščinah vseprisotna in nežna; nikdar nas ne bo pustil samih, ne glede na to, kaj se nam dogaja.

`Česa te naslednje vrstice učijo o Božjih dejanjih in njegovem značaju? (Ps 103,13; Mt 28,20; 1 Kor 10,13; 1 Pt 1,7) Ali si v svojem življenju izkusil resničnost teh vrstic?`