---
title:  Abrahamove preizkušnje
date:   24/07/2022
---

Preberi 1 Mz 22. Bog je kar naenkrat in brez pojasnila Abrahamu zapovedal, naj mu daruje sina v žgalno daritev. Ali si lahko predstavljaš, kako se je ob tem počutil Abraham? Zamisel, da bi sveti Bog zahteval daritev sina, je bila popolnoma odvratna. Abraham je morda menil, da je to sprejemljivo, toda kaj bo potem z Božjo obljubo o dediščini? Brez sina je bila ta obljuba neuresničljiva.

`Zakaj je Bog Abrahamu naročil, naj mu daruje to daritev? Če je vseveden, kaj je bil smisel tega ukaza?`

Božje naročilo in čas, v katerem je bilo dano, nista bila naključna. Zgodilo se je takrat, ko je imelo moč povzročiti najglobljo možno bolečino: »Bog pa je prihranil svoj zadnji in najtežji preizkus za Abrahama do časa, ko so ga leta zelo težila in je hrepenel po počitku od zaskrbljenosti in garanja.« (Očaki in preroki, str. 103) Ali je bil to preizkus besnega Boga? Ne. »Smrtni boj, ki ga je preživljal v temnih dnevih grozne preizkušnje, je bil dovoljen, da bi lahko iz lastne izkušnje razumel nekaj o velikosti daritve, ki jo bo neskončni Bog daroval za človeško odrešitev.« (Očaki in preroki, str. 107)

To je bil samo preizkus; Bog ni načrtoval, da bi Abraham zares ubil sina. Iz tega se lahko naučimo, kako se Bog včasih odloči delovati. Morda nam bo kdaj naročil narediti kaj, česar nikoli ne namerava dokončati. Morda nam bo kdaj naročil iti kam, kamor po njegovem načrtu nikdar ne bomo prispeli. Zanj ni nujno pomemben konec, ampak to, česa se bomo naučili v postopku preoblikovanja.

Mogoče je imel Jezus v mislih prav to Abrahamovo izkušnjo, ko je Judom rekel: »Vaš oče Abraham se je vzradostil, da bo videl moj dan; in videl ga je in se razveselil.« (Jn 8,56) Abraham bi lahko zamudil priložnost pridobiti to spoznanje in ne bi upošteval navodil, ker bi sklepal, da so Satanova. Ključno pri tem, da je preživel in rastel skozi celoten proces, je bilo njegovo poznavanje Božjega glasu.

`Kako dobro poznaš Božji glas? Kako veš, kdaj ti govori? Na katere načine ti sporoča svojo voljo?`