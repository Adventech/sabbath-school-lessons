---
title:  Preživeti s čaščenjem
date:   26/07/2022
---

`Kaj je povzročilo Jobovo trpljenje? Job 1,6–2,10`

Angeli so prišli pred Boga; med njimi je bil tudi Satan. Bog ga je vprašal, kje je bil. Odgovoril mu je, da se je potikal po zemlji in se sprehajal po njej (Job 1,7). Nato ga je Bog vprašal: »Si kaj mislil v svojem srcu na mojega služabnika Joba?« (Job 1,8) Vprašanje samo po sebi ni nič posebnega. Posebno je to, kdo ga je postavil. Ni bil Satan tisti, ki je izpostavil Joba kot predmet preiskovanja, temveč Bog. Čeprav je vedel, kaj bo sledilo, je Satana opozoril na Joba. Job se niti malo ni zavedal, kako vroč bo postal njegov »talilni lonec«. Čeprav je zelo jasno, da je bil Satan in ne Bog tisti, ki je Jobu povzročil trpljenje, je jasno tudi, da je Bog Satanu dovolil uničiti Jobovo imetje, otroke in telesno zdravje. Če je Bog dal dovoljenje za Jobovo trpljenje, kakšna je sploh razlika, če trpljenje povzroča Bog ali če ga povzroča Satan? Kako je Bog lahko pravičen in svet, če je Satanu dovolil, da Jobu povzroči tako hudo trpljenje? Ali so bile te okoliščine poseben primer ali pa Bog tudi z nami ravna tako?

`Kako se je Job odzval na preizkušnje? Job 1,20-21`

Na takšno trpljenje se lahko odzovemo na dva načina. Postanemo lahko zagrenjeni in jezni ter Bogu, za katerega menimo, da je krut ali da sploh ne obstaja, obrnemo hrbet; druga možnost pa je, da se ga še bolj oklenemo. Job je med katastrofo, ki ga je doletela, ostal v Božji navzočnosti in ga je častil.

V Jobu 1,20-21 opazimo tri vidike čaščenja, ki nam lahko pomagajo, kadar trpimo. Prvič: Job se je sprijaznil s svojo nemočjo in priznal, da mu nič ne pripada: »Nag sem prišel iz materinega telesa in nag se vrnem tja.« (Job 1,21) Drugič: Priznal je, da ima Bog še vedno vse pod nadzorom, ko je rekel »Gospod je dal, Gospod je vzel …« (Job 1,21) Tretjič: Znova je potrdil svojo vero v Božjo pravičnost: »Naj bo hvaljeno Gospodovo ime.« (Job 1,21)

`Ali si se znašel v preizkušnjah? Upoštevaj korake, ki jih je uporabil Job. Kako ti lahko pomagajo?`