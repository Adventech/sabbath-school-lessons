---
title:  Okvir slavljenja
date:   21/08/2022
---

Veliki ruski pisec Fjodor Dostojevski je bil obsojen na smrt, a so mu v zadnjem trenutku spremenili kazen. Namesto smrti je moral več let preživeti v zaporu. O tej svoji izkušnji je zapisal: »Ostani veren do konca, četudi bi vsi skrenili s poti in bi samo ti ostal zvest. Tudi takrat prinesi svojo daritev in v svoji samoti daj hvalo Bogu.« To četrtletje smo si ogledali, kako je apostol Pavel zdržal obupno nasprotovanje in preganjanje. Čeprav je moral sedeti v rimskem zaporu, ni obupal; vernikom v Filipih je goreče pisal besede spodbude.

`Kako je lahko zapisal vse to, ko pa je sedel v zaporu? Preberi Flp 4,4-7. Kaj je ključ do Božjega miru, ki je omenjen v tem odlomku?`

Kadar nam gre dobro, se ni težko veseliti. Pavel pa nas spodbuja, da se veselimo v vseh okoliščinah. To morda zveni nenavadno. V njegovih besedah se skrivata dve ključni implikaciji.

Prvič, če se moramo zmeraj veseliti, to gotovo pomeni, da moramo biti veseli tudi takrat, ko zaradi okoliščin nimamo nobenega razloga za veselje. Drugič, to pomeni, da se moramo naučiti biti veseli tudi takrat, kadar ne čutimo veselja.

Pavel nas poziva k slavljenju Boga, čeprav se nam to mnogokrat zdi popolnoma nenaravno. Morda se nam celo zdi nerazumno. Kakor bomo videli, bi se morali veseliti prav zato, ker se to včasih zdi nerazumno. Z drugimi besedami, slavljenje je dejanje vere. Kakor vera ne temelji na okoliščinah, temveč na resnici o Bogu, tako tudi slavljenje ne bi smelo temeljiti samo na naših dobrih občutkih, temveč na resnici o tem, kdo je Bog in kaj nam je obljubil. Takšna vera ima moč oblikovati naše misli, čustva in okoliščine.

`Katero resnico o Bogu je Pavel izpostavil v današnjem svetopisemskem odlomku – resnico, ki mu je omogočila, da je bil vesel celo v zaporu? Naredi kratek seznam resnic o Bogu, ki jih poznaš. Nato mu daj slavo za vsako resnico, ki si jo zapisal. Kako to spremeni tvoje občutke in pogled na tvoje okoliščine? `