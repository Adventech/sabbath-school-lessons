---
title:  "Orožje, ki premaga"
date:   25/08/2022
---

Preberi 2 Krn 20,1-30. Jozafat je spoznal, da je slavljenje mogočno orožje. Ko je prejel poročilo, da nadenj prihaja »velika množica«, ni sprožil vojaške akcije, temveč se je najprej »zatekel h Gospodu« (2 Krn 20,3). Ko so Judje prišli v Jeruzalem na post, je kralj priznal resnost okoliščin: »Mi smo namreč nemočni pred to veliko množico, ki prihaja nad nas. Ne vemo, kaj naj storimo: vate so uprte naše oči!« (2 Krn 20,12)

`Kakšen je tvoj instinktiven odziv, ko opaziš, da nadte prihaja »velika množica«? Česa se lahko naučiš o bojevanju s premočnim nasprotnikom iz Jozafatovega odziva v 2 Krn 20,3-12?`

Ko je Gospodov Duh prišel nad Jahaziela, je pogumno naznanil: »A tokrat se vam ne bo treba bojevati: samo razpostavite se in čakajte, Judovci in Jeruzalemci, pa boste videli zmago, ki vam jo bo naklonil Gospod! Ne bojte se in se ne plašite! Jutri pojdite proti njim in Gospod bo z vami.« (2 Krn 20,17) Po tem oznanilu so častili Boga in mu peli pesmi hvale »s silno povzdignjenim glasom« (2 Krn 20,19). Čeprav je Bog obljubil, da se bo bojeval zanje, so se morali kljub temu spopasti s sovražnikom.

Toda to niso bile običajne priprave za vojno. Jozafat je določil zbor, ki bo hvalil Gospoda, ko bodo korakali v boj. »Ko so začeli vriskati in prepevati, je Gospod pripravil zasedo Amóncem, Moábcem in tistim s Seírskega gorovja, ki so prišli nad Juda, in so se pobili.« (2 Krn 20,22) Pisec pravi, da je Bog posredoval v trenutku, ko so pokazali vero v njegovo obljubo, torej ko so ga začeli slaviti zaradi lepote njegove svetosti (2 Krn 20,21).

`Znova preberi 2 Krn 20,1-30. Katera duhovna načela tega besedila ti lahko pomagajo pri tvoji hoji z Bogom, še posebej med preizkušnjami in v stresnih okoliščinah?`