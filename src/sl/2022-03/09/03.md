---
title:  Molitev ruši zidove
date:   22/08/2022
---


V angleščini obstaja izraz »ujeti se v kot«. Predstavljaj si, da barvaš tla neke sobe in naenkrat spoznaš, da si se ujel v kot; iz sobe lahko prideš samo tako, da pohodiš barvo ali pa ostaneš tam, dokler se barva ne posuši.

Včasih se zdi, da nas naša vera »ujame v kot«. Doletijo nas določene okoliščine in vera nas »ujame« in stisne v kot kakor sveža barva na tleh. Ob pogledu na okoliščine bomo bodisi zavrnili Boga in opustili vero bodisi verovali v to, kar se zdi nemogoče.

Bog je Izraelce stisnil v kot. Po tem, ko so 40 let tavali po puščavi, jih ni pripeljal k nenaseljenim, mirnim tratam. Pripeljal jih je k enemu izmed najbolj utrjenih mest na tistem področju – k Jerihu. Nato so morali šest dni v tišini hoditi okoli mesta. Bog jim je naročil, naj sedmi dan vpijejo; njihovo vpitje in zvok trobent bosta prinesla zmago.

`Kaj je Bog želel naučiti Izraelce? Joz 5,13–6,20`

Zidovje se ni zrušilo zaradi tresenja, ki bi ga povzročilo glasno vpitje. Ko je Bog Izraelcem naročil, naj vpijejo, je imel v mislih vrsto vpitja, o kateri je pisal David v Psalmu 66: »Vzklikajte Bogu, vsa zemlja, pojte slavo njegovega imena, dajte slavo njegovi hvalnici.« (Ps 66,1-2) To vpitje je bilo slavljenje! Po tem, ko so šest dni hodili okoli mogočnega obzidja, so gotovo uvideli, da ga sami ne bodo mogli zrušiti.

`Kako nam to pomaga razumeti pomen Heb 11,30?`

`Kadar bo Bog želel v našem življenju narediti nekaj novega, nas bo morda pripeljal k Jerihu, kjer nas bo naučil, da moč za zmago ne izhaja iz nas, temveč iz njega. Vse, kar potrebujemo, prihaja iz vira izven nas. Ne glede na to, kaj je pred nami in kako nepremagljivo se zdi, je naša vloga slaviti Boga, ki je vir vsega, kar potrebujemo. To je delujoča vera.  `