---
title:  Življenje slave
date:   23/08/2022
---

Morda se nam slaviti Boga ne zdi naravno niti v dobrih okoliščinah. Kako težko nam ga bo slaviti šele v težkih časih! Od nas se pričakuje, da ga slavimo v dobrem in slabem. V slavljenju se moramo vaditi, dokler ta dejavnost, ki jo sprva izvajamo le ob določenem času, ne postane naš način življenja.

`Katere razloge za slavljenje Boga je naštel David v Psalmu 145? Na katere načine bi morale biti besede tega psalma tudi naše?`

Ugledni angleški pridigar Charles Haddon Spurgeon je napisal knjigo z naslovom The Practice of Praise (Urjenje slavljenja), ki temelji na sedmi vrstici Psalma 145. Spurgeon želi našo pozornost usmeriti na tri pomembne stvari, ki nam lahko pomagajo napredovati v slavljenju.

1. 	V slavljenju se urimo, kadar se ozremo okoli sebe. Če ne opazujemo sveta okoli sebe, da bi videli Božjo veličino, ne bomo imeli razlogov za slavljenje. Kaj v ustvarjenem svetu te spodbudi k slavljenju Boga? Kaj pa v duhovnem svetu (na primer rastoča vera mladega kristjana)?

2. 	V slavljenju se urimo, kadar se spominjamo tega, kar smo videli. Če želimo živeti v ozračju slavljenja, se moramo spomniti tudi razlogov za slavljenje. Kako naj se spominjamo velikih stvari o Bogu, da ne bi pozabili njegove dobrote in resnice o njem? (Na primer z vzpostavitvijo novih obredov ali simbolov, ki nas bodo spomnili na njegovo dobroto.)

3. 	V slavljenju se urimo, kadar govorimo o razlogih za slavljenje. Slavljenje ni nekaj, kar se dogaja samo v naših mislih. Priti mora iz naših ust, da bi ga slišali tudi ljudje okoli nas. Katere razloge imaš za to, da na glas slaviš Boga? Kakšen je učinek takšnega slavljenja? Koga vse se dotakne?

`Vzemi pisalo in list papirja ter nekaj časa premišljuj o zgornjih točkah. Kaj lahko narediš, da bi v svojem življenju razvil navado slavljenja?`