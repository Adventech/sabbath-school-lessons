---
title:  Priča, ki obsodi
date:   24/08/2022
---

V Apostolskih delih je imelo slavljenje osupljiv učinek na ljudi. Preberi Apd 16,16-34. Pavla in Sila so slekli, ju hudo pretepli in vrgli v ječo. Nikogar ni bilo, da bi oskrbel njune rane. V hudi telesni bolečini in z nogami v kladah so ju namestili v temni zaporniški celici. V navzočnosti drugih zapornikov sta molila in pela.

Ječar je po potresu in po tem, ko je ugotovil, da niti Pavel niti Sila niti kateri drug zapornik ni zbežal, »trepetaje /…/ padel pred Pavla in Sila; nato ju je popeljal ven in vprašal: ›Gospoda, kaj naj storim, da se rešim?‹« (Apd 16,29-30)

`Zakaj ga je ta dogodek spodbudil, da se je osredotočil na svojo potrebo po zveličanju? Katero vlogo so imele Pavlove in Silove molitve in pesmi pri tem, da drugi zaporniki niso pobegnili, ter pri spreobrnitvi ječarja in njegove družine?`

Osupljivo je, da lahko naše slavljenje spremeni večno usodo ljudi okoli nas. Če bi se Pavel in Sila v temi zapora pritoževala in godrnjala, kakor zaporniki pogosto počnejo, ali bi bil tisto noč sploh kdo rešen?

Ne vemo, kaj se je kasneje zgodilo z ječarjem in njegovo družino, toda predstavljaj si, kako berejo besede, ki jih je Pavel pisal iz nekega drugega rimskega zapora: »Vam je bilo namreč milostno dano, ne samo da v Kristusa verujete, ampak da zanj tudi trpite, saj prenašate isti boj, ki ste ga videli na meni in ki ga, kakor zdaj slišite, še prenašam.« (Flp 1,29-30) Če so prebrali te besede in se spomnili, kako jim je njegovo trpljenje prineslo srečo, se je njihovo srce gotovo napolnilo s pesmijo; bili so spodbujeni ostati zvesti ne glede na ceno.

`Na koga vse lahko vpliva pesem hvale Bogu, ki prihaja iz tvojega srca? Potrudi se biti bolj odkrit in odločen pri slavljenju Boga v družbi drugih. Kdo ve, kako bo to učinkovalo nanje! `