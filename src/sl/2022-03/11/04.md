---
title:  "David: lekcija o čakanju"
date:   06/09/2022
---

V 1 Sam 16,1-13 beremo o mladeniču Davidu, ki ga je Samuel pomazilil za kralja. Toda od pašnikov njegovega očeta Jeseja do jeruzalemskega prestola je bila dolga pot. Brez dvoma se je včasih počutil, kakor da je sredi talilnega lonca.

Kot mladeniča so ga poklicali igrati, da bi pomiril Savlovega nemirnega duha (1 Sam 16). Kasneje, ko je ubil Goljata, je postal izraelski junak (1 Sam 17). Potem je mnogo let bežal, da bi ohranil svoje življenje. Tako Savel kakor njegov sin Jonatan sta vedela, da je Davidu namenjeno kraljevati (1 Sam 23,17; 1 Sam 24,20). Toda David ni ukrenil ničesar, da bi pospešil usodo, ki mu jo je namenil Bog. V resnici je bilo videti, kakor da počne ravno nasprotno. Celo ko mu je Savel stregel po življenju in je David odrezal kos blaga z njegovega oblačila, je obžaloval svoje dejanje (1 Sam 24,5-7). Tudi ob neki drugi priliki ni hotel umoriti Savla, čeprav je imel priložnost (1 Sam 26,7-11).  

`Preberi 1 Sam 26,1-11. Zakaj David ni želel ubiti Savla? Katerih načel se lahko na podlagi tega dogodka naučimo o tem, kako Bog uresničuje svoje načrte za naše življenje?`

`Kako je na Savla vplivala Davidova odločitev, da ga ne ubije? (Glej 1 Sam 26,12-25) Kaj nas to uči o prednostih čakanja na uresničitev Božjih načrtov za nas?`

Celotno Davidovo pot do prestola bi lahko povzeli s kratkim stavkom: Ne jemlji si, česar ti Bog še ni dal. Božji darovi so najboljši, kadar jih prejmemo iz njegove roke in ob njegovem času. Morda bomo morali čakati zelo dolgo. Fižolovi poganjki lahko zrastejo v nekaj urah, medtem ko hrast raste mnogo let. Toda niti močan veter ne bo mogel izkoreniniti mogočnega drevesa.  

`Pomisli, kako zlahka bi David lahko upravičil motive za Savlov umor. (Navsezadnje mu je bilo rečeno, da bo postal kralj, Savel pa je bil tako ali tako hudoben.) Njegova dejanja so pričala o resnični veri. Kako ti lahko ta primer pomaga, medtem ko čakaš na določeno stvar?`