---
title:  "Elija: problem bežanja"
date:   07/09/2022
---

Obračun na gori Karmel se je končal (1 Kr 18). Iz nebes je prišel ogenj; vsi so pripoznali pravega Boga in lažni preroki so bili pokončani. Bog je bil opravičen. Pričakovali bi, da bo Elija ob teh dogodkih rastel v duhovni moči, toda naenkrat se je tako prestrašil, da si je želel umreti. Deveta vrstica je zaskrbljujoča: »In glej, zgodila se mu je Gospodova beseda, rekoč: ›Kaj delaš tu, Elija?‹« (1 Kr 19,9) Elijev strah je povzročil, da je zbežal in prišel v napačen kraj.

`Po tako mogočnem Gospodovem posredovanju na gori Karmel bi moral biti Elija poln vere in zaupanja; namesto tega pa je zbežal, ker se je zbal za svoje življenje. Katerih naukov se lahko naučimo iz njegovega primera?`

Ta zgodba opozarja na nekaj pomembnega: kadar hitimo, se lahko kaj hitro znajdemo na napačnem kraju. Elija je prevzel strah, zato je hitro zbežal v puščavo, kjer si je zaželel, da se sploh ne bi rodil. Obstajajo še druge stvari, zaradi katerih bežimo pred Božjim načrtom za nas.

`Preberi navedene vrstice. Zaradi česa so osebe iz teh vrstic zbežale pred Božjo voljo zanje? 1 Mz 16,1-3; 4 Mz 20,10-12; Sod 14,1-3; Mt 20,20-21; Lk 9,52-56; Apd 9,1`

Kako hitro lahko stvari, kot so ambicija, jeza, strast, pomanjkanje vere ali domnevna gorečnost za Gospoda, povzročijo, da zbežimo tja, kjer ne bi smeli biti! Nihče ni varen pred tem. Ključno pri tem pa je, da gojimo zaupno vero v Božjo dobroto in usmiljenje; Bog nas ljubi in ve, kaj je najbolje za nas. To pa se ne zgodi samodejno. Vera je morda dar, toda ta dar je treba razvijati, negovati in ga ljubosumno varovati.

`Kako se je Jožef uprl osvajanju Potifarjeve žene? Zakaj je rekel, da bi privolitev njeni želji pomenila greh proti Bogu? Kako je razumel naravo greha? 1 Mz 39,7-12`