---
title:  Ob Božjem času
date:   05/09/2022
---

`Kaj nam naslednji vrstici povesta o Božji izbiri pravega trenutka? Rim 5,6; Gal 4,4`

Apostol Pavel v teh vrsticah pravi, da je Jezus prišel umret za nas ob ravno pravem času, toda ne pove nam, zakaj je bil takrat pravi čas. Med branjem teh vrstic se morda sprašujemo: Zakaj je Jezus čakal več tisoč let, da je prišel na svet obračunat z grehom? Mar ni vesolje že dolgo pred tem spoznalo, da je greh slab? Morda se sprašujemo tudi, zakaj Jezus tako dolgo odlaša z drugim prihodom. In morda se sprašujemo: Zakaj Gospod tako dolgo ne odgovori na mojo molitev?

`Pomisli na prerokovanje o 70 tednih v Dan 9,24-27; to prerokovanje kaže na Jezusa kot Mesija. Kako dolgo je trajalo to obdobje? Česa se lahko iz tega naučiš o čakanju na pravi Božji trenutek?`

Obstaja mnogo pomembnih duhovnih razlogov, zakaj doživljamo dolga obdobja čakanja. Prvič, čakanje lahko preusmeri našo pozornost s »stvari« nazaj na Boga. Drugič, čakanje nam lahko pomaga razviti jasnejšo sliko o svojih vzgibih in željah. Tretjič, čakanje krepi vztrajnost – duhovno moč. Četrtič, čakanje odpre vrata za razvoj mnogih duhovnih vrlin (npr. vere in zaupanja). Petič, čakanje omogoči Bogu, da sestavi druge dele sestavljanke, ki predstavlja širšo sliko. Šestič, morda nikoli ne bomo vedeli, zakaj moramo čakati; tako se učimo živeti po veri. Ali se spomniš še katerega razloga, zakaj moramo čakati?

`Katerih primerov iz Svetega pisma se spomniš, ko je Bog naredil določene stvari ob svojem času? (Pomisli na primer na Abrahama in Saro ter na obljubo o sinu.) Kako ti to pomaga zaupati mu, da bo tudi v tvojem življenju ob pravem času naredil to, kar je prav? Obenem se vprašaj, ali na kakršen koli način oviraš odgovor na molitev, ki bi jo Bog že lahko uslišal.`