---
title:  Za globlje proučevanje
date:   09/09/2022
---

V knjigi Očaki in preroki preberi poglavje »Davidovo pomaziljenje«.

Morda Božji načrt za nas vključuje veliko čakanja, zaradi česar se bomo počutili preizkušane. V takšnih časih se lahko naučimo potrpežljivosti, če se osredotočimo na Boga in mu zaupamo, da bo deloval v naše dobro. Razlogov za čakanje je veliko; vsi so povezani z izpolnitvijo Božjih načrtov za nas in njegovo kraljestvo. Če bomo prehitevali Boga, lahko mnogo izgubimo; toda če mu zaupamo in se razveseljujemo v njem, lahko veliko pridobimo.

Gospod tehta in meri vsako preizkušnjo.

»V svoji stiski ne morem razbrati Božjega namena, toda on ve, kaj je najbolje; svojo dušo, telo in duha bom predala njemu, svojemu zvestemu Stvarniku. ›Ni me sram, ker vem, komu sem veroval, in prepričan sem, da more zaklad, ki mi ga je zaupal, obvarovati do tistega dne.‹ (2 Tim 1,12) Če smo svojo dušo naučili in izurili imeti večjo vero, večjo ljubezen, večjo potrpežljivost in popolnejše zaupanje v nebeškega Očeta, vem, da bomo imeli iz dneva v dan med boji tega življenja več miru in veselja.

Gospodu ni všeč, da se vznemirjamo in skrbimo, medtem ko smo v Jezusovem naročju. Pogosteje bi morali tiho čakati in opazovati. Kadar nimamo dobrega občutka, mislimo, da nismo na pravi poti in vztrajamo v iskanju nekakšnega znamenja, ki bi bilo primerno okoliščinam; a naša ocena ne bi smela sloneti na občutku, temveč na veri.« (Ellen G. White: Selected Messages, 2. knjiga, str. 242)

**Vprašanja za pogovor**

`1.	Kaj pomeni, da Jezus »tehta in meri vsako preizkušnjo«? Kako nam je to spoznanje v pomoč med čakanjem?`

`2.	Prosi ljudi v svojem sobotnošolskem razredu, naj povedo svojo izkušnjo o tem, kaj pomeni potrpežljivo čakati. Česa jih je bilo med čakanjem strah in česa so se veselili? Kako so shajali? Česa so se naučili? Katerih obljub so se oklenili?`

`3.	Kaj lahko naredite kot cerkev ali razred, da bi pomagali njim, ki so v preizkušnjah in čakajo na Božji odgovor?`

`4.	Katero vlogo ima molitev pri razvijanju potrpežljivosti? Ali obstaja kdo, za kogar lahko moliš, da Sveti Duh v njegovem življenju razvije potrpežljivost?`