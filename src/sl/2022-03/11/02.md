---
title:  Bog potrpežljivosti
date:   04/09/2022
---

`Katero pomembno sporočilo vsebuje Rim 15,4-5?`

Ljudje smo običajno nepotrpežljivi glede stvari, ki si jih resnično želimo ali so nam bile obljubljene, pa jih še nismo dobili. Zadovoljni smo šele takrat, kadar dobimo to, po čemer hrepenimo. In ker je pač tako, da redko ob »pravem« času dobimo, kar želimo, smo pogosto nepotrpežljivi in živčni. Kadar smo v takšnem stanju, je skoraj nemogoče ohraniti mir in zaupati Bogu.

Čakanje je že po definiciji boleče. V hebrejščini izvira ena od besed za besedno zvezo »čakaj potrpežljivo« (Ps 37,7) iz hebrejske besede, ki bi jo lahko prevedli kot »biti v hudih bolečinah«, »tresti se«, »drgetati«, »biti ranjen«, »biti nesrečen«. Naučiti se biti potrpežljiv ni preprosto; včasih je to sámo bistvo tega, kaj pomeni prestajati preizkušnje.

`Preberi Ps 27,14; Ps 37,7 in Rim 5,3-5. Kaj nam govorijo te vrstice? Kam vodi potrpežljivost?`

Med čakanjem se lahko osredotočimo na eno izmed dveh reči. Lahko se osredotočimo na stvari, na katere čakamo, ali nanj, ki jih drži v svojih rokah. Med čakanjem ni toliko pomemben čas čakanja, ampak naša naravnanost. Če zaupamo Gospodu, če smo svoje življenje izročili v njegove roke, če smo mu podredili svojo voljo, lahko zaupamo, da bo naredil to, kar je najbolje za nas, in sicer ob pravem času ne glede na to, kako težko nam je to včasih verjeti.

`Na kaj obupno čakaš? Kako se lahko naučiš vse podvreči Bogu in njegovi izbiri pravega trenutka? Prosi Gospoda, naj ti pomaga razviti stališče popolne predanosti njegovi volji. `