---
title:  V Jezusovem imenu
date:   15/08/2022
---

Če me boste kaj prosili v mojem imenu, bom jaz to storil. Jn 14,14

Jezus je vedel, da ne bo več dolgo z učenci. On, ki je njihova podpora in spodbuda, je odhajal v nebesa; učenci so se počutili zmedene in nemočne. Ker ga več ne bodo mogli videti, jim je dal izjemno obljubo.

Preberi Jn 14,1-14. V 13. in 14. vrstici je Jezus obljubil, da bo za nas naredil vse, kar bomo prosili v njegovem imenu. Zato na koncu svojih molitev skoraj vedno dodamo besede »V Jezusovem imenu. Amen.«

`Kaj pomenijo te besede? Kaj je Jezus imel v mislih, ko je spodbudil učence, naj tako molijo? Kateri namigi, ki jih najdemo v tem svetopisemskem odlomku, nam pomagajo razumeti smisel njegovih besed?`

Kadar je naša prošnja v »Jezusovem imenu«, smo lahko prepričani, da vsi nebeški mehanizmi delujejo v naše dobro. Morda ne bomo opazili angelov, ki se trudijo v našo korist in so poslani od Božjega prestola, da bi uresničili naše prošnje v Jezusovem imenu.

Včasih, kadar molimo v njegovem imenu, odpremo oči in pričakujemo, da se bo vse spremenilo; toda vse je videti isto. Čeprav se lahko Božja moč razodene na dramatičen način (kakor takrat, ko je Jezus pomiril vihar), se lahko razodene tudi v tišini in neopazno (kakor takrat, ko je Božja moč vzdrževala Jezusa v Getsemaniju). Morda se v tem trenutku ne bo zgodilo nič dramatičnega, toda to ne pomeni, da si Bog ne prizadeva za nas.

`Znova preberi Jn 14,1-14. Med branjem si predstavljaj, da Jezus te besede govori tebi na štiri oči. Ali ti ta odlomek vliva upanje in pogum? Vprašaj se, katere stvari v tvojem življenju te ovirajo pri tem, da bi se to izpolnilo? Kaj moraš spremeniti?`