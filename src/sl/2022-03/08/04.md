---
title:  Moč vstajenja
date:   16/08/2022
---

Vstajenje naslavlja človeško nemoč. Kadar razmišljamo o Jezusovem življenju, smrti in vstajenju, pogosto mislimo, da je bila njegova smrt tista, ki nas je spravila z Bogom. Seveda je to res.

Toda vstajenje daje zveličanju poseben vidik. Jezusovo vstajenje ni smiselno le zaradi tega, ker je pokazalo, da bomo tudi mi nekoč obujeni od mrtvih, temveč ker je zaradi tega Jezus sedel na Očetovo desnico, na položaj moči in avtoritete. Moč vstajenja je na voljo tudi nam.

`V Ef 1,18-23 apostol Pavel govori o Božji moči. Kaj nas te vrstice učijo o moči vstajenja? Katero upanje in obljube ti dajejo?`

Pavlova molitev je bila, da bi Efežani ustrezno razumeli dve resnici, ki ju lahko razumejo samo z božansko pomočjo: (1) da obstaja upanje na spremembo in večna prihodnost, h kateri nas je poklical Jezus; (2) da lahko spoznamo moč, ki se je razodela zaradi nas.

Nato je poskušal opisati, kako osupljiva je ta moč. Moč, ki nam je na voljo, je enaka tej, ki je Jezusa ne le obudila v življenje, temveč ga je posadila na položaj moči na Očetovi desnici.

Toda apostol se ne ustavi tukaj. Vstajenje Jezusu ni dalo kakršne koli moči, temveč moč vladati in oskrbeti vsakršno potrebo, ki jo bo imelo njegovo ljudstvo.

`Naredi seznam področij svojega življenja, kjer potrebuješ moč vstalega Jezusa. Nato moli za delovanje te moči. Kaj lahko narediš, da bi ta moč v tvojem življenju delovala še bolj neovirano?`