---
title:  Razsipnost našega Očeta
date:   14/08/2022
---

»Če bi me Bog resnično ljubil, bi zame gotovo naredil ________.« Kolikokrat nam je ta misel švignila skozi glavo! Ob pogledu na svoje okoliščine se začnemo spraševati, ali nas Bog sploh ljubi, kajti če bi nas v resnici ljubil, bi stvari bile popolnoma drugačne.

Obstajata dva razloga, ki nas pogosto napeljeta k dvomu o Božji dobroti. Prvič, kadar je v našem srcu in mislih goreča želja, da naredimo kaj, za kar verjamemo, da je dobro, se zamisel, da si Bog za nas morda želi kaj drugega, zdi nesmiselna. Drugič, o Božji dobroti morda dvomimo, ker se naše izkušnje ne ujemajo s tem, kar verjamemo. Če je nekaj videti dobro ali pa imamo glede tega dobre občutke, potem pač mora biti dobro, kajne? Kadar tega ne moremo dobiti ali doseči, postanemo jezni na Boga. Na tem mestu nastopi vera. Kadar smo v skušnjavi podvomiti o Bogu in njegovi dobroti, je čas za vero.

`Rim 8,28-39 je mogočen odlomek, ki opisuje Božjo dobroto do nas. Kaj v teh vrsticah nam lahko pomaga obvarovati svoje misli pred tem, da bi podvomili o Božji dobroti?`

V Rim 8,32 so zapisane pomembne besede, ki nas lahko obvarujejo pred tem, da bi nas preplavile okoliščine. »Ker se torej Bog ni obotavljal za nas tvegati vse, sprejeti našega stanja in se izpostaviti najhujšemu, tako da je poslal svojega Sina, ali sploh obstaja kaj, česar ne bi z veseljem in velikodušno naredil za nas?« (Ta svetopisemska vrstica je vzeta iz parafraze Svetega pisma The Message.) Le čemu bi Bog poslal svojega Sina v smrt in se nato spremenil v hudobnega in skopuškega?

To pomeni, da mora imeti resnica o njegovi velikodušnosti, ki se je razodela po Kristusovi smrti, večji vpliv na naše razmišljanje kakor vsi dvomi, ki se med preizkušnjami morda porodijo v nas.

`Kako doseči, da bo imela resnica (Božja dobrota) na nas močnejši vpliv kot naši dvomi? Premišljuj o tem, da je Bog Jezusu dovolil umreti namesto tebe in da se njegova neverjetna velikodušnost v tisočerih različnih oblikah razodeva tudi danes. Kako to vpliva na tvojo vero?`