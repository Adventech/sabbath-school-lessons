---
title:  Nositi svoje skrbi
date:   17/08/2022
---

Nekateri ljudje imajo v svojem domu napis »Čemu moliti, če sem lahko zaskrbljen?« To se nam zdi smešno, ker vemo, kako resnične so te besede. Kako pogosto smo zaskrbljeni, namesto da bi prišli k Bogu in mu izročili svoje skrbi!

Nekdo je nekoč rekel: »Kadar življenje postane preveč zavozlano, ga izroči Bogu in mu dovoli razvozlati vozle.« On si to gotovo želi narediti! Osupljivo je, da se še vedno oklepamo svojih težav, dokler nismo tik pred tem, da se zlomimo. Zakaj čakamo, da postanemo obupani, preden pridemo h Gospodu?

`Apostol Peter v 1 Pt 5,7 navaja Ps 55,23 (Ps 55,22 chr). Kaj je glavno sporočilo te vrstice? Glej tudi Mt 6,25-33.`

1 Pt 5,7 je zelo preprosta vrstica. V njej ni nobene skrivnosti; njen pomen je dobeseden. »Vreči skrbi« pomeni prav to: razbremeniti se, odložiti skrbi, da to, kar nas muči, ne bi bilo več del nas. Seveda pa naša bremena niso vržena kar nekam. Naše skrbi ne izginejo v prazno. Damo jih svojemu Očetu v nebesih, ki nam je obljubil, da jih bo rešil. To nam pravi tudi Jezus v vrsticah, zapisanih v Evangeliju po Mateju. Težava ni v tem, da je to težko narediti, temveč da je videti preveč preprosto in predobro, da bi bilo res.

Tesnobo lahko povzročijo različni dejavniki. Nastane zaradi pritiskov v službi; nepričakovane kritike; občutka, da smo nezaželeni in neljubljeni; finančnih skrbi; občutka, da nismo dovolj dobri za Boga; prepričanja, da nam ni odpuščeno.

Eden od razlogov, zakaj se oklepamo svojih težav, je, da mislimo, da jih lahko rešimo bolje kot kdo drug. Peter nas spodbuja, naj premislimo o tem. Razlog, zakaj nam ni treba skrbeti, je, da je Bog tisti, ki bo poskrbel. Toda ali mu je mar tudi takrat, ko je v našem življenju na vidiku razveza ali ko se počutimo popolnoma nekoristni? Sveto pismo pravi, da si Bog želi spremeniti prav vse okoliščine, ki nam povzročajo skrbi.

`Kaj ti v tem trenutku povzroča skrbi? Ali je za Gospoda kaj pretežko? Morda je naša največja težava dvom o tem, da bo Bog naše probleme razrešil na način, ki nam bo všeč, čeprav verjamemo, da jih lahko reši in da ve vse o njih. Razmisli o tem in se vprašaj, ali to drži tudi zate. `