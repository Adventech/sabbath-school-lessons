---
title:  Zvesti tudi ko ne vidimo Boga
date:   18/08/2022
---

Misel, da nikomur ni mar za to, kar se nam dogaja, je zelo neprijetna. A še strašnejša je misel, da Bog ne ve, kaj prestajamo, ali da mu ni mar za nas.

Judovski izgnanci v Babilonu so mislili, da Bogu ni preveč mar za njihove okoliščine. Zaradi svojega greha so bili še vedno v izgnanstvu; čutili so se pozabljene od Boga. Izaija jim je govoril besede tolažbe. Izaija 40 je čudovito poglavje, v katerem prerok ljudstvu na nežen način govori o Bogu: »Kakor pastir pase svojo čredo, jo zbira s svojim laktom, jagnjeta nosi v svojem naročju, počasi vodi doječe.« (Iz 40,11) Ker je preteklo veliko časa, so izgnanci premišljevali: »Kje si, Gospod? Ne vidimo dokazov, da si še vedno tukaj ali da ti je mar!«

`Kako je Izaija opisal Boga? Preberi Iz 40,27-31. Kako naj bi ta opis naslovil prepričanje, da je njihova »pot zakrita Bogu« in njihova »pravica uhaja njihovemu Bogu«? Iz 40,27`

V Esterini knjigi beremo o še eni skupini ljudi, ki je morda pomislila, da je njena pot zakrita Bogu. V tej knjigi Bog ni omenjen niti enkrat. Celotna zgodba je razvijajoča se drama Božjega posredovanja, da bi rešil svoje ljudstvo pred nepreklicnim zakonom, ki bi jih lahko uničil. Ta zgodba ni le poročanje o preteklih dogodkih; simbolizira čas v prihodnosti, ko bo Božje ljudstvo spet preganjano in bo sprejet zakon za njihovo uničenje (Raz 13,15). Ali si lahko zamisliš, kako preprosto bo takrat zaradi grozljivih okoliščin domnevati, da je Bog zapustil svoje ljudstvo? Toda ni se nam treba bati. Isti Bog, ki je v Esterini knjigi rešil svoje izbrance, jih bo rešil tudi v poslednji stiski.

`Prebrali smo, kako je Izaija izgnancem opisal Boga. Kako pa bi ga ti opisal ljudem, ki menijo, da jih je Bog zapustil in zavrgel? Na kakšen način bi jih naučil gledati skozi oči vere, da ne bi bili odvisni od tega, kar vidijo s človeškimi očmi?`