---
title:  Disciplinirana volja
date:   02/08/2022
---

Eden izmed največjih sovražnikov naše volje so čustva. Živimo v kulturi, v kateri smo bombardirani s slikami in glasbo, ki neposredno nagovarjajo naša čutila in sprožajo različna čustva – jezo, strah ali poželenje – ne da bi se tega sploh zavedali. Kako pogosto se vprašamo: »Kaj bi mi prijalo pojesti za večerjo?« »Kaj bi mi prijalo početi?« »Ali se bom dobro počutil/-a, če bom kupil/-a to stvar?« Naša čustva so postala tesno povezana z našimi odločitvami. Čustva niso nujno slaba, toda to, kako se počutimo, ima bolj malo opraviti s tem, kar je prav ali dobro. Poleg tega čustva niso zanesljiva (»Srce je zvijačnejše od vsega« [Jer 17,9]); ustvarijo lahko varljivo sliko resničnosti, zaradi česar bomo sprejeli slabe odločitve in ustvarili okoliščine, zaradi katerih se bomo znašli v težki situaciji.

`Ali se spomniš svetopisemskih primerov, ko so ljudje sprejeli odločitve, ki so temeljile na njihovih čustvih in ne na Božji besedi? Kakšne so bile posledice? Glej na primer 1 Mz 3,6; 2 Sam 11,2-4; Gal 2,11-12.`

`Kaj je skrbelo Petra v 1 Pt 1,13? Kaj je želel, da bi naredili njegovi bralci?`

Peter je vedel, da je um krmilo našega telesa. Če ga nismo zmožni nadzorovati, bodo nadzor prevzela naključna čustva.

Zamisli si, da hodiš po ozki stezi proti Pastirjevemu domu. Ob glavni poti je mnogo drugih poti, ki vodijo v različne smeri. Nekatere od njih peljejo do krajev, ki si jih ne želimo obiskati. Druge so videti privlačne; ugajajo našim čustvom in željam. Če bi se podali na katero izmed njih, bi skrenili s prave steze in šli v smeri, s katere se bo morda zelo težko vrniti nazaj na pravo pot.

`Katere pomembne odločitve moraš sprejeti? Iskreno se vprašaj: »Kako lahko vem, da moja izbira temelji na čustvih in željah in ne na Božji Besedi?«`