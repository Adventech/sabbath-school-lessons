---
title:  "Vztrajajmo!"
date:   04/08/2022
---

`Preberi zgodbo o Jakobovem dvoboju z Bogom v 1 Mz 32. Kaj nam ta dogodek pove o vztrajnosti, čeprav nas muči malodušje? Pri oblikovanju odgovora imej v mislih Jakobove okoliščine.`

Morda vemo, kaj je prav, in svojo voljo podrejamo temu; toda kadar smo pod pritiskom, se nam je večkrat zelo težko okleniti Boga in njegovih obljub. Tako je, ker smo slabotni in boječi. Prav zato je vztrajnost – sposobnost nadaljevati, kljub temu da želimo obupati – ena od pomembnih kristjanovih kreposti.

Eden najboljših svetopisemskih primerov vztrajnosti je Jakob. V mladosti je prevaral brata in očeta, da bi dobil pravice prvorojenca (1 Mz 27). Od takrat je bil na begu pred bratom, ki ga je želel ubiti. Čeprav mu je Bog v sanjah o lestvi, ki je segala do nebes (1 Mz 28), obljubil svoje vodstvo in blagoslov, se je še vedno bal. Hrepenel je po Božjem zagotovilu, da je sprejet in da obljube, ki jih je prejel pred mnogimi leti, še vedno veljajo. Na poti od Labana se je bojeval z možem, ki mu je izpahnil kolk; ta človek je bil v resnici Jezus. Najverjetneje se je Jakob v nekem trenutku zaradi neznosne bolečine nehal bojevati in se je Jezusa le še oklepal. Držal ga je kljub močni bolečini, dokler ni prejel zagotovila njegovega blagoslova. Jezus mu je rekel: »Spusti me, kajti zarja že vstaja!« (1 Mz 32,27; 1 Mz 32,26 chr).  

Jakob je prejel blagoslov, ker se je kljub bolečini oklepal Boga. To velja tudi za nas. Bog bo morda izpahnil naš »kolk« in nas povabil, naj se ga držimo kljub bolečini. V Jakobovem primeru ni odpravil poškodb; ko je srečal brata, je še vedno šepal. Na zunaj je bilo to videti kot slabost, toda za Jakoba je bil to znak moči.

`Katere praktične odločitve lahko sprejmeš (glede svoje družbe, življenjskega sloga, tega, kar bereš, zdravja, duhovnega življenja), ki ti bodo pomagale vztrajati z Gospodom, ko te doletijo skušnjave in malodušje?`