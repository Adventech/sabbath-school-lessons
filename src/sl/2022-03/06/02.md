---
title:  Duh resnice
date:   31/07/2022
---

Ali si že kdaj molil: »Bog, prosim, naredi me dobrega,« a se je komaj kaj spremenilo? Kako je mogoče, da se kljub prošnjam za Božjo preobražajočo moč, ki bo delovala v nas, v našem življenju na videz nič ne spreminja? Vemo, da ima Bog neomejene nadnaravne vire, ki nam jih velikodušno in željno ponuja. Zares si želimo izkoristiti to prednost, a je kljub temu videti, da se naše življenje ne spreminja na način, ki bi ustrezal temu, kar nam Bog daje na razpolago.

Zakaj? Eden od razlogov je izredno preprost. Ker ima Sveti Duh neomejeno moč, da nas spremeni, je možno, da sami s svojimi odločitvami omejujemo Božje delovanje.

`V Jn 16,5-15 je Jezus Svetega Duha imenoval »Duh resnice« (Jn 16,13). Kaj Sveti Duh dela za nas?`

Sveti Duh nam lahko razodene resnico o naši grešnosti, vendar nas ne more prisiliti k spokorjenju. Lahko nam pokaže globljo resnico o Bogu, toda ne more nas prisiliti, da ji verjamemo ali smo ji poslušni. Če bi nas Bog silil k čemu – pa četudi na zelo blag način –, bi izgubili svobodno voljo. Satan bi ga obtožil manipulacije z našim umom in srcem; rekel bi, da Bog v velikem spopadu goljufa. Ko je v nebesih izbruhnil spopad, naš Oče niti Satana niti angelov ni silil, naj verjamejo, da je dober in pravičen, in ni jih silil, naj se pokesajo. Ko je v edenskem vrtu spet veliko stvari viselo na kocki, je Bog zelo jasno povedal resnico o drevesu na sredi vrta, toda Adamu in Evi ni preprečil uporabiti svobodne volje. Bog tako ravna tudi z nami. Sveti Duh predstavi resnico o Bogu in grehu, nato pa reče: »Kaj boš naredil zdaj, ko sem ti razodel vse to?«

Podobno je tudi, ko se znajdemo v preizkušnjah. Včasih nas doletijo, ker nismo bili poslušni ali ker se nismo pokesali svojih grehov. Da bi naš Oče posredoval, se moramo zavestno odločiti odpreti vrata kesanju in poslušnosti; tako bo Božja moč lahko delovala v našem življenju in nas spreminjala.

`O čem te prepričuje Sveti Duh? Kako pozorno si prisluhnil njegovemu glasu? Katere odločitve sprejemaš na podlagi svoje svobodne volje?`