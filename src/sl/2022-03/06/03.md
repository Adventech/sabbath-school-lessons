---
title:  Sodelovanje božanskega in človeškega
date:   01/08/2022
---

Kaj je tvoj največji življenjski dosežek? Verjetno ga nisi dosegel na preprost način ali v enem dnevu. Če želimo doseči kaj vrednega, bomo morali za dosego cilja žrtvovati čas in trud. Pri našem učeništvu v Kristusu ni nič drugače.

`Preberi Kol 1,28-29. Apostol Pavel pravi, da Bog deluje v njem, toda zakaj izpostavi tudi človeški trud? Glej tudi 5 Mz 4,4; Lk 13,24; 1 Kor 9,25; Heb 12,4.`

V Kol 1,29 je zapisan zelo zanimiv vpogled v to, kako Pavel razume svoj odnos z Bogom pri tem delu. Pravi, da se trudi in bojuje – a z Božjo močjo.

Grška beseda, ki jo prevajamo s »truditi se«, pomeni »utruditi se« ali »delati do točke izčrpanosti«. Ta beseda se je pogosto uporabljala za atlete med treningom. Temu sledi grška beseda, ki jo prevajamo z »bojevati se«; v nekaterih jezikih jo prevajajo kot »mučiti se«. Ti besedi nam pričarata sliko atleta, ki si na vso moč prizadeva za zmago. Pavel tej zamisli da nov pomen; apostol se namreč na vso moč trudi, toda ne z vsem, kar ima, temveč z vsem, kar mu je dal Bog. Na podlagi tega lahko pridemo do preprostega zaključka o njegovem poslanstvu: vanj je vložil mnogo truda in discipline; toda vse to je dosegel z Božjo močjo. Ta odnos deluje popolnoma enako, ko si prizadevamo za razvoj Kristusovega značaja v nas.

To načelo si je dobro zapomniti, saj živimo v svetu, v katerem si želimo več in več z vse manj truda. Ta zamisel se je priplazila tudi v krščanstvo. Nekateri krščanski pridigarji obljubljajo, da bo Sveti Duh prišel nad nas z mogočno nadnaravno močjo in po nas delal osupljive čudeže, če bomo le verovali. Toda to je nevarna delna resnica, na podlagi katere lahko sklepamo, da moramo samo počakati na Božjo moč, medtem ko udobno sedimo na svojem sedežu!

`Kakšna je tvoja izkušnja boja, o katerem je pisal apostol Pavel? S katerimi stvarmi, ki ti jih je Bog položil na srce, se boriš? Kako se lahko naučiš podrediti Božji volji?`