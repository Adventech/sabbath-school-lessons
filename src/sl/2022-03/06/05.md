---
title:  Radikalna odločitev
date:   03/08/2022
---

Če te desno oko pohujšuje, ga iztakni in vrzi od sebe; kajti bolje je zate, da izgubiš en del telesa, kakor da bi bilo célo tvoje telo vrženo v peklensko dolino. Mt 5,29

`Razmisli o zgornji vrstici. Ali so te Jezusove besede radikalne? Če da, zakaj?`

Radikalno ukrepanje ni potrebno zato, ker bi Bog načrtoval, da bo krščansko življenje težavno, temveč ker smo se mi in naša kultura oddaljili od njegovega načrta za nas. Človek se na neki točki pogosto predrami in vpraša: »Le kako sem se lahko tako oddaljil od Boga?« Odgovor je vedno enak: korak za korakom. Preberi Mt 5,29-30. Čeprav Jezus na tem mestu govori o grehu spolne nemoralnosti, se osnovna načela nanašajo tudi na druge grehe. Uporabimo jih lahko pri naši rasti v Kristusu.

`Kaj je glavno sporočilo Jezusovih besed v Mt 5,29-30? Ali nas poziva k dobesednemu samopoškodovanju?`

Jezus nam ne pravi, da moramo škodovati svojemu telesu! Poziva nas k nadzorovanju misli in s tem tudi telesa ne glede na ceno. Ti vrstici ne govorita o tem, da bo Bog po naši molitvi pri priči odstranil naša grešna nagnjenja. Včasih bo po svoji milosti to res naredil za nas, toda pogosto nas poziva, da sprejmemo radikalno odločitev in se odpovemo čemu ali pa začnemo delati to, česar si niti malo ne želimo. To je lahko zelo močna preizkušnja! Pogosteje ko sprejmemo pravo odločitev, močnejši postajamo, skušnjava pa izgublja svojo moč.

Ker je okoli nas mnogo glasnih motenj, Bog včasih uporabi preizkušnje, da bi dobil našo pozornost. Pogosto se šele takrat zavemo, kako smo se oddaljili od njega. Preizkušnje so morda njegov poziv, da sprejmemo radikalno odločitev, in sicer njegov načrt za naše življenje.

`Kako naša dejanja vplivajo na druge? Kaj z njimi sporočamo o svoji veri in Bogu?`