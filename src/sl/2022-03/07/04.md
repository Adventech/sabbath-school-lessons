---
title:  Očetova navzočnost
date:   09/08/2022
---

Kajti jaz sem Gospod, tvoj Bog, ki te držim za desnico in ti pravim: »Ne boj se, jaz ti bom pomagal.« Iz 41,13

Nekdo je nekoč rekel: »Kadar se zdi, da je Bog daleč proč, razmisli, kdo je v resnici tisti, ki je odšel.« Ko nas zadenejo težave, predvidevamo, da nas je Bog zapustil. Resnica je, da ni šel nikamor.

Judom v izgnanstvu se je Božja navzočnost zdela zelo oddaljena. Bog pa jim je po Izaiju zagotovil rešitev v prihodnosti. Čeprav se bodo v Jeruzalem vrnili šele čez mnogo let, jim je želel povedati, da jih ni zapustil in da obstaja razlog za upanje.

`S katerimi razlogi za upanje lahko opogumiš ljudi, ki nestrpno čakajo na prihodnjo odrešitev? (Iz 41,8-14) Kako nam je ta obljuba v pomoč, medtem ko čakamo na konec našega izgnanstva na zemlji?`

V Iz 41,13 je zapisana ena najmogočnejših podob v Svetem pismu. Bog, vladar vesolja, pravi, da se njegovemu ljudstvu ni treba bati, ker je on tisti, ki ga drži za desnico. Eno je predstavljati si Boga, kako s svojega veličastnega prestola usmerja dogodke na zemlji; toda nekaj povsem drugega je zamišljati si, da je tako blizu, da lahko svoje ljubljeno ljudstvo prime za roko.

Kadar smo prezaposleni, se je težko spomniti, da nam je Bog tako blizu. Toda ko pomislimo, da je on Emanuel, »Bog z nami«, to spremeni vse. Kadar je z nami njegova navzočnost, so z nami tudi njegovi nameni, obljube in moč, ki spreminja.

`Naslednjih nekaj dni naredi preizkus. Vsak trenutek se skušaj spomniti, da ti Bog vesolja obljublja pomoč in je dovolj blizu, da te lahko prime za roko. Zabeleži si, kako to vpliva na tvoje življenje. Pripravi se, da v sobotnošolskem razredu poveš svojo izkušnjo. `