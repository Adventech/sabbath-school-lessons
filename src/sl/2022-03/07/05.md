---
title:  Očetovi načrti za nas
date:   10/08/2022
---

`Vsakdo išče upanje. A kje ga najti? Nekateri ga najdejo v prijateljevem nasmehu. Drugim upanje predstavlja finančna stabilnost ali uravnovešena zakonska zveza. Kaj pa ti? Kje iščeš upanje in pogum?`

Prerok Jeremija piše o ljudeh, ki so v izgnanstvu izgubili upanje. »Ob rekah Babilona, tam smo sedeli in jokali, ko smo se spominjali Siona.« (Ps 137,1) Čeprav je bilo njihovo srce polno žalosti, jim je Jeremija predstavil razloge, zakaj ne bi smeli obupati.

`Katere razloge za upanje najdeš v Jer 29,1-10?`

V tem odlomku so trije pomembni viri upanja, ki jih je vredno poudariti.

Prvič, Bog spodbuja svoje ljudstvo, naj ne obupa; njihove okoliščine niso sad naključja ali nepredvidljivega zla. Povedal jim je: »Tako govori Gospod nad vojskami, Izraelov Bog, vsem izgnancem, ki sem jih dal odpeljati iz Jeruzalema v Babilon.« (Jer 29,4) Čeprav je bilo videti, kakor da je zlo povsod okoli njih, so bili še zmeraj v Božjih rokah.

Drugič, Bog jim pravi, naj ne obupajo, saj lahko deluje tudi v težavnih okoliščinah. »Skrbite za blaginjo mesta, kamor sem vas izgnal, in molite zanj h Gospodu; njegova blaginja je namreč vaša blaginja.« (Jer 29,7)

Tretjič, pravi jim, naj ne opustijo upanja, saj bo ob določenem času končal njihovo ujetništvo: »Tako govori Gospod: Šele ko se Babilonu dopolni sedemdeset let, vas obiščem in izpolnim nad vami svojo obljubo, da vas pripeljem nazaj v ta kraj.« (Jer 29,10)

Po tem, ko jim je pojasnil, kako jih je vodil v preteklosti, kako jih vodi v sedanjosti in kako jih bo v prihodnosti, je na čudovit način izrazil svojo ljubečo skrb zanje (glej Jer 29,11.14).

`Ko boš bral Jer 29,11-14, namesto zaimkov v množini uporabi zaimke v prvi osebi ednine, kakor da bi Bog te obljube govoril tebi osebno. Prebrane obljube nato uporabi v preizkušnjah, s katerimi se spopadaš. `