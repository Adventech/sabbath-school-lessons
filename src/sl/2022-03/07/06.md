---
title:  Očetova vzgoja
date:   11/08/2022
---

`Kaj je sporočilo Heb 12,5-13? Kako se sklada s tem, o čemer proučujemo to četrtletje?`

V Heb 12,5-13 apostol Pavel preizkušnje opisuje v kontekstu vzgoje, discipline. V angleškem prevodu Svetega pisma, imenovanem »New International Version« (»Nova mednarodna različica«), so različne oblike besede vzgoja v tem odlomku zapisane desetkrat. V grškem svetu je bila ta beseda najosnovnejši izraz za izobraževanje, vzgojo. Razumeti »vzgojo« pomeni razumeti, kako nas Bog »izobražuje« v šoli vere, ki jo je Pavel opisal v Heb 11.

V tem poglavju je bralcem predstavil moške in ženske, ki so imeli močno vero. Ta jim je omogočila obstati med različnimi preizkušnjami. Na začetku 12. poglavja Pavel nagovarja nas, bralce, in pravi: Ker je toliko ljudi pred nami vztrajalo kljub hudim preizkušnjam, lahko tudi mi tečemo in končamo življenje vere. Ključno pri tem pa je, da svoje oči upremo v Jezusa (Heb 12,2), ki naj bo naš zgled, ko bomo prestajali težke čase (Heb 12,3). Branje 12. poglavja je, kakor da bi dobili posebna očala. Brez njih bosta naš pogled in razumevanje težav vedno nejasna, zabrisana. Toda če bomo gledali skozi ta očala, bo naše zamegljeno razumevanje trpljenja, ki je posledica naše kulture, ustrezno popravljeno. Preizkušnje bomo razumeli jasneje in se nanje razumno odzvali.

**S temi »očali« preberi Heb 12,5-13 in odgovori na spodnja vprašanja.**

`Od kod izvira vzgoja?`

`Kako se odzivamo nanjo?`

`Kaj je njen namen?`

`Znova preberi Heb 12,1-13. Naredi seznam vseh razlogov za upanje, ki jih najdeš v tem odlomku. Kako si to upanje izkusil med svojo duhovno »vzgojo«? `