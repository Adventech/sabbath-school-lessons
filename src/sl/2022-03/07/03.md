---
title:  Kdo je naš Oče
date:   08/08/2022
---

Oswald Chambers piše: »Ali sprašuješ Boga, kaj bo naredil? Ne bo ti povedal; namesto tega ti bo pokazal, kdo je.« (My Utmost for His Highest [Uhrichsville, OH: Barbour & Company, Inc., 1963], 2. januar.)

`Kaj je Chambers po tvojem mnenju mislil s temi besedami?`

Jobova knjiga se začne s strašno tragedijo. Job je izgubil vse, razen življenja in žene, ki mu je svetovala, naj prekolne Boga in umre (Job 2,9). Temu je sledil pogovor, med katerim so njegovi prijatelji poskušali razumeti, čemu se je zgodilo vse to. Medtem je Bog molčal.

V Jobu 38 se Bog nenadoma pojavi in spregovori: »Kdo je ta, ki zatemnjuje posvèt z govori brez znanja?« (Job 38,2) Ne da bi počakal na odgovor, Jobu zastavi šestdeset osupljivih vprašanj. Preberi jih v Jobu 38 in 39.

Po zadnjem vprašanju Job odgovori: »Glej, premajhen sem. Kaj naj ti odgovorim? Svojo roko si polagam na usta. Enkrat sem govoril, pa ne bom več odgovarjal, dvakrat, pa ne bom več poskušal.« (Job 40,4-5) Toda Bog še ni končal. Postavljati je začel nova vprašanja.

`Preberi Jobov končni odziv v Jobu 42,1-6. Kaj mu je Bog želel povedati in kakšen učinek je to imelo nanj?`

Bog ni odgovoril na nobeno vprašanje Jobovih prijateljev. Namesto tega jim je pokazal svojo neprimerljivo veličino, ki se razodeva po osupljivih delih njegovega stvarstva. Po tem Job gotovo ni potreboval drugih odgovorov. Potrebo po pojasnilu je zasenčil mogočen prikaz Božje veličastnosti.  

Ta zgodba razodeva navdušujoč paradoks. Upanje in spodbuda lahko izvirata iz spoznanja o tem, kako malo vemo. Nagonsko si prizadevamo najti odgovore, ker mislimo, da nam bo to prineslo tolažbo; ko spoznamo, da jih ne moremo najti, nam kopni pogum. Bog včasih izpostavi našo nevednost, da bi nam pokazal, da lahko svojo gotovost najdemo edino v Bitju, ki je veliko večje od nas.

`Ali se ti prav zdaj dogajajo stvari, ki jih ne razumeš? Če je tvoj odgovori pritrdilen, se osredotoči na Božji značaj. Kako ti lahko to vlije upanje, ki ga potrebuješ, da zdržiš to, kar se ti zdaj zdi nedoumljivo? `