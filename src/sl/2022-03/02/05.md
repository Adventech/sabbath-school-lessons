---
title:  Talilni lonec očiščenja
date:   06/07/2022
---

Zato tako govori Gospod nad vojskami: Glej, topil jih bom in preizkušal. Kaj drugega naj bi storil zaradi hčere mojega ljudstva? Jer 9,6; Jer 9,7 chr

»Če Božji Duh v vaše misli prinese Gospodovo besedo, ki vas boli, ste lahko prepričani, da v vas obstaja nekaj, kar Bog želi poškodovati do te mere, da umre.« (Oswald Chambers, My Utmost for His Highest [Uhrichsville, OH: Barbour & Company, Inc., 1963], str. 271)

`Kako razumeš zgornji navedek in svetopisemsko vrstico? Povej svojo izkušnjo bolečine, ki je bila del postopka čiščenja.`

`Preberi Jer 9,6-15 (Jer 9,7-16 chr). Bog pravi, da bo »topil in preizkušal« Judo in Jeruzalem. Katera dva razloga za to je navedel? (Jer 9,12-13; Jer 9,13-14 chr) Kako se bo to zgodilo? (Jer 9,14-15; Jer 9,15-16 chr)`

Božje prečiščevanje in preizkušanje vključujeta drastično delovanje. Obstajajo trije razlogi, zakaj sta prečiščevanje in preizkušanje videti kot talilni lonec. Prvič, kadar Bog dovoli okoliščinam, da nas opozorijo na naš greh, to boli. Jeremija je malo pred omenjenimi vrsticami z bolečino zapisal: »Meh je puhal svinec iz njihovega kršca; zaman je topil in topil: hudobni se ne dajo izločiti.« (Jer 6,29) Včasih so potrebna korenita dejanja, da postanemo pozorni na svoj greh. Drugič, kadar nam je žal za greh, ki ga zdaj jasno vidimo, doživljamo hudo bolečino. Tretjič, ko si prizadevamo živeti drugače, doživljamo neugodje. Včasih je izredno težko in nelagodno vztrajati pri odločitvi, da se bomo odrekli stvarem, ki so v veliki meri postale del nas.

`Pomisli na grehe, s katerimi se spopadaš. Če bi se Bog odločil, da te bo danes prečistil in preizkusil, kako bi to naredil? Kaj lahko ukreneš že zdaj, da opraviš z grehom, preden se Bog odloči za korenite ukrepe kakor v primeru Izraelcev?`