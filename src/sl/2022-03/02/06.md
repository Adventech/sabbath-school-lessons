---
title:  Talilni lonec zrelosti
date:   07/07/2022
---

Da pa se zaradi vzvišenosti razodetij ne bi prevzel, mi je bil dan v meso trn, satanov sel, ki naj bi me tepel, da se ne bi prevzel. 2 Kor 12,7

Med podiranjem in obrezovanjem rastlin je velika razlika. Podremo rastline, ki jih ne želimo več; obrezujemo pa tiste, ki jih želimo narediti še bolj rodovitne. Oba postopka zahtevata ostro rezilo. Pri obrezovanju režemo dele rastline; vrtnarskemu novincu bi se morda zdelo, da bo to uničilo rastlino. Bruce Wilkinson piše: »Ali molite za Božje obilne blagoslove in ga rotite, naj vas naredi še bolj podobne svojemu Sinu? Če je vaš odgovor pritrdilen, potem ga v resnici prosite za škarje.« (Bruce Wilkinson, Secrets of the Vine [Sisters, OR: Multnomah Publishers, Inc., 2001], str. 60)

Ljudje so se spraševali, kaj je apostol Pavel v resnici mislil s »trnom v mesu« (2 Kor 12,7). Predlogi so različni – od predpostavke, da ga je sovražnik neprenehoma napadal, do tega, da je imel težave pri govorjenju. Videti je, da je v resnici slabo videl (glej komentar Ellen G. White v The SDA Bible Commentary, vol. 6, str. 1107). Pavel je bil prepričan, da mu je bil ta trn »dan«.

`Kaj je Pavel mislil s tem? Kdo mu ga je dal? Kako je lahko Bog ta »trn« uporabil v njegovo korist?`

Bodi pozoren na to, da je imel Pavlov »trn« določen namen, in sicer »da se zaradi vzvišenosti razodetij ne bi prevzel« (2 Kor 12,7). Tega ni doživljal zaradi določenega greha, ki bi ga zagrešil, temveč da bi bil obvarovan pred grehom v prihodnosti. Prepoznal je, da je po svoji naravi nagnjen h grehu in da ga lahko ta »trn« obvaruje pred tem.

`Kako se je Pavel spoprijel s svojim »trnom«? Ali je po tvojem mnenju njegova slabost imela še kakšno duhovno korist? Kako ti lahko Pavlov odziv pomaga spoprijeti se s svojimi »trni«? 2 Kor 12,7-10`

`V katerih pogledih se Božje zamisli za tvoj duhovni razvoj razlikujejo od tvojih? Pomisli na področja svojega življenja, na katerih moraš postati bolj »rodoviten v pravičnosti«. Katere duhovne odlike bi rad, da jih Bog razvije v tebi? `