---
title:  Presenečenja
date:   03/07/2022
---

Moji prijatelji, ne bodite presenečeni nad strašnimi težavami, ki prihajajo, da vas preizkusijo. Ne mislite, da se vam dogaja kaj čudnega. 1 Pt 4,12; prevod Zaživi

Boleča presenečenja nas doletijo na mnogo načinov. Avto, ki se nenadoma znajde na pešpoti, po kateri hodimo; nepričakovano sporočilo, da bomo ob službo; zdravniški izvid, ki nas seznani z nepričakovano slabo novico; izdaja nekoga, ki ga imamo radi in za katerega smo mislili, da nam vrača čustva. Bolečina je že tako ali tako slaba, element presenečenja pa jo le še poslabša.

Ta teden si bomo ogledali določene vrste bolečih okoliščin ali »talilnih loncev«, ki nas ne bi smeli presenetiti.

Za začetek se vrnimo v 1 Pt 4,12. Grška beseda za »presenečeni« v tem prevodu pomeni »biti tuj«. Peter naroča bralcem, naj se ne ujamejo v past prepričanja, da so ognjene preizkušnje tuje krščanski izkušnji. Razumeti bi jih morali kakor nekaj običajnega in pričakovanega.

Besedna zveza »ognjena preizkušnja« (zgoraj »strašna težava«; v chr »ognjeni žar«) prihaja iz grške besede in pomeni »žar«. V drugih prevodih je prevedena kot »talilna peč«. Izkušnjo trpljenja za našo vero lahko torej razumemo kot »postopek taljenja« v »talilnem loncu«.

`Kaj je Petrovo sporočilo v 1 Pt 4,12-19?`

Mnoge med nami trpljenje preseneti, ker imamo pogosto preveč poenostavljen pogled na krščansko življenje. Vemo, da obstajata dve strani: Bog, ki je dober, in Satan, ki je hudoben. Toda pogosto damo vse stvari, ki se nam zdijo dobre, v isto škatlo kot Boga, vse, kar se nam zdi slabo, pa v isto škatlo kot Satana. A življenje ni tako preprosto. Naša čustva ne morejo odločati, kaj je v Božji in kaj v Satanovi škatli. Biti na Božji strani je včasih zapleteno in težko. Satanova stran pa pogosto daje videz čudovitih nagrad. To je ponazoril Job, pravičen mož, ki je veliko pretrpel, ko je Boga vprašal: »Zakaj žive brezbožniki, dočakajo starosti, množe si tudi bogastvo?« (Job 21,7 chr)

`Peter je govoril o težavah, ki so posledica tega, da smo na Kristusovi strani. Toda obstajajo še drugi razlogi zanje. Kako ti lahko besedilo v 1 Pt 4,12-19 pomaga, da prijatelju na obziren način pojasniš, zakaj naj ne bo presenečen nad bolečimi preizkušnjami, ki jih prestaja?`