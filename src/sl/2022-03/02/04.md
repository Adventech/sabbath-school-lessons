---
title:  Talilni lonec greha
date:   05/07/2022
---

Božja jeza se namreč razodeva iz nebes nad vsakršno brezbožnostjo in krivičnostjo ljudi, ki s svojo krivičnostjo dušijo resnico. Rim 1,18

Vse, kar delamo, ima posledice. Če s sladoledom v rokah stojimo na vročem soncu, se bo gotovo stalil. Vzrok in posledica gresta z roko v roki. Tako je tudi z grehom; zmeraj obstajajo posledice. Ne gre za to, da bi Bog sedel v nebesih in tuhtal, kaj groznega lahko naredi ljudem, ki grešijo. Ne; greh ima svoje »vgrajene« posledice.

Težava je, ker velikokrat mislimo, da lahko nekako prelisičimo Boga in grešimo, ne da bi želi posledice. To se nikoli ne zgodi tako. Pavel je zelo jasen, da greh nima le posledic za večnost, temveč ima boleče in žalostne posledice že zdaj.

`V Rim 1,21-32 apostol Pavel opiše, kako ljudje podležemo grehu in kakšne so posledice greha. Pozorno in z molitvijo preberi te vrstice in povzemi bistvo. Še posebej se osredotoči na stopnje in posledice greha.`

Pred nekaj vrsticami je Pavel te posledice opisal z besedno zvezo »Božja jeza« (Rim 1,18). V tem odlomku to pomeni, da Bog preprosto dovoli ljudem žeti, kar so posejali. Niti v primeru kristjanov ne posreduje zmeraj takoj, da bi odstranil bolečino, ki je sad naših dejanj. Velikokrat dovoli, da izkusimo posledice svojih dejanj, da bi razumeli, kako uničujoč in boleč je naš greh.

Razmislili smo o posledicah prestopanja Božjih moralnih zakonov. Kaj pa prestopanje njegovih zdravstvenih zakonov? Naše telo je Božji dom. Če z njim ravnamo neprimerno, tako da ne jemo zdravo in ne telovadimo ali pa preveč delamo, je tudi to greh proti Bogu. Zaradi tega se lahko v našem življenju ustvarijo okoliščine talilnega lonca.

`Ali si že kdaj žel takojšnje posledice svojih grehov? Katerih naukov si se naučil? Kaj moraš spremeniti, da ne bi spet izkusil česa podobnega? `