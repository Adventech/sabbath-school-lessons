---
title:  Prihodnje preizkušnje
date:   02/07/2022
---

### Preberi pred proučevanjem
1 Pt 4,12-19; 1 Pt 5,8-11; Rim 1,21-32; Jer 9,7-16; 2 Kor 12,7-10

> <p>Ključno besedilo:</p> Ljubi, ne čudite se požaru, ki prihaja nad vas, da vas preizkusi, kakor da bi se vam dogajalo kaj nenavadnega. Nasprotno, kolikor ste soudeleženi pri Kristusovem trpljenju, bodite veseli, da se boste veselili in radovali tudi, ko se bo razodelo njegovo veličastvo. 1 Pt 4,12-13

Laborant v kemijskem laboratoriju pogosto da različne snovi v manjšo posodo, kjer jih segreje na visoko temperaturo. Ko se posoda segreva, se snovi ali stalijo ali prasketajo ali cvrčijo ali svetlo gorijo – odvisno od njihove sestave. Posodi se reče talilni lonec.

Ta izraz je v slovarju definiran tako: (1) posoda za taljenje snovi, ki zahteva visoko temperaturo; (2) težek preizkus; (3) kraj ali okoliščine, v katerih zbrane sile sodelujejo med seboj, da bi povzročile ali vplivale na spremembo ali razvoj.

Te razlage dajejo koristen vpogled v to, kar se dogaja v našem duhovnem življenju. Ta teden bomo izpostavili nekaj razlogov, zakaj se lahko naenkrat znajdemo pod pritiskom in doživljamo preizkušnje na mestih, kjer se zaradi okoliščin spreminjamo, razvijamo in rastemo. To nam bo pomagalo, da bomo pozorni na to, kar Bog dela v našem življenju, da bomo vedeli, kako ravnati, ko se bomo znašli v »talilnem loncu«.

`Povzetek nauka: Zakaj v življenju doživljamo težke čase?`