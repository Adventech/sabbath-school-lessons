---
title: 'Uči nas prav šteti naše dni'
date: 19/02/2024
---

`Kaj naslednji psalmi povedo o našem stanju? Ps 90; Ps 102,12 (Ps 102,11 CHR); Ps 103,14-16`

Obstoj padlega človeštva je v luči večnosti zgolj meglica. Za Boga je tisoč let kakor »nočna straža«, ki traja samo tri ali štiri ure (Ps 90,4). V primerjavi z Božjim časom človeško življenje naglo mine (Ps 90,10). Psalmisti najmočnejše ljudi med nami primerjajo z najšibkejšimi rastlinami (Ps 90,5.6; Ps 103,15.16). Čeprav je naše življenje kratko, je polno muk in zla (Ps 90,10). Celo posvetni ljudje, ki ne verjamejo v Boga, objokujejo in obžalujejo kratkost življenja, še posebej v primerjavi z večnostjo, ki jim grozi, da se bo nadaljevala brez njih.

Ps 90 umešča človeško stanje v kontekst Božje skrbi za nas. Gospod je »prebivališče« svojemu ljudstvu v vseh časih (Ps 90,1.2). Hebrejska beseda ma‘on (»prebivališče«) sporoča, da je Gospod zavetje oziroma pribežališče svojemu ljudstvu (Ps 91,9).

Bog zadržuje svojo pravično jezo in podeljuje milost. Psalmist vzklikne: »Kdo pozna moč tvoje jeze?« (Ps 90,11) S tem namiguje, da nihče ni doživel polnega obsega Božje jeze nad grehom, zato za ljudi obstaja upanje: naj se pokesajo in pridobijo modrost za pravično življenje.

V Svetem pismu modrost ne pomeni samo razumnosti, temveč tudi spoštovanje Boga. Modrost, ki jo potrebujemo, je spoznanje o tem, kako naj prav štejemo svoje dni (Ps 90,12). Če lahko štejemo svoje dni, to pomeni, da se zavedamo omejenosti svojega življenja. Modro življenje pomeni živeti z zavedanjem o minljivosti, kar vodi k veri in poslušnosti. To modrost lahko pridobimo samo s kesanjem (Ps 90,8.12) in z Božjim darom odpuščanja, sočutja in usmiljenja (Ps 90,13.14).

Naša temeljna težava ne izvira iz dejstva, da smo ustvarjeni kot ljudje, temveč iz greha in njegovih posledic za naš svet. Njegove uničujoče posledice so vidne vsepovsod in v vsakem človeku.

Hvala Jezusu, da nam je omogočil izhod iz našega stanja (Jn 1,29; Jn 3,14-21), saj sicer ne bi imeli nobenega upanja.

`Katero obljubo imamo v Jezusu kljub minljivosti svojega življenja? (Glej Jn 3,16.) Ali bi brez njega sploh imeli upanje? `