---
title: 'Tvoj izrek hranim v svojem srcu'
date: 18/02/2024
---

`Kako naj izpolnjujemo Božje zapovedi in kateri blagoslovi izhajajo iz tega? Ps 119,1-16.161-168`

Sveto pismo opisuje vsakdanje življenje vere kot romanje oziroma »hojo« z Bogom po poti pravičnosti. Življenje vere pomeni hoditi »v Gospodovi postavi« (Ps 119,1) in v svetlobi Gospodovega obličja (Ps 89,16 [Ps 89,15 CHR]). To nikakor nista dve različni poti. Hoja v svetlobi Gospodovega obličja pomeni izpolnjevanje Božje postave. Hoditi »v Gospodovi postavi« pa pomeni z vsem srcem iskati Boga (Ps 119,1.2.10).

Psalmi opisujejo pravično življenje tudi z izrazom »brezmadežna pot« (Ps 119,1). Beseda »brezmadežen« namiguje na daritev, ki je »brez madeža« oziroma »neoporečna« in kot takšna sprejemljiva Bogu (2 Mz 12,5). Tako tudi življenje pravičnega človeka, ki je živa žrtev (Rim 12,1), ne sme biti omadeževano z ljubeznijo do greha. Življenje, ki je posvečeno Bogu, je tudi »popolna pot«, kar pomeni, da oseba hodi v pravo smer, ki je Bogu po volji (Ps 101,2.6; glejte tudi Ps 18,33 [Ps 18,32 CHR]).

Izpolnjevanje Božjih zapovedi nima nič skupnega z legalističnim upoštevanjem Božjih pravil. Ravno nasprotno, njegovo bistvo je »dobro razumevanje« razlike med tem, kaj je prav in narobe, kaj je dobro in zlo (Ps 111,10; glej tudi 1 Krn 22,12), ter zajema celotnega človeka in ne le njegovih dejanj, ki se vidijo navzven. Biti »brezmadežen«, izpolnjevati Božje zapovedi in iz vsega srca iskati Boga so neločljivi vidiki življenja (Ps 119,1.2).

Bog je v svojih zapovedih razodel voljo za naš svet. Zapovedi nas učijo, kako lahko postanemo modri ter kako lahko živimo v svobodi in miru (Ps 119,7-11.133). Psalmist se veseli postave, ker mu ta priča o Božji zvestobi (Ps 119,77.174).

»Velika je blaginja za tiste, ki ljubijo tvojo postavo, zanje ni nevarnosti, da bi se spotaknili.« (Ps 119,165) Prispodoba spotikanja govori o moralnem padcu. Božja beseda nas ščiti pred skušnjavami (Ps 119,110), kakor nas svetilka ščiti pred padcem (Ps 119,105).

`Kako je Kristus v svojem življenju na zemlji uporabil moč Božje besede? (Mt 4,1-11) Kaj nam bi to moralo povedati o moči srca, ki se je odločilo biti poslušno Božji postavi?`