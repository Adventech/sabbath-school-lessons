---
title: 'Za globlje proučevanje'
date: 23/02/2024
---

Zdi se, da je v sodobnem času bolj privlačno iskati srečo kakor modrost, ljudje si namreč bolj želijo biti srečni kakor modri. Toda ali lahko brez Božje modrosti živimo zares veselo in izpolnjeno življenje? Psalmi jasno pravijo, da ne moremo. Dobra novica je, da nam ni treba izbirati med modrostjo in srečo, saj Božja modrost prinaša resnično srečo.

Ta zaključek lahko ponazorimo s preprostim primerom iz hebrejščine. V hebrejščini beseda »korak« v množini (‚ashurey) zveni podobno kot beseda »sreča« (‚ashrey). S prevodom v drug jezik se ta povezava izgubi, s tem pa tudi sporočilo: »koraki«, ki se držijo Božje poti, vodijo v »srečno« življenje (Ps 1,1; Ps 17,5; Ps 37,31; Ps 44,19 [Ps 44,18 CHR]; Ps 89,16 [Ps 89,15 CHR]; Ps 119,1). V Svetem pismu modrost in sreča nista teoretična koncepta, temveč resnična življenjska izkušnja.

Modrost in srečo najdemo v odnosu z Bogom, ki temelji na spoštovanju in čaščenju ter iskanju sreče v Bogu in zaupanju vanj. Ps 25,14 pravi: »Skrivnost Gospodova je očitna njim, ki se ga boje, in zavezo svojo jim razodeva.« (CHR)

»Zahvalimo se Bogu za slavne prizore, ki nam jih je prikazal. Zberimo vsa blagoslovljena zagotovila njegove ljubezni, da bi jih venomer gledali pred seboj. Bog želi, da bi razmišljali o naslednjih prizorih: Kako je Božji Sin zapustil prestol svojega Očeta in svoje božanstvo oblekel v človeško naravo, da bi človeka rešil Satanove moči; o njegovi zmagi za nas, s katero nam je odprl nebesa ter človeškemu pogledu razodel prostor, kjer Božanstvo odkriva svojo slavo; o padlem rodu, ki je dvignjen iz prepada pogube, v katerega ga je pahnil greh, in o ponovni vzpostavitvi zveze z večnim Bogom; o človeštvu, ki je zdržalo božanski preizkus po veri v našega Odrešenika, ki je oblečeno v Kristusovo pravičnost in dvignjeno k njegovemu prestolu.« (Ellen G. White: Pot h Kristusu, str. 98)

**Vprašanja za pogovor**

`1.	Kako lahko Božja beseda postane vir posameznikovega veselja in ne le knjiga navodil? Kako je »hranjenje« z Božjo besedo povezano z življenjem v Kristusu, ki je Beseda (Jn 1,1; Jn 15,5.7)?`

`2.	Kaj se zgodi, ko ljudje zavedno in nenehno zavračajo Božje nauke (Ps 81; Ps 95)? Zakaj se po vašem mnenju to zgodi?`

`3.	Zakaj se včasih zdi, da je pot hudobnih privlačnejša od nasveta pravičnih (Ps 141)? Kako se spopasti z očitnim dejstvom, da hudobnim pogosto gre zelo dobro?`