---
title: 'Blagoslovi pravičnega življenja'
date: 22/02/2024
---

`Kateri blagoslovi so obljubljeni njim, ki se bojijo Gospoda? Ps 1,1-3; Ps 112,1-9; Ps 128`

Od mnogih blagoslovov, obljubljenih ljudem, ki se bojijo Gospoda, je mir morda eden največjih. Psalm 1 primerja pravičnega z drevesom, ki raste ob potokih voda, rodi sad ob pravem času in ki mu listje ne ovene (Ps 1,3; Jer 17,7.8; Ezk 47,12). Ta primerjava kaže na vir vseh blagoslovov: življenje v Božji prisotnosti, v njegovem svetišču, v stalnem in ljubečem odnosu z Bogom. V nasprotju s hudobnimi, ki so opisani kot plevel brez globokih korenin, stalnega mesta in prihodnosti, so pravični kot rodovitno drevo s koreninami in mestom v Božji bližini ter obljubo večnega življenja.

Ps 128,2.3 prikliče v spomin blagoslove mesijanskega kraljestva, kjer je sedeti pod svojo trto in smokvo prispodoba mira in blaginje (Mih 4,4). Blagoslov mira nad Jeruzalemom (Ps 122,6-8; Ps 128,5.6) vzbuja upanje v Mesija, ki bo dokončno obračunal z zlom in ponovno vzpostavil mir na svetu.

»V Svetem pismu se dediščina svetih imenuje domovina (Heb 11,14-16). Tam bo nebeški Pastir vodil svojo čredo k studencem žive vode. Drevo življenja rodi vsak mesec svoj sad, katerega listje je v ozdravljenje narodom. Tam so večni izviri, čisti kakor kristal, ob njih raste drevje, ki daje stezam, ki so pripravljene za Gospodove odrešence, senco. Tam so tudi prostrane ravnine, ki postopoma prehajajo v prelepe griče; Božje gore ponosno dvigajo svoje visoke vrhove. Na teh mirnih poljanah ob živih izvirih bo našlo svoje domove Božje ljudstvo, ki je bilo dolgo romar in tujec.« (Ellen G. White: Veliki spopad, str. 431)

Nova zaveza opisuje, da se bo to upanje izpolnilo ob drugem Kristusovem prihodu in s stvarjenjem novega sveta (Mt 26,29; Raz 21). Čeprav so pravični v tem življenju obilno blagoslovljeni, pa bodo polnoto Božje naklonjenosti izkusili šele takrat, ko bo Božje kraljestvo spet v polnoti vzpostavljeno ob koncu časa.  

`Zakaj nam križ in to, kar se je zgodilo na njem, zagotavljata, da se bodo novozavezne obljube o tem, kar Bog pripravlja za nas, nekega dne izpolnile? Kako nam lahko že zdaj predstavljajo vir tolažbe?`