---
title: 'Božji preizkus'
date: 20/02/2024
---

`O kakšnem Božjem preizkusu govorijo naslednja besedila? Ps 81,8.9 (Ps 81,7.8 CHR); Ps 95,7-11; Ps 105,17-22`

Meriba je kraj, kjer so Izraelci preizkušali Boga. Dvomili so o njegovi zvestobi in tem, da lahko poskrbi za njihove potrebe (2 Mz 17,1-7; Ps 95,8.9). V Ps 81 psalmist naredi zanimiv preobrat: te dogodke prikaže kot čas, ko je Bog preizkušal Izraela (Ps 81,8 [Ps 81,7 CHR]). Zaradi neposlušnosti in nezaupanja (Ps 81,12 [Ps 81,11 CHR]) je ljudstvo padlo na Božjem preizkusu.

Dogodki v Meribi imajo dve sporočili. Prvič, Božje ljudstvo ne sme ponoviti napak preteklih generacij. Namesto tega naj zaupa Bogu in hodi po njegovi poti (Ps 81,14 [Ps 81,13 CHR]). Drugič, čeprav ljudstvo ni prestalo preizkusa, ga je Bog rešil, ko je bilo v težavah (Ps 81,8 [Ps 81,7 CHR]). Zveličavna Božja milost v preteklosti daje novim generacijam zagotovilo o Božji milosti.

Ps 105 kaže, da so bile težave Božje orodje, s katerim je preizkusil Jožefovo zaupanje Božjim besedam o njegovi prihodnosti (1 Mz 37,5-10; Ps 105,19). Hebrejska beseda tsarap (»preizkušen«) v 19. vrstici pomeni »prečiščevati«, »dodelati« ali »očistiti«. Tako je bil cilj Božjega preizkušanja Jožefove vere odstraniti Jožefov dvom v Božjo obljubo in okrepiti njegovo zaupanje v Božje vodstvo.

Cilj Božje vzgoje je okrepiti njegove otroke in jih pripraviti za izpolnitev obljube, kakor lahko razberemo iz Jožefovega primera (Ps 105,20-22).

Toda posledica zavračanja Božjih navodil sta naraščajoča trmoglavost in zakrknjenost srca.

»Bog zahteva, da se njegovemu zakonu pokoravamo z veseljem in brez kakršnega koli pogojevanja; toda ljudje spijo kot ohromljeni in podlegajo prevaram sovražnika, ki jim predlaga vsakršne izgovore in podtika dvome kakor Evi v vrtu, ko ji je rekel: ›Nikakor ne bosta umrla!‹ Neposlušnost otopi vest prestopnika in naredi njegovo srce še bolj neobčutljivo, poleg tega ga napelje še k temu, da tudi druge slabi v veri. To, kar se jim je v začetku zdelo zelo slabo, postopoma izgublja tak videz, ker jim je vedno pred očmi. Tako se nazadnje vprašajo, ali je to sploh greh, potem pa nevede zapadejo v isto zmoto.« (Ellen G. White: Testimonies for the Church, vol. 4, str. 146)

`Kakšna je tvoja izkušnja tega, kako greh zakrkne človekovo srce? Zakaj bi nas morala ta misel pripeljati h križu, kjer lahko najdemo moč za poslušnost?`