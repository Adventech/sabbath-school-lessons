---
title: 'Varljiva pot hudobnih'
date: 21/02/2024
---

`Za kaj moli psalmist v Ps 141?`

Ps 141 je molitev za zaščito pred skušnjavami, ki prihajajo od znotraj ali od zunaj. Psalmistu ne pretijo le naklepi hudobnih (Ps 141,9.10), temveč je v skušnjavi, da tudi sam ravna tako kot oni. Prva šibka točka je samoobvladovanje pri besedah; psalmist prosi Gospoda, naj mu pomaga varovati vrata njegovih ustnic (Ps 141,3). Ta prispodoba spominja na zastražena mestna vrata, ki so v svetopisemskih časih varovala mesto.

Poleg tega je psalmist v skušnjavi, ali bo zaupal nasvetu pravičnih ali pa ga bodo pritegnile slaščice hudobnih (Ps 141,4.5). Psalmist meni, da je njegova glavna grožnja njegovo srce, tam se namreč odvija resničen boj. Samo neprestana molitev popolnega zaupanja in predanost Bogu lahko Božjega otroka rešita pred pretečo skušnjavo (Ps 141,1.2).

`Kako je v Ps 1,1 in Ps 141,4 prikazan premeten značaj skušnjave?`

V Ps 141,4 je prikazana stopnjujoča narava skušnjave. Prvič, srce je nagnjeno k zlu. Drugič, srce opravlja hudobna dela (pomen v izvirniku izpostavlja ponavljajočo naravo dejanja). Tretjič, srce jé slaščice hudobnih, kar pomeni, da hudobna dejanja sprejema kot nekaj zaželenega.

Tudi v Ps 1,1 skušnjave ovirajo Božjega otroka na njegovi poti z Gospodom; hoditi začne s hudobnimi, stoji na poti grešnikov in poseda z zasmehovalci. Božji otroci ne bi smeli biti kakor grešniki, hudobneži in zasmehovalci. Tem ne bi smeli dovoliti, da jih odvrnejo od Gospoda.

Ta dva psalma opisujeta stopnjujočo, privlačno in zapeljivo naravo skušnjave. Poudarjata dejstvo, da lahko skušnjave premagajo samo

tisti, ki se popolnoma zanesejo na Gospoda. Izpostavljata pomen besed, ki jih izgovarjamo in poslušamo. Konec pravičnega in krivičnega bi moral ljudi spodbuditi, da modrost iščejo pri Bogu (Ps 1,4-6; Ps 141,8-10). Toda v obeh psalmih končna oprostitev Božjega ljudstva ostaja v prihodnosti. To pomeni, da morajo verniki potrpežljivo zaupati Bogu in čakati nanj.

`Mnogi zagovarjajo stališče, da je vseeno, kateri dan posvečujemo kot soboto, vse dokler jo posvečujemo. Kako bi odgovoril na ta argument in svoj odgovor utemeljil s Svetim pismom?` 