---
title: 'Seznanite se s psalmisti'
date: 01/01/2024
---

Kralj David, čigar ime je zapisano ob naslovih večine psalmov, je bil dejaven organizator čaščenja v Izraelu. Imenovali so ga »sladki pevec psalmov v Izraelu« (2 Sam 23,1 chr). Nova zaveza potrjuje, da je bil avtor številnih psalmov (Mt 22,43-45; Apd 2,25-29.34.35; Apd 4,25; Rim 4,6-8). Veliko psalmov so napisali tudi tempeljski glasbeniki, ki so bili leviti: na primer Ps 50 in Ps 73–83 (Asaf); Ps 42, Ps 44–49, Ps 84–85 in Ps 87–88 (Korahovi sinovi), Ps 88 (poleg Korahovih sinov tudi Ezrahovec Heman) in Ps 89 (Ezrahovec Etan). Avtorja nekaterih psalmov pa sta bila tudi Salomon (Ps 72 in 127) in Mojzes (Ps 90).

`Kaj naslednji psalmi razodevajo o izkušnjah, ki so jih prestajali njihovi pisci? Ps 25,1-5; Ps 42,2 (Ps 42,1 chr); Ps 75,2 (Ps 75,1 CHR); Ps 77,2 (Ps 77,1 CHR); Ps 84,2.3 (Ps 84,1.2 CHR); Ps 88,2-4 (Ps 88,1-3 CHR) in Ps 89,2 (Ps 89,1 CHR)`

Sveti Duh je navdihnil psalmiste in uporabil njihove darove za službo Bogu in skupnosti vernih. To so bili iskreno predani in globoko verni ljudje, ki so bili kakor mi nagnjeni k obupu in skušnjavam. Čeprav so bili psalmi napisani pred davnimi časi, odsevajo tudi delček tega, kar doživljamo mi.

»Naj pride pred tebe moja molitev, nagni svoje uho k mojemu ječanju. Zakaj moja duša se je nasitila z nesrečami, moje življenje je prispelo do podzemlja.« (Ps 88,3.4; Ps 88,2.3 chr) To je krik človeka 21. stoletja, prav kakor je bil krik nekoga pred 3000 leti.

V nekaterih psalmih se omenjajo težave in stiske; drugi se osredotočajo na veselje. Psalmisti vpijejo k Bogu za rešitev in doživljajo njegovo nezasluženo naklonjenost. Poveličujejo ga zaradi njegove zvestobe in ljubezni ter mu obljubljajo svojo večno zvestobo. Psalmi so pričevanja o božanskem odrešenju ter znamenja Božje milosti in upanja. So božanska obljuba vsem, ki z vero sprejmejo Božji dar odpuščanja in novega življenja, obenem pa si ne prizadevajo prikriti resnice, zastreti ali zmanjšati stiske in trpljenja, ki so sestavni del padlega sveta.

`Kako lahko črpamo upanje in tolažbo iz dejstva, da so se celo zvesti ljudje, kakršni so bili psalmisti, spopadali s podobnimi izzivi, ki pestijo tudi nas?`