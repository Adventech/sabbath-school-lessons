---
title: 'Navdihnjene molitve'
date: 03/01/2024
---

`Kaj nam naslednje svetopisemske vrstice govorijo o molitvi? 2 Sam 23,1.2; Rim 8,26.27`

Psalmi so navdihnjene molitve in hvalnice starega Izraela, zato je v njih Božji glas pomešan z glasovi ljudi. V psalmih opazimo dinamiko živahnih pogovorov z Bogom.

Psalmisti so Boga naslavljali zelo osebno, na primer z izrazi »moj Bog«, »o, Gospod« in »moj kralj« (Ps 5,2; Ps 84,4 [Ps 84,3 chr]). V psalmih Boga pogosto rotijo, naj »posluša« (Ps 5,1), »usliši molitev« (Ps 39,13 [Ps 39,12 chr]), »gleda« (Ps 25,18), »usliši« (Ps 102,2) in »reši« (Ps 6,5 [Ps 6,4 chr]). Ti izrazi jasno kažejo, da gre za posameznikovo molitev Bogu.

Izjemna lepota in privlačnost psalmov kot molitev in hvalnic se skriva v dejstvu, da so psalmi Božja beseda v obliki pobožnih molitev in slavljenja vernikov. Božjim otrokom omogočajo trenutke zaupnosti, kakor je opisano v Rim 8,26.27: »Prav tako tudi Duh prihaja na pomoč naši slabotnosti. Saj niti ne vemo, kako je treba za kaj moliti, toda sam Duh posreduje za nas z neizrekljivimi vzdihi. In on, ki preiskuje srca, ve, kaj je mišljenje Duha, saj Duh posreduje za svete, v skladu z Božjo voljo.«

Tudi Jezus je navajal psalme. V Lk 20,42.43 je citiral Ps 110,1: »Saj vendar David sam pravi v knjigi psalmov: Gospod je rekel mojemu Gospodu: ›Sédi na mojo desnico, dokler ne položim tvojih sovražnikov za podnožje tvojih nog.‹«  

Čeprav se nekateri psalmi nanašajo na točno določen zgodovinski dogodek in psalmistovo doživljanje tega dogodka kakor tudi na izkušnje Izraela kot naroda, pa se njihova duhovna globina navezuje na različne življenjske okoliščine ter prerašča vse kulturne, verske, etnične in spolne meje. Povedano drugače, med prebiranjem psalmov boste ugotovili, da izražajo upanje, hvaležnost, strah, jezo, žalost in bolečino. Ta izkušnja je skupna vsem ljudem, ne glede na to, kje živijo, koliko so stari in v kakšnih okoliščinah živijo. Z besedami, ki so blizu našim izkušnjam, psalmi nagovarjajo vse človeštvo.

`Kaj nam Jezusova raba psalmov sporoča o pomenu, ki ga lahko imajo tudi v naši verski izkušnji?`