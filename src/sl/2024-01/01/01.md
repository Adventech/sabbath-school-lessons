---
title: 'Kako brati psalme'
date: 30/12/2023
---

### Preberi pred proučevanjem
1 Krn 16,7; Neh 12,8; Ps 25,1–5; Ps 33,1–3; Rim 8,26.27; Ps 82,8; Ps 121,7

> <p>Ključno besedilo</p>
> Nato jim je rekel: »To so besede, ki sem vam jih povedal, ko sem bil še pri vas: Mora se izpolniti vse, kar je pisano o meni v Mojzesovi postavi, prerokih in psalmih.« Tedaj jim je odprl um, da so doumeli Pisma. Lk 24,44.45

Psalmi so bili mnoga stoletja molitvenik in pesmarica tako za Jude kakor kristjane. Čeprav v njih beremo pretežno psalmistove besede, naslovljene na Boga, pa njihov izvor ni pri smrtnikih, temveč pri Bogu, ki je navdihnil psalmistove misli.

Kakor velja za vse Sveto pismo, nam Bog tudi v psalmih govori po svojih služabnikih in svojem Duhu (2 Pt 1,21). Jezus, apostoli in novozavezni pisci so navajali psalme in jih omenjali kot navdihnjene spise (Mr 12,10; Jn 10,34.35; Jn 13,18). Psalmi so zanesljiva Božja beseda, kakor sta na primer tudi 1. Mojzesova knjiga ali Pismo Rimljanom.

Psalmi so hebrejska poezija, ki so jo napisali različni pisci starega Izraela, zato so izraz njihovega sveta, čeprav je sporočilo splošno. Sprejeti psalme kot Božjo besedo in posvetiti pozornost njihovim poetičnim lastnostim kakor tudi njihovemu zgodovinskemu, teološkemu in liturgičnemu kontekstu je ključnega pomena za razumevanje njihovega sporočila, ki nas nagovarja tudi več tisoč let po njihovem nastanku.