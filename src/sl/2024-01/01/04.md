---
title: 'Pesem za vsako obdobje'
date: 02/01/2024
---

`O katerih različnih vidikih človeške izkušnje govorijo naslednji psalmi? Ps 3; Ps 33,1-3 in Ps 109,6-15`

Psalmi opozarjajo skupnost verujočih na celo paleto človeških izkušenj in dokazujejo, da lahko verniki častijo Boga v vsakem življenjskem obdobju. Razdelimo jih lahko v različne skupine:

Hvalnice poveličujejo Boga, ker je veličasten in mogočen v stvarjenju, vladanju, sodbi in zvestobi.

Psalmi hvaležnosti izražajo globoko zahvalo za obilne Božje blagoslove.

Žalostinke so iskren klic Bogu za pomoč iz težav.

Psalmi modrosti vsebujejo uporabne smernice za pravično življenje.

Kraljevski psalmi kažejo na Kristusa, ki je vrhovni Kralj in Rešitelj Božjega ljudstva.

Zgodovinski psalmi govorijo o Izraelovi preteklosti; poudarjajo Božjo zvestobo in Izraelovo nezvestobo, s čimer želijo prihodnje rodove poučiti, naj ne ponavljajo napak svojih prednikov, temveč naj raje zaupajo Bogu in ostanejo zvesti njegovi zavezi.

Poezija psalmov ima moč pritegniti pozornost bralcev. Čeprav se med prevajanjem izgubi veliko pesniških sredstev, lahko v svojem jeziku še vedno uživamo tista pesniška sredstva, ki so se ohranila.  

Paralelizem oziroma vzporedje je sestav simetrično zgrajenih besed, besednih zvez ali misli. Paralelizem bralcu pomaga razumeti pomen enakih delov. Na primer: »Slávi, moja duša, Gospoda, vsa moja notranjost njegovo sveto ime.« (Ps 103,1) V tej vrstici je »moja duša« vzporedna besedni zvezi »vsa moja notranjost«, kar zajema celotno človekovo bitje.

Metafora: preneseni pomen besed močno nagovarja bralčeva čutila (na primer: Božje zatočišče je »senca njegovih peruti« [Ps 17,8]).

Merizem: celota je izražena s parom nasprotnih izrazov. »[P]odnevi

vpijem, ponoči sem pred tabo« označuje vpitje brez prestanka (Ps 88,2 [Ps 88,1 chr]; poudarek v navedku je dodan).

Besedne igre: besede so uporabljene tako, da poudarijo duhovno sporočilo. V Ps 96,4.5 hebrejski besedi ‚elohim (bogovi) in ‚elilim (maliki) ustvarita besedno igro, da bi bralcu predali sporočilo o tem, da se bogovi ljudstev samo zdijo »bogovi« (‚elohim), v resnici pa so zgolj »maliki« (‚elilim).

Beseda sela označuje kratek premor in predstavlja bodisi vabilo k premisleku o sporočilu določenega dela psalma bodisi spremembo glasbene spremljave (Ps 61,5 [Ps 61,4 CHR]). 

`Ali si se tudi ti kdaj počutil, kakor da te je Pastir »pomotoma« pripeljal v dolino smrtne sence? Kako si se v tem obdobju odzival na Boga? Zakaj je Pastir pripravljen tvegati, da ga napačno razumemo, ko dovoli, da stopimo v temno dolino?`