---
title: 'Svet psalmov'
date: 04/01/2024
---

`Katero mesto je v psalmistovem življenju zasedal Bog? Ps 16,8; Ps 44,9 (Ps 44,8 CHR); Ps 46,2 (Ps 46,1 CHR); Ps 47,2.8 (Ps 47,1.7 CHR); Ps 57,3 (Ps 57,2 CHR); Ps 62,9 (Ps 62,8 CHR); Ps 82,8 in Ps 121,7`

Svet psalmov je popolnoma osredotočen na Boga; psalmisti si prizadevajo v molitvi in čaščenju vse svoje življenjske izkušnje podrediti Bogu. Bog je vrhovni Stvarnik, Kralj in Sodnik vse zemlje. Svojim otrokom daje vse, kar potrebujejo. Zaradi tega mu lahko ob vsakem času zaupamo. Ko se zdi, da Božjemu ljudstvu ne gre dobro, njegovi nasprotniki sprašujejo: »Kje je tvoj Bog?« (Ps 42,11 [Ps 42,10 chr]). Gospod je vsenavzoč in večen Bog svojega ljudstva, zato ga ima njegovo ljudstvo vedno pred očmi. Psalmi napovedujejo čas, ko bodo vsa ljudstva in vse stvarstvo častili Boga (Ps 47,2 [Ps 47,1 chr]; Ps 64,10 [Ps 64,9 chr]).

Kadar je Bog središče življenja, je v središču tudi čaščenje. Bogoslužje, pri katerem so bili uporabljeni tudi psalmi, se je bistveno razlikovalo od bogoslužja, kakor ga danes razumejo mnogi ljudje; čaščenje v svetopisemski kulturi je bilo naravno in nesporno središče življenja celotne skupnosti. Vse, kar se je zgodilo v življenju Božjega ljudstva – bodisi dobro bodisi slabo – je bilo izraženo v čaščenju. Bog je slišal psalmista ne glede na to, kje je bil, in ga ob svojem pravem času uslišal (Ps 3,5 [Ps 3,4 chr]; Ps 18,7 [Ps 18,6 chr]; Ps 20,7 [Ps 20,6 chr]).

Psalmist ve, da je Božje prebivališče v nebesih; toda Bog obenem prebiva tudi na Sionu, v svetišču pri svojem ljudstvu. Bog je hkrati daleč in blizu, vsepovsod in v svojem templju (Ps 11,4), skrit (Ps 10,1) in razodet (Ps 41,13 [Ps 41,12 chr]). V psalmih so te izključujoče se Božje lastnosti postavljene skupaj. Psalmisti so razumeli, da sta bližina in oddaljenost dve neločljivi Božji lastnosti (Ps 24,7–10). Razumeli so tudi dinamiko te duhovne napetosti. Njihovo zavedanje Božje dobrote in bližine ne glede okoliščine, v katerih so se znašli, je okrepilo njihovo upanje, medtem ko so čakali na Božje posredovanje ob času in na način, ki ga je določil On.

`Kako nam lahko psalmi pomagajo razumeti, da Boga ne moremo omejiti na določene vidike svojega obstoja? Na katerih področjih svojega življenja bi raje videl, da Boga ne bi bilo tam?`