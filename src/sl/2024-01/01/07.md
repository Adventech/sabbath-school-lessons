---
title: 'Za globlje proučevanje'
date: 05/01/2024
---

V knjigi Preroki in kralji preberi poglavje »Tempelj in njegova posvetitev«, v knjigi Sporočila mladim pa poglavje »Blagoslovi glasbe«.

Knjiga psalmov sestoji iz 150 psalmov, ki so razvrščeni v pet sklopov oziroma knjig: Prva knjiga (Ps 1–41), Druga knjiga (Ps 42–72), Tretja knjiga (Ps 73–89), Četrta knjiga (Ps 90–106) in Peta knjiga (Ps 107–150). Razdelitev psalmov na pet knjig je del stare judovske tradicije, ki jo lahko opazimo tudi v primeru razdelitve Mojzesovih knjig na pet delov.

V Psalmih najdemo dokaze za nekatere že obstoječe zbirke psalmov: Korahove zbirke psalmov (Ps 42–49, 84, 85, 87, 88), Asafovo zbirko (Ps 73–83), Pesmi stopinj (Ps 120–134) in psalme »Aleluja« (Ps 111–118, 146–150). V Ps 72,20 je dokaz za obstoj manjše zbirke Davidovih psalmov.

Čeprav večina psalmov sovpada s časom zgodnje Izraelove kraljevine, v kateri je živel kralj David, se je zbirka psalmov večala v prihodnjih stoletjih: v času razdeljenega kraljestva in izgnanstva ter med obdobjem po izgnanstvu. Povsem verjetno je, da so hebrejski pisarji pod Ezrovim vodstvom združili obstoječe manjše zbirke psalmov v eno knjigo, ko so si prizadevali za vzpostavitev bogoslužja in obredov v novem templju.

Dejstvo, da so pisarji združili psalme v Knjigo psalmov, ne zmanjšuje njihovega božanskega navdihnjenja. Pisarji so bili kakor psalmisti predani Božji služabniki; njihovo delo je vodil Bog (Ez 7,6.10). Božansko-človeška narava psalmov je primerljiva z združitvijo božanskega in človeškega v učlovečenem Gospodu Jezusu. »Sveto pismo je z od Boga danimi resnicami, ki so izražene v človeškem jeziku, združitev Božjega in človeškega. Takšna združitev obstaja v Kristusovi naravi, ki je bil Božji Sin in Sin človekov. Tako se lahko tudi za Sveto pismo reče, kakor za Kristusa, da je ›Beseda postala meso in je prebivala med nami‹ (Jn 1,14).« (Ellen G. White: Veliki spopad, str. 9)

**Vprašanja za pogovor**

`1.	Kaj pomeni, da so psalmi božansko-človeške molitve in hvalnice? Kako nam ta misel, čeprav jo je težko dojeti, lahko pomaga spoznati, kako blizu si želi biti Bog svojemu ljudstvu? Kako nam to razodeva, kako blizu je Bog vsakemu posamezniku in človeštvu?`

`2.	V razredu se pogovorite o primerih, ko ste v psalmih prebrali kaj, kar se je nanašalo prav na vaše trenutne okoliščine. Kakšno upanje in tolažbo ste našli v tistih besedah?`