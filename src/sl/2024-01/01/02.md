---
title: 'Psalmi pri bogoslužju starodavnega Izraela'
date: 31/12/2023
---

`Preberi 1 Krn 16,7; Neh 12,8; Ps 18,2 (Ps 18,1 CHR); Ps 30,2 (Ps 30,1 CHR); Ps 92,2 (Ps 92,1 CHR); Ps 95,2; Ps 105,2; Kol 3,16 in Jak 5,13. Katere okoliščine so spodbudile nastanek nekaterih psalmov? Kdaj je Božje ljudstvo uporabljalo psalme?`

Psalmi so bili napisani za rabo pri osebnem ali skupnem bogoslužju. Pri bogoslužju v templju so jih peli, na kar nakazujejo glasbene opombe, ki omenjajo glasbila (Ps 61,1), napev (Ps 9,1) in zborovodje (Ps 8,1).

V hebrejskem Svetem pismu naslov knjige psalmov – Tehilim (Slavljenje) – nakazuje njen glavni namen – slavljenje Boga. Slovenski naslov te svetopisemske knjige je Psalmi in izhaja iz grške besede psalmoi, ki je zapisana v septuaginti, zgodnjem (2. in 3. stoletje pr. Kr.) grškem prevodu hebrejskega Svetega pisma.

V starem Izraelu so bili psalmi nepogrešljiv del čaščenja. Uporabljali so jih ob posvetitvi templja, med verskimi prazniki, sprevodi in ko so prinesli skrinjo zaveze v Jeruzalem.

»Pesmi stopinj« (Ps 120–134), znane tudi kot romarske pesmi, so peli med romanjem v Jeruzalem med tremi glavnimi prazniki (2 Mz 23,14–17). »Egipčanski Hallel« (Ps 113–118) in »Veliki Hallel« (Ps 136) so peli med tremi glavnimi letnimi prazniki ter med praznikoma mlade lune in posvetitve templja. Egipčanski Hallel je imel vidno mesto pri obredu pashe. Ps 113 in 114 so peli na začetku pashalnega obroka, Ps 115–118 pa na koncu (Mt 26,30). »Dnevni Hallel« (Ps 145–150) je bil del vsakodnevnih molitev jutranjega tempeljskega bogoslužja.

Psalmi niso bili le spremljevalni del bogoslužja, temveč so ljudem sporočali, kako naj v svetišču častijo Boga. Jezus je molil z besedami 22. psalma (Mt 27,46). Tudi v življenju prve cerkve so imeli psalmi pomembno mesto (Kol 3,16; Ef 5,19).

`Kako lahko psalme uporabimo pri svojem bogoslužju (osebnem ali skupnem), čeprav Boga ne častimo v svetišču, kakršen je bil izraelski tempelj?`