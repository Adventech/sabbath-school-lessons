---
title: 'Za globlje proučevanje'
date: 09/02/2024
---

V knjigi Misli z Gore blagrov preberi poglavje »Blagri«.

Psalmi nasprotujejo človeški ravnodušnosti do krivic in zavračajo sprejemanje zla. Ne spodbuja jih želja po maščevanju, temveč gorečnost poveličati Božje ime. Zato se spodobi, da se pravični veselijo, kadar vidijo Božje maščevanje nad zlom; na ta način sta Božje ime in njegova pravičnost spet vzpostavljena (Ps 58,11.12 [Ps 58,10.11 CHR]). Psalmi spodbujajo ljudi, naj povzdignejo svoj glas proti zlu in si prizadevajo za prihod Božjega kraljestva v vsej njegovi polnoti. Posredujejo zagotovilo o Božji tolažbi in rešitvi. Gospod se bo vzdignil!

»Jezus je rekel: ›Ko vas bodo zaradi mene zasramovali in preganjali, se veselite in radujte‹ (Mt 5,11.12). Pozornost poslušalcev je usmeril na preroke, ki so govorili v Gospodovem imenu in so bili ›zgled trpljenja in potrpežljivosti‹ (Jak 5,10). Abel, prvi kristjan med Adamovimi otroki, je umrl mučeniške smrti. Enoh je hodil z Bogom in svet ga ni razumel. Noetu so se rogali kot fanatiku in paničarju. ›Drugi so izkusili zasmehovanje in bičanje pa še verige in ječo, /…/ drugi pa so bili mučeni in niso sprejeli oprostitve, da bi dosegli boljše vstajenje‹ (Heb 11,36.35).« (Ellen G. White: Misli z Gore blagrov, str. 45)

**Vprašanja za pogovor**

`1.	Boleče zavedanje o obstoju zla na tem svetu lahko posameznika spodbudi k temu, da se začne spraševati, ali Gospod sploh vlada. Kako lahko razvijemo neomajno vero, ki bo obstala celo, kadar nas bodo doletele preizkušnje? Z drugimi besedami: na kaj se moramo osredotočiti, da bi ohranili vero v Božjo ljubezen, dobroto in moč? Kaj nam križ govori o Bogu in njegovem značaju?`

`2.	Zakaj je pomembno, da se ne zanašamo na človeške vire (na voditelje, ustanove in družbena gibanja) kot na najvišji vir modrosti in rešitev za krivice na tem svetu, temveč samo na Božjo besedo in njegovo sodbo?`

`3.	Katere so praktične posledice resnice, da je svetišče kraj Božje sodbe?`

`4.	Kako naj razumemo oster jezik nekaterih psalmov? Kako nam takšen način izražanja pomaga poistovetiti se s pisci?` 