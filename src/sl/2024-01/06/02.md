---
title: 'Mogočni vojščak'
date: 04/02/2024
---

`Kako je Gospod prikazan v naslednjih odlomkih? Kaj te podobe sporočajo o njegovi pripravljenosti rešiti svoje ljudstvo? Ps 18,4-19 (Ps 18,3-18 CHR); Ps 76,4-10.13 (Ps 76,3-9.12 CHR); Ps 144,5-7`

Ti psalmi slavijo Gospoda za njegovo čudovito moč nad silami zla, ki ogrožajo njegovo ljudstvo. Boga prikazujejo kot mogočnega vojščaka in sodnika. Podoba Boga kot vojščaka je v psalmih pogosta in poudarja resnost in nujnost Božjega odziva na jok in trpljenje njegovega ljudstva.

»Gospod je zagrmel na nebu, Najvišji se je oglasil s točo in žarečim ogljem. Poslal je svoje puščice, razkropil jih je, mnogo bliskov, podil jih je. Pokazale so se struge voda, razkrili so se temelji zemeljskega kroga od tvoje grožnje, o Gospod, od puhanja tvojih nosnic.« (Ps 18,14-16 [Ps 18,13-15 CHR])

Odločnost in obseg Božjega delovanja bi morala obračunati z vsakršnim dvomom o veliki Božji skrbi in sočutju do trpečih ali o njegovi zmožnosti premagati zlo. Samo čakati moramo, da to naredi.

Celo kadar so bili njegovi otroci v vojni (na primer David), rešitev ni prišla po človeških sredstvih. V mnogih bitkah proti sovražnikom Božjega ljudstva je kralj David slavil Boga kot tega, ki je izbojeval vse zmage. David bi si zlahka lahko pripisal zasluge za to, kar se je zgodilo, za mnoge uspehe in zmage, toda to ni bil njegov način razmišljanja. Vedel je, kdo je vir njegove moči.

Čeprav je David rekel, da Gospod uči njegove roke za vojno (Ps 18,35 [Ps 18,34 CHR]), v psalmih ne piše, da bi se znašal na svoje vojaške sposobnosti. Gospod se je bojeval zanj in ga rešil (Ps 18,48.49 [Ps 18,47.48 CHR]).

Kralj David, ki je bil znan po uspešnem vojskovanju, je v psalmih privzel vlogo sposobnega glasbenika in je slavil Gospoda kot edinega rešitelja in vzdrževalca ljudstva (Ps 144,10-15). Slavljenje in molitev h Gospodu sta bila Davidova vira moči, ki sta prekašala vse bojno orožje. Samo Bogu je treba zaupati in samo njega častiti.

`Zakaj ne smemo pozabiti, kdo je vir naših darov, sposobnosti in uspehov? Katere nevarnosti nam pretijo, če zanemarimo ta vir?`