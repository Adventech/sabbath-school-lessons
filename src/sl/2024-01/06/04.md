---
title: 'Kako dolgo boš sodil nepravično?'
date: 06/02/2024
---

Gospod je dal Izraelovim vodjem oblast, da ohranjajo pravico v Izraelu (Ps 72,1-7.12-14). Izraelovi kralji bi morali vladati v skladu z Božjo voljo. Njihova glavna skrb bi morala biti zagotavljanje mira in pravice v deželi ter skrb za ljudi, ki so bili socialno ogroženi. Samo tako so lahko dežela in njeni prebivalci uživali razcvet. Kraljev prestol ni bil utrjen zaradi človeške moči, temveč zaradi zvestobe Bogu.

`Preberi Ps 82. Kaj se zgodi, kadar vodje izkrivljajo pravico in zatirajo ljudi, ki bi jih morali varovati?`

V Ps 82 Bog oznanja svoje sodbe nad pokvarjenimi Izraelovimi sodniki. »Bogovi« (Ps 82,1.6) niso ne poganski bogovi ne angeli, saj jim nikoli ni bila dodeljena naloga oznanjanja pravice Božjemu ljudstvu, zato ne morejo biti sojeni, ker tega niso uresničili. Obtožbe, ki so naštete v Ps 82,2-4, so odmev zakonov, zapisanih v tori, kjer so »bogovi« opredeljeni kot Izraelovi voditelji (5 Mz 1,16-18; 5 Mz 16,18-20; Jn 10,33-35). Bog zaslišuje »človeške sinove«, ali so sodili pravično; ker jih spozna za nepravične, jim izreče kazen. Vodje tavajo v temi brez spoznanja (Ps 82,5), ker so zapustili Božji zakon, svojo luč (Ps 119,105).

Sveto pismo neomajno zagovarja stališče, da je Gospod edini Bog. Bog svojo oblast nad svetom deli z izbranimi človeškimi voditelji kot svojimi predstavniki (Rim 13,1). Kako pogosto so človeški predstavniki v preteklosti in sedanjosti zanemarili dolžnost, ki so jo prejeli?

Ps 82 na posmehljiv način razkrije odpadništvo nekaterih voditeljev, ki so zase mislili, da so »bogovi« nad drugimi ljudmi. Čeprav je Bog Izraelovim vodjem dal oblast in prednost, da so jih imenovali »sinovi Najvišjega« in ga predstavljali, ni priznaval hudobnih vodij. Spominjal jih je, da so umrljivi in podrejeni enakim moralnim zakonom kakor vsi ljudje. Nihče ni nad Božjim zakonom (Ps 82,6-8).

Bog bo sodil ves svet. Tudi njegovo ljudstvo mu bo moralo dajati odgovor. Tako ljudstvo kakor vodje bi morali posnemati zgled božanskega Sodnika in svoje največje upe položiti vanj.

`Kakšno oblast imate nad drugimi? Kako pravično in pošteno jo uresničujete?`