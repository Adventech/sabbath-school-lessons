---
title: 'Gospodova sodba in svetišče'
date: 08/02/2024
---

`Kje se odvija Božja sodba in kakšne posledice ima to za nas? Kako nam svetišče pomaga razumeti, kako bo Bog obračunal z zlom? Ps 96,6-10; Ps 99,1-4; Ps 132,7-9`

Božja sodba je tesno povezana s svetiščem. Svetišče je kraj, kjer se spremeni psalmistovo razumevanje težave zla (Ps 73,17-20). Bilo je določeno za kraj Božje sodbe, kakor sta kazala razsodba urima (4 Mz 27,21) in naprsnik razsodbe, ki je bil del duhovnikove obleke (2 Mz 28,15.28-30). V skladu s tem mnogi psalmi govorijo o Bogu, ki sedi na svojem prestolu v svetišču in je pripravljen soditi svet zaradi greha in zla.

V svetišču je bil pokazan tudi načrt zveličanja. V poganstvu se je greh razumelo zlasti kot telesni madež, ki ga je bilo treba odstraniti z magičnimi obredi. V nasprotju s tem Sveto pismo govori o grehu kot o prestopanju Božjega moralnega zakona. Božja svetost pomeni, da ljubi pravico in pravičnost. Tako naj bi si tudi Božje ljudstvo prizadevalo za pravico in pravičnost ter častilo Boga, ki je svet. Da bi tako ravnalo, mora izpolnjevati njegovo postavo, ki je izraz njegove svetosti.  

Svetišče je kraj odpuščanja greha in obnove pravičnosti, kar nakazujejo stol milosti Božjega prestola in »daritve pravičnosti« (5 Mz 33,19; Ps 4,6 [Ps 4,5 CHR]).

Bog, ki odpušča, se tudi maščuje za hudobna dejanja ljudi, ki ne obžalujejo svojih del (Ps 99,8). Praktične posledice svetišča kot kraja Božjih sodb so vidne v nenehnem zavedanju Božje svetosti in zahtevah po pravičnem življenju v skladu z Božjimi zaveznimi določili.

Gospodova sodba na Sionu pravičnemu prinaša blaginjo, hudobnemu pa poraz (Ps 132,13-18). Svetišče spodbuja veselo pričakovanje prihoda Gospoda kot sodnika, še posebej na dan sprave. Podobno tudi psalmi utrjujejo gotovost neizogibnega prihoda božanskega sodnika (Ps 96,13; Ps 98,9) Jezusa Kristusa v nebeškem svetišču (Raz 11,15-19).

`Kako nam besedilo v Rim 8,34 kaže, da je to, kar Kristus dela v nebeškem svetišču, dobra novica za njegovo ljudstvo? `