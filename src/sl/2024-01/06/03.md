---
title: 'Pravica za zatirane'
date: 05/02/2024
---

`Kaj je sporočilo naslednjih svetopisemskih besedil? Ps 9,19 (Ps 19,18 CHR); Ps 12,6 (Ps 12,5 CHR); Ps 40,18 (Ps 40,17 CHR); Ps 41,2-4 (Ps 41,1-3 CHR); Ps 113,7; Ps 146,6-10`

Bog izkazuje posebno skrb in zanimanje za pravico ljudi, ki so del različnih ranljivih skupin, vključno z revnimi, pomoči potrebnimi, zatiranimi, vdovami in vdovci, sirotami in tujci. Psalmi so glede tega tako jasni kakor pet Mojzesovih knjig in preroki (2 Mz 22,21-27; Iz 3,13-15).

V mnogih psalmih je zapisan izraz »ubogi in nesrečni«, pri čemer se pisci izogibajo rabi izključno nacionalnih in verskih izrazov. S tem je poudarjena vsesplošna Božja skrb za človeštvo.

Izraz »ubogi in nesrečni« ni omejen le na materialno revščino, temveč nakazuje ranljivost in nemoč. Izraz se nanaša na Božje sočutje in sporoča zamisel, da je trpeči sam ter poleg Boga nima druge pomoči. Ta izraz se nanaša tudi na posameznikovo iskrenost, odkritost in ljubezen do Boga, ko priznava, da je popolnoma odvisen od njega, ter se odpove tudi najmanjši sledi zanašanja nase.

Skrb za prikrajšane ljudi (Ps 41,2-4 [Ps 41,1-3 CHR]) je odraz človekove zvestobe Bogu. V svetopisemski kulturi so na zlo, storjeno ranljivim, gledali kot na posebej zahrbten greh. Psalmi spodbujajo zveste, naj povzdignejo svoj glas proti vsakršni obliki zatiranja.

V psalmih je poudarjen nesmisel tega, da svoje zaupanje polagamo v minljiva človeška sredstva, v katerih vidimo vir svoje modrosti in varnosti. Božje ljudstvo se mora upreti skušnjavi, da bi svojo vero v odrešitev polagalo v človeške vodje in ustanove, še posebej takrat, kadar ti delujejo v nasprotju z Božjimi načeli.

Gospod se je po svoji milosti poistovetil z revnimi, ker je tudi sam postal reven, da bi po njegovem uboštvu mnogi postali bogati (2 Kor 8,9). Kristusovo bogastvo vključuje osvoboditev od raznih vrst zatiranja, ki jih prinaša greh; obljublja nam večno življenje v Božjem kraljestvu (Raz 21,4). Jezus Kristus izpolni obljube, zapisane v  psalmih, kot božanski Sodnik, ki bo sodil vsako neprimerno ravnanje z ranljivimi kakor tudi zanemarjanje dolžnosti, ki jih imamo do njih (Mt 25,31-46).  

`Kako pogosto mislimo na »uboge in nesrečne« med nami in koliko naredimo zanje?`