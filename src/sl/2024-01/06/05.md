---
title: 'Izlij svojo togoto'
date: 07/02/2024
---

`Kakšno stališče je izraženo v naslednjih psalmih? Kdo je izvršitelj sodbe? Ps 58,7-9 (Ps 58,6-8 CHR); Ps 69,23-29 (Ps 69,22-28 CHR); Ps 83,10-18 (Ps 83,9-17 CHR); Ps 94,1.2; Ps 137,7-9`

Psalmisti v nekaterih psalmih rotijo Boga, naj se maščuje posameznikom in narodom, ki so načrtovali škodovati ali so že škodovali psalmistom ali Izraelcem. Morda smo presenečeni nad ostrimi besedami teh psalmov in očitnim neskladjem s svetopisemskim načelom ljubezni do sovražnikov (Mt 5,44).

Toda v luči zatiranja je psalmistova togota dobra. To pomeni, da je dobro in hudo vzel resneje kot večina ljudi. Še bolj pa mu je bilo mar za zlo, ki se godi na svetu ne le njemu, temveč tudi drugim.

Kljub temu psalmist v nobenem svojem psalmu ne predlaga, da bi bil sam izvršitelj maščevanja. Namesto tega kazen prepušča izključno Božjim rokam. Ti psalmi nas spomnijo na božanska zavezna prekletstva (5 Mz 27,9-16). Psalmisti moledujejo Boga, naj ravna tako, kakor je obljubil.

Psalmi niso le psalmistove molitve, temveč tudi preroška oznanila prihajajoče Božje sodbe. Ps 137 je odmev napovedi Božjih sodb nad Babilonom, kot jih beremo v svetopisemskih preroških knjigah. Opustošenje, ki so ga Babilonci prinesli drugim narodom, bo doletelo tudi njih. Psalmi izražajo Božja svarila, da zlo ne bo večno ostalo nekaznovano.

Božje povračilo se meri s pravico in milostjo. Božji otroci so poklicani moliti za ljudi, ki grdo ravnajo z njimi, in celo upati na njihovo spreobrnjenje (Ps 83,19 [Ps 83,18 CHR]; Jer 29,7).

Medtem ko si prizadevamo te psalme uskladiti s svetopisemskim merilom ljubezni do sovražnikov, moramo biti previdni, da ne podcenjujemo trpljenja, ki je izraženo v njih. Bog pozna stisko svojih otrok in jim zagotavlja, da je smrt zvestih dragocena v njegovih očeh (Ps 116,15). Zaradi Božjih sodb je njegovo ljudstvo dolžno povzdigniti svoj glas proti zlu in si prizadevati za prihod Božjega kraljestva v vsej njegovi polnoti. Poleg tega psalmi dajejo glas trpečim in jih tolažijo, da Bog pozna njihovo trpljenje in da bo nekega dne nastopila pravica.

`Kdo še ni kdaj razmišljal o tem, da bi se maščeval tistim, ki so storili zlo njemu ali ljudem, ki so mu blizu? Kako nam lahko ti psalmi pomagajo, da svoje občutke postavimo na pravo mesto?`