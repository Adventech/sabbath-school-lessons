---
title: 'Njegova dobrota traja na veke'
date: 11/02/2024
---

`Katera misel prevladuje v Ps 136? Kaj je psalmistov dokaz za to trditev?`

Psalm 136 poziva Božje ljudstvo, naj hvali Gospoda za njegovo dobroto, ki se razodeva v njegovem stvarstvu (Ps 136,4-9) in v Izraelovi zgodovini (Ps 136,10-22). Beseda »dobrota« (heb. khesed – neomajna ljubezen) nam sporoča, da je Bog usmiljen in zvest svojemu stvarstvu in zavezi z Izraelom. Psalmi kažejo, da Božja neizmerna moč in veličina izvirata iz njegove neomajne ljubezni.

Gospod je »Bog bogov« in »Gospod gospodov«, kar je hebrejska stalna besedna zveza in pomeni, da je Bog največji Bog (Ps 136,1-3) in da ne obstajajo še drugi bogovi, temveč da je On edini Bog.

Čudoviti Božji čudeži, ki jih ne more ponoviti nihče drug, so neovrgljiv dokaz njegove oblasti (Ps 136,4). Bog je ustvaril nebesa, zemljo in nebesna telesa, ki se jim priklanjajo pogani (5 Mz 4,19). Psalmi odvzamejo avtoriteto poganskim bogovom in deloma vsakemu viru zaupanja, ki izvira iz človeka. Vse to so samo ustvarjene stvari in ne Stvarnik, kar je ključna razlika.

Podoba Gospodove močne roke in iztegnjenega lakta (Ps 136,12) poudarja učinkovitost Božje moči in daljnosežno področje njegove dobrote.  

Božja dobrota, o kateri pričata njegovo stvarstvo in zgodovina, bi morala spodbuditi njegovo ljudstvo, da zaupa vanj in ostane zvesto njegovi zavezi. Refren »ker na veke traja njegova dobrota« se v tem psalmu ponovi kar 26-krat. Častilci so lahko prepričani, da se Gospod ne spreminja in da bo vsaki novi generaciji izkazal naklonjenost. Bog se spominja svojega ljudstva (Ps 136,23) in je zvest zavezi milosti. Zaupanje v njegovo večno dobroto je v samem središču svetopisemske vere, ki vključuje veselo čaščenje in zaupanje ter tudi tišino in kesanje.

Psalm 136 se konča z besedami o splošni Božji skrbi za svet (vr. 23-25). Bog svoje dobrote ne izkazuje samo Izraelu, temveč vsemu stvarstvu. Ta psalm torej govori o tem, da je Božja dobrota vsesplošna. Ves svet poziva, naj se pridruži Izraelu pri slavljenju Gospoda (glej tudi Lk 2,10; Jn 3,16; Apd 15,17).

`Kako Jezusova nadomestna smrt na križu najmogočneje razodeva čudovito resnico o Bogu, in sicer da »njegova dobrota traja na veke«?  `