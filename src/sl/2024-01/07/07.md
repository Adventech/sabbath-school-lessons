---
title: 'Za globlje proučevanje'
date: 16/02/2024
---

V knjigi Pot h Kristusu preberi poglavje »Grešnik potrebuje Kristusa«.

Božje ljudstvo je v psalmih združilo svoje glasove v poveličevanju večne Božje ljubezni in skupaj ponavljalo refren »ker na veke traja njegova dobrota« (Ps 106,1; Ps 107,1; Ps 118,1-4.29; Ps 136). »Ne slaviti Boga bi pomenilo pozabiti vse njegove dobrote in ne ceniti njegovih darov. Samo tisti, ki slavijo, ne pozabijo. Razmišljati o Bogu in govoriti o njem še ne pomeni, da ga slavimo. Slavljenje se začne, ko posameznik prizna Božjo veličino in njegova dela ter se na to odzove z občudovanjem njegove dobrote, usmiljenja in modrosti.« (Hans LaRondelle, Deliverance in the Psalms, str. 178)

Pomen svečanega priznavanja večne Božje dobrote dobi še globlji pomen, ko se spomnimo, da je Bog khesed, kar pomeni, da sta njegova zavezna ljubezen in zvestoba trdni in nespremenljivi, čeprav ljudje grešimo in se mu upiramo.

»Grešili smo proti njemu in si ne zaslužimo njegove naklonjenosti, a je kljub temu sam na naše ustnice položil najlepšo od vseh molitev: ›Ne zaničuj nas zaradi svojega imena, ne omalovažuj prestola svojega veličastva! Spomni se in ne prelamljaj svoje zaveze z nami!‹ (Jer 14,21). Ko pridemo k njemu in priznamo ničvrednost in greh, se je zavezal, da se bo ozrl na naše vpitje. Čast njegovega prestola je zagotovilo, da bo izpolnil dano obljubo.« (Ellen G. White: Kristusove prilike, str. 98)

Psalmist je sam izkusil Božjo dobroto (Ps 103,2), zato je lahko rekel: »Gospod opravlja dela pravičnosti, dela pravice za vse zatirane.« (Ps 103,6) Glavni cilj njegovega osebnega pričevanja in slavljenja Boga za usmiljenje, ki mu ga je izkazal, je povedati drugim, da je Bog res ljubeč in dobrotljiv, zato mu lahko tudi oni odprejo svoje srce in prejmejo njegovo odrešujočo milost ter slavijo Boga zanjo (Ps 9,12.13 [Ps 9,11.12 CHR]; Ps 22,23-28 [Ps 22,22-27 CHR]; Ps 66,16).

**Vprašanja za pogovor**

`1.	Katere so praktične posledice večne Božje dobrote za zveličanje ljudi? Zakaj to ni izgovor za to, da še naprej grešimo?`

`2.	Kako uskladiti Božje odpuščanje naših grehov z zamislijo o Božji sodbi greha?`

`3.	Kako se novozavezni izrazi Božje dobrote/usmiljenja ujemajo s tistimi v psalmih (Ef 2,4.5; 1 Tim 1,16; Tit 3,5; Heb 4,16)?`