---
title: 'Slava vzvišenemu in usmiljenemu Bogu'
date: 14/02/2024
---

`Katera različna vidika Božjega značaja sta opisana v Ps 113 in 123?`

Ps 113 in 123 poveličujeta Gospodovo vzvišenost in usmiljenje. Gospodova vzvišenost se razodeva v njegovem veličastnem imenu in v povišanem kraju njegovega prestola, ki je nad vsemi narodi in nebesi (Ps 113,4.5; Ps 123,1). »Kdo je kakor Gospod, naš Bog?« (Ps 113,5) je izraz vere v to, da nobena moč na svetu ali zunaj sveta ne more oporekati Izraelovemu Bogu.

Gospod se je pripravljen ponižati oziroma pogledati v nižave v nebesih in na zemlji (Ps 113,6) z nedostopnih višin, kjer prebiva. Čeprav živi na višavah, lahko vidi, kaj se dogaja pod njim. Njegovo usmiljenje se kaže v milostni pripravljenosti, da se dejavno vključi v ta svet ter reši iz težav revne in pomoči potrebne. Svojim služabnikom ne odteguje svoje darežljive roke, čeprav je njegovo bivališče v oddaljenih nebesih.

Božja veličina in skrb, ki ju zaradi njegove čudovite nadnaravnosti ne moremo popolnoma dojeti, se kažeta v njegovih delih usmiljenja in milosti. Pomoči potrebni, revni in zatirani lahko iz prve roke doživijo vzvišeno Božjo moč, in sicer po izjemni spremembi, ki jo lahko naredi v njihovo korist. Povišani Bog kaže svojo veličino tako, da svojo moč uporablja za povišanje ponižanih. Ljudje se lahko svobodno približajo Gospodu; njegova vrhovna vzvišenost in nadvlada ne spremenita dejstva, da je On njihov usmiljeni Stvarnik in Vzdrževalec, ljudje pa njegovi služabniki in ljubljeni otroci.

Boga torej ne častimo samo zaradi njegove vzvišenosti, temveč tudi zaradi njegove dobrote. Slavljenje ni omejeno s časom ali prostorom (Ps 113,2.3). Božja veličina in usmiljenje sta prišla do najpopolnejšega izraza v Jezusu Kristusu. Jezus je stopil iz nebes in je bil ponižan do smrti na križu, da bi vzdignil padlo človeštvo (Flp 2,6-8). To, kar je Bog naredil za nas na križu, je najmočnejši razlog za čaščenje in slavljenje.

`Vzemi si čas za razmislek o križu in o tem, kar je bilo tam doseženo zate osebno. Pred čem te je rešil Jezus? Zakaj je tako pomembno, da je križ na prvem mestu v naših mislih? `