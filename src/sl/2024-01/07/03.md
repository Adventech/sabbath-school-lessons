---
title: 'Čisto srce mi ustvari'
date: 12/02/2024
---

`Zakaj se psalmist v Ps 51 sklicuje na Božjo milost? Ps 51,3-7 (Ps 51,1-5 CHR)`

Kralj David izliva svoje srce Gospodu in ga prosi za odpuščanje v duhovno najtemačnejših trenutkih svojega življenja (2 Sam 12). Odpuščanje je izredni Božji milostni dar, ki je sad njegovega obilnega usmiljenja (Ps 51,3 [Ps 51,1 CHR]). Kralj David prosi Boga, naj z njim ne ravna tako, kakor si zasluži, temveč v skladu s svojim božanskim značajem, torej dobrotljivo, usmiljeno in sočutno (Ps 51,3 [Ps 51,1 CHR]; 2 Mz 34,6.7).

Kako je v Ps 51,8-21 (Ps 51,6-19 CHR) opisano odpuščanje grehov? Kaj je cilj Božjega odpuščanja?

Božje odpuščanje vključuje več kakor samo pravno razglasitev nedolžnosti. Prinese globoko spremembo, ki doseže najgloblje dele človeškega bitja (Ps 51,8 [Ps 51,6 CHR]; Heb 4,12). Povzroči novo stvarjenje (Ps 51,12 [Ps 51,10 CHR]; Jn 3,3-8). Hebrejski glagol bara‘, ki je preveden z glagolom »ustvariti«, pomeni ustvarjalno Božjo moč (1 Mz 1,1). Samo Bog lahko bara‘; samo On lahko povzroči korenito in trajno spremembo v srcu skesane osebe (2 Kor 4,6).

David prosi Boga, naj ga očisti s hizopom (3 Mz 14,2-8; Ps 51,9 [Ps 51,7 CHR]; slovensko ožepek, op. prev.). Čuti, da je zaradi svoje krivde izključen iz življenja v Gospodovi prisotnosti, kakor je bil gobavec zaradi svoje nečistosti izključen iz skupnosti (Ps 51,13 [Ps 51,11 CHR]). Boji se, da ga daritve ne bodo mogle popolnoma obnoviti, ker ni žrtve, ki bi ga lahko očistila naklepnega prešuštva in umora (2 Mz 21,14; 3 Mz 20,10).

Samo brezpogojna Božja milost je lahko sprejela v dar Davidov potrti duh in pobito srce ter ju spet uskladila z Bogom (Ps 51,18.19 [Ps 51,16.17 CHR]). Prošnja za čiščenje s hizopom razodeva njegovo hrepenenje po vrnitvi v Božjo navzočnost.

`Če je Bog lahko Davidu odpustil greh prešuštva, prevare in umora, kakšno upanje obstaja zate?`