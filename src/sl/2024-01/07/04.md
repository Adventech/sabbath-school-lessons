---
title: 'Če boš pozoren na krivde, o Gospod …'
date: 13/02/2024
---

`Kako Ps 130 opisuje resnost greha in upanje za grešnika?`

Psalmistova huda stiska je povezana z njegovimi grehi in z grehi njegovega ljudstva (Ps 130,3.8). Grehi ljudstva so tako veliki, da jih lahko za večno ločijo od Boga (Ps 130,3). Sveto pismo govori o tem, da so grehi zabeleženi za sodni dan (Dan 7,10; Raz 20,12), in o tem, da so lahko imena grešnikov izbrisana iz knjige življenja (2 Mz 32,32; Ps 69,29 [Ps 69,28 CHR]; Raz 13,8).

Psalmist se sklicuje na Božje odpuščanje, ki bo izbrisalo njegove zabeležene grehe (Ps 51,3.11 [Ps 51,1.9 CHR]; Jer 31,34; Mih 7,19). Ve, da »Bog po naravi ni jezen. Njegova ljubezen je večna. ›Jezo‹ mu vzbudi samo to, da človek ne ceni njegove ljubezni. /…/ Namen njegove jeze ni škodovati človeku, temveč ga zdraviti; ne uničiti, temveč rešiti svoje zavezno ljudstvo (glejte Oz 6,1.2)«. (Hans K. LaRondelle,

Deliverance in the Psalms [Berrien Springs, MI: First Impressions, 1983], str. 180.181) Neverjetno je, da prav Božja pripravljenost odpustiti grehe vzbuja spoštovanje do Boga (Ps 130,4; Rim 2,4), ne pa kazen. Pristno čaščenje temelji na občudovanju Božjega značaja ljubezni in ne na strahu pred kaznijo.

Božji otroci so pozvani čakati na Gospoda oziroma upati vanj (Ps 27,14; Ps 37,34). Hebrejska beseda qawah, »čakati«, dobesedno pomeni »raztegniti se« in je koren hebrejske besede za upanje. Takšno čakanje na Gospoda ni nedejavno vdajanje nesrečnim okoliščinam, temveč upanja polno »raztegovanje« oziroma željno pričakovanje Gospodovega posredovanja. Psalmistovo upanje ne temelji na njegovem osebnem optimizmu, temveč na Božji besedi (Ps 130,5). Zvesto čakanje na Gospoda ni zaman, saj se bo po temni noči zasvitalo Božje rešenje.

Osebna psalmistova prošnja postane prošnja celotne skupnosti (Ps 130,7.8). Posameznikova blaginja je neločljivo povezana z blaginjo vseh ljudi. Zato ne molimo samo zase, temveč za celotno skupnost. Tudi verniki smo del skupnosti. Kar vpliva na en del skupnosti, vpliva na vsakega posameznika.

`Razmisli o vprašanju: »Če boš pozoren na krivde, o Gospod, Gospod, kdo bo mogel obstati?« (Ps 130,3) Kaj ti osebno pomeni ta vrstica? Kje bi bili, če bi bil Gospod pozoren na vaše krivde?`