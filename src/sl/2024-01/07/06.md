---
title: 'Ne pozabi vseh njegovih dobrot'
date: 15/02/2024
---

`Kako je Božja milost opisana v Ps 103?`

Ps 103 našteva številne Gospodove blagoslove, ki vključujejo tudi »vse njegove dobrote« (Ps 103,2 CHR). Ti blagoslovi izhajajo iz milostnega Božjega značaja in iz njegove zvestobe zavezi z Izraelom (Ps 103,7-18). Gospod se »spominja« človeške krhkosti in minljivosti ter sočutno ravna s svojim ljudstvom (Ps 103,13-17).

Spominjanje je več kot le miselna dejavnost. Vključuje predanost, ki se kaže v dejanjih: Bog rešuje in vzdržuje svoje ljudstvo (Ps 103,3-13). Mogočne prispodobe, ki so zapisane v Ps 103,11-16, ponazarjajo neizmerno veličino Božje milosti, ki je primerljiva samo z neskončno prostranostjo nebes (Iz 55,9).  

Kako naj bi se ljudje odzvali na Božjo ljubečo dobroto?

Najprej z blagoslavljanjem Gospoda (Ps 103,1.2).

Blagoslavljanje po navadi razumemo kot dajanje materialnih in duhovnih blagoslovov nekomu (1 Mz 49,25; Ps 5,13 [Ps 5,12 CHR]). Kako naj ljudje blagoslavljamo Boga, če je On vir vseh blagoslovov? Podrejeni lahko blagoslavlja nadrejenega tako, da se mu zahvali ali ga hvali (1 Kr 8,66; Job 29,13). Bog ljudi blagoslavlja tako, da jim podeljuje dobro, ljudje pa ga blagoslavljajo tako, da ga hvalijo za njegove dobrote in spoštujejo njegov usmiljen značaj.

Na Božjo dobroto se lahko odzovemo tudi tako, da se spominjamo njegovih dobrot in zaveze (Ps 103,2.18-22), kakor se On spominja svoje zaveze z nami in našega šibkega stanja (Ps 103,3-13). Spominjanje je ključni vidik odnosa med Bogom in njegovim ljudstvom. Kakor se Bog spominja obljub, ki jih je dal svojemu ljudstvu, tako so se tudi ljudje dolžni spominjati Božje zvestobe, mu biti poslušni in ga ljubiti.

V povezavi s tem, so še posebej na mestu naslednje besede, ki jih je zapisala Ellen G. White: »Za nas bi bilo dobro, da bi vsak dan preživeli eno uro zatopljeni v resno premišljevanje o Kristusovem življenju. Proučevati bi ga morali točko za točko in dovoliti domišljiji, da se vživi v vsak dogodek, zlasti pa v sklepne prizore njegovega življenja. Če bomo tako premišljevali o njegovi veliki daritvi za nas, bo naše zaupanje vanj bolj stanovitno, naša ljubezen bo vzplamtela in bomo globlje prežeti z njegovim duhom. Če na koncu želimo biti zveličani, se moramo pri križevem vznožju učiti nauka spokorjenja in ponižnosti.« (Jezusovo življenje, str. 61.62)

`Zakaj je zamisel, da lahko padla človeška bitja kaj dodamo temu, kar je Kristus naredil za nas na Golgoti, krivoverstvo? `