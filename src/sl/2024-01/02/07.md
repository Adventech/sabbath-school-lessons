---
title: 'Za globlje proučevanje'
date: 12/01/2024
---

Preberi Ps 42,9 (Ps 42,8 CHR) in poglavje »Poezija in pesem« v knjigi Ellen G. White Vzgoja. Kaj o povezavi med molitvijo in pesmijo govorita ti navdihnjeni besedili?

Ellen G. White je opisala Davidove spokorniške psalme (npr. Ps 51) kot jezik njegove duše in molitve, ki kažejo naravo prave žalosti zaradi greha (Pot h Kristusu, str. 21.22). Spodbudila je vernike, naj se vrstice iz psalmov naučijo na pamet. To bo utrdilo občutek Božje prisotnosti v njihovem življenju. Izpostavila je tudi Jezusovo navado citiranja psalmov, kadar se je spopadal s skušnjavo in morečim strahom. Poleg tega je zapisala: »Kako pogosto besede svete pesmi v duši odpečatijo izvire spokorjenja in vere, upanja, ljubezni in radosti! /…/ Mnoge pesmi so pravzaprav molitve.« (Vzgoja, str. 143.149)

Kadar molimo in pojemo psalme, privzemamo vztrajnost, pogum, srčnost in upanje psalmistov. Spodbujajo nas, naj vztrajamo na svoji duhovni poti, in nas tolažijo, da nismo sami. Tudi drugi ljudje so prestajali mračna življenjska obdobja in po Božji milosti zmagali. Poleg tega nam psalmi dajejo bežen vpogled v Kristusovo goreče posredovanje za nas; On namreč živi, da moli za nas (Heb 7,25).

Skupnost vernih, ki v svoje bogoslužje redno vključuje psalme, se bo zavedala celotnega spektra človeških izkušenj in učila vernike, naj pri bogoslužju izrazijo različne vidike te izkušnje. Psalmi so božansko-človeške molitve in pesmi. Zaradi tega redna raba psalmov pri bogoslužju skupnost verujočih vodi k središču Božje volje in njegove mogočne, ozdravljajoče milosti.

**Vprašanja za pogovor**

`1.	Zakaj spontana, nenačrtovana molitev ni edini način molitve? Kako psalmi koristijo našemu molitvenemu življenju?`

`2.	Kako lahko psalmi obogatijo našo izkušnjo skupne molitve? V cerkvi se pogovorite o nekaterih praktičnih načinih, kako lahko spodbudite uporabo psalmov med bogoslužjem.`

`3.	Kaj razodevajo psalmi o zapletenosti človeškega duhovnega potovanja in o Božji ozdravljajoči milosti?` 