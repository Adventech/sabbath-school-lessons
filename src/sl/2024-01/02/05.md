---
title: 'Od obupa k upanju'
date: 10/01/2024
---

Verjetno smo se že znašli v okoliščinah, ko se nam je Bog zdel zelo oddaljen. Kdo se še nikoli ni vprašal: Le kako se je lahko to zgodilo?

Tudi psalmisti so se – ker so bili ljudje kakor mi – spopadali s podobnimi stvarmi. Res je, da včasih trpimo zaradi posledic svojih grehov, toda včasih se težke okoliščine zdijo precej krivične; zdi se nam, da si ne zaslužimo trpljenja, ki nas je doletelo. Zveni znano?

`Preberi Ps 13. Kateri dve razpoloženji prevladujeta v tem psalmu? Kaj meniš, katera odločitev je povzročila korenito spremembo v psalmistovem pogledu na svet?` 

»Doklej, Gospod, me boš vedno pozabljal? Doklej boš skrival svoje obličje pred mano?« (Ps 13,2 [Ps 13,1 CHR]) Le kdo se ne bi mogel poistovetiti s temi besedami, čeprav ne držijo, saj Bog nikoli ne pozabi nikogar izmed nas.

Ps 13 nas torej usmerja k načinu, kako se izogniti še eni pogosti napaki, in sicer osredotočenosti nase in na naše težave, medtem ko molimo. Ta psalm lahko spremeni našo molitev; usmerja nas k zavedanju Božje zvestobe in nespremenljivosti njegovega ravnanja z njegovim ljudstvom.

Čeprav se ta psalm res začne z besedami žalosti in tožbe, se konča precej drugače. In to je ključno!

Psalm nas vodi k temu, da se zavestno odločimo zaupati odrešujoči Božji moči (Ps 13,6 [Ps 13,5 CHR]), da bi naš strah in tesnoba (Ps 13,2-5 [Ps 13,1-4 CHR]) dala prostor Božji rešitvi in bi lahko začeli doživljati spremembo: od žalosti k slavljenju, od obupa k upanju (Ps 13,6 [Ps 13,5.6 CHR]).

Vendar pa sámo ponavljanje besedil psalmov, z majhnim razumevanjem njihovega pomena, ne bo prineslo pristne spremembe, ki je predvidena z njihovo uporabo. Medtem ko molimo z besedami psalmov, bi morali prositi Svetega Duha, naj nam pomaga delovati v skladu s tem, kar piše v psalmu, ki ga uporabljamo pri svoji molitvi. Psalmi so Božja beseda, po kateri vernik ne dobiva le novih informacij, temveč se po njej spreminjajo njegova dejanja in značaj. Po Božji milosti postanejo obljube iz psalmov vidne v življenju verujočega. To pomeni, da dovolimo Božji besedi preoblikovati nas v skladu z Božjo voljo in nas združiti s Kristusom, ki se je popolnoma podredil Božji volji in kot učlovečeni Božji Sin v svojih molitvah uporabljal tudi psalme.

`Kako te lahko težave zbližajo z Bogom? Zakaj te lahko, če nisi pazljiv, oddaljijo od njega?`