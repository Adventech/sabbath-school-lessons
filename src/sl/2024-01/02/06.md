---
title: 'Daj, da se vrnemo!'
date: 11/01/2024
---

`Preberi Ps 60,2-7 (Ps 60,1-5 CHR). Za katere priložnosti bi bil ta psalm primerna molitev? Kako nam lahko psalmi žalostinke koristijo tudi v veselih življenjskih obdobjih?`

Psalme žalostinke običajno razumemo kot molitve ljudi, ki so preživljali hude telesne, duševne ali duhovne preizkušnje – ali pa vse troje.

Vendar to ne pomeni, da bi morali takrat, ko nam gre dobro, te psalme preskočiti. Včasih ni nobene povezave med določenim psalmom in častilčevo trenutno izkušnjo. Toda psalmi žalostinke lahko koristijo tudi tistim, ki trenutno ne doživljajo stisk.

Prvič, lahko nam pomagajo zavedati se, da je trpljenje del splošne človeške izkušnje in da doleti tako pravične kakor krivične. Ti psalmi nam zagotavljajo, da ima Bog vse pod nadzorom, ter nam dajejo moč in rešitev med težavami. Psalmist celo v težavah izrazi svoje upanje na Božjo rešitev.   

Drugič, psalmi žalostinke nas učijo sočutja do trpečih. Kadar Bogu javno izražamo svoje veselje in hvaležnost, se moramo spomniti tudi tistih, ki nimajo te sreče. Naše okoliščine so trenutno morda dobre, a kdo ne pozna koga, ki trenutno trpi? Moliti z besedami psalmov žalostink nam lahko pomaga, da ne pozabimo tistih, ki prestajajo težke čase. Ti psalmi bi morali v nas vzbuditi sočutje in hrepenenje po služenju tem ljudem, kakor jim je služil Jezus.

»Ta svet je velika gobavčeva hiša, toda Kristus je prišel ozdravljat bolne in oznanjat rešitev Satanovim jetnikom. On sam je bil zdravje in moč. Bolnim, trpečim in obsedenim je dajal svoje življenje. Zavrnil ni nikogar, ki je prišel k njemu po zdravilno moč. Vedel je, da so bili tisti, ki so ga prišli prosit za pomoč, sami krivi za svojo bolezen; toda kljub temu jih ni zavrnil. Ko je Kristusova čistost vstopila v te uboge duše, so spoznali svoj greh in mnogi so bili ozdravljeni tako svoje telesne kakor duhovne bolezni. Evangelij ima še vedno enako moč; zakaj ne bi bili tudi danes priče enakim izidom?« (Ellen G. White, Welfare Ministry, str. 24.25)

`Kdo v tvojem krogu vpliva prav zdaj potrebuje tvoje molitve in sočuten dotik?`