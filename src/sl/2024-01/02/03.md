---
title: 'Zaupanje v težavah'
date: 08/01/2024
---

Vsi kristjani poznajo in so doživeli obdobja obupa in trpljenja, obdobja, ko so se spraševali, kaj dela Gospod oziroma zakaj dopušča, da se jim dogajajo takšne stvari. Tudi psalmisti so imeli podobno izkušnjo. Po božanskem navdihnjenju so zapisali, kaj so doživeli.

`Kaj nam sporoča Ps 44? Zakaj je njegovo sporočilo aktualno za vernike vseh časov?`

Izbor psalmov, ki jih uporabljamo pri bogoslužjih, pogosto odraža izključnost čustev in besed, ki jih izražamo v skupnih molitvah. Takšno omejevanje je morda znak naše nezmožnosti ali nelagodja pri spopadanju s temačnimi stranmi življenja. Čeprav se nam morda takrat, ko nas doleti trpljenje, zdi, da je Bog krivičen do nas, se nam pri skupnem bogoslužju ali celo med osebno molitvijo ne zdi primerno izraziti svojih misli.

Takšna zadržanost lahko povzroči, da zgrešimo bistvo čaščenja. Nezmožnost, da Bogu v molitvi iskreno izrazimo svoja čustva in poglede, pogosto povzroči, da ostanemo sužnji svojih čustev. Poleg tega nas oropa zaupnosti, ko se bližamo Bogu. Kadar molimo in častimo Boga, nam molitev z besedami psalmov zagotavlja, da se od nas ne pričakuje zatajitev našega doživljanja.

Psalm 44 lahko častilcu pomaga izraziti svojo izkušnjo trpljenja po krivici. Kadar molimo z besedami psalmov, doživljamo svobodo govora v molitvi. Psalmi vsebujejo besede, ki jih sami morda ne moremo najti ali pa si jih ne upamo izreči. »Naše srce se ni obrnilo nazaj, naši koraki niso zavili s tvoje steze, ko si nas pobil na kraju šakalov, nas pokril s smrtno senco.«  (Ps 44,19.20 [Ps 44,18.19 chr])

Ali ste opazili, kako se začne Ps 44? Pisec govori, da je Bog v preteklosti naredil čudovita dela za svoje ljudstvo. Zato avtor izrazi svoje zaupanje vanj in ne v »svoj lok« (Ps 44,7 [Ps 44,6 chr]).  

Božje ljudstvo so kljub temu doletele težave. Seznam gorja in žalosti je dolg in boleč. Toda sredi vsega tega psalmist vpije k Bogu, naj jih reši zaradi svoje dobrote (Ps 44,27 [Ps 44,26 chr]). Psalmist se celo sredi težav zaveda Božje ljubezni in pozna njegov značaj.

`Kako nam lahko spominjanje preteklosti, ko se nam je Božja prisotnost zdela zelo resnična, pomaga prestati težavna življenjska obdobja, ko morda mislimo, da je Bog daleč?`