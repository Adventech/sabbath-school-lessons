---
title: 'Psalmistov obup'
date: 09/01/2024
---

Moliti z besedami psalmov častilcu omogoča svobodno izraziti svoje misli. Poleg tega psalmi vodijo izkušnjo častilcev v skladu z Božjimi merili in jo delajo znosno, ker govorijo tudi o upanju in zagotovilu Božje prisotnosti.

`Kaj se lahko iz Psalma 22 naučimo o zaupanju v Boga tudi takrat, ko prestajamo strašno trpljenje?`

Besede žalosti, zapisane v Ps 22,2 (Ps 22,1 CHR), lahko pomagajo trpečim izraziti žalost in občutek zapuščenosti. »Moj Bog, moj Bog, zakaj si me zapustil? Daleč od moje rešitve so besede mojega vpitja.«

Te besede so med kristjani postale znane, ker jih je Jezus izgovoril na križu. Na podlagi tega razumemo, da so imeli psalmi v Kristusovi izkušnji osrednje mesto (glej Mt 27,46).

Toda med trpljenjem in preizkušnjami psalmist zapiše tudi te besede: »Oznanjal bom tvoje ime svojim bratom, sredi zbora te bom hvalil.« (Ps 22,23 [Ps 22,22 CHR])

Z drugimi besedami, čeprav se ta čustva morda ne ujemajo z njegovim trenutnim stanjem, pisec vseeno izrazi svojo vero v Boga in izjavi, da ga bo slavil ne glede na vse.

Psalmi nas učijo videti dlje od svojih trenutnih okoliščin in z vero gledati čas, ko bo naše življenje po Božji milosti obnovljeno.

Na ta način molitev z besedami psalmov častilca ponese k novim duhovnim obzorjem. Psalmi nam omogočajo izraziti čustva in razumevanje, vendar presegajo naše trenutno stanje. Spodbujeni smo, da svoje breme bolečin, razočaranja, jeze in obupa odložimo pred Bogom in mu zaupamo ne glede na okoliščine.

Prehod z besed žalosti k besedam čaščenja, ki je značilen za mnogo psalmov, nakazuje duhovno spremembo, ki jo verniki doživijo, ko v molitvi prejemajo božansko milost in tolažbo.

`Kako se lahko naučimo videti dlje od svojih trenutnih težav in zaupati Božji dobroti ne glede na to, s čim se trenutno soočamo?  `