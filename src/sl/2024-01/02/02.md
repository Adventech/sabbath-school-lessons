---
title: 'Uporaba psalmov v vsakdanjih molitvah'
date: 07/01/2024
---

`Kakšno mesto naj bi imeli psalmi v vernikovi duhovni izkušnji? Ps 105,5; Kol 3,16; Jak 5,13`

Obstaja nekaj preprostih načinov, kako vključiti psalme v vsakdanje življenje. Na primer: vsak dan posvetimo nekaj časa branju psalmov; začnimo s prvim psalmom in nadaljujmo po vrsti. Druga možnost je, da beremo psalme, ki se ujemajo z našo trenutno situacijo: na primer žalostinke, skupinske žalostinke, hvalnice, psalme slavljenja, spokorniške psalme, psalme modrosti (kadar iščemo Božjo modrost in vodstvo), zgodovinske psalme, psalme, v katerih sta izražena bes in jeza, ter romarske psalme. V tem četrtletju si bomo ogledali in proučili mnoge izmed njih v kontekstu, v katerem so bili zapisani.

Kako naj torej beremo psalme?

Prvič, preberimo psalm, razmislimo o njem in nato molimo. Med premišljevanjem o prebranem se osredotočimo na različne vidike psalma: na način, kako psalmist naslavlja Boga, in na razloge za molitev. Razmislimo o tem, kako se vaše okoliščine ujemajo s psalmistovo izkušnjo in kako vam lahko ta psalm pomaga ubesediti naše doživljanje. Presenečeni bomo, kako pogosto bo prebrani psalm podoben naši osebni izkušnji.

Če nam kaj v psalmu predstavlja izziv, razmislimo, ali morda psalmistove besede »popravljajo« naše napačne upe glede določene stvari, s katero se soočamo. O sporočilu psalma razmislimo v luči Kristusa, njegovega zveličavnega dela in daljnosežnega upanja, ki ga imamo zaradi njegovega dela. Kakor vemo oziroma bi morali vedeti, je zmeraj koristno, če si prizadevamo vse, kar piše v Svetem pismu, razumeti v luči Kristusa in križa.

Poleg tega v psalmih poiščimo nove razloge za molitev ter razmislimo o njihovem pomenu za nas, našo cerkev in svet. Prosimo Boga, naj naše srce in misli prežame s svojo besedo. Če se nam zdi, da se psalm, ki ga beremo, ujema z okoliščinami neke druge osebe, v molitvi posredujmo zanjo. Bistvo je, da psalmi naslavljajo številne vidike življenja; če jih beremo in si poskušamo zapomniti njihovo sporočilo, lahko zelo obogatijo naše življenje.

`Kaj pomenijo besede »Kristusova beseda naj bogato prebiva med vami«? (Kol 3,16) Zakaj je branje Svetega pisma prvi in najpomembnejši korak za to izkušnjo?`