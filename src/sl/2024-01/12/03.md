---
title: 'Pojte Gospodu novo pesem'
date: 18/03/2024
---

`Kaj je skupna tema naslednjih vrstic? Ps 33,3; Ps 40,4 (Ps 40,3 CHR); Ps 96,1; Ps 98,1; Ps 144,9; Ps 149,1`

Psalmi spodbujajo ljudstvo, naj poje »novo pesem«. Kaj sploh je nova pesem? Razlog zanjo je sveže spoznanje Gospodove veličine in vzvišenosti nad svetom ter spoznanje hvaležnosti za njegovo skrb in zveličanje, ker je Stvarnik in Sodnik vse zemlje. Osvoboditev od sovražnikov in smrti ter Božja posebna naklonjenost Izraelu so nekateri bolj osebni razlogi za prepevanje »nove pesmi«. Čeprav tudi druge pesmi slavijo Gospoda za njegovo ljubezen, dobroto in čudeže, pa je »nova pesem« posebna, ker izraža poživljeno veselje in obljubo obnovljene predanosti Bogu. Nova izkušnja Božje odrešitve navdihuje ljudstvo, da prizna Gospoda za svojega Stvarnika in Kralja. Skupne teme psalmov, ki govorijo o »novi pesmi«, so zaupanje v Boga in slavljenje za njegova čudovita dela ter rešitev iz stisk.

`Kaj lahko na podlagi naslednjih besedil sklepamo o »novi pesmi«? Iz 42,10-12; Raz 5,9; Raz 14,3`

Božje ljudstvo je opisano z ljubečim izrazom »ljudstvo, ki mu je blizu« (Ps 148,14), kar namiguje na to, da ima v vsem stvarstvu Izrael poseben položaj. Zaradi tega ima prednost in dolžnost častiti Boga. Sveto pismo tako spodbuja vernike vseh rodov, naj pojejo novo pesem hvale svojemu Odrešeniku, kar je njihovo edinstveno pričevanje o zveličanju po Jagnjetovi krvi. »Nova pesem« lahko pomeni tudi svežo pesem, ki je še nihče ni slišal – pesem, v kateri se pisec spominja žive izkušnje Božje milosti v svojem življenju. Poleg tega »nova pesem« izraža tudi upanje, pri čemer se novost pesmi kaže v pričakovanju edinstvene izkušnje Božjega veličastva v prihodnosti. Pravo čaščenje presega žrtve in daritve. Je odsev živega odnosa z Bogom; ta odnos je vedno svež in dinamičen. V nekem smislu bi lahko preprosto rekli, da je »nova pesem« nov izraz naše ljubezni in hvaležnosti za to, kar je Bog naredil za nas.

`Razmisli o Božjih blagoslovih, ki si jih prejel v svojem življenju. Če bi pel »novo pesem«, o čem bi govorila?`