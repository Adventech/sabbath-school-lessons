---
title: 'Za globlje proučevanje'
date: 22/03/2024
---

Če znaš angleško, v delu Ellen G. White z naslovom A Call to Stand Apart preberi poglavje »How to Pray«. Angleško besedilo najdeš na povezavi: https://m.egwwritings.org/en/book/2.195.

Pri čaščenju je osrednjega pomena potreba po iskrenem spokorjenju: »Spokorjenje pomeni obžalovati greh in se mu odpovedati. Greha ne bomo opustili, dokler ne bomo uvideli njegove grešnosti. Dokler se mu v srcu ne odpovemo, ne bo prave spremembe v življenju.

»Mnogi napačno razumejo pravo naravo spokorjenja. Obžalujejo, da so grešili, in celo opravijo navidezno spremembo, ker se bojijo, da bodo trpeli zaradi svojih grešnih dejanj. Vendar to ni svetopisemsko spokorjenje. Takšni so žalostni zaradi trpljenja, ne pa zaradi greha. Tako je žaloval Ezav, ko je videl, da je za vselej izgubil prednosti prvorojenstva. Balaam je dojel in priznal svojo krivdo, ker se je zbal za svoje življenje, ko mu je angel z iztegnjenim mečem zastavil pot. Toda to sploh ni bilo pristno spokorjenje za greh, saj niti ni spremenil svojega namena niti se mu ni gnusilo zlo. Juda Iškarjot je po izdaji svojega Gospoda zavpil: ›Grešil sem, ker sem izdal nedolžno kri‹ (Mt 27,4).« (Ellen G. White: pot h Kristusu, str. 20.21)

»Čeprav Bog ne prebiva v templjih, ki so narejeni z rokami, vendar počasti s svojo navzočnostjo svoje zbrano ljudstvo. Obljubil je, da se bo srečal z njimi po svojem Duhu, ko se bodo zbrali, da bi ga iskali, priznavali svoje grehe in molili drug za drugega. Kateri se zbirajo, da bi ga častili, morajo odstraniti vsak greh. Če ga ne molijo v duhu in resnici in v lepoti svetosti, njihovo shajanje nima smisla. O takšnih Gospod pravi: ›To ljudstvo me časti z ustnicami, njihovo srce pa je daleč od mene. Toda zaman mi izkazujejo čast, ker kot nauke učijo človeške zapovedi‹ (Mt 15,8.9). Kdor moli Boga, ga mora moliti ›v duhu in resnici. Prav takih častilcev si namreč želi Oče‹ (Jn 4,23).« (Ellen G. White: Preroki in kralji, str. 33)

**Vprašanja za pogovor**

`1.	Kaj je vernikova največja žrtev Bogu? Ps 40,7-11 (Ps 40,6-10 CHR); Rim 12,1.2`

`2.	Kako sta povezana posameznikovo in skupno čaščenje? Zakaj v resnici potrebujemo oboje? Kako krepita drug drugega?`

`3.	Mnogi ljudje menijo, da čaščenje zajema samo molitev, prepevanje hvalnic in proučevanje Svetega pisma ter duhovne literature. Čeprav so te dejavnosti izrednega pomena, pa čaščenje ni omejeno samo nanje. Spomnite se še kakšne oblike čaščenja.`

`4.	»Na službo Bogu ne smemo gledati kot na nekaj žalostnega in mučnega. Moralo bi nam biti užitek častiti Gospoda in sodelovati v njegovem delu.« (Ellen G. White: Pot h Kristusu, str. 87) Kako lahko čaščenje Boga postane užitek?`