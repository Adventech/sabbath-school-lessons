---
title: 'Gospod, kdo sme prebivati v tvojem svetišču?'
date: 19/03/2024
---

`Kdo so ljudje, vredni čaščenja v Božji navzočnosti? Ps 15`

Odgovor, ki ga daje ta psalm, je povzetek zahtev, ki so dane v Božji postavi in prerokih: to so tisti, katerih dejanja (»ravna pravično«) in značaj (»v svojem srcu«) (glejte 5 Mz 6,5; Mih 6,6-8) odsevajo Boga. Svetišče je bilo sveto in vse v njem, tudi duhovniki, je bilo posvečeno. To pomeni, da je svetost obvezni pogoj, če želimo stopiti tja, kjer je Bog. Izraelova svetost je morala zajemati vse; združevala je čaščenje in moralo ter vključevala vse vidike življenja. Bog je ljudstvu dal zakon, da bi jim pomagal doseči njihov največji potencial – živeti kot kraljestvo duhovnikov. »Kraljevsko duhovništvo« pomeni živeti sveto življenje pred Bogom in prinašati zavezne blagoslove drugim narodom.

`Kaj pomeni biti svet? Ps 24,3-6; Ps 101,1-3`

»Popolno srce« je v Božjih očeh vernikova najpomembnejša lastnost. Hebrejska beseda tamim, »popoln«, izraža idejo o »polnosti« in »polnoti«. »Popolna« trta je cela, nepoškodovana in zdrava (Ezk 15,5). Žrtvene živali so morale biti tamim oziroma brez madeža, neoporečne (3 Mz 22,21-24). »Popoln« govor je v celoti resničen (Job 36,4). »Popolno srce« je torej »čisto srce« (Ps 24,4) oziroma skladno srce (dobesedno srce z integriteto) (Ps 15,2). Takšno srce išče Boga (Ps 24,6) in se obnavlja zaradi njegovega odpuščanja (Ps 51,3-12 [Ps 51,2-10 CHR]). Neoporečno življenje izvira iz priznavanja Božje milosti in pravičnosti. Božanska milost navdihuje Božje služabnike in jim omogoča živeti v Gospodovem strahu, kar pomeni živeti v neoviranem občestvu z Bogom in se podrediti njegovi besedi. Pričevanje predanega in pobožnega življenja prinaša čast Bogu, ne posamezniku. Zapazite, da je večina zahtev v Ps 15 podana z nikalnimi izrazi (Ps 15,3-5). To ni način, kako si zaslužiti Božjo naklonjenost, temveč kako se izogniti stvarem, ki nas lahko ločijo od Boga.

`Kako se lahko zavestno odločimo, da se bomo izogibali stvarem, ki nas oddaljujejo od Boga? Katere sploh so te stvari in kako se jim lahko izognemo?`