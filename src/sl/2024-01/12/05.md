---
title: 'Pripovedujte med narodi o njegovi slavi'
date: 20/03/2024
---

`Kateri vidiki čaščenja so omenjeni v Ps 96?`

Slavljenje vključuje prepevanje Gospodu (Ps 96,1.2), poveličevanje njegovega imena (Ps 96,2), pripovedovanje o njegovi dobroti in mogočnosti (Ps 96,3.4) ter prinašanje darov v njegov tempelj (Ps 96,8). Poleg teh znanih vidikov čaščenja Ps 96 poudari še en vidik, ki ni tako razširjen kakor drugi – evangeljsko razsežnost oznanjevanja Gospodovega kraljestva drugim narodom (Ps 96,2.3.10).

Petje, slavljenje, prinašanje darov in oznanjevanje evangelija niso ločena dejanja, temveč različni izrazi čaščenja. Pripovedovanje o Božjem zveličanju vsem narodom je bistvo slavljenja in vsebina čaščenja. Zapazite, kako razlogi za slavljenje sovpadajo s sporočilom, ki ga je treba oznaniti drugim narodom: »Zakaj Gospod je velik« (Ps 96,4), »zakaj vsi bogovi ljudstev so ničevnosti, Gospod pa je naredil nebesa« (Ps 96,5), »Gospod kraljuje« (Ps 96,10) in Gospod »prihaja sodit zemljo« (Ps 96,13). Cilj evangeliziranja je, da se drugi narodi – in vse stvarstvo – pridružijo Božjemu ljudstvu pri čaščenju Gospoda (Ps 96,11-13).

Čaščenje izvira iz posameznikovega prepoznavanja tega, kdo je Gospod – Stvarnik, Kralj in Sodnik (Ps 96,5.10.13). Čaščenje torej vključuje tudi spominjanje Božjih preteklih dejanj (stvarjenje), veselje zaradi njegovih čudežev v sedanjosti (Božje vzdrževanje sveta in njegovo trenutno vladanje) ter pričakovanje dejanj, ki jih bo izvršil v prihodnosti (sodba na koncu časa ter novo življenje v novih nebesih in novi zemlji).

Sodba v psalmih pomeni obnovo Božjega reda miru, pravice in blaginje na svetu, ki ga trenutno bremenita krivica in trpljenje. Zato se vsa zemlja veseli v pričakovanju njegovih sodb (Ps 96,10-13; Ps 98,4-9). Dejstvo, da je Gospod pravičen sodnik, bi moralo še dodatno spodbuditi ljudi, da ga slavijo v svetosti in »trepetu«, ter jih odvrniti od tega, da bi čaščenje jemali preveč zlahka. Čaščenje vključuje nepopisno srečo in zaupnost (Ps 96,1.2.11-13) ter sveti strah in trepet (Ps 96,4.9).

Vsesplošni poziv Ps 96 k čaščenju Stvarnika in Sodnika se odraža v zadnjem Božjem evangeljskem oznanilu svetu – v sporočilih treh angelov iz Raz 14,6-12. Videti je, kakor da ta psalm v mnogih pogledih posreduje sporočilo o koncu časa. V njem je zajeto sporočilo o stvarjenju, zveličanju (»večni evangelij«), čaščenju in sodbi.

`Ta psalm primerjajte s sporočili treh angelov. (Raz 14,6-12) Na kakšen način ta psalm uči enake osnovne resnice kakor sporočilo o koncu časa, ki ga moramo oznaniti svetu?`