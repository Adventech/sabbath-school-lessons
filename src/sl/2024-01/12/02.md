---
title: 'Povzdignite svoje roke v svetišču'
date: 17/03/2024
---

`Kje se odvija čaščenje v Ps 134? Kaj je sad čaščenja Gospoda?`

Ps 134 prikliče v spomin Aronov duhovniški blagoslov, ki je zapisan v 4 Mz 6,24-26 (Ps 67,2 [Ps 67,1 CHR]), in poudari to, da je blagoslov osnovno načelo in sad odnosa med Bogom in Izraelom. Ljudstvo v svetišču blagoslavlja Boga, On pa s Siona blagoslavlja svoje ljudstvo. Blagoslovi so namenjeni vsemu, kar živi, ker je Gospod stvarnik nebes in zemlje. Omemba Siona kot kraja posebnih Božjih blagoslovov poudarja Gospodovo zavezno vez z njegovim ljudstvom. Zaradi zaveze milosti ima Izrael prednost blagoslavljati Gospoda in prejemati njegove blagoslove.

`Kaj iz naslednjih vrstic izvemo o častilcih? Ps 18,2 (Ps 18,1 CHR); Ps 36,1; Ps 113,2 (Ps 113,1 CHR); Ps 134,1.2; Ps 135,1.2`

Psalmi pogosto govorijo o častilcih kot o Gospodovih služabnikih. Besede »ki služite v hiši Gospodovi vsako noč« (Ps 134,1), se verjetno nanašajo na levite, ki so ponoči stražili svetišče (1 Krn 9,23-27), ali na hvalo, ki so jo leviti dan in noč dajali Bogu (1 Krn 9,33).

Ker so Izraelci častili nevidnega Boga, ki ga ni mogla ustrezno predstaviti nobena podoba, je svetišče služilo kot odsev Gospodove slave in je bilo varno okolje za grešne ljudi, ki so se želeli približati svojemu svetemu Kralju. Pobudnik tega srečanja je bil sam Gospod, urejali pa so ga njegovi zakoni in uredbe.

»K njemu stopite, k živemu kamnu, ki so ga sicer ljudje zavrgli, a je pri Bogu izbran in dragocen. Saj ste vendar živi kamni. Zato se vgrajujte v duhovno stavbo, tako da boste sveto duhovništvo in boste darovali duhovne žrtve, ki bodo po Jezusu Kristusu prijetne Bogu.« (1 Pt 2,4.5) V teh Petrovih besedah vidimo novozavezni izraz enakih zamisli, ki jih sporočajo ti psalmi: Božje ljudstvo, ki je zdaj »sveto duhovništvo«, daje slavo in hvalo svojemu Gospodu Jezusu Kristusu, ki je njihov Stvarnik in Odrešitelj, za vse dobro, kar je naredil zanje.

`Kot novozavezni verniki imamo tudi mi duhovniško vlogo. Poklicani smo, da svetu oznanimo dobro novico, evangelij. Kateri so najučinkovitejši načini, da to naredimo?`