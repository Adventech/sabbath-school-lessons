---
title: 'Ko Bogu žrtve niso všeč'
date: 21/03/2024
---

`Katero pomembno težavo naslavljajo naslednji odlomki? Ps 40,7-9 (Ps 40,6-8 CHR); Ps 50,7-23 in Ps 51,18-21 (Ps 51,16-19 CHR). Zakaj se Bog ne veseli daritev, ki jih je predpisal v svoji besedi? 2 Mz 20,24`

Kakor preroki so tudi psalmisti odkrito grajali različne napačne prakse čaščenja. Glavno sporočilo teh vrstic ni Gospodov odpor do Izraelovih daritev in praznikov, temveč razlog za njegov gnus: usodni prepad med čaščenjem in duhovnostjo.

Bog ne graja svojega ljudstva zaradi njihovih žrtev in žgalnih daritev, temveč zaradi njihove hudobnosti in nepravičnih dejanj, ki so jih zagrešili v svojem življenju (Ps 50,8.17-21). Psalmi ne prepovedujejo daritev in čaščenja, temveč nasprotujejo jalovim daritvam in praznemu čaščenju, ki se kažejo v krivičnosti teh častilcev.

Ko se podre skladnost med zunanjim izrazom čaščenja in pravim notranjim vzgibom zanj, se pogosto zgodi, da postanejo obredi pomembnejši od dejanske izkušnje približevanja Bogu. To pomeni, da forma čaščenja postane sama sebi namen, namesto da bi bil najpomembnejši Bog, na katerega kažejo ti obredi.

`Kaj je Jezus želel sporočiti v Jn 4,23.24? Kako se njegove besede ujemajo s tem, pred čimer nas svarijo odlomki iz psalmov v današnjem nauku?`

Same daritve niso dovolj. Čemu sploh služijo, če srce darovalca ni polno kesanja, vere in bolečine zaradi greha? Samo kadar daritve spremljata kesanje in iskreno zahvaljevanje, so Bogu po volji kot »daritve pravičnosti« (Ps 51,21 [Ps 51,19 CHR]; glej tudi Ps 50,14). Jezus je to z navedkom iz Izaija izrazil tako: »To ljudstvo me časti z ustnicami, njihovo srce pa je daleč od mene.« (Mt 15,8) Težava, ki so jo opazili psalmisti, je bila enaka težavi, s katero se je spopadel tudi Jezus, ko se je med svojim poslanstvom na zemlji srečeval z ljudmi, še posebej z voditelji.

`Kako se lahko adventisti zaščitimo pred miselno pastjo, da za naš odnos z Bogom zadostuje, če poznamo resnico in opravljamo določene obrede?`