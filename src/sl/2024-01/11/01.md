---
title: 'Hrepenenje po Bogu na Sionu'
date: 09/03/2024
---

### Preberi pred proučevanjem
Ps 46; Ps 84; Ps 87; Ps 122; Ps 125; Mt 28,18-20; Gal 3,28.29; Raz 21,3

> <p>Ključno besedilo</p>
> Moja duša hrepeni, celo medli po Gospodovih dvorih, moje srce in moje meso vriskata k živemu Bogu. Ps 84,3 (Ps 84,2 CHR)

Sionske pesmi so vesele hvalnice, ki povzdigujejo lepoto Siona in oblast Gospoda, ki vlada s svoje svete gore. Ti psalmi pogosto slavijo zasluge Gospodove hiše in izražajo ljubezen do svetišča, o čemer beremo tudi v drugih psalmih. Mnoge izmed teh psalmov so spesnili Korahovi sinovi, ki so kot tempeljski glasbeniki (1 Krn 6,31-38) in čuvaji tempeljskih vrat (1 Krn 9,19) iz prve roke izkusili blagoslove Gospodove hiše.

Zaradi česa je bil Sion vir upanja in veselja? Sion je predstavljal Božjo navzočnost med ljudstvom. Kakor je izraelsko ljudstvo Božje izvoljeno ljudstvo (5 Mz 7,6), tako je Sion Božja izvoljena gora (Ps 78,68; Ps 87,2). Bog vlada s Siona (Ps 99,1.2), kjer je ustanovil tudi svoje svetišče (Ps 87,1). Tako je Sion kraj Božjega blagoslova in zatočišča. Pogosto se omenja vzporedno z Jeruzalemom in svetiščem – središčem Božjega dela zveličanja v starem svetu, v nekaterih primerih pa je Sion celo sopomenka za Jeruzalem ali svetišče.

Sionski blagoslovi tečejo do konca zemlje – Gospodov značaj in milost namreč presegata meje katerega koli svetega kraja. Sion je »veselje vse zemlje« (Ps 48,3 [Ps 48,2 CHR]), kar pomeni, da vsa zemlja pripada Bogu.