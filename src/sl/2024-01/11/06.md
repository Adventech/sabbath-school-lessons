---
title: 'Neomajni kakor gora Sion'
date: 14/03/2024
---

`Kako so v Ps 125,1.2 opisani tisti, ki zaupajo Bogu?`

Tisti, ki zaupajo Bogu, so primerjani z goro Sion, ki je simbol trdnosti in moči. Osupljiv pogled na gore, ki obkrožajo mesto Jeruzalem, je navdihnil psalmista, da je priznal gotovost Božje zaščite (Ps 5,13 [Ps 5,12 CHR]; Ps 32,7.10). V nasprotju z gorami, na katerih vladajo hudobni in ki se pogrezajo v globino morja (Ps 46,3 [Ps 46,2 CHR]), osupljiva trajnost gore, na kateri je zgrajen Jeruzalem, vzbuja globoko zaupanje. Zaupanje v Božjo zaščito se še poglobi v luči boleče resničnosti, v kateri se zdi, da tako pogosto prevladuje zlo. Toda Božje ljudstvo lahko ima upanje kljub zlu, ki vlada na svetu.

`Kako so skušani pravični? Ps 125,3-5. Česa se lahko naučimo iz tega?`

Božje otroke lahko potre uspeh hudobnih in morda bodo v skušnjavi, da bi jih posnemali (Ps 73,2-13; Ps 94,3). Izjemna stabilnost gore Sion ne more prinesti varnosti njim, ki odidejo od Gospoda. Ljudje imajo še vedno svobodo, da svoje roke iztegnejo h krivici (Ps 125,3) in se obrnejo na kriva pota (Ps 125,5). Gospod je pravičen in bo sodil posameznike, ki bodo z drugimi nespreobrnjenimi grešniki vztrajali v uporu proti njemu.

To je poziv Božjemu ljudstvu, naj ostane trdno v veri in zaupanju v Gospoda, kakor je gora Sion njihovo neomajno zavetje. Četudi kdaj česa ne razumemo, lahko še vedno zaupamo Božji dobroti.

»Prihod greha na svet, Kristusovo učlovečenje, novorojenje, vstajenje in mnoga druga vprašanja, ki nam jih predstavlja Sveto pismo, so pregloboke skrivnosti, da bi jih človeški razum lahko razložil ali celo popolnoma dojel. /…/ Povsod se dogajajo čudeži, ki presegajo moč našega dojemanja. Ali naj bomo torej presenečeni, ko tudi v duhovnem svetu najdemo skrivnosti, ki jih ne moremo doumeti? Težava leži samo v slabosti in omejenosti človeškega razuma. Bog nam je dal v Svetih spisih dovolj dokazov o njihovem božanskem značaju; Ne smemo dvomiti o njegovi Besedi zato, ker ne moremo razumeti vseh skrivnosti njegove previdnosti.« (Ellen G. White: Pot h Kristusu, str. 89)

`Kako se lahko naučiš »razveseljevati v Gospodu«? Prosi Boga za vodstvo, da bi takšno razveseljevanje postalo tvoj način življenja. `