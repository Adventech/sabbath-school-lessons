---
title: 'Za globlje proučevanje'
date: 15/03/2024
---

Sionske pesmi so zavezane osredotočenosti na Sion in na živo upanje v Božjo vrhovno vladavino, ki jo predstavlja. Čeprav lahko že v tem življenju doživimo mnoge blagoslove Božjega svetišča, je upanje na polnost življenja še vedno nekje v prihodnosti. Mnogi Božji otroci s solzami hrepenijo po nebeškem Sionu (Ps 137,1). Spominjati se Siona ne pomeni samo občasnih misli o Sionu, temveč pomeni zavedati in odločiti se za življenje v skladu s tem živim spominom (2 Mz 13,3; 2 Mz 20,8).

Prepevanje sionskih pesmi kaže na gorečo odločitev, da bomo ohranjali upanje na obnovo Božjega kraljestva na novi zemlji (Raz 21,1-5). »Tam bo nesmrtni um razmišljal z neminljivim navdušenjem o skrivnostih ustvarjalne moči in čudežih odrešeniške ljubezni. Tam ne bo krutega in zapeljivega sovražnika, da bi nas skušal, naj pozabimo Boga. Razvile se bodo vse sposobnosti in povečale vse moči. Pridobivanje znanja ne bo utrujalo ali slabilo moči. Lahko se bomo lotili največjega dela, uresničili svoje največje želje in dosegli največja hrepenenja. Toda še vedno bodo nove višine, ki jih bomo želeli doseči; novi čudeži za občudovanje; nove resnice, ki jih bomo želeli razumeti, in nove stvari, ki bodo zahtevale, da napnemo vse sile svojega uma, srca in telesa.« (Ellen G. White: Veliki spopad, str. 432)

Predanost ohranjanju spomina na Sion je posredna zaobljuba Gospodovih romarjev, da tega sveta nikoli ne bodo sprejeli za svoj dom, temveč bodo pričakovali nova nebesa in novo zemljo.

Zaradi tega lahko sionske psalme prepevajo verniki vseh časov, ki hrepenijo po tem, da bi živeli v novem Jeruzalemu (Raz 3,12). Sionske pesmi nas spodbujajo, da o prihodnjem svetu razmišljamo z upanjem, in nas obenem zavezujejo živeti kot ti, ki prenašajo Božjo milost svetu.

**Vprašanja za pogovor**

`1.	Kako lahko duhovna in teološka načela, ki so osredotočena na Božje ljudstvo na Sionu – na dobeseden kraj v Jeruzalemu – uporabimo v svoji cerkvi in pri našem poslanstvu za ta svet?`

`2.	Kako lahko verniki tudi danes prebivajo v Božjem svetišču? Jn 1,14-18; Heb 12,22-24.`

`3.	Kako bo Sion postal mesto vseh narodov, kakor napoveduje Ps 87? Rim 5,10; Ef 2,11-16; Kol 1,19-23.`

`4.	Kaj bi rekli, če bi vaš sogovornik izpostavil, da gre hudobnim na tem svetu precej dobro, medtem ko mnogi »dobri« ljudje trpijo? Zakaj se je pomembno zavedati, da še ne poznamo odgovorov na vsa vprašanja?`