---
title: 'Dan v tvojih dvorih je boljši kakor tisoč drugih'
date: 10/03/2024
---

`Zakaj si psalmist želi živeti v svetišču? Ps 84,2-5 (Ps 84,1-4 CHR)`

Psalmist »hrepeni« in »medli« po tem, da bi svetišče postalo njegovo stalno bivališče; za vedno si želi biti blizu Bogu (Ps 84,2.3 [Ps 84,1.2 CHR]). Zaradi žive Božje prisotnosti (Ps 84,3 [Ps 84,2 CHR]) je svetišče edinstven kraj. Tam lahko častilci gledajo »Gospodovo milino« (Ps 27,4; glej tudi Ps 63,3 [Ps 63,2 CHR]) in so nasičeni »z dobrotami tvoje [Božje] hiše« (Ps 65,5 [Ps 65,4 CHR]). V Ps 84 je izraženo neprimerljivo veselje zaradi odnosa z Bogom, ki sestoji iz slavljenja Boga (Ps 84,5 [Ps 84,4 CHR]), črpanja moči iz njega (Ps 84,6 [Ps 84,5 CHR]) in zaupanja vanj (Ps 84,13 [Ps 84,12 CHR]). Svetišče je kraj, kjer se ta odnos neguje s čaščenjem in občestvom s soverniki. Živa Božja prisotnost v svetišču daje častilcem vpogled v veličastno Božje kraljestvo in predstavlja predokus večnega življenja.

`Kdo je še lahko deležen blagoslovov svetišča? Ps 84,6-13`

Božji blagoslovi se širijo iz svetišča. Prvi prejemniki so tisti, ki služijo v svetišču (Ps 84,5 [Ps 84,4 CHR]), nato romarji na poti v svetišče (Ps 84,6-11 [Ps 84,5-10 CHR]), nazadnje pa blagoslovi dosežejo vse konce sveta. Pričakovanje, da bodo v svetišču srečali Boga, krepi vero romarjev (Ps 84,8 [Ps 84,7 CHR]). Čeprav jim pod bremenom napornega potovanja moč peša, se jim tudi povečuje, bolj ko se približujejo svetišču.

Tudi takrat, ko niso v svetišču, Božji otroci nosijo njegov pečat, ker »hodijo v popolnosti« (Ps 84,12 [Ps 84,11 CHR]), kar je značilno za pravične, ki stopajo v Gospodovo svetišče (Ps 15,1.2). Gospod je imenovan »sonce«, kar kaže na to, da se blagoslovi iz svetišča kakor sončni žarki širijo do koncev zemlje (Ps 84,12 [Ps 84,11 CHR]). Tisti, ki živijo z Bogom, po veri prejmejo njegovo milost ne glede na to, kje se nahajajo.

`Katero upanje, ki ga daje tudi zemeljsko svetišče, je podano v Raz 21,3? Kako si sploh lahko zamislimo, kakšna bo ta izkušnja?`