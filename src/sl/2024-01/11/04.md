---
title: 'Sion – dom vsem narodom'
date: 12/03/2024
---

`Zaradi česa je Sion tako spoštovan kraj? Ps 87,1.2`

Ps 87 je hvalnica, ki opeva Sion kot mesto, ki ga je Bog izvolil, zaradi česar je deležno njegove posebne ljubezni. Temelj Božjega svetišča je na gori Sion (Ps 2,6; Ps 15,1). Na koncu časa bo Sion povzdignjen nad vse gore, kar nakazuje Gospodovo vrhovno oblast nad vsem svetom (Ps 99,2; Iz 2,2; Mih 4,1). Ps 87 omenja Sion kot »gore«, s čimer poudari njegovo veličino (Ps 133,3). Bog ljubi sionska vrata »bolj ko vsa prebivališča Jakobova« (Ps 87,2 CHR). S tem je izražena vzvišenost Siona nad vsemi drugimi kraji v Izraelu, ki so v preteklosti veljali za posebna zbirališča Božjega ljudstva, kot na primer Šilo in Betel. Ta psalm trdi, da lahko ljudstvo resnično časti Boga na kraju, ki si ga je izbral On, in na način, ki ga je predpisal.

`Katere veličastne stvari so povedane o Sionu v Ps 87,3-7?`

Veličina Siona vse narode priteguje k Bogu, zato se meje njegovega kraljestva širijo in bodo zajele ves svet. Zapazite, da Bog drugih narodov ne obravnava kot drugorazrednih državljanov, kljub temu da je Sion prikazan kot duhovni kraj rojstva ljudi, ki so sprejeli Gospoda za svojega Zveličarja.

Popis posameznikov se je izvajal glede na njihov kraj rojstva (Neh 7,5; Lk 2,1-3). Psalm trikrat ponovi, da so narodi rojeni na Sionu, kar pomeni, da jim Gospod daje novo identiteto in vse prednosti zakonito rojenih sionskih otrok (Ps 87,4-6).

Ps 87 kaže na zveličanje Judov in poganov ter na njihovo združitev v eno cerkev po Kristusovi odrešilni službi (Rim 3,22; Rim 10,12; Gal 3,28.29; Kol 3,11). Psalmov opis sionske blaginje nas spomni na Danielovo videnje Božjega kraljestva, ki postane ogromna gora, ki napolni vso zemljo (Dan 2,34.35.44.45), in na Jezusovo priliko o Božjem kraljestvu, ki zraste v mogočno drevo, na katerem gnezdi veliko ptic (Mt 13,32).

`Kako je veliko naročilo o oznanjanju evangelija vsem narodom, ki je bilo dano cerkvi, izpolnitev tega, kar je zapisano o Sionu glede njegove pripravljenosti sprejeti vse ljudi? (Mt 28,18-20) Kako se ta zamisel sklada z naročilom, naj svetu oznanimo sporočila treh angelov? `