---
title: 'Prosite za mir v Jeruzalemu'
date: 11/03/2024
---

`O čem razmišljajo častilci, ko prihajajo v Jeruzalem? Kaj upajo, da bodo našli tam? Ps 122,1-5`

Ps 122 izraža romarjevo veselje in vznemirjenje zaradi prihoda v Jeruzalem. Romanja v Jeruzalem so bila priložnosti, polne veselja. Božje ljudstvo se je trikrat letno zbralo, da bi se poklonilo spominu na Božjo dobroto v preteklosti in sedanjosti (5 Mz 16,16). Jeruzalem je bil središče narodovega življenja, ker so bili tam sodni prestoli (Ps 122,5) in »pričevanje za Izraela« (Ps 122,4). Izraz »pričevanje za Izraela« se nanaša na svetišče, ki so mu rekli tudi »šotor pričevanja« (4 Mz 1,50 CHR), v katerem je bila »skrinja pričevanja« (2 Mz 25,22). Sodni stoli so prispodoba jeruzalemskega sodnega sistema (2 Sam 8,15). Romanje je pomenilo tudi priložnost, da posameznik poišče in dobi pravico. Zvestoba Bogu in izvrševanje pravice nista bili nikoli dve ločeni stvari.

`Kaj je glavna molitev Božjega ljudstva? Ps 122,6-9`

Molitev za mir v Jeruzalemu kliče Božji blagoslov na mesto in njegove prebivalce, zedinja vernike in med njimi širi mir (Ps 122,8). Jeruzalem je bil mesto miru samo tedaj, ko je med Bogom in njegovim ljudstvom ter med Božjimi otroci vladal mir. Zato je molitev za mir v Jeruzalemu obenem poziv Božjemu ljudstvu, naj živi v miru z Bogom in drug z drugim. Če bo v Jeruzalemu mir, bo vladala blaginja (Ps 147,12-14).

Ta psalm nas uči, da bi morala biti prošnja za dobrobit občestva vernih glavni predmet molitev Božjih otrok. Samo močno in zedinjeno Božje ljudstvo lahko svetu oznanja dobro novico o Božjem miru in zveličanju (Jn 13,34.35).

Molitev za mir v Jeruzalemu je še vedno prednost in odgovornost vernikov, ker poživlja upanje na prihod Božjega kraljestva miru ob koncu časa, ki ne bo zajelo le Jeruzalema, temveč ves svet (Iz 52,7; Iz 66,12.13; Raz 21-22).

`Na katere praktične načine si lahko v tem času prizadevamo za skladnost med nami kot Božjim ljudstvom?`