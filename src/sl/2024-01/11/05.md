---
title: 'Varnost in mir Siona'
date: 13/03/2024
---

`Kako je opisan svet v Ps 46,2–8 (Ps 46,1–7 CHR)?`

Psalm na slikovit način opiše nemiren svet, ki so ga doletele naravne katastrofe brez primere (Ps 46,3.4 [Ps 46,2.3 CHR]). Podoba razburkanih voda pogosto pomeni uporne narode in številne težave, ki jih na svetu povzročajo hudobni ljudje (Ps 93,3.4; Ps 124,2-5). Podobno tudi prizori naravnih nesreč v Ps 46 prikazujejo svet, ki je v oblasti vojskujočih se narodov (Ps 46,7 [Ps 46,6 CHR]).

Takšen svet zagotovo nima spoznanja o Bogu. Bog je sredi svojega ljudstva in kjer je On, tam vlada mir (Ps 46,5.6 [Ps 46,4.5 CHR]). Čeprav ga je svet zavrgel, Bog ni zavrgel sveta. Na njem je navzoč med svojim ljudstvom. Povedano drugače: ne glede na to, kako slabe so videti stvari, je Bog prisoten na svetu. Iz te temeljne resnice lahko črpamo osebno upanje in spodbudo.

Gospod, ki je popolno zavetje, je vir trajnega miru in varnosti na Sionu. Beseda, s katero je poudarjena varnost Siona, je »najsi« (Ps 46,4 [Ps 46,3 CHR]). Najsi na svetu vlada nemir, Božje ljudstvo je varno. To kaže, da mir ni sad popolne odsotnosti stisk, temveč Božji dar njegovim otrokom, ki upajo vanj. Zaradi svojega neomajnega zaupanja Bogu je lahko Božji otrok miren in varen tudi sredi viharja (Mt 8,23-27). Pri tem se poraja vprašanje, ali bo Bog vedno prepuščal svet uničujočim odločitvam in dejanjem ljudi.

`Kako se Bog odzove na nasilje in uničenje na svetu? Ps 46,7-12 (Ps 46,6-11 CHR)`

Bog se odzove s tako silnim neodobravanjem, da njegova beseda, ki je ustvarila svet, zdaj povzroči taljenje zemlje (Ps 46,7 [Ps 46,6 CHR]). Toda to se ne konča z uničenjem, temveč z obnovo. Zapazimo, da Bog razširi svoj mir s Siona do koncev zemlje. Bog bo končal vojne in pokončal orodja, ki prinašajo uničenje in jih hudobni narodi uporabljajo za zatiranje sveta (Ps 46,10 [Ps 46,9 CHR]). To veliko upanje kristjanov se bo izpolnilo ob drugem Jezusovem prihodu.

`Kako se lahko naučimo imeti mir in zaupati Bogu v svetu, ki je poln nemira? `