---
title: 'Za globlje proučevanje'
date: 02/02/2024
---

Preberi Ps 56 in poglavje »Veselje v Gospodu« v knjigi Pot h Kristusu.

Kakor psalmisti se je tudi Božje ljudstvo vseh časov spraševalo, kako peti Gospodovo pesem na »tuji zemlji«. Naša vera v Gospodovo vrhovno oblast je včasih hudo omajana in morda se celo sprašujemo, ali ima Bog res vse pod nadzorom in ali je res tako močan in dober, kakor ga predstavlja Sveto pismo.

Svetopisemska vera poleg zaupanja in gotovosti pogosto predpostavlja tudi negotovost in dvom. Včasih – še posebej v luči zla in navidezne Božje odsotnosti – sta dvom in negotovost skoraj nevzdržna. Toda negotovost se nikoli ne bi smela nanašati na Boga, na njegov ljubeč in pravičen značaj ter na njegovo zanesljivost. Psalmisti so morda res negotovi glede prihodnosti, a se pogosto sklicujejo tudi na neomajno Božjo ljubezen in zvestobo (Ps 36,6-11 [Ps 36,5-10 CHR]; Ps 89,3.9 [Ps 89,2.8 CHR]).

Tudi mi bi se morali zgledovati po tem. »Zberite vse moči svojega bitja, da bi gledali gor in ne dol na svoje težave in stiske; tako se ne boste nikoli opotekali ali nemočno padali na poti. Kmalu boste izza oblakov zagledali Jezusa, kako nudi svojo roko, da bi vam pomagal; vse, kar morate narediti, je, da mu daste svojo roko v preprostosti vere in se prepustite, da vas On vodi. Kolikor več zaupanja boste pokazali vanj, toliko bolj bo pomagal, da bi uresničil vaše upe.« (Ellen G. White: Testimonies for the Church, vol. 5, str. 578. 579)

To, da Bog »skrije svoje obličje«, ne spodkopava učinkovitosti molitve. Ravno nasprotno, takšne okoliščine so psalmiste spodbudile k samopreiskovanju, premišljevanju o Božjih preteklih rešitvah ter iskanju Boga s priznavanjem in ponižnimi prošnjami (Ps 77,11-13 [Ps 77,10-12 CHR]; Ps 89,47-53 [Ps 89,46-52 CHR]). »V spopadu z dvomom in vplivi nasprotnika postaja vera vse močnejša. Izkušnje, pridobljene v takšnih preizkušnjah, so dragocenejše od najdražjih draguljev.« (Ellen G. White: Testimonies for the Church, vol. 3, str. 555)

**Vprašanja za pogovor**

`1.	Kakšne napetosti so doživljali psalmisti, ko so opazovali ali doživljali zlo? Ali smo podobne napetosti čutili tudi mi? Kako smo opravili z njimi? Kako smo takrat ohranili vero?`

`2.	Kje bi morali iskati odgovore, kadar je naša vera v Boga na preizkušnji zaradi skušnjav ali zaradi ljudi, ki trpijo in se zaradi tega sprašujejo o Božji dobroti in moči?`

`3.	Kako odgovarjate na pogosto vprašanje o zlu na svetu, ki naj bi ga ustvaril in vzdrževal vsemogočni Bog ljubezni? Kako nam motiv velikega spopada pomaga vsaj delno odgovoriti na to provokativno vprašanje?`