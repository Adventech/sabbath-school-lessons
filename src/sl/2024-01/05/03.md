---
title: 'V podzemlju'
date: 29/01/2024
---

`Katere izkušnje opisujejo naslednji psalmi? S katerimi se lahko poistovetite? Ps 41,2-5 (Ps 41,1-4 CHR); Ps 88,4-13 (Ps 88,3-12 CHR); Ps 102,4-6.12.24.25 (Ps 102,3-5.11.23.24 CHR)`

Molitve za rešitev od bolezni in smrti kažejo na to, da Božji otroci niso prikrajšani za trpljenje tega sveta. Psalmi razodevajo obupno trpljenje piscev. Psalmist je brez moči, vene kakor trava, ne more jesti, zapuščen je med mrtvimi, je kakor prebodeni, ki ležijo v grobu, gnusi se prijateljem, trpi in je ves obupan; njegove kosti se mu lepijo na kožo.

Mnogi psalmi predpostavljajo, da je Gospod dopustil težave zaradi Izraelove neposlušnosti. Psalmist ugotavlja, da lahko greh prinese bolezen; zaradi tega govori o odpuščanju, ki nastopi pred ozdravitvijo (Ps 41,4.5 [Ps 41,3.4 CHR]). Pa vendar nekateri psalmi, na primer Ps 88 in 102, priznavajo, da je trpljenje Božjega ljudstva po nedolžnem življenjsko dejstvo ne glede na to, kako težko ga je razumeti.

V Ps 88 je Bog obtožen, da je psalmista privedel na rob smrti (Ps 88,7-9 [Ps 88,6-8 CHR]). A celo takrat, ko psalmist izreče najdrznejše pritožbe, je njegova žalostinka dejanje vere, kajti če je Gospod v svoji nadoblasti dopustil težave, lahko svojemu otroku spet nakloni blaginjo.

Na robu groba se psalmist spominja Božjih čudežev, njegove ljubeče dobrote, zvestobe in pravičnosti (Ps 88,11-13 [Ps 88,10-12 CHR]). Boga se oklepa kljub svojemu občutku, da ga je On udaril. Čeprav trpi, ne zanika Božje ljubezni; ve, da je Bog njegova edina rešitev. Ti psalmi kažejo, da psalmist ne pozna le trpljenja, temveč ima tudi globoko spoznanje o Božji milosti; ve, da se to dvoje ne izključuje.

Na kratko: to, da Bog dopušča trpljenje, in to, da rešuje, kaže na njegovo vrhovno oblast. Zavedanje, da ima Bog vse pod nadzorom, vzbuja upanje. Ko Ps 88 beremo v luči Kristusovega trpljenja, se čudimo globini njegove ljubezni, zaradi katere je bil pripravljen iti skozi smrtna vrata za našo rešitev. 

`Razmisli o Jezusu na križu in o tem, kaj je pretrpel zaradi našega greha. Kako bi nam moralo zavedanje o tem, da je Bog po Kristusu trpel huje od kogar koli izmed nas, pomagati, da ohranimo vero tudi, ko doživljamo trpljenje in preizkušnje? `