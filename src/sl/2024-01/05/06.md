---
title: 'Da pravični ne bi bili v skušnjavi'
date: 01/02/2024
---

`S kakšnim izzivom se spopada psalmist v naslednjih odlomkih?
Ps 37,1.8; Ps 49,6-8 (Ps 49,5-7 CHR); Ps 94,3-7; Ps 125,3`

V teh psalmih sta izražena žalost nad trenutno blaginjo hudobnih in izziv, ki ga to stanje predstavlja pravičnemu. Hudobni ne le uspevajo, temveč celo odkrito prezirajo Boga in zatirajo druge. Psalmista bega naslednje: medtem ko svetu gospoduje »žezlo krivičnosti« (Ps 125,5), je videti, kakor da »žezlo pravičnosti« peša (Ps 45,7 [Ps 45,6 CHR]). Čemu sploh še vztrajati? Ali potemtakem ne bi bilo bolje sprejeti zla, kakor so ga drugi?

`Kaj pomaga psalmistu prebroditi krizo? Preberi Ps 73,1-20.27. Kakšen je konec tistih, ki zaupajo v nesmiselne reči? Glej tudi 1 Pt 1,17.`

Medtem ko je bil psalmist v Ps 73 še vedno osredotočen na trenutno krivičnost, ki prevladuje na svetu, ni bil zmožen videti širše slike, ki jo nudi Božja perspektiva. Težava, ki jo je napredek zla predstavljal za njegovo vero, je bila neznosna. Poleg tega je verjel, da njegov argument o neuporabnosti vere temelji na dejstvih.

Toda Ps 73 kaže, da »so te stvari v posmeh ljudem, ki prezirajo prvo vrstico tega psalma, ki je v resnici povzetek celotnega psalma: ›Zares, dober je Bog do Izraela, do tistih, ki so čisti v srcu.‹« (Johannes Bugenhagen, Reformation Commentary on Scripture [Downers Grove, IL: InterVarsity Press, 2018], str. 11)

Psalmist obišče svetišče, kraj vrhovne Božje oblasti, kjer je opomnjen, da je »danes« edini košček mozaika in da mora pomisliti na »konec«, ko se bodo hudobni znašli pred Božjim prestolom, da bi jim bilo sojeno. Dejstvo, da je psalmist v svetišču prišel do spoznanja te resnice in da je tam priznal svojo zmoto, kaže, da lahko resničnost dojamemo samo z duhovnim vpogledom in ne s človeško logiko.

`Kako te Božja obljuba o sodbi, ki bo doletela vse zlo na tem svetu, potolaži, ko opazuješ zlo, ki zaenkrat še ni kaznovano? `