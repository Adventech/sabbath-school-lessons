---
title: 'Hudi dnevi'
date: 28/01/2024
---

`Kaj je na kocki v naslednjih dveh odlomkih? Ps 74,18-22; Ps 79,5-13`

Psalmist si prizadeva razumeti veliki spopad med Bogom in silami zla. Usmerja nas na Božjo nepredstavljivo potrpežljivost ter na njegovo neskončno modrost in moč.

Težava greha v psalmih je v osnovi teološka in neizogibno poraja vprašanja o Bogu. Zato psalmist uničenje Jeruzalema in templja razume predvsem kot božanski »škandal«, saj poganom ta dogodek daje priložnost za preklinjanje Boga. Božja dediščina (izraelsko ljudstvo) je znamenje njegove izbire in zaveze (5 Mz 4,32-38; 5 Mz 32,8.9), ki ne bo nikoli uničena. Zamisel o Božji dediščini ima tudi razsežnost časa konca, saj bodo nekega dne vsi narodi postali Božja dediščina in mu bodo služili. A ker so narodi napadli Božjo dediščino, so te božanske obljube ogrožene.

Psalmist seveda priznava, da so grehi ljudstva pokvarili njihov zavezni odnos z Bogom in jim prinesli neugodne posledice (Ps 79,8.9). Preživetje ljudstva je bilo odvisno samo od Božjega milostnega posredovanja in obnove zavezne vezi po spravi za greh. Gospod je »Bog naše rešitve«, kar pomeni, da je zvest svojim zaveznim obljubam (Ps 79,9).

Obramba Božjega značaja v svetu je pomembnejša od Izraelove sreče (Ps 79,9). Če bodo hudobna dejanja narodov ostala nekaznovana, bo videti, kakor da je Bog izgubil svojo moč (Ps 74,18-23; Ps 83,17-19 [Ps 83,16-18 CHR]; Ps 106,47). Samo ko bo Bog rešil svoje ljudstvo, bo njegovo ime opravičeno in povzdignjeno.

Kakor danes je tudi takrat obstajalo enako načelo. Naši grehi, nazadovanje in hudobnost nas lahko spravijo na slab glas in, kar je še huje, tudi Boga, čigar ime nosimo. Naša napačna dejanja imajo lahko uničujoče duhovne učinke na naše pričanje in poslanstvo. Koliko ljudi je obrnilo hrbet veri v Kristusa zaradi dejanj vernikov, ki trdijo, da nosijo njegovo ime!

`»Izpopolnitev značaja Božjega ljudstva se tiče njegove in Kristusove časti.« (Ellen G. White: Jezusovo življenje, str. 594) Kako razumeš to pomembno resnico? Kaj bi nam morala pomeniti v našem krščanskem življenju?`