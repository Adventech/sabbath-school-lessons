---
title: 'Je za vedno izginila njegova dobrota?'
date: 31/01/2024
---

`Kakšno izkušnjo doživlja psalmist v Ps 77?`

Ps 77 se začne s prošnjo Bogu za pomoč. Psalmistova prošnja je polna žalosti in bolečih spominov na preteklost (Ps 77,2-7 [Ps 77,1-6 CHR]). Njegovo celotno bitje se otožno obrača k Bogu. Zavrača vsakršno lajšanje trpljenja razen tistega, ki prihaja od Boga.

Vendar se zdi, da spomin na Boga njegovo trpljenje samo še poslabša. »Ko se spomnim Boga, vzdihujem.« (Ps 77,4 eku [Ps 77,3 CHR]) Hebrejska beseda hamah (»vzdihovati«) pogosto opisuje bučanje besnih voda (Ps 46,4 [Ps 46,3 CHR]). Podobno temu je tudi vse psalmistovo bitje v stanju silnega nemira.

Kako lahko to, da se spominjamo Boga, vzbudi tako močna čustva obupa in žalosti? Vrsta neprijetnih vprašanj razkriva vzrok njegove bolečine (Ps 77,8-10 [Ps 77,7-9 CHR]). Ali se je Bog spremenil? Ali lahko Bog prestopi svojo zavezo?

Zaradi ostrega nasprotja med Božjimi odrešilnimi deli v preteklosti in njegovo navidezno odsotnostjo v sedanjosti psalmist čuti, kakor da ga je Bog zavrgel. Če se je Bog spremenil, potem psalmist nima upanja; to je sklep, s katerim se bori, da bi ga zavrnil.

Poleg tega psalmist ne more spati, ker mu Gospod »ne da zatisniti oči« (Ps 77,5 [Ps 77,4 CHR]). To nas spomni na nekatere druge svetopisemske osebnosti, ki niso mogle spati, a je Bog njihovo nespečnost po svoji previdnosti uporabil za uresničitev svojih namenov (1 Mz 41,1-8; Est 6,1; Dan 2,1-3). V dolgi noči brez spanca psalmist razmišlja o Gospodovih odrešilnih delih v preteklosti, vendar z novo odločnostjo (Ps 77,6.11 [Ps 77,5.10 CHR]).

Zagotovilo, ki ga psalmist prejme od Boga, ne sloni na pojasnilih o osebnih okoliščinah, temveč na potrditvi Božje zvestobe in zanesljivosti (kakor v Jobovi izkušnji). Psalmist je spodbujen z vero čakati na Gospoda, vedoč, da je ta Bog isti, ki je delal čudeže v Izraelovi zgodovini (Ps 77,12-19 [Ps 77,11-18 CHR]). Poleg tega se psalmist zaveda, da Božjih »sledov ni mogoče spoznati« (Ps 77,20 [Ps 77,19 CHR]). Psalmist celo v okoliščinah, ko Božja navzočnost ni bila očitna človeškim očem, prepoznava Božje vodstvo. Priznava, da je Bog obenem razodet in skrit, zato slavi njegove skrivnostne in vzvišene poti.  

`Spomni se na to, kako je Bog v preteklosti deloval v tvojem življenju. Kako ti lahko ta resnica pomaga pri soočanju s težavnimi življenjskimi okoliščinami? `