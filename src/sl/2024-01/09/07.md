---
title: 'Za globlje proučevanje'
date: 01/03/2024
---

V knjigi Jezusovo življenje preberi poglavje »Bog z nami«.

Psalmi so Kristusove molitve in obenem molitve o Kristusu. Kot takšni so edinstveno razodetje Kristusove osebnosti in službe odrešenja, ki jo opravlja kot »Bog z nami« (Mt 1,23). Kadar trpimo in se čutimo zapuščene, je Jezus »Bog z nami«. On je »Bog z nami«, kadar vpijemo k njemu, naj vzpostavi pravico in nas reši. Jezus je »Bog z nami«, ker nas ne prepušča naši izgubljenosti in obupu, temveč nam kaže pot zmagoslavne vere. Za nas je postal večni duhovnik in kralj, da bi nas rešil večne usode greha. Kristus, ki je popoln kralj na Davidovem prestolu, je izpolnitev vseh Božjih obljub o zveličanju (2 Kor 1,20).

Ellen G. White je na pronicljiv način opisala Kristusovo vez s človeštvom: »Kristus se je s svojo človeško naravo dotaknil človeštva; s svojo božansko naravo pa se je oprijel Božjega prestola. Kot Sin človekov nam je dal zgled poslušnosti; kot Božji Sin pa nam je podaril moč, da smo poslušni. Kristus je bil ta, ki je govoril z Mojzesom iz grma na gori Horeb, rekoč: ›JAZ SEM, KI SEM /…/. Tako reci Izraelovim sinovom: JAZ SEM me je poslal k vam‹ (2 Mz 3,14). To je bilo jamstvo za Izraelovo osvoboditev. Ko je prišel k nam v človeški podobi, se je predstavil kot JAZ SEM. Dete iz Betlehema, krotki in ponižni Zveličar, je Bog ›razodet v mesu‹ (1 Tim 3,16). Nam pa pravi: ›JAZ SEM dobri pastir. JAZ SEM živi kruh. JAZ SEM pot, resnica in življenje. Dana mi je vsa oblast v nebesih in na zemlji‹ (Jn 10,11; 6,51; 14,6; Mt 28,18). JAZ SEM je jamstvo vsake obljube. JAZ SEM, ne bojte se. ›Bog z nami‹ je porok naše osvoboditve od greha, jamstvo naše moči za poslušnost nebeškemu zakonu.« (Jezusovo življenje, str. 16)

**Vprašanja za pogovor**

`1.	Kako je Bog pokazal neomajno zvestobo svoji zavezi kljub nezvestobi svojega ljudstva? Kakšno zagotovilo to prinaša Božjim otrokom, kadar se znajdejo v težavah?``

`2.	Kako Kristusovo edinstveno in vzvišeno duhovništvo po Melkizedekovem redu krepi gotovost zveličanja Božjega ljudstva?`

`3.	Evangeliji kažejo, da je Jezus Kristus izpolnil veliko mesijanskih obljub, ki so zapisane v Psalmih. Kako to potrjuje verodostojnost Božje besede? Zakaj se moramo upreti vsakemu mnenju, ki nas poskuša odvrniti od zaupanja Božji besedi?`

`4.	Kakšno upanje nam vlivajo Kristusove besede »Dana mi je vsa oblast v nebesih in na zemlji« (Mt 28,18)? Kako lahko to obljubo uporabimo v svoji osebni izkušnji?`