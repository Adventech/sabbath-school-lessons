---
title: 'Za vedno zvest svoji zavezi'
date: 27/02/2024
---

`O čem govori Davidova zaveza? Kaj jo ogroža? Ps 89,28-33.39-47 (Ps 89,27-32.38-46 CHR) in Ps 132,10-12` 

Davidova zaveza vsebuje Božjo obljubo o večni podpori Davidovemu rodu in blaginji Božjega ljudstva (1 Sam 7,5-16; Ps 89,2-5.20–38 [Ps 89,1-4.19-37 CHR]; Ps 132,12-18). Trajnost zaveze je bila osnovana na svečani Božji prisegi in kraljevi zvestobi Bogu. Toda celo predani kralji, kakršen je bil David, niso bili ves čas zvesti Gospodu. Ps 89 objokuje kruto resničnost, ki namiguje na to, da so veličastne obljube Davidove zaveze izgubljene. Ali je Bog dokončno zapustil Izraela? Odgovor je, seveda, ne.

Božja jeza je izraz njegove sodbe (Ps 38,2 [Ps 38,1 CHR]; Ps 74,1). Toda njegova jeza ne traja večno, ker Božja neskončna ljubezen odpušča naše grehe, če se spokorimo. A medtem ko traja, je Božje neodobravanje greha njegovega ljudstva nadvse resno. Ljudje okusijo grenke sadove svoje neposlušnosti in spoznajo resnost svojih grehov (Ps 89,39-47 [Ps 89,38-46 CHR]). Kljub temu sprašujejo: »Doklej?« pri čemer se sklicujejo na minljivost Božje jeze (Ps 89,47 [Ps 89,46 CHR]).  Novo upanje izvira iz novega zagotovila o Božji zvestobi – Bog se »spominja« svojega usmiljenja (Ps 89,48.51 [Ps 89,47.50 CHR]).

Na kratko: čeprav se ljudje pogosto ne držijo svojega dela zaveze, se lahko zanesejo na obljubo o nespremenljivih Božjih namenih po Mesiju, ki je utelešenje vse pravičnosti in zveličanja za Izraela in ves svet. Na koncu bo zmagal Bog in njegovo večno kraljestvo bo utrjeno na vekomaj, toda samo zaradi Jezusa in ne zaradi zaslug Božjega ljudstva.

Jezus Kristus je Davidov sin in Mesija (Mt 1,1; Heb 1,8). Imenovan je »prvorojenec vsega stvarstva« (Kol 1,15), kar spominja na besede iz Ps 89,28 (Ps 89,27 CHR), kjer je David, ki je bil v določenih primerih simbol za Kristusa, imenovan Božji prvorojenec: »Jaz ga bom postavil tudi za prvorojenca, za najvišjega kraljem zemlje.«

Jasno je, da naziv »prvorojenec« ne opisuje Davidovega biološkega položaja, saj se je rodil kot osmi otrok (1 Sam 16,10.11). Enako velja tudi za Jezusa. Ta naziv odraža njegovo posebno čast in oblast (Kol 1,16.20-22). Ko je Bog Oče Jezusa obudil od mrtvih, ga je postavil za vrhovnega kralja nad vsem svetom (Apd 2,30.31).

`Kaj nas Kol 1,16.20-22 uči o tem, kdo je bil Jezus in kaj je naredil za nas? Katera obljuba se v teh vrsticah skriva za nas?`