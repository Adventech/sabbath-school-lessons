---
title: 'Trpeči Mesija'
date: 26/02/2024
---

`Kako so z Mesijem ravnali tisti, ki jih je prišel rešit? Ps 22; Ps 118,22`

Mnogi psalmi opisujejo neznosna čustva skrajne pozabljenosti trpečega Mesija (na primer Ps 42; Ps 88; Ps 102). Ps 22 je neposredno mesijansko prerokovanje. Številnih podrobnosti tega psalma ne moremo pripisati kralju Davidu, temveč se popolnoma ujemajo z okoliščinami Kristusove smrti. Jezus je na križu molil z besedami, ki so zapisane v Ps 22,2 (Ps 22,1 CHR; glej Mt 27,46).

Strašno trpljenje, ki ga je Kristus doživljal zaradi ločenosti od nebeškega Očeta, ker je na sebi nosil grehe vsega sveta, lahko izmerimo samo z obsegom njune bližine – z njuno neprimerljivo enostjo (Jn 1,1.2; Jn 10,30). Toda celo globine nepopisnega trpljenja niso mogle zlomiti enotnosti med Očetom in Sinom. Ko se je Kristus čutil popolnoma pozabljenega, se je brezpogojno zaupal Očetu kljub neznosnemu obupu, ki ga je doživljal.

»Na Kristusa kot našo zameno in poroka je bila položena krivda vseh nas. Bil je prištet med prestopnike, da bi nas lahko odrešil prekletstva zakona. Krivda vseh Adamovih potomcev je bremenila njegovo srce. Božja jeza nad grehom, strašno izražanje njegovega nezadovoljstva zaradi krivičnosti, je z grozo napolnila dušo njegovega Sina.« (Ellen G. White: Jezusovo življenje, str. 663)

Podoba pretečih živali (močni biki, rjoveči levi in psi) poudarja krutost in sovražnost, ki ju je Kristus, primerjan z neškodljivim in nemočnim črvom, doživljal v svojih poslednjih urah. Ps 22 z osupljivo natančnostjo govori o strupenih pripombah množice, ki se je posmehovala njegovemu zanašanju na Očeta (Ps 22,2.9 [Ps 22,1.8 CHR]; Mt 27,43), in o vojakih, ki so si razdelili njegova oblačila (Ps 22,19 [Ps 22,18 CHR]; Mt 27,35). Ljudje niso razumeli, da bo »črv«, ki so si ga prizadevali uničiti, postal vogalni kamen templja, ki bo utrdil temelj (Ps 118,22).

Ko je vstal od mrtvih, je zavrnjeni Mesija postal vir zveličanja za Božje ljudstvo (Mt 21,42; Apd 4,10-12). Kristus je pretrpel zavrnitev ljudi, toda Bog je poveličal svojega Sina; postavil ga je za živ »vogalni kamen« Božjega duhovnega templja (Ef 2,20-22; 1 Pt 2,4-8). Za tiste, ki zavračajo ta »kamen«, ki je Božje sredstvo zveličanja, bo postal sredstvo sodbe (Iz 8,14; Mt 21,44).

`Jezus je na križu s svojim življenjem plačal kazen za vsak greh, ki smo ga zagrešili. Kako bi moralo dejstvo, da je trpel za nas, vplivati na to, kako živimo? Zakaj bi se nam moral greh zdeti tako odvraten?`