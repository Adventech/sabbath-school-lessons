---
title: 'Požrtvovalni božanski pastir'
date: 25/02/2024
---

`Kako je v naslednjih besedilih prikazan odnos med Gospodom in njegovim ljudstvom? Ps 23; Ps 28,9; Ps 78,52.53; Ps 79,13; Ps 80,2 (Ps 80,1 CHR); Ps 100,3`

Podoba Gospoda kot pastirja in njegovega ljudstva kot ovc njegove paše kaže na Božje vodstvo in skrb za življenje njegovega ljudstva, obenem pa tudi človekovo odvisnost od Boga, ki zadovoljuje njegove potrebe. Ta prispodoba kaže na bližino Boga in njegovega ljudstva. Pastirji so živeli s svojimi čredami in skrbeli za vsako ovco posebej. Poleg tega je s pastirsko prispodobo izpostavljeno tudi Božje lastništvo nad njegovo čredo, ki je zajamčeno z dvema močnima vezema: stvarjenjem (Ps 95,6.7; Ps 100,3) in zavezo (Ps 28,9; Heb 13,20).

Podoba božanskega Pastirja, ki vodi Jožefa kakor čredo (Ps 80,2 [Ps 80,1 CHR]), morda namiguje na Jakobov blagoslov nad Jožefom, kjer je Bog opisan kot Izraelov pastir, in se tako sklicuje na to mogočno obljubo in blagoslov (1 Mz 49,24).

Na kralje se je gledalo kot na pastirje ljudstva (2 Sam 5,2). Toda samo Bog si zares zasluži ta naziv, saj večina človeških kraljev ni izpolnila tega poslanstva. Izpolnil ga je samo Jezus, zaradi česar je imenovan »dobri pastir«.

`Kaj je Jezus povedal o sebi kot dobrem pastirju? Jn 10,11-15`

Tesna vez med božanskim Pastirjem in njegovo čredo se kaže tudi v tem, da čreda pozna njegov glas (Jn 10,4.27). Pastirji na Bližnjem vzhodu še danes ločijo ovce, ki so se pomešale med seboj, tako da jih preprosto pokličejo. Njihove ovce prepoznajo glas in sledijo pravemu pastirju.

Od časa do časa Božjo čredo doletijo različne stiske, ki jih ljudje razumejo kot znak Božjega nezadovoljstva ali tega, da jih je Bog zapustil. Toda dobri pastir nikoli ne pozabi svojih ovc, ki so odtavale, temveč jih išče, ker jih želi rešiti. To je mogočna prispodoba Božjega odnosa z njegovim ljudstvom. Za svoje ovce je pripravljen celo umreti (Jn 10,11.15). Sam je postal žrtveno jagnje, ki je njegovi čredi prineslo odrešenje (Jn 1,29). Poleg tega je Jezus potrdil, da bo iz drugih čred poklical svoje ovce in jih združil v eno čredo (Jn 10,16).

`Na katere načine lahko na dnevni in praktični ravni izkoristimo to, kar nam je obljubljeno, če sprejmemo Jezusa za svojega dobrega pastirja?`