---
title: 'Večni kralj neprimerljive moči'
date: 28/02/2024
---

`Kaj nas naslednji odlomki iz Psalmov učijo o Kristusu kot kralju? Ps 2; Ps 89,5.14-18 (Ps 89,4.13-17 CHR); Ps 110,1-3.5.6`

Podoba Boga kot Mesijevega očeta kaže na kronanje kralja, ko je bil kralj sprejet v Božjo zavezo (Ps 2,7; Ps 89,27-29 [Ps 89,26-28 CHR]). Ps 2,7 govori o Kristusovem vstajenju in poveličanju kot o začetku nove, večne zaveze in o Kristusovem kraljevskem duhovništvu (Apd 13,33-39; Heb 1,5; Heb 5,5). Mesija sedi na Božji desnici kot nekdo, ki ima neprimerljivo moč in oblast (Ps 110,1; Apd 7,55.56). »Še več, medsebojno vplivanje Gospoda in maziljenca (Mesije) celo namiguje na to, da naj tega Davidovega Mesija enačimo s samim Gospodom. /…/ Če je ta, ki sedi na desnici, Gospod, potem je Gospod Mesija, saj Mesija sedi na desnici [glej Ps 110,1.5].« (Jacques Doukhan, On the Way to Emmaus [Clarksville, MD: Lederer Books, 2012], str. 26–27)   

Na koncu bo Kristus popolnoma premagal svoje sovražnike. Prispodoba sovražnikov, ki so podnožje njegovih nog, kaže na navado starodavnih kraljev z Bližnjega vzhoda. Zmagovalni kralji so stopili na vrat premaganih sovražnikov, s čimer so pokazali svojo nadvlado nad njimi. Toda Kristusovo žezlo ni orodje za vzbujanje strahu (Ps 2,9; Ps 110,2).  

Žezlo (»palico«) so sprva nosili knezi Izraelovih rodov in je predstavljalo simbol njihovega roda (4 Mz 17,17-25 [4 Mz 17,2-10 CHR]). Kristusova palica prihaja s Siona, ker predstavlja ljudstvo s Siona, in je simbol Božje sodbe, ki bo končala vladavino zla. Poleg tega predstavlja tudi neprekosljivo Kristusovo vladavino (Raz 2,27; Raz 12,5). Celo hudobni kralji so dobili priložnost, da se pokesajo in podredijo Mesiju (Ps 2,10-12).

V predadventnem prizoru iz Dan 7 najdemo eno izmed slikovitih podob Kristusove končne zmage, kjer je »sodba dana svetim Najvišjega« (Dan 7,22). Nato bo vzpostavljeno njegovo kraljestvo, ki je večno (Dan 7,27). Zaradi križa je obljuba o tem kraljestvu zagotovljena.

Blagoslov je obljubljen vsem, ki zaupajo Kralju; ljudstvo se veseli Mesijeve vrhovne in pravične vlade (Ps 2,12; Ps 89,16-18 [Ps 89,15-17]).

`Kako dobro je vedeti, da bo na koncu dobro premagalo zlo! Dosežena bo pravica, bolečina in trpljenje pa bosta za vedno izginila. Kako nam je lahko ta resnica v tolažbo, kadar je videti, da uspeva zlo?`