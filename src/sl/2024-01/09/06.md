---
title: 'Večni duhovnik po Melkizedekovem redu'
date: 29/02/2024
---

`V čem je Kristusovo duhovništvo edinstveno? Katero veliko upanje lahko imamo zaradi Kristusovega duhovništva v nebesih? Ps 110,4-7`

Bog je Mesiju dal večno kraljevanje (Ps 110,1-3) in duhovništvo višje stopnje – po Melkizedekovem redu (Ps 110,4-7). Gospod je svečano obljubo zapečatil s svojo besedo (Heb 6,18). Božja prisega, da nam bo dal popolnega duhovnika, je znamenje njegove milosti. Človeški grehi in odkrito uporništvo nenehno spodbujajo Boga, da bi zavrgel svoje ljudstvo, toda njegova obljuba je nespremenljiva in zagotavlja milost: če se je ljudstvo pripravljeno pokesati, bo Bog preklical svojo sodbo nad njim (2 Mz 32,14; Ps 106,45).

Božja prisega naznanja nov element v Davidovi zavezi – kralj Mesija je tudi duhovnik (Ps 110,4). Izraelski kralji niso smeli opravljati duhovniške službe (4 Mz 8,19; 2 Krn 26,16-21). Ko Sveto pismo pravi, da so kralji ali ljudje darovali daritve, je s tem mišljeno, da so jih prinesli duhovniku, ki jih je nato daroval. V Ps 110 se kralj Mesija razlikuje od drugih Izraelovih kraljev in duhovnikov. Večno Kristusovo duhovništvo izvira iz Melkizedeka, ki je bil tako kralj Salema (Jeruzalema) kakor duhovnik »najvišjega Boga« (1 Mz 14,18-20). Stara zaveza nikjer ne omenja, da bi bil kralj David ali kateri koli drugi Izraelov kralj duhovnik po Melkizedekovem redu; izjema je le Ps 110. Jasno je, da ta psalm govori o točno določenem kralju duhovniku v Izraelovi zgodovini.

`Kaj pomeni Kristusovo duhovništvo? Heb 7,20-28`

Ker je Kristus obenem božanski kralj in večni duhovnik, je neprimerljivo vzvišen nad človeškimi duhovniki in kralji; to nam vliva upanje. Kristus je zvest vzvišeni zavezi, ki temelji na Božji prisegi in ne na človeških obljubah. Služi v nebeškem svetišču. V nasprotju s človeškimi duhovniki greh in smrt ne vplivata na njegovo duhovništvo, zato lahko večno posreduje in rešuje svoje ljudstvo. Spravno delo Kristusa, ki je popoln in sočuten duhovnik, daje njegovemu ljudstvu večno zagotovilo o življenju v Božji prisotnosti (Heb 6,19.20). Kristusovo kraljevsko duhovništvo bo odpravilo vladavino zla ne le v človeškem srcu, temveč tudi na vsem svetu. On bo zvest obljubi iz Ps 2, ki pravi, da se bo vsak narod in vsak vladar podredil kraljevski sodbi Jezusa Kristusa (Ps 2,6-9; Ps 110,1.2.5.6). Jezusovo čudovito kraljevsko duhovništvo zahteva našo poslušnost in zaupanje. 

`Znova preberi 2 Krn 20,1-30. Katera duhovna načela tega besedila ti lahko pomagajo pri tvoji hoji z Bogom, še posebej med preizkušnjami in v stresnih okoliščinah?`