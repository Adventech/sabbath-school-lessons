---
title: 'Moje kosti niso bile skrite pred tabo'
date: 21/01/2024
---

`Kako Ps 139,1-18 na pesniški način opiše Božjo moč (Ps 139,1-6), prisotnost (Ps 139,7-12) in dobroto (Ps 139,13-18)? Kaj Božja veličina pove o njegovih obljubah?`

Ali ste kdaj želeli pomagati komu, vendar niste imeli sredstev za to? Morda so tudi drugi poskušali pomagati vam, vendar niso razumeli vaših potreb. Za razliko od najbolj ljubečih in dobronamernih ljudi Bog popolnoma pozna ljudi, njihove okoliščine in tudi načine, kako jim pomagati. Zato njegove obljube o pomoči in odrešitvi niso prazne puhlice, temveč trdna zagotovila.

Božje poznavanje pisca psalma je tako globoko in edinstveno, da ga niti maternica ni mogla skriti pred Bogom (Ps 139,13.15). Bog pozna čas (Ps 139,2), notranjost človeka (Ps 139,2.4) in prostor (Ps 139,3) – pozna celoten psalmistov obstoj. Božje čudovito spoznanje je sad tesnega odnosa z njegovim ljudstvom in tega, da je On njihov stvarnik; to spoznanje se kaže v njegovi skrbi zanje.

Čudovita resnica o tem, da nas Bog tako dobro pozna, nas ne bi smela prestrašiti, temveč voditi k Jezusu in temu, kar je na križu dosegel za nas. Po veri vanj nam je všteta njegova pravičnost, »Božja pravičnost« (Rim 3,5.21).
Božja prisotnost je v psalmu poudarjena z opisom Boga, ki je pripravljen seči vse do »pekla« (šeola, »groba«) in »teme« (Ps 139,8.11.12) – dveh krajev, ki nista ravno tipična za njegovo prebivanje (Ps 56,14 [Ps 56,13 CHR]). Poleg tega je Bog opisan tudi kot takšen, ki je pripravljen vzeti »peruti jutranje zarje« (vzhod), da bi dosegel »konec morja« (zahod) (Ps 139,9). Te prispodobe sporočajo, da v vsem vesolju ni kraja, kjer bi bil človek izven Božjega dosega. Čeprav Bog ni del vesolja, kakor verjamejo nekateri, je blizu vsemu, kar je v vesolju, saj ga ni le ustvaril, temveč ga tudi vzdržuje (Heb 1,3).

Ker Bog ve vse o nas, nam lahko pomaga in nas obnovi. Zaradi svežega spoznanja o Božji veličini iz psalmista privreta slavljenje in novo zaupanje. Veseli se božanskega »preiskovanja« kot sredstva, po katerem lahko iz svojega življenja odstrani vse, kar bi oviralo njegov odnos z Bogom.

`Nekatere je strah dejstva, da Bog toliko ve o njih ter da pozna celo njihove temne skrivnosti. Zakaj je evangelij naše edino upanje?`