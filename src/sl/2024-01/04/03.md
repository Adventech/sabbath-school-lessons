---
title: 'Zagotovilo o Božji skrbi'
date: 22/01/2024
---

`Kako je Bog vključen v naše vsakdanje zadeve? Ps 40,2-4 (Ps 40,1-3 CHR); Ps 50,15; Ps 55,23 (Ps 55,22 CHR); Ps 121`

Gospod se je v Svetem pismu razodel kot Bog, ki deluje v korist njim, ki ga kličejo. Psalmist pravi: »Vedno postavljam predse Gospoda.« (Ps 16,8) To pomeni, da mu zaupa in vpije k njemu (Ps 7,2 [Ps 7,1 CHR]; Ps 9,11 [Ps 9,10 CHR]). Gospod ga bo slišal tudi takrat, ko bo vpil »iz globočin« (Ps 130,1.2), kar pomeni, da nobena življenjska okoliščina ne uide Božji vrhovni oblasti. Zato psalmistov klic – ne glede na to, kako nujen je – nikoli ni brez upanja.

Psalm 121 izraža veselje nad Stvarnikovo močjo v življenju zvestega posameznika. Ta moč vključuje naslednje vidike:
»Ne bo pustil, da bi ti spodrsnila noga« (Ps 121,3 CHR). »Noga« pogosto predstavlja posameznikovo življenjsko potovanje (Ps 66,9; Ps 119,105; Prg 3,23). Hebrejska beseda, ki je na tem mestu prevedena z glagolom »spodrsniti«, opisuje gotovost, ki jo Bog daje temu svetu (Ps 93,1) in Sionu (Ps 125,1).

Podoba Gospoda kot Izraelovega varuha, ki ne dremlje in ne spi, poudarja nenehno Gospodovo budnost in pripravljenost delovati v korist svojih otrok (Ps 121,3.4).

Podoba Gospoda kot naše »sence« (Ps 121,5.6) nas spomni na oblačni steber v puščavi, ko so Izraelci potovali v obljubljeno deželo (2 Mz 13,21.22). Na podoben način Gospod zagotavlja telesno in duhovno zaščito svojemu ljudstvu.
Bog je na tvoji desnici (Ps 121,5). Desnica je običajno naša močna roka – roka akcije (Ps 74,11; Ps 89,14 [Ps 89,13 CHR]). V tem psalmu desnica pomeni Božjo bližino in naklonjenost (Ps 16,8; Ps 109,31; Ps 110,5).

Božja zaščita njegovega ljudstva je jasno potrjena v Ps 121,6-8. Bog bo svoje otroke zaščitil pred zlom. Niti sonce niti mesec jim ne bosta škodovala. Bog bo varoval njihov prihod in odhod. S temi pesniškimi figurami je poudarjena njegova popolna in večna skrb.

Kaj je bistvo vsega tega? Psalmist je zaupal Božji ljubeči skrbi. Tudi mi bi morali ravnati enako.

`Na katere praktične načine lahko bolje izkusiš resničnost Božje skrbi zate? Kako lahko še bolje sodeluješ z Bogom, da bi mu omogočili delovati v tebi in zate? `