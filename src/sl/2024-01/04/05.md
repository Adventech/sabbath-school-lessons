---
title: 'Zagovornik in rešitelj'
date: 24/01/2024
---

`Kako je Pavel opisal izhod iz Egipta? Kateri duhovni nauk je želel podati? 1 Kor 10,1-4`

`Kako je v Ps 114 na pesniški način opisana Božja rešitev Izraelcev iz Egipta?`

V Ps 114 je pesniški opis čudovite Božje osvoboditve njegovih otrok iz egiptovske sužnosti. V vsej Stari zavezi in tudi v Novi je bila rešitev iz Egipta simbol Božje moči, da reši svoje ljudstvo. Tudi apostol Pavel je v teh vrsticah v Pismu Korinčanom naredil prav to – v tem zgodovinskem dogodku je videl metaforo, simbol zveličanja v Jezusu Kristusu.

Poleg tega Ps 114 opisuje rešitev, ki jo izvršuje vrhovni Bog, Stvarnik, ki vlada silam narave; tako je rešil svoje ljudstvo iz Egipta. Morje, reka Jordan, gore in hribi so pesniške prispodobe za naravne in človeške moči, ki so nasprotovale Izraelcem na njihovi poti v obljubljeno deželo (5 Mz 1,44; Joz 3,14-17). Bog pa je vzvišen nad vse to.

V resnici je bila za številne Božje otroke v vseh časih in na vseh krajih pot do nebeškega Jeruzalema polna nevarnosti. Psalmi nas spodbujajo, naj gledamo preko hribov k Stvarniku nebes in zemlje (Ps 121,1).

Duh Psalma 114 je zajet v Jezusovi pomiritvi viharja in njegovih besedah, da se cerkvi ni treba ničesar bati, ker je On premagal svet (Mt 8,23-27; Jn 16,33).

Mogočna Gospodova dela v prid njegovemu ljudstvu bi morala spodbuditi vso zemljo k trepetanju pred njegovim obličjem (Ps 114,7). Trepetanje moramo razumeti kot priznavanje in čaščenje, ne kot prestrašenost (Ps 96,9; Ps 99,1). Z Bogom na svoji strani se verniki nimamo česa bati.

`S katerimi duhovnimi nevarnostmi se spopadamo verniki? Kako se lahko naučimo zaupati Gospodovi moči, da nas bo zaščitila pred tem, da bi podlegli tem nevarnostim, ki so za nas tako resnične, kakor so bile za psalmista?`