---
title: 'Rešitev iz svetišča'
date: 25/01/2024
---

`Kaj pravijo naslednja besedila o tem, od kod prihaja pomoč? Ps 3,5 (Ps 3,4 CHR); Ps 14,7; Ps 20,2-4 (Ps 20,1-3 CHR); Ps 27,5; Ps 36,9 (Ps 36,8 CHR); Ps 61,5 (Ps 61,4 CHR); Ps 68,6.3 (Ps 68,5.35 CHR)`

Motiv duhovnega in telesnega zatočišča ter pomoči se pojavlja še posebej v kontekstu svetišča. Svetišče je kraj pomoči, varnosti in zveličanja ter daje zavetje zaskrbljenemu. Bog iz svojega svetišča brani sirote in vdove ter daje moč svojemu ljudstvu. Kadar se Bog zasveti s Siona (Ps 50,2), so oznanjene njegove pravične sodbe in izliti njegovi blagoslovi (Ps 84,5 [Ps 84,4 CHR]; Ps 128,5; Ps 134,3).

Zatočišče v svetišču presega zavetje, ki ga dajejo drugi kraji na tem svetu, ker v njem prebiva Bog osebno. Varnost zagotavlja Božja prisotnost in ne svetišče samo po sebi. Ker je Sion gora, na kateri prebiva Gospod, presega druge gore, čeprav je sama po sebi le preprost hrib (Ps 68,16.17 [Ps 68,15.16 CHR]; Iz 2,2).

	Nimamo namreč vélikega duhovnika, ki ne bi mogel sočustvovati z našimi slabostmi, marveč takega, ki je kakor mi preizkušan v vsem, vendar brez greha. Bližajmo se torej z zaupnostjo prestolu milosti, da bomo dosegli usmiljenje in našli milost, ki nam bo v pravem trenutku pomagala. Heb 4,15.16

`V čem sta zgornji vrstici podobni psalmistovim besedam o svetišču?`

Svetost Božjega svetišča je psalmista spodbudila k priznanju, da so vsi ljudje grešni in popolnoma nevredni Božje naklonjenosti. Trdi, da njihova rešitev temelji samo na Božji zvestobi in milosti (Ps 143,2.9-12). Nič, kar je v nas, nam ne daje zaslug pred Bogom. Samo kadar imajo ljudje ustrezen odnos z njim, ker so se pokesali za svoje grehe ter sprejeli njegovo milost in odpuščanje, ga lahko prosijo za zagotovilo rešitve. Svetiščna služba predstavlja zveličanje, ki ga imamo v Jezusu.

`Ali v tvojem življenju obstajajo stvari, ki jih želiš premagati? Kako lahko želje spremenimo v dejanja? Katere praktične korake lahko naredimo, da bi bili med zmagovalci iz Razodetja?`