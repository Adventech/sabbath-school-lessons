---
title: 'Gospod je pribežališče v stiski'
date: 23/01/2024
---

`Kaj je naredil psalmist, ko so ga doletele težave? Ps 17,7-9; Ps 31,2-4 (Ps 31,1-3 CHR); Ps 91,2-7`

Psalmist se je soočal z različnimi težavami; takrat se je obrnil h Gospodu, ki je bil njegovo pribežališče v stiski. Zaupanje je zavestna odločitev, da bomo v vseh okoliščinah priznali Božjo oblast nad našim življenjem. Če ne zaupamo, kadar smo v stiski, ne bomo zaupali niti takrat, kadar nismo.

Psalmistovo pričevanje, da je Bog »[m]oje zatočišče in moja trdnjava, moj Bog, ki vanj zaupam« (Ps 91,2), izvira iz njegove pretekle izkušnje z Bogom in krepi njegovo vero v prihodnosti. Psalmist se spominja neskončne veličine svojega Boga in mu pravi »najvišji« in »vsemogočni« (Ps 91,1.2).

Pripoveduje tudi o varnosti, ki jo lahko najdemo v Bogu: Bog je »zavetje« (»skrit kraj« oziroma »skrivališče), »senca« (Ps 91,1), »zatočišče«, »trdnjava« (Ps 91,2), ima »krila« in »peruti« ter je »ščit«, »oklep« (Ps 91,4) in »prebivališče« (Ps 91,9). Te podobe so v psalmistovi kulturi vzbujale občutek varnosti. Že sama misel na neznosno sončno vročino v tistem delu sveta je dovolj, da se začnemo zavedati pomena »sence« za tamkajšnje prebivalce. Če pomislimo na vojne v zgodovini Izraela, gotovo razumemo, da so Izraelci cenili varnost, ki sta jo zagotavljala »ščit« in »trdnjava«.

`Preberi Ps 17,8 in Mt 23,37. Katera podoba je skupna obema vrsticama? Kaj razodeva?`

»V senci njegovih peruti« je metafora, ki vzbuja domačnost in prijetne občutke (Ps 17,8; Ps 57,2 [Ps 57,1 CHR]; Ps 63,8 [Ps 63,7 CHR]). V naše misli prikliče sliko ptice, ki ščiti svoje mladiče ter jim zagotavlja varnost in udobje. Gospod je v Svetem pismu primerjan z orlom, ki s svojimi krili ščiti mladiče (2 Mz 19,4; 5 Mz 32,11), in s kokljo, ki zbira piščančke pod svoje peruti (Mt 23,37).

`Kako ravnati, ko nas zadene nesreča in se nam zdi, da ne čutimo Gospodove zaščite? Zakaj to še ne pomeni, da Gospoda ni ob nas? `