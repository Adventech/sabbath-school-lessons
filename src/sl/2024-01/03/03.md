---
title: 'Gospod kraljuje'
date: 15/01/2024
---

Z Gospodom kot Stvarnikom je tesno in neločljivo povezano dejstvo, da je On vrhovni vladar. Oznanilo »Gospod kraljuje« je slovesno podano v Ps 93,1; Ps 96,10; Ps 97,1 in Ps 99,1, toda njegov odmev lahko slišimo v celotni knjigi psalmov.

Gospod je oblečen v veličastvo, sijaj in moč (Ps 93,1; Ps 104,1). Obdan je z oblaki in temo (Ps 97,2), a se obenem ogrinja »s svetlobo kakor s plaščem« (Ps 104,2). Te prispodobe poveličujejo Kraljevo moč in veličastvo ter so pozorno izbrane, da bi izrazile edinstveno Božjo veličino, ki presega človekovo razumevanje.

`Preberi Ps 97. Kaj je značilno za Gospodovo kraljevanje? Ps 97,2.10`

`Kaj je področje njegovega vladanja? Ps 97,1.5.9`

Gospodova oblast se kaže v delih njegovega stvarjenja (Ps 96,5), rešitvi (Ps 98,2) in sodbi (Ps 96,10). Gospod utrjuje svoje kraljevanje nad vso zemljo (Ps 47,7-10 [Ps 47,6-9 CHR]). Njegovo kraljestvo je večno ter edinstveno v moči in veličastvu (Ps 45,7 [Ps 45,6 CHR]; Ps 93,1.2; Ps 103,19). Gospodova vladavina temelji na usmiljenju, pravici in pravičnosti; ustvarjenemu svetu prinaša red in stabilnost (Ps 98,3; Ps 99,4). Božje vladanje združuje tako nebeške kakor zemeljske častilce v slavljenju Boga (Ps 103,20-22; Ps 148). V mnogih psalmih je zapisana vizija, kako vse človeštvo priznava Božjo vrhovno oblast (Ps 96,10; Ps 97,1; Ps 99,1; Ps 145,11-13).  

Toda mnogi ljudje in zemeljski vladarji vsaj za zdaj še ne slavijo Gospoda. Njegovemu vladanju se neprestano upirajo hudobni, ki zanikajo in zasmehujejo Gospoda ter zatirajo njegovo ljudstvo (Ps 14,1; Ps 74,3-22). Čeprav psalmist ne razume, kako lahko nekateri hudobni živijo dobro življenje in kako lahko Bog to prenaša, zaupa Božji vrhovni oblasti in še naprej črpa moč iz zagotovila o Božjih pravičnih sodbah (Ps 68,22 [Ps 68,21 CHR]; Ps 73,17-20). Božje ljudstvo se v veri veseli vzpostavitve Božjega kraljestva po Kristusovi odrešilni službi in čaka na potrditev njegovega kraljestva ob njegovem drugem prihodu (Mt 12,26-28; 1 Kor 15,20-28).

`»Vi, ki ljubite Gospoda, sovražite hudo!« (Ps 97,10) Zakaj bi morali zaradi svoje ljubezni do Boga sovražiti hudo? Kako sta ta dva pojma povezana?`