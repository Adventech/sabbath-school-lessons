---
title: 'Gospod nas je naredil'
date: 14/01/2024
---

`Kako so predstavljeni Bog in ljudje v Ps 8 in Ps 100? Kaj ta dva psalma razodevata o Božjem značaju?`

Stvarjenje ima v psalmih ključno vlogo, saj potrjuje Božjo vrhovno oblast. Nebesni svod, ki je »delo njegovih rok«, pripoveduje o njegovi slavi in moči (Ps 19,2-5 [Ps 19,1-4 CHR]; Ps 97,6). Božje ime je čudovito po vsej zemlji (Ps 8,2.10 [Ps 8,1.9 CHR]). Gospod je ustvaril vse; On nima ne začetka (Ps 93,2) ne konca (Ps 102,26–28 [Ps 102,25–27 CHR]). Je večen in vzvišen nad vse bogove narodov, ki so v resnici samo »delo človeških rok« (Ps 115,4). Maliki imajo »svoje roke, pa ne tipajo« (Ps 115,7), toda v Gospodovi »roki so brezna zemlje /…/ Njegovo je morje, on ga je naredil, pa tudi kopno, njegove roke so ga oblikovale« (Ps 95,4.5).

Več psalmov prikazuje Božjo moč nad silami narave, za katere so drugi narodi verovali, da so božanske (na primer Ps 29, Ps 93, Ps 104). Ti psalmi potrjujejo trditev, da Gospod vlada nad vsem stvarstvom ter je vzvišen v moči in dostojanstvu. Ps 100,3 naslavlja pretanjeno obliko malikovalskega zanašanja nase in poudarja, da nas je naredil Bog, »ne pa mi sebe« (CHR).

Stvarjenje priča o Božji ljubezni. Vse, kar obstaja, dolguje svoj obstoj Bogu, ki je tudi vzdrževalec življenja (Ps 95,7; Ps 147,4-9). Zapazite, da Bog ljudem ni le dal življenja, temveč je stari Izrael izvolil za svoje ljudstvo, čredo njegove paše (Ps 100,3). Omemba »njegovega ljudstva« in »njegove črede« razodeva Božje hrepenenje po globljem odnosu s svojim ljudstvom.

Samo Stvarnik ima moč blagoslavljati in krepiti svoje ljudstvo, zaradi česar je edini vreden njegovega čaščenja in zaupanja. Več psalmov poziva vse, kar diha, vso zemljo, morje in vse, kar je v njem, naj veselo vriska pred Gospodom.

Božja slava je vidna v stvarjenju in celo v padlem zemeljskem stvarstvu; psalmi usmerjajo bralca na Boga kot edinega, ki je vreden čaščenja.

`»Kaj je človek, da se ga spominjaš, sin človekov, da ga obiskuješ?« (Ps 8,5 [Ps 8,4 CHR]) Kakšen je tvoj odziv na Boga kot tvojega Stvarnika? Če Bog kliče zvezde po imenu (Ps 147,4), koliko bolj mu je mar za nas!`