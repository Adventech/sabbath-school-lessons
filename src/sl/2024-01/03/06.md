---
title: 'Tvoja pričevanja so zelo zanesljiva'
date: 18/01/2024
---

`Kaj je skupna rdeča nit naslednjih psalmov? Ps 1,2.6; Ps 18,31 (Ps 18,30 CHR); Ps 19,8 (Ps 19,7 CHR); Ps 25,10; Ps 93,5 in Ps 119,165`

Gospodova oblast nad svetom kot oblast vrhovnega stvarnika, kralja in sodnika ima teološke posledice za zanesljivost njegovih pričevanj. Beseda »pričevanja« (heb. ‘edut [uredba, zakon]) se nanaša na sklop zakonov in predpisov, s katerimi Gospod vlada verskemu in družbenemu življenju svojega ljudstva (2 Mz 32,15). Njegova pričevanja so »zelo zanesljiva« (Ps 93,5) ter odsevajo stabilnost in trajnost Božjega prestola in sveta, ki ga je ustvaril in ga vzdržuje (Ps 93,1.2). Hebrejska beseda, ki je v slovenščino prevedena kot »zanesljiva« (beseda amen izhaja iz te besede), izraža zamisel o zanesljivosti, zvestobi in trdnosti (2 Sam 7,16; 1 Krn 17,23). Božji zakoni so nespremenljivi in neuničljivi.

Bog jamči za poštenost svojih obljub in zapovedi. Njegova zvestoba pomirja, ker zagotavlja nespremenljivo naravo njegove vladavine, obenem pa od nas zahteva odziv v obliki zaupanja in poslušnosti Bogu.

Pomanjkanje pravice na svetu je na poetičen način opisano kot tresenje temeljev gora (Ps 18,8 [Ps 18,7 CHR]; Iz 24,18-21). Božji zakon uči ljudi, kako naj hodijo po poti pravičnosti, da bi lahko prenesli Božjo sodbo. Pravični torej ne bodo omahnili, ker so trdno ukoreninjeni v Božjem zakonu, ki zagotavlja stabilnost in varnost; njihovo srce je neomajno v Gospodu (hebrejska beseda za »neomajno« je kun in pomeni tudi »trdno«, »varno«) (Ps 112,1.6.7). Tisti, ki izpolnjujejo Božje zakone, se ne bodo spotaknili (Ps 119,165), kar kaže na Božjo zaščito in vodstvo v njihovem življenju (Ps 1,2.3.6).

Božja beseda je svetilka psalmistovim nogam; ščiti ga pred skritimi zankami krivičnikov (Ps 119,105.110). Velik mir, ki ga uživajo tisti, ki ljubijo Božji zakon (Ps 119,165), očitno ne izvira iz stanja popolne odsotnosti težav (Ps 119,161), temveč iz življenja v Božji prisotnosti in zdravega odnosa z njim.

`Na katere praktične načine ti je izpolnjevanje Božjih zakonov, pričevanj in odredb pomagalo v življenju? Kaj si moral pretrpeti, kadar si jih prestopil?`