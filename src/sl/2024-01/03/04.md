---
title: 'Bog je sodnik'
date: 16/01/2024
---

`Zakaj je bahanje hudobnih zaman? Ps 75`

Kot vrhovni kralj je Gospod tudi zakonodajalec (Ps 99,7) in sodnik (Ps 98,9; Ps 97,2). Hudobni nenehno ogrožajo pravični red, ki ga je Bog vzpostavil na svetu; toda Gospod bo sodil svet in končal vladavino zla (Ps 75,9-11 [Ps 75,8-10 CHR]; Ps 96,13).

V Ps 75 je zapisanih več podob, ki kažejo na nepreklicno uničenje hudobnih. Podoba čaše z rdečim vinom (Ps 75,9 [Ps 75,8 CHR]) izraža moč Božje jeze (Jer 25,15; Raz 14,10). »Sekanje« rogov hudobnih kaže na konec njihove moči in oblasti, rogovi pravičnih pa bodo povzdignjeni (Ps 75,11 [Ps 75,10 CHR]). Bog bo izbral »ustrezen čas« (Ps 75,3) oziroma »določeni čas« (Ps 75,2 CHR) za svojo sodbo. Jasno je, da se bo ta sodba zgodila na koncu časa (Ps 96,13; 1 Kor 15,23-26).

Gospodovo preiskovanje srca svojega ljudstva je del sodbe. Ps 14,2 nas spomni na besede iz 1 Mz 6,5.8. Obe besedili kažeta, da Bog pred izvršitvijo svoje sodbe nad svetom preiskuje življenje ljudi in si prizadeva najti koga, ki bi ga lahko rešil. Ta sodba se včasih imenuje »preiskovalna sodba«, pri kateri Bog brani pravičnega in odloči o usodi hudobnega.

Kako to deluje?

Prvič, Bog rešuje svoje ljudstvo pred hudobnimi (Ps 97,10; Ps 146,9) in z zveličanjem krona ponižne (Ps 149,4). Drugič, nespokorjeni hudobni so popolnoma uničeni (Ps 97,3). Nekateri psalmi na poetičen način opisujejo neučinkovitost človeškega orožja proti božanskemu sodniku (Ps 76,4-7 [Ps 76,3-6 CHR]). Gospod je tudi Bog, ki odpušča, čeprav kaznuje hudodelstva ljudi (Ps 99,8). Tako hudobni kakor dobri bodo morali dajati odgovor Bogu (Ps 50,4; Ps 135,14).

Psalmi izražajo enako zamisel, kakor je zapisana v drugih svetopisemskih besedilih: Božja sodba se bo začela pri njegovem ljudstvu in se bo nato razširila na vso zemljo (5 Mz 32,36; 1 Pt 4,17). Psalmist moleduje Boga, naj ga sodi, a se pri tem zanaša na Božjo pravičnost, ki ga bo branila (Ps 7,9-12 [Ps 7,8-11 CHR]; Ps 139,23.24).  

`Psalmi nas pozivajo, naj z veseljem pričakujemo Božje sodbe. (Ps 67,5 [Ps 67,4 CHR]; Ps 96,10-13; Ps 98,4-9) Zakaj je sodba dobra novica za tiste, ki jih pokriva Kristusova kri? `