---
title: 'Osredotočenost na njegovo zavezo'
date: 17/01/2024
---

`Tema Božje sodbe porodi pomembno vprašanje: »Kako ima lahko Božje ljudstvo mir z Bogom in zagotovilo zveličanja ob času sodbe?« Preberi Ps 94,14; Ps 105,7-10; Dan 7,22.`

Božje ljudstvo je varno, ker ima Gospod na Sionu svoje bivališče (Ps 76,2.3 [Ps 76,1.2 CHR]) in ker je z njimi – s svojo dragoceno lastnino – vzpostavil večno zavezo (Ps 94,14; Ps 105,8-10). Bog ni preprosto obljubil, da ne bo zapustil svojega zaveznega ljudstva; aktivno si prizadeva, da bi bili varni v njem. Odpušča jim grehe (Ps 103,3), jih poučuje, blagoslavlja in krepi (Ps 25,8-11; Ps 29,11; Ps 105,24). Namen Božjih sodb je obrniti njegovo ljudstvo k pravičnosti in pokazati, da mu je mar zanj (Ps 94,8-15).

Ps 105 kot celota kaže Gospodovo zvestobo njegovi zavezi z Izraelom. Bog je bil prisoten tako v dobrih kakor slabih obdobjih Izraelove zgodovine. Božja previdnost je bila z Jožefom v Egiptu ter je po njem rešila njegovo ljudstvo in okoliške narode, ko je tistemu delu sveta grozila lakota (Ps 105,16-24). Gospod je poklical Mojzesa, da bi Božje ljudstvo z znamenji in čudeži vodil iz egiptovske sužnosti (Ps 105,25-38).

Gospod je dal svojemu ljudstvu obljubljeno deželo (Ps 105,11.44) in jim zagotavljal nenehno zaščito (Ps 105,12-15). Namnožil jih je (Ps 105,24), jih osvobodil tlačiteljev (Ps 105,37.38) in poskrbel za njihove vsakdanje potrebe (Ps 105,39-41). Nedvomno ima Gospod vrhovni nadzor nad vsem, kar se tiče njegovega ljudstva; psalmist si je želel, da Božje ljudstvo nikoli ne bi pozabilo te resnice.

Božje spominjanje zaveze vključuje veliko več kakor samo vednost ali spomin; njegovo spominjanje vedno vodi k dejanjem (1 Mz 8,1; 1 Sam 1,19; Ps 98,3; Ps 105,42-44). Poziv ljudem, naj se spominjajo Božjih čudežev in sodb, pomeni, da morajo s svojim življenjem častiti Boga.

V tej zavezi je bila Izraelova glavna naloga izpolnjevanje Božjih zakonov (Ps 78,5-7; Ps 105,45). Božje ljudstvo je bilo povabljeno, naj

drugim narodom priča o Bogu, Bog si namreč želi, da bi se vsa ljudstva pridružila Izraelu (Ps 105,1.2). Svet je na ta način varen pod zavezo vsemogočnega in usmiljenega Boga (Ps 89,29-35 [Ps 89,28-34 CHR]).  

`Kaj, kar imamo v Jezusu, kaže na to, da obljube, ki jih je prejel stari Izrael, zdaj veljajo tudi na nas? (Gal 3,26-29)`