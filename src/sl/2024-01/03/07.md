---
title: 'Za globlje proučevanje'
date: 19/01/2024
---

Preberi Ps 86,5.15 in poglavje »Božja ljubezen do človeka« v knjigi Pot h Kristusu. Kako nam dejstvo, da je Bog ljubezen, pomaga bolje razumeti različne opise Boga in njegovih dejanj v psalmih?

Ta teden smo se osredotočili na nekatere ključne opise Boga in njegovih dejanj, ki utrjujejo svet ter ga delajo trdnega in varnega. Psalmist se sklicuje na Boga, ki je Stvarnik, Kralj, Sodnik, zavezni Odrešenik in Zakonodajalec. Božje vloge, ki jih ima na svetu, se odražajo tudi v številnih drugih nazivih za Boga, ki ga opisujejo kot pastirja (Ps 23,1; Ps 80,2 [Ps 80,1 CHR]), skalo odrešenja (Ps 95,1) in očeta (Ps 68,6 [Ps 68,5 CHR]; Ps 89,27 [Ps 89,26 CHR]). Na tem svetu smo lahko zaščiteni in varni celo sredi nemira, ki ga povzroča veliki spopad, ker je Bog vrhovni vladar in je zanesljiv pri vsem, kar govori in dela. Čeprav v teh naukih o tej teološki temi nismo povedali vsega, pa smo lahko videli različne načine, po katerih se nam je Bog razodel v psalmih.

Za naše nadaljnje proučevanjem psalmov je pomembno, da jih beremo v luči Božjega značaja ljubezni in milosti ter njegovega načrta za rešitev in obnovo sveta. »Čim bolj proučujemo božanski značaj v luči križa, tem bolj spoznavamo milost, nežnost in odpuščanje, združene z nepristranskostjo in pravičnostjo, ter vse jasneje zaznavamo neštete dokaze neskončne ljubezni in nežnega usmiljenja, ki presega materino hrepeneče razumevanje do svojeglavega otroka.« (Ellen G. White: Pot h Kristusu, str. 14). Čeprav so ljudje v psalmih zaradi svojega upiranja Bogu doživeli njegovo sodbo, so še naprej klicali k njemu, ker so se zavedali, da je njegova jeza le začasna, njegova milost pa večna (Ps 103,8).

**Vprašanja za pogovor**

`1.	Zakaj je razumevanje resničnosti in splošne razširjenosti velikega spopada ključnega pomena za razumevanje, zakaj je na našem svetu še vedno toliko nemirov in trpljenja kljub Božji vrhovni vladavini in najvišji oblasti? Zakaj nam je motiv velikega spopada v pomoč pri tem?`

`2.	Kako bi moralo verovanje v Boga kot Stvarnika vplivati na naše razumevanje samih sebe in odnosa, ki bi ga morali imeti do preostalega stvarstva? Kaj se zgodi, ko se ljudje oddaljijo od resnice (Ps 106,35-42)?`

`3.	Kaj je bilo narobe z maliki ljudstev v svetopisemskih časih (Ps 115,4-8)? Kaj je narobe s sodobnimi maliki? Zakaj lahko ravno tako ogrozijo našo hojo z Gospodom?`

`4.	Kako naj živi Božje ljudstvo, ker ve, da se Božja sodba začne pri njih? Kako in s kakšnim namenom Bog sodi svoje ljudstvo?` 