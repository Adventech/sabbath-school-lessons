---
title: 'Prilika o Gospodovi trti'
date: 06/03/2024
---

`Kako je v Ps 80 prikazano Božje ljudstvo? Za kakšno upanje prosi?`

Izrael je prikazan kot vinograd, ki ga je Bog izruval iz Egipta, dežele zatiranja, in ga presadil v obljubljeno deželo obilja. Podoba vinograda sporoča, da je Bog izvolil Izraela in se zavezal skrbeti zanj (preberi 1 Mz 49,11.12.22; 5 Mz 7,7-11).

Toda v Ps 80 je Božji vinograd izpostavljen njegovi jezi (Ps 80,13 [Ps 80,12 CHR]). Preroki so o uničenju vinograda govorili kot o znaku Božje sodbe, ker se je trta spridila (Iz 5,1-7; Jer 2,21).  

Toda psalmist ne razglablja o razlogih za Božjo sodbo. Zaradi globine Božje milosti je presenečen, da lahko Bog ljudem tako dolgo odreka svojo prisotnost. Napetost med Božjo jezo in sodbo na eni strani in njegovo milostjo in odpuščanjem na drugi strani v psalmistu vzbudi strah, da bo Božja jeza prevladala in popolnoma uničila njegovo ljudstvo (Ps 80,17 [Ps 80,16 CHR]).

`Kako je v Ps 80 uporabljen blagoslov iz 4 Mz 6,22–27?`

Psalmov refren spominja na Aronovo obljubo o Božjih nenehnih blagoslovih, namenjenih njegovemu ljudstvu (4 Mz 6,22-27), in poudarja upanje, da bo Božja milost zmagala nad razlogi za stiske ljudstva: »O Bog, spreobrni nas, razjasni svoje obličje, da bomo rešeni.« (Ps 80,4 [Ps 80,3 CHR]; glej tudi Ps 80,8.20 [Ps 80,7.19 CHR])

Hebrejska beseda za »spreobrniti« v tem primeru izhaja iz besede, ki pomeni »vrniti«. Ta beseda je v Svetem pismu pogosto zapisana, ko Bog vabi svoje ljudstvo, ki je odtavalo od njega, naj se vrne k njemu. Tesno je povezana z zamislijo o kesanju, o odvrnitvi od greha in o vrnitvi k Bogu. »Dal jim bom srce, da me bodo spoznali: da sem Gospod. Oni bodo moje ljudstvo in jaz bom njihov Bog, ko se vrnejo k meni z vsem srcem.« (Jer 24,7)  

`Kako si sam izkusil kesanje kot vrnitev k Bogu?`