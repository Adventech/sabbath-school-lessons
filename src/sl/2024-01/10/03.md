---
title: 'Spominjanje preteklosti in hvalnica Bogu'
date: 04/03/2024
---

`Kateri zgodovinski dogodki in nauki so poudarjeni v Ps 105?`

V Ps 105 so zapisani ključni dogodki, ki so oblikovali zavezni odnos med Gospodom in njegovim ljudstvom, Izraelom. Psalm se osredotoča na Božjo zavezo z Abrahamom, da bo njemu in njegovim potomcem dal obljubljeno deželo, ter na to, kako je bila ta obljuba, ki je bila potrjena tudi Izaku in Jakobu, uresničena po Jožefu, Mojzesu in Aronu ter med zavojevanjem kanaanske dežele. Psalm vliva upanje Božjemu ljudstvu vseh generacij, ker Božja čudovita dela govorijo o njegovi nespremenljivi ljubezni do njegovega ljudstva vseh časov (Ps 105,1-5.7.8).

Ps 105 spominja na Ps 78 (glej včerajšnji nauk): oba izpostavljata, da je bil Bog v preteklosti zvest svojemu ljudstvu. S tem poveličujeta Boga in spodbujata ljudi k zvestobi. V nasprotju s Ps 78 pa Ps 105 ne omenja preteklih napak Božjega ljudstva. Namen tega psalma je drugačen.

V Ps 105 je zgodovina podana skozi življenje največjih Izraelovih očakov, pri čemer je izpostavljeno Božje vodstvo in to, kako so očaki potrpežljivo prenašali stiske, ki so jih doletele. Njihova vztrajnost in zvestoba Bogu sta bili bogato nagrajeni. Zato Ps 105 vabi ljudi, naj posnemajo vero očakov in z zaupanjem čakajo Božjo rešitev ob pravem času.

Ps 105 ima značilnosti hvalnice (Ps 105,1-7), kar namiguje na to, da mora Božje ljudstvo poznati svojo zgodovino, če želi resnično hvaliti Boga. Zgodovina potrjuje našo vero in nam daje nešteto razlogov za slavljenje Boga.

Častilci so imenovani »Abrahamov zarod« in »Jakobovi sinovi« (Ps 105,6), s čimer je nakazano, da so izpolnitev Božje obljube Abrahamu, da bo iz njega izšel mogočen narod (1 Mz 15,3-6). Psalmist izpostavi povezanost med očaki in naslednjimi rodovi Božjega ljudstva. Poudari, da se »po vsej zemlji vršé njegove sodbe« (Ps 105,7 CHR). S tem opomni častilce, naj ne pozabijo, da je »naš Bog« vrhovni Gospod vsega sveta ter da sta njegova ljubezen in dobrota namenjeni vsem ljudem (Ps 96,1; Ps 97,1). To je nedvoumen poziv k zvestobi vsakemu rodu vernikov.

`Kako se lahko adventisti sedmega dne vidimo kot del skupine od Abrahama naprej? (Gal 3,29) Katerih naukov bi se morali naučiti iz te skupne zgodovine?`