---
title: 'Gospodova zvestoba'
date: 03/03/2024
---

Katera tri zgodovinska obdobja so izpostavljena v Ps 78? Katere ponavljajoče se nauke je psalmist Asaf izluščil iz vsakega obdobja?

Ob pregledu Izraelove zgodovine izstopata Božja zvestoba in Izraelova nezvestoba. Izraelci bi morali svoje otroke poučiti, naj ne ponavljajo napak svojih prednikov, temveč naj zaupajo Bogu in ostanejo zvesti njegovi zavezi. Psalmist je zgodovino uporabil kot priliko (Ps 78,2), kar pomeni, da bi morali ljudje globoko premisliti o sporočilu psalma in v njem poiskati sporočilo zase. Ps 78,2 je preroška slika Jezusovega učenja v prilikah (Mt 13,34.35).

Ta psalm govori tudi o izhodu iz Egipta (Ps 78,9-54), o bivanju v Kanaanu (Ps 78,55-64) in o Davidovem času (Ps 78,65-72). Govori o slavnih Gospodovih delih in o posledicah prestopanja Božje zaveze. Izraelova zgodovina beleži veliko oblik neposlušnosti Bogu, od katerih najbolj izstopa malikovanje (Ps 78,58).

Psalmist je izpostavil korenino Izraelove nezvestobe: pozabili so, kaj je Bog naredil zanje; niso zaupali Bogu, temveč so ga preizkušali (Ps 78,18.41.56). Upirali so se mu in niso izpolnjevali njegove postave – niso se držali zaveze in pričevanj (Ps 78,10.37.56). Ko je psalmist izpostavil oblike nezvestobe Bogu, je s tem namignil, da je zavrnitev Izraela posledica enega glavnega greha – ljudstvo ni zaupalo Gospodu (Ps 78,7.8).

Med branjem psalma nas preseneti nenehna trdovratnost ljudstva in njihova duhovna slepota v nasprotju z Gospodovo brezmejno potrpežljivostjo in milostjo. Kako to, da se je vsak novi rod učil tako počasi?

Preden postanemo preveč obsojajoči, bi morali razmisliti o sebi. Ali ne pozabimo hitro preteklih Božjih čudežev in zanemarimo njegove zavezne zahteve? Psalm ne spodbuja ljudi, naj se zanašajo na svoja dela. Namesto tega kaže nesmiselnost človeške volje, če ne temelji na nenehnem zavedanju Božje zvestobe in sprejemanju njegove milosti. Neuspešne bitke Božjega ljudstva (Ps 78,9.62-64) pojasnjujejo nauk tega psalma: človeški napori brez zvestobe Bogu so obsojeni na neuspeh.

`Kaj ste se naučili oziroma kaj bi se morali naučiti iz svojih preteklih napak?`