---
title: 'Gospodova nadvlada v zgodovini'
date: 07/03/2024
---

`Kateri zgodovinski dogodki in nauki so poudarjeni v Ps 135?`

Ps 135 poziva Božje ljudstvo, naj časti Gospoda za njegovo dobroto in zvestobo, ki se razodevata po njegovem stvarstvu (Ps 135,6.7), Izraelovi zgodovini v času izhoda iz Egipta (Ps 135,8.9) ter osvajanju obljubljene dežele (Ps 135,10-12).

Gospod je pokazal svojo milost s tem, ko je Izraelce izbral za svojo posebno lastnino (Ps 135,4). Besedna zveza »posebna lastnina« izraža posebni odnos med Gospodom in njegovim ljudstvom (5 Mz 7,6-11; 1 Pt 2,9.10). Izbira Izraela je temeljila na vzvišeni Gospodovi volji, zato Izrael nima utemeljenega razloga, da bi se počutil večvrednega v primerjavi z drugimi ljudstvi. Ps 135,6.7 kaže, da se Gospodovi vzvišeni nameni za svet niso začeli z Izraelom, temveč s stvarjenjem. Zato bi moral Izrael ponižno izpolniti nalogo, ki mu je bila dodeljena v Božjem načrtu zveličanja za ves svet.

Spomin na Božja veličastna dela v dobro njegovega ljudstva (Ps 135,8-13) doseže vrhunec v obljubi, da bo Bog »sodil« svoje ljudstvo in bo sočuten z njim (Ps 135,14). Sodba tukaj pomeni Božjo oprostitev zatiranih in revežev (Ps 9,5 [Ps 9,4 CHR]; Ps 7,9 [Ps 7,8 CHR]; Ps 54,3 [Ps 54,1 CHR]; Dan 7,22). Obljuba govori o tem, da bo Gospod podprl svoje ljudstvo in ga branil (5 Mz 32,36). Cilj Ps 135 je spodbuditi ljudstvo, naj zaupa Gospodu in ostane zvesto zavezi z njim.

Gospodova zvestoba ljudstvu spodbudi psalmista, da izpostavi ničevost malikov in poudari Gospodovo vzvišenost (Ps 135,15-18). Oboževalci malikov so tako nemočni in brezupni kot njihovi maliki (Ps 135,18). Ta psalm želi pokazati, da je treba Boga slaviti kot Stvarnika in Zveličarja njegovega ljudstva. To je na čudovit način izraženo v dveh različicah četrte zapovedi (2 Mz 20,8-11 in 5 Mz 5,12-15). Ker je Božja moč v stvarjenju in zgodovini edinstvena, se mora Božje ljudstvo zmeraj zanašati nanj in častiti samo njega. Kot naš Stvarnik in Odrešenik je samo On vreden čaščenja. Čaščenje česar koli ali kogar koli drugega je malikovanje.

`Kako se lahko prepričamo, da v svojem življenju nimamo malikov? Zakaj je malikovati lažje, kakor morda mislimo?`