---
title: 'Spominjanje preteklosti in kesanje'
date: 05/03/2024
---

`Kateri zgodovinski dogodki in nauki so poudarjeni v Ps 106?`

Tudi Ps 106 govori o glavnih dogodkih Izraelove zgodovine: o izhodu iz Egipta, bivanju v puščavi in življenju v Kanaanu. Izpostavlja ostudne grehe očetov, ki so dosegli vrhunec v rodu, ki je bil izgnan iz domovine. Ta psalm je bil skoraj zagotovo napisan, ko je bil izraelski narod v Babilonu ali pa po njihovi vrnitvi v domovino. Psalmist je po navdihu Svetega Duha za Božje ljudstvo obnovil te zgodovinske dogodke in nauke, ki bi se jih morali naučiti iz njih.

Tudi ta psalm izpostavlja Božjo zvestobo njegovi zavezi milosti, po kateri je v preteklosti reševal svoje ljudstvo (Ps 106,45). Izraženo je upanje, da bo Bog spet pokazal svojo naklonjenost skesanemu ljudstvu in jih zbral »izmed narodov« (Ps 106,47). Prošnja za pomoč ni le želja, temveč molitev vere, ki temelji na pretekli izkušnji, saj je Bog v preteklosti že večkrat rešil svoje ljudstvo (Ps 106,1-3). Temelji pa tudi na Božji stanovitni zvestobi zavezi, ki jo je sklenil s svojim ljudstvom.

Spominjanje Izraelovih preteklih neuspehov v Ps 106 je neločljiv del priznavanja grehov in zavedanja, da niso nič boljši od svojih očetov. Sedanji rod priznava, da je celo hujši od prednikov, ker je vedel, kaj se je zgodilo preteklim rodovom zaradi njihovih grehov, ter poznal Božjo neskončno potrpežljivost in milost. Bog je rešil njihove prednike, čeprav so v preteklosti namerno hodili po slabih poteh. Če je to veljalo zanje, pomislite, koliko bolj velja za nas, ki smo po Jezusu in križu prejeli razodetje Božjega značaja in zveličavne milosti!

Dobra novica Ps 106 je, da Božja neomajna ljubezen vedno premaga grehe ljudstva (Ps 106,8-10.30.43-46). Mojzesova in Pinehasova vloga pri odvračanju Božje jeze kaže na pomen Kristusovega posredovanja za vernika. Samo osebna izkušnja Božje milosti lahko spremeni preteklo zgodbo v našo zgodbo.

`V Ps 106,13 piše: »Hitro so pozabili njegova dela, niso čakali na njegov nasvet.« Zakaj se to hitro lahko zgodi tudi nam?`