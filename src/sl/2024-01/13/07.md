---
title: 'Za globlje proučevanje'
date: 29/03/2024
---

V knjigi Pot h Kristusu preberite poglavje »Rast v Kristusu«.

Psalmi nas goreče spodbujajo, naj čakamo Gospoda. »Molčé se naslanjaj na Gospoda in čakaj ga strpljivo.« (Ps 37,7 CHR) Kadar se nam čakanje zdi obremenjujoče, negotovo in osamljeno, se spomnimo učencev na dan Jezusovega odhoda v nebesa (Apd 1,4-11). Jezus je bil pred njihovimi očmi vzet v nebo, oni pa so ostali na zemlji in pričakovali njegov prihod nekje v prihodnosti. Kdo je kdaj čutil močnejše hrepenenje po Božjem blagoslovu kakor učenci tistega dne? Zagotovo so si na vso moč želeli, da bi jih Gospod vzel s seboj. Toda naročeno jim je bilo čakati na izpolnitev Očetove obljube in Jezusovo vrnitev. Če mislimo, da sta učence zajela obup in razočaranje, se motimo. Vrnili so se v Jeruzalem in naredili točno to, kar jim je naročil Jezus – čakali so na dar Svetega Duha in z močjo oznanjevali evangelij svetu (Apd 1,12-14; Apd 2).

Naročilo našega Gospoda, naj čakamo nanj, je nemogoče izpolniti, razen če je Sveti Duh v nas opravil svoje delo. Naj bo človeška vnema še tako velika, ne more zdržati obremenitve, ki jo čakanje nalaga krhkemu jazu. Samo ena stvar bo zdržala obremenitev – življenje v Jezusu Kristusu oziroma osebni odnos z njim. »Če torej Kristus prebiva v našem srcu, bo vplival na nas, da hočemo in delamo (Flp  2,13), kakor je njegova dobra volja. Delali bomo tako, kakor je delal On. Razodevali bomo enakega duha. Če ga ljubimo in ostajamo v njem, bomo rastli ›vanj, ki je glava, Kristus‹ (Ef 4,15).« (Ellen G. White: Pot h Kristusu, str. 63) Med čakanjem na Gospoda bomo v psalmih našli mir in zadovoljstvo. Božje in naše srce se vsak dan srečujeta v naših molitvah in pesmih.

**Vprašanja za pogovor**

`1.	Zakaj je čakanje pomembno za naše duhovno življenje? Pogovorite se o izkušnji čakanja svetopisemskih junakov. Kako je čakanje očistilo in okrepilo njihovo vero? Rim 4,19-22; Heb 11.`

`2.	Kaj je konec našega čakanja? (Ps 37,34-40). Kaj nam je obljubljeno, ko se bodo vse stvari končno rešile? Kakšno upanje lahko črpamo iz teh psalmov na primer o pravici, ki je v tem življenju tako primanjkuje?`

`3.	Zakaj je čakanje mrtvih na Jezusa skoraj končano? (Prd 9,5). Kakšno upanje nam vliva ta odgovor?`  