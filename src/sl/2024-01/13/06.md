---
title: 'Zjutraj pride vriskanje'
date: 28/03/2024
---

`Kateri del dneva v simboličnem smislu predstavlja čas Božjega odrešenja in zakaj? Ps 5,4 (Ps 5,3 CHR); Ps 30,6 (Ps 30,5 CHR); Ps 49,15 (Ps 49,14 CHR); Ps 59,17 (Ps 59,16 CHR); Ps 92,3 (Ps 92,2 CHR); Ps 119,147; 2 Pt 1,19; Raz 22,16`

V psalmih je jutro običajno čas pričakovanja Božjega odrešenja. Jutro razodene Božjo naklonjenost in konča dolgo noč obupa in težav (Ps 130,5.6). V Ps 143 Božje odrešenje spremeni trenutno temino smrti (Ps 143,3) v luč novega jutra (Ps 143,8) in pogrezanje v jamo (Ps 143,7) v prebivanje v »ravni deželi« (Ps 143,10).

`Kaj se je zgodilo tisto jutro, o katerem govori Mr 16,1-8, in zakaj je to tako pomembno za nas?`

Jutro Jezusovega vstajenja je odprlo pot večnemu jutru Božjega zveličanja vsem, ki verujejo v njegovo ime. Jezusovi učenci so ob srečanju z vstalim Gospodom doživeli polno moč obljube, zapisane v Ps 30,6 (Ps 30,5 CHR): »[Z]večer se naseli jokanje, proti jutru pa pride vriskanje.« Samo zaradi Božje naklonjenosti in brezpogojne ljubezni se lahko naš jok spremeni v veselje (Ps 30,6.8 [Ps 30,5.7 CHR]).

Kakor zvezda danica naznani rojstvo novega dne, tako vera v Božjih otrocih naznanja novo resničnost večnega življenja (2 Pt 1,19). Jezus je imenovan »bleščeča jutranja zvezda« (Raz 22,16), ki jo željno pričakujemo, saj naznanja vzpostavitev Jezusovega kraljestva, v katerem ne bo noči, zla in smrti (Raz 21,1-8.25). Navsezadnje prav po tem najbolj hrepenimo; to je tisto, kar pričakujemo, ko govorimo o čakanju Gospoda. Gotovo se splača čakati!

»Nad odprtim Jožefovim grobom je Kristus zmagoslavno razglasil: ›Jaz sem vstajenje in življenje.‹ Te besede je lahko izgovorilo samo Božanstvo. Vsa ustvarjena bitja živijo zaradi Božje volje in moči. So odvisni prejemniki življenja od Boga. Od najvišjega serafa do najnižjega živega bitja se vsi napajajo iz Vira življenja. Samo On, ki je eno z Bogom, je lahko rekel: ›Oblast imam, da ga dam, in oblast imam, da ga zopet vzamem‹ (Jn 10,18 CHR). Kristus je v svoji božanskosti imel moč raztrgati okove smrti.« (Ellen G. White: Jezusovo življenje, str. 690)

`Smrt je vtkana v naše celice že ob rojstvu. Kaj nam glede začasnosti smrti obljublja Jezusovo vstajenje? Zakaj ne smemo nikoli pozabiti, da je smrt za nas samo začasna?`