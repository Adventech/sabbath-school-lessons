---
title: 'Prinašanje snopov'
date: 26/03/2024
---

`Preberi Ps 126. Kaj daje moč in upanje Božjemu ljudstvu? Kako lahko ta psalm uporabimo v svojem življenju?`

Božje čudežne rešitve v preteklosti so za Božje ljudstvo neizčrpen vir spodbude in so vzrok njihovega upanja za prihodnost. Pretekla rešitev je bila tako čudovita, da bi jo lahko opisali kot izkušnjo »uresničenih sanj« (Iz 29,7.8). Zapazimo, da je rod, ki v Ps 126 slavi Gospoda za rešitev njegovega ljudstva iz sužnosti (Ps 126,1), trenutno tudi sam zasužnjen (Ps 126,4).

Toda pretekla sreča in olajšanje sta podoživeta v pesmih in vključena v sedanjo izkušnjo. Novi rodovi so svetopisemsko zgodovino ohranjali živo, s tem ko so sebe prištevali mednje, ki so te dogodke izkusili iz prve roke. Živa vera ohranja spomin na Božja mogočna dejanja za njegovo ljudstvo v preteklosti kot nekaj, kar je Gospod naredil za nas, in ne kot nekaj, kar je naredil samo zanje (za pretekle rodove vernih).

V resnici spomin na preteklost vzbuja novo upanje za sedanjost. Podoba hudournikov v južni deželi (Ps 126,4 eku) je mogočna prispodoba za Božje nenadno in mogočno posredovanje za njegovo ljudstvo. Na skrajnem jugu Judeje je bilo suho puščavsko območje. Potoki so nastali nenadoma; med deževnim obdobjem so se v zelo kratkem času napolnili z deročo vodo. Zgodnji in pozni dež sta bila ključnega pomena za dober pridelek (5 Mz 11,14; 5 Mz 28,12). Podobno je tudi opis sejanja v solzah in žetve v veselju (Ps 126,5.6) mogočna obljuba Božjega vodstva iz težke sedanjosti v srečno prihodnost.

Konec žetvenega obdobja je bil čas, ko so hebrejski romarji prinesli prvine pridelka v Božji tempelj v Jeruzalemu (2 Mz 34,22.26). Tema žetve je ljudem takratnega časa posredovala bogat duhovni nauk. Kakor je težko delo sejanja in oskrbovanja polj, sadovnjakov in vinogradov nagrajeno z veseljem ob obilni žetvi, tako bodo tudi sedanje stiske Božjemu ljudstvu na koncu časa prinesle veselje zveličanja. Podoba obilne žetve kaže na Božjo obnovo njegovega kraljestva na zemlji ob drugem Kristusovem prihodu (Am 9,13-15; Mt 9,37). Toda tudi tukaj ne gre brez čakanja – počakati moramo na sadove svojega dela.

`Spomni se časa, ko si v svojem življenju ali v življenju drugih jasno in nedvoumno videl Gospodovo delovanje. Kako lahko iz teh izkušenj črpaš upanje ne glede na to, s čim se trenutno soočaš?`