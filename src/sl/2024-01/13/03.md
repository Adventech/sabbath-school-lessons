---
title: 'Kakor otrok v naročju svoje matere'
date: 25/03/2024
---

`Kaj nas Ps 131 uči o našem odnosu z Bogom?`

Božje ljudstvo živi v svetu, ki vpliva na zveste, v svetu, ki je poln skušnjav in stisk, s katerimi se soočajo skoraj vsi. Sveže prepričanje, da je Božji otrok in da je za svoje življenje odvisen od Boga, potolaži psalmista in ga spodbudi k priznanju, da njegov ponos nima nobene vrednosti. Ponos je varljiv, ker povzroči, da postane posameznik osredotočen nase in ni zmožen videti preko sebe. Ponosni človek je slep za višjo Božjo resničnost.

Toda pravični svoj pogled usmerjajo v Boga (Ps 123,1.2). Zavedanje o Božji veličini jih dela ponižne ter jih osvobaja ničevih ambicij in osredotočenosti nase. Psalmist prizna, da se ne poganja za velikimi dejanji, ki so čudovitejša od njega (Ps 131,1). S temi izrazi je opisano Božje delo na svetu, ki presega človeško dojemanje. Sodobna znanost nam je pokazala, da so lahko celo »najpreprostejše« stvari neverjetno zapletene in vsaj za zdaj daleč presegajo naše razumevanje. V resnici gre pri tem za veliko ironijo: bolj kot spoznavamo fizični svet, večje skrivnosti odkrivamo.

Prispodoba, zapisana v Ps 131,2 (»kakor otrok v naročju svoje matere«), govori o človeku, ki najde mir v Božjem objemu. Kaže na ljubeč odnos, ki ga ima otrok s svojo materjo v različnih obdobjih svojega mladega življenja.

Bog nas je »odstavil« od ambicij in ponosa, ki nas ne morejo vzdrževati, ter nam dal jesti trdo hrano, kar pomeni uresničevati »voljo tistega, ki me je poslal« in dokončati »njegovo delo« (Jn 4,34; glej tudi Heb 5,12-14). Otroško zaupanje, ki je omenjeno v Ps 131, je v resnici zrela vera, ki je bila preizkušana in preverjena v življenjskih stiskah. Posameznik s takšno vero je spoznal, da je Bog zvest in vdan temu, kar pravi v svoji besedi.

Psalmist se na koncu osredotoči na blaginjo Božjega ljudstva. Pozvani smo, da svojo izkušnjo z Bogom uporabimo za krepitev cerkve. To, kar smo se v svojem življenju naučili o Božji zvestobi in dobroti, lahko povemo drugim, ki jim je iz kakršnega koli razloga morda še vedno težko verovati. O Kristusu lahko pričamo v svoji cerkvi, saj so tudi tam ljudje, ki morda še nimajo osebne izkušnje z njim.

`»Resnično, povem vam: Če se ne spreobrnete in ne postanete kakor otroci, nikakor ne pridete v nebeško kraljestvo!« (Mt 18,3) Kaj nam Jezus sporoča s to vrstico? Kaj vse zajema ta misel?`