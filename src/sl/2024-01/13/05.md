---
title: 'Božji sobotni počitek'
date: 27/03/2024
---

`Katera dva vidika sobotnega dne sta poudarjena v pesmi za sobotni dan? Ps 92`

Slavljenje Boga za veličastna dela njegovih rok (Ps 92,5.6 [Ps 92,4.5 CHR]) in opis pravičnega človeka (Ps 92,13-15 [Ps 92,12-14 CHR]) jasno kažeta na stvarjenje – na prvi vidik, ki ga obeležuje sobota. Poleg tega psalm povzdiguje Boga za njegovo zmago nad sovražniki in ga predstavlja kot pravičnega (Ps 92,8-16 [Ps 92,7-15 CHR]). S tem je poudarjen drugi vidik sobote – osvoboditev od zla (5 Mz 5,12-15). Tako Ps 92 povzdiguje Boga za njegovo stvarjenje v preteklosti in vzdrževanje sveta v sedanjosti. To nas usmerja na končno upanje – na Božji mir in red, ki bosta trajala večno.

Ljudje lahko užijejo sobotni počitek, ker je Bog »Najvišji« (Ps 92,2 [Ps 92,1 CHR]). Njegov vzvišen položaj mu daje neprimerljivo prednost pred sovražniki Božjega ljudstva.

A čeprav je »Najvišji«, se ne obotavlja pomagati tistim, ki ga kličejo. Gospodova dela stvarjenja in še posebej odrešitev stvarstva bi morali spodbuditi ljudi, da ga častijo in ljubijo. Navsezadnje življenje na padlem svetu brez upanja na odrešenje ni nekaj, česar bi se lahko posebej veselili. Ljudje ljubimo, trpimo in umremo – brez upanja. Zato slavimo Gospoda ne le kot svojega Stvarnika, temveč tudi kot Odrešenika.

Izraz »sveže olje« kaže na psalmistovo svežo predanost službi Bogu (Ps 92,11 [Ps 92,10 CHR]). Človeka so mazilili z oljem, da bi ga posvetili za določeno nalogo, na primer za kralja ali duhovnika (2 Mz 40,15; 1 Sam 10,1). Psalmist pa je tukaj uporabil neobičajno hebrejsko besedo balal, ki običajno ne opisuje maziljenja Božjih služabnikov, temveč označuje »mešanje« olja z drugimi deli daritve (2 Mz 29,2; 3 Mz 2,4.5). Psalmistova edinstvena raba besede balal namiguje na to, da si je želel biti živa žrtev za Gospoda in se v celoti posvetiti njemu (Rim 12,1).

Ni presenetljivo, da v psalmu, ki govori o soboti, beremo o posvečenju, sobota je namreč znamenje, da Gospod posvečuje svoje ljudstvo (2 Mz 31,13). Omemba palme in libanonske cedre kaže, kako Božje ljudstvo raste v veri in iskreni hvaležnosti za Božje čudovite namene in ljubezen do njih. Sobota je znamenje večne Božje zaveze z njegovim ljudstvom (2 Mz 20,20). Zato je sobotni počitek bistvenega pomena, saj Božjim otrokom daje moč, da z zaupnostjo čakajo na Gospodovo izpolnitev vseh zaveznih obljub (Heb 4,1-10).

`Znova preberi Ps 92. Katero veličastno upanje je podano v tem psalmu? Kako se lahko tolažimo s temi besedami?`