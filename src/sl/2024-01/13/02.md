---
title: 'Poziv k čakanju'
date: 24/03/2024
---

`Kaj naslednja besedila zahtevajo od Božjega ljudstva? Ps 27,14; Ps 37,7.9.34; Ps 39,8 (Ps 39,7 CHR); Ps 40,2 (Ps 40,1 CHR); Ps 69,7 (Ps 69,6 CHR); Gal 5,5; Rim 8,18-25`

Verjetno je eden največjih stresov v življenju stres med čakanjem. Ne glede na to, kje živimo in kakšen je naš življenjski položaj, moramo vsi kdaj čakati. Od čakanja v vrsti pred blagajno do čakanja na izvide – vsi kdaj čakamo in to nam pogosto ni niti malo všeč.

Kako pa je s čakanjem Gospoda? Te zamisli ne najdemo samo v psalmih, temveč povsod v Svetem pismu. Beseda, ki spremlja čakanje, je vztrajnost. Vztrajnost pomeni predanost temu, da se ne bomo vdali strahu pred razočaranjem, da nas Bog iz nekega razloga ne bo dosegel. Vdani Božji otroci se med čakanjem zavedajo, da je Bog zvest in da lahko tisti, ki ga čakajo, zaupajo, da bo On okoliščine, ki smo mu jih predali, rešil na najboljši možni način, čeprav njegovega delovanja ne razumemo vedno.

Čakati Gospoda je več kakor samo vztrajati. Je globoko hrepenenje po Bogu, ki ga lahko primerjamo s hudo žejo v puščavi (Ps 63,2 [Ps 63,1 CHR]). Psalmist čaka na številne Božje blagoslove, toda njegovo hrepenenje po tem, da bi bil čim bliže Bogu, presega vsako drugo željo in potrebo v njegovem življenju.

Kakor smo prebrali v zgoraj navedenem odlomku iz Pisma Rimljanom, Bog in vse stvarstvo čakata na obnovo sveta ter na blaženo srečanje Boga in njegovega ljudstva na koncu časa. Apostol Pavel piše: »Kajti stvarstvo nestrpno hrepeni po razodetju Božjih sinov.« (Rim 8,19)

Kako neverjetna obljuba!

Medtem ko čakamo na končno odrešenje in združitev z Bogom, »celotno stvarstvo vse do zdaj skupno zdihuje in trpi porodne bolečine« (Rim 8,22). Toda Gospod kljub temu v tem trenutku po Svetem Duhu prebiva s svojim ljudstvom.

Med čakanjem smo poklicani pričati (Apd 1,4-8) o načrtu zveličanja, ki bo dosegel vrhunec z novim stvarjenjem. Novo stvarjenje je to, kar pričakujemo; je končna izpolnitev upov adventističnih kristjanov. Že sam naziv »adventisti« vsebuje zamisel o upanju, ki ga pričakujemo. Čakamo in vemo, da naše čakanje ni zaman. Kristusova smrt in vstajenje ob njegovem prvem prihodu sta naše zagotovilo, da bo prišel tudi drugič.

`Kaj trenutno čakaš, da prejmeš od Boga? Kako se lahko naučimo čakati v veri in zaupanju, še posebej takrat, kadar še nismo prejeli tega, za kar molimo?`