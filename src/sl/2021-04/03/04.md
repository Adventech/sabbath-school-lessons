---
title:  Knjiga zaveze
date:   12/10/2021
---

V celotnem Svetem pismu se pojem zaveze (heb. berit) uporablja za opis Božjega odnosa z njegovim ljudstvom, toda ta beseda je v 5. Mojezsovi zapisana tako pogosto, da se ta knjiga imenuje tudi »Knjiga zaveze«.

`Kaj v 5 Mz 5,1-21 kaže na to, da je zaveza (berit) res osrednji pojem te knjige?`

Nedolgo zatem, ko so bili Izraelci rešeni iz Egipta, je Bog na Sinaju z njimi sklenil zavezo; to se je zgodilo tik pred zavzetjem obljubljene dežele. Po 40 let trajajočem tavanju po puščavi, ko so bili spet tik pred obljubljeno deželo, ki je bila osrednja sestavina zavezne obljube (glej 1 Mz 12,7; 2 Mz 12,25), jim je Gospod po Mojzesu spet ponovil deset zapovedi. S tem je želel poudariti, kako pomembno je, da obnovijo svoje zavezne obveznosti.

Da, Gospod bo izpolnil zavezne obljube, ki jih je dal. Toda tudi oni so bili dolžni uresničiti svoj del dogovora: »Naznanil vam je svojo zavezo, ki vam jo je zapovedal izpolnjevati, deset besed; napisal jih je na dve kamniti plošči.« (5 Mz 4,13) Kar je naredil že na Sinaju, je ponovil v Moabu, tik preden so se podali zavzet deželo, ki je bila pred več stoletji obljubljena njihovim očetom kot znak »večne zaveze«, ki je obstajala že pred začetkom sveta.

»Preden so bili postavljeni temelji zemlje, sta se Oče in Sin skupaj zaobljubila odrešiti človeka, če bi ga Satan premagal. Slovesno sta sklenila roke v zaobljubi, da bo Kristus postal porok za človeški rod.« (Ellen G. White, 2020: Jezusovo življenje, str. 733)

`Kako razumeš 5 Mz 5,3?`

Kaj jim je povedal Mojzes? Najverjetneje je želel poudariti dejstvo, da so njihovi očetje preminili in da so čudovite zavezne obljube, ki so jim bile dane, sedaj sklenjene z njimi. Morda jim je Mojzes na ta način želel povedati, naj jim ne spodleti, kakor je spodletelo prejšnji generaciji. Obljube (in obveznosti) zdaj pripadajo njim.

`Zakaj nas pogled na križanega Jezusa zdravi hrepenenja po poviševanju sebe, k čemur smo nagnjeni kot del padlega človeštva? `