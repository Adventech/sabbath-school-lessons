---
title:  Druge prispodobe
date:   14/10/2021
---

Svetopisemska znanost je že zelo zgodaj opazila podobnosti med Izraelovo zavezo z Bogom in drugimi zaveznimi sporazumi med starodavnimi narodi. Ta vzporednica nas ne bi smela presenetiti. Gospod je s svojim ljudstvom ravnal v kontekstu, ki so ga razumeli.

Morda se nam zdi pojem zaveze – zakonitega sporazuma med dvema stranema s pravili in zahtevami – izredno hladen in uraden. Čeprav je ta element moral obstajati (Bog je postavodajalec), ni dovolj širok, da bi zaobjel globino in širino odnosa, ki ga je Bog želel vzpostaviti s svojim ljudstvom. Zato so v 5. Mojzesovi knjigi zapisane še druge prispodobe, s katerimi je ponazorjena zamisel, ki jo prikazuje zaveza med Bogom in Izraelom; njihov namen je dati nove razsežnosti.

`Katere prispodobe so zapisane v 5 Mz 8,5; 14,1 in 32,6.18-20 ter v 5 Mz 4,20 in 32,9? Kako nam pomagajo razumeti odnos, ki ga je Bog želel vzpostaviti in imeti s svojim ljudstvom?`

V vseh primerih opazimo koncept družine, ki bi v idealnih okoliščinah morala biti najtesnejša in najbolj ljubeča vez. Bog si je zmeraj želel s svojim ljudstvom vzpostaviti takšen odnos. Kljub temu da so učenci pred križanjem zavrgli Jezusa, je po vstajenju Marijama dejal: »Ne bojta se! Pojdita in sporočita mojim bratom, naj gredo v Galilejo; tam me bodo videli.« (Mt 28,10) Vstali Kristus je na učence gledal kot na svoje brate. To je primer ljubezni in milosti, izkazane ljudem, ki si tega gotovo niso zaslužili. V resnici je prav to že ves čas bistvo Božjega odnosa s človeštvom: milost in ljubezen, izkazani ljudem, ki si ju ne zaslužijo.

`Kakšen je tvoj odnos z Bogom? Kako ga lahko poglobiš? Kako se lahko naučiš ljubiti Boga in obenem razumeti svoje zavezne obveznosti (poslušnost zakonu)? Zakaj ta dva pojma nista protislovna, temveč se dopolnjujeta? `