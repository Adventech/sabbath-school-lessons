---
title:  Njegovo posebno ljudstvo
date:   13/10/2021
---

Težko si predstavljamo, kakšen je bil svet med Izraelovim potovanjem po puščavi. Če so od velikih kraljestev ostale le ruševine (če sploh), kaj lahko vemo o mnogih manjših poganskih narodih, ki so živeli sočasno z Izraelom?

V resnici ne prav veliko, toda eno je gotovo: ta ljudstva so globoko zabredla v poganstvo, mnogoboštvo in nekatere izredno škodljive običaje, celo žrtvovanje otrok. Poskušajte si zamisliti, kako škodljivi in zli sta bili kultura in religija, da so ljudje v imenu nekega boga pobijali lastne otroke!

Nič nenavadnega ni, da je Gospod vso zgodovino svoje ljudstvo vedno znova svaril pred običaji okoliških narodov. »Ko prideš v deželo, ki ti jo daje Gospod, tvoj Bog, se nikar ne úči posnemati gnusobe tistih narodov!« (5 Mz 18,9)

Bog je Izraelce poklical izpolnit posebno nalogo. S sklenitvijo zaveze z njim naj bi postali posebno ljudstvo, priča svetu o edinem Bogu – Bogu, ki je ustvaril nebesa in zemljo.

`Kako je v 5 Mz 26,16-19 povzet zavezni odnos med Bogom in Izraelom? Kako bi se morala v tem, kakšno ljudstvo naj bi postali, kazati njihova zvestoba zavezi? Katerih naukov se lahko iz tega naučimo zase?`

Kako osupljivo, da je Mojzes te štiri vrstice začel z besedo »danes«, kakor da bi želel reči: »prav zdaj« ti Bog znova ukazuje narediti te reči (to besedo je ponovil še v 17. vrstici). Ves čas jim je govoril, kaj vse naj naredijo. Videti je, kakor da jim želi reči, naj se ta trenutek znova odločijo biti zvesto, sveto in posebno ljudstvo, kar je bil v resnici osrednji razlog njihovega obstoja kot zaveznega naroda. Bili so sveto ljudstvo, narod, ki pozna pravega Boga ter resnico o njem in njegovem načrtu za človeštvo. V pravem smislu niso imeli le »sedanje resnice«, temveč so jo morali na svoj način tudi poosebljati, dokler ne bo prišel Jezus, ki je »resnica« (Jn 14,6).

`Zakaj je pomembno, da se že »danes« predamo Bogu in njegovim zaveznim zahtevam?`