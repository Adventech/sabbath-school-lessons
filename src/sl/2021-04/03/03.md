---
title:  Zaveza in Izrael
date:   11/10/2021
---

Ne boš prišel in si vzel njihove dežele v last zaradi svoje pravičnosti in zaradi iskrenosti svojega srca, temveč zaradi krivičnosti teh narodov jih bo Gospod, tvoj Bog, pregnal izpred tebe in da uresniči besedo, ki jo je Gospod prisegel tvojim očetom, Abrahamu, Izaku in Jakobu. 5 Mz 9,5; glej tudi 5 Mz 9,27

`Kako se v zgornji vrstici odraža resničnost zaveznih obljub?`

Tudi tukaj opazimo, da gre za zavezo milosti: Bog je deloval v korist ljudstva, čeprav je nenehno delalo napake. (Gotovo tako deluje tudi evangelij.) Zaradi obljube, ki jo je Bog sklenil z očaki, je izkazal milost tudi prihodnjemu rodu.

Mojzes se je pri ravnanju z ljudstvom, kateremu so bile dane zavezne obljube, pogosto navezal na obljube, dane njihovim očetom.

`Kako nam 2 Mz 2,24; 2 Mz 6,8 in 3 Mz 26,42 pomagajo razumeti delovanje zaveznih obljub?`

Izhod iz Egipta, mogočen simbol Božje odrešujoče milosti, je tudi temeljil na zavezi, ki jo je Gospod sklenil z njihovimi očeti. To pomeni, da so bile obljube dane že pred rojstvom upravičencev zaveze. Tako so brez lastnih zaslug doživeli obljubljeno rešitev, ki jo je Bog uresničil zanje po čudežih in dogodkih, ki so spremljali njihov izhod iz Egipta.

Seveda to še ni bil konec. Iz Egipta so šli – kam? Da, proti Sinaju, kjer je bila zaveza »uradno« sklenjena (glej 2 Mz 20). V njenem središču sta bila evangelij in zakon – deset zapovedi, ki so jih bili pozvani izpolnjevati. To je bil znak njihovega zaveznega odnosa z Gospodom, ki jih je že odrešil (evangelij). V 5. Mojzesovi beremo, da so bili Izraelci vedno znova spodbujeni k izpolnjevanju zakona, saj je bil to njihov del zaveze, potrjene na Sinaju.

`Kakšno vlogo bi moral imeti Božji zakon v našem življenju (pomnite, da smo bili rešeni po milosti)? Zakaj je v naši izkušnji z Bogom ta zakon tako zelo pomemben?`