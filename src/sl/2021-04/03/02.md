---
title:  Zaveza in evangelij
date:   10/10/2021
---

Zaveza in evangelij v celotnem Svetem pismu hodita z roko v roki. Čeprav je zamisel o zavezi obstajala že pred izraelskim narodom (na primer zaveza z Noetom) in je bila obljuba dana še pred Izraelovim obstojem, se je jasno kazala v Božjem ravnanju z njegovim ljudstvom, začenši z Izraelovimi očaki.

Evangelij je bil od vsega začetka osrednja resnica zaveze; sporočal je, da lahko zveličanje prejmemo samo po veri.

`Katero zavezno obljubo je Bog dal Abramu in kako se je v njej odražal evangelij? 1 Mz 12,1-3; 1 Mz 15,5-18; Rim 4,1-5`

Abraham je veroval Bogu in njegovim obljubam, zato je bil spoznan za pravičnega. Ta izjava pa ni pomenila poceni milosti: Abraham si je prizadeval s poslušnostjo izpolniti svoj del zaveze, kakor vidimo v 1 Mz 22 (dogodek na gori Moriji), čeprav se mu je njegova vera štela v pravičnost (Rim 4,5). Zato je apostol Pavel čez mnogo stoletij Abrahama postavil za zgled tega, kaj pomeni živeti po zaveznih obljubah, ki jih je Bog dal svojemu ljudstvu.

S to temo je prepredeno celotno Sveto pismo. Pavel jo je znova omenil v Gal 3,6 in tam citiral 1 Mz 15,6, ki govori o Abrahamovi veri, ki mu je bila šteta v pravičnost. S tem se je navezal na obljubo, ki je bila najprej dana Abramu – da bodo po njegovem semenu blagoslovljeni vsi narodi (Gal 3,8-9). Zavezne obljube veljajo za vse, tako Jude kakor pogane, »ki verujejo« (Gal 3,7) in so opravičeni po veri, brez del postave, čeprav jih zaveza zavezuje k poslušnosti postavi.

Tudi Jeremija je o novi zavezi govoril v kontekstu zakona: »To je namreč zaveza, ki jo bom sklenil z Izraelovo hišo po tistih dneh, govori Gospod: Svojo postavo bom dal v njihovo notranjost in v njih srce jo bom zapisal. Jaz bom njihov Bog in oni bodo moje ljudstvo.« (Jer 31,33) Opazimo, da je jezik te vrstice podoben 3. Mojzesovi knjigi: »Med vami bom hodil in bom vaš Bog, vi pa boste moje ljudstvo.« (3 Mz 26,12)

`Kako se zavezna zamisel zakona in evangelij sklada s troangelskim sporočilom, ki je Božje zadnje opozorilo svetu (Raz 14)?`