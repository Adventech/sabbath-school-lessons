---
title:  Za globlje proučevanje
date:   01/10/2021
---

Theodicy of Love: Cosmic Conflict and the Problem of Evil (Teodiceja ljubezni: Vesoljni spopad in težava zla) adventističnega avtorja Johna Peckhama je poglobljena in premišljeno zasnovana knjiga na temo vélikega boja; temelji na zamisli, da je Bog ljubezen. Dejstvo, da je knjigo izdala neadventistična založba, kaže, kako lahko kvalitetna svetopisemska znanost razodene resničnost vélikega spopada, kakor je predstavljen v Svetem pismu.

»Na kratko: zagovarjam stališče, da je v središču vesoljnega spora (ustrezno razumljena) Božja ljubezen in da je Božja predanost temu, da ljubi, zadostni razlog za to, da dovoli zlo, kar ima pomembne posledice za razumevanje božanske previdnosti, ki deluje znotraj tega, kar sam imenujem zavezna pravila spopada.« (John C. Peckham, Theodicy of Love: Cosmic Conflict and the Problem of Evil (Grand Rapids, MI: Baker Academic, 2018), str. 4)

»Odlok, naj Izrael štirideset let ne stopi v Kanaan, je povzročil grenko razočaranje za Mojzesa in Arona, Kaleba in Jozueta. Pa vendar so božansko odločitev sprejeli brez mrmranja. Tisti, ki pa so se pritoževali nad Božjim ravnanjem z njimi in izjavili, da se bodo vrnili v Egipt, so jokali in na veliko žalovali, ko jim je bil odvzet blagoslov, ki so ga do tedaj zaničevali. Pritoževali so se brez razloga, zdaj pa jim je Bog dal razlog za jok. Če bi bili jokali zaradi svojega greha, ko jim je bil zvesto prikazan, ta kazen ne bi bila izrečena. Ker pa so jokali zaradi sodbe, njihova žalost ni bila spokorjenje in ni mogla zagotoviti umika njihove kazni.« (Ellen G. White, 1997: Očaki in preroki, str. 297)

**Vprašanja za pogovor**

`1.	Pogovorite se o vprašanju svobodne volje in ljubezni. Zakaj mora biti resnična ljubezen zmeraj izkazana prostovoljno? Zaradi trpljenja na svetu bi kdo morda trdil, da se ljubezen ni izplačala. Kako bi se odzval na takšno stališče?`

`2.	Če Sveto pismo pravi, da je poslušnost ključnega pomena, kaj je potem legalizem? Kateri dejavniki lahko prizadevanja za zvestobo Bogu, njegovi Besedi in zapovedim spremenijo v legalizem?`

`3.	V razredu se pogovorite o vprašanju na koncu torkovega nauka – o vzporednicah med starim Izraelom in krščansko adventistično cerkvijo. Katere so te vzporednice in zakaj so relevantne za nas?`