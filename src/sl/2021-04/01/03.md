---
title:  Padec in potop
date:   27/09/2021
---

Skoraj vsak šoloobvezen otrok je slišal zgodbo o jabolku, ki je padlo na glavo Isaacu Newtonu. Tako je odkril gravitacijo. Ali mu je jabolko res padlo na glavo ali ne, ni ključnega pomena; pomembno je, da je njegov pronicljiv um razumel, da ista sila, ki je povzročila padec jabolka (gravitacija), drži Luno v orbiti okoli Zemlje in Zemljo v orbiti okoli Sonca itd.

To je bilo pomembno, saj je mnogo ljudi več stoletij verjelo, da so zakoni, ki vladajo vesolju, drugačni od zakonov, ki vladajo Zemlji. Newton je dokazal, da je to prepričanje napačno.

Z odkritjem je doprinesel k razumevanju naravnih zakonov, toda enaka načela veljajo tudi v primeru moralnih zakonov. Enaka svoboda, neločljivo povezana z ljubeznijo, ki je vodila v Luciferjev padec v nebesih, je vodila tudi v padec človeštva na Zemlji.

`Kako te vrstice o popolnih ljudeh v popolnem okolju, ki jih je ustvaril popoln Bog, razodevajo mogočno resnico o svobodi, ki je neločljivo povezana z ljubeznijo? 1 Mz 2,16-17; 1 Mz 3,1-7 `

Po padcu v greh so se stvari samo še slabšale, celo do te točke, da je Gospod rekel, da »je vse mišljenje [človeka] in hotenje njegovega srca ves dan le hudobno« (1 Mz 6,5). Če so bile njihove misli hudobne, so bila gotovo takšna tudi njihova dejanja, dokler se stvari niso tako močno poslabšale, da je Gospod s potopom uničil ves svet. V nekem smislu je človeštvu dal priložnost začeti znova. Toda kakor je razvidno iz zgodbe o babilonskem stolpu (1 Mz 11,1-9), so ljudje še vedno vztrajali v uporu proti Bogu. »Nekaj prostorov delno dokončanega stolpa so uporabili za bivališča graditeljev, druge oddelke pa so sijajno okrasili in olepšali ter posvetili malikom. Ljudje so se veselili svojega uspeha in hvalili zlate in srebrne bogove ter sami sebe postavljali proti Vladarju nebes in zemlje.« (Ellen G. White, 1997: Očaki in preroki, str. 81) Bog je pomešal njihov jezik in padlo raso razpršil po vsem planetu.

`Ves dan bodi pozoren na svoje misli. Kaj ti povedo o stanju tvojega srca?`