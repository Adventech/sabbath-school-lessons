---
title:  Odpadništvo in kazen
date:   30/09/2021
---

»Vse, kar je Gospod govoril, bomo storili« (2 Mz 19,8; glej tudi 2 Mz 24,3.7). Čeprav je ljudstvo nedvomno iskreno želelo izpolniti Gospodove ukaze, pa sveta zgodovina kaže, da se njihova dejanja na žalost vedno znova niso skladala z njihovimi besedami. Kljub temu da so bili izbrano ljudstvo in so prostovoljno stopili v zavezo z Gospodom, niso izpolnili svojega dela dogovora, ki je bil v resnici odvisen od ene same stvari.

`Kateri del zaveze je bil ključen za Izraela? 2 Mz 19,4-5`

Poziv k poslušnosti Bogu in spoštovanju njegovega zakona ni bil takrat nič bolj legalističen kakor je danes (glejte Mt 7,24-27; Jn 14,15; Jak 2,20; Rim 6,11-12), toda Izraelcem je kljub temu vedno znova spodletelo pri izpolnjevanju njihovega dela dogovora.

Zelo hitro – celo v neposredni bližini Sinaja – so postali popolni odpadniki (glejte 2 Mz 32,1-6). Na žalost je bilo videti, da je nezvestoba bolj pravilo kakor izjema, in namesto da bi hitro stopili v obljubljeno deželo, so 40 let tavali po puščavi.

`Katera kazen je bila naložena ljudstvu, ker ni zaupalo Gospodovim besedam? 4 Mz 14,28-35`

Neposlušnost se ne kaže le v odkritem uporu, temveč tudi v našem nezaupanju Božjim besedam. Tako je bilo takrat in tako je tudi danes. Ta Izraelov greh je bil še bolj grozljiv zaradi dejstva, da so ti ljudje, kakor je rekel sam Bog, »videli moje veličastvo in znamenja, ki sem jih delal v Egiptu in v puščavi, pa so me vendar že desetkrat postavili na preizkušnjo« (4 Mz 14,22). Kljub vsemu, kar so videli in doživeli, so bili še zmeraj neposlušni Gospodu in niso zavzeli dežele, čeprav jim je Bog obljubil uspeh (4 Mz 13–14).

`Razmisli o tem, da je za neposlušnost krivo nezaupanje Božjim besedam. Ali to drži? Kako lahko okrepimo svoje zaupanje Bogu?`