---
title:  Poziv Abramu
date:   28/09/2021
---

Abram (kasneje preimenovan v Abrahama) je prvič omenjen v rodovniku v 1 Mz 11, ki sledi odlomku o razkropitvi ljudi iz Babela.

`Preberi Božji poziv Abramu v 1 Mz 12,1-3. Kako danes – po križu, Jezusovi smrti in oznanjevanju evangelija – razumemo to, kar je Bog obljubil, da bo naredil po Abramu?`

Čez mnogo stoletij je apostol Pavel v prizadevanju, da izkorenini krivoverstvo Galačanov, omenil Božji poziv Abrahamu in povedal, da je bil to zgodnji izraz namena, ki ga je Bog imel že od nekdaj: oznaniti evangelij svetu. »Spoznajte vendar, da so Abrahamovi sinovi tisti, ki verujejo. Pismo je predvidelo, da Bog opravičuje narode po veri, zato je napovedalo Abrahamu veselo novico: V tebi bodo blagoslovljeni vsi narodi. Potemtakem so z verujočim Abrahamom vred blagoslovljeni tudi tisti, ki verujejo.« (Gal 3,7-9)

Prvi zapis Božjega poziva Abrahamu je v 1 Mz 12. Večji del nadaljevanja 1. Mojzesove knjige govori o njegovih krvnih potomcih, o enem disfunkcionalnem rodu za drugim, o sosledju zavoženih družin, po katerih se je obljuba na koncu izpolnila; svojo prelomno točko je doživela v pozivu Mojzesu.

`Preberi Štefanov opis Mojzesa in izhoda iz Egipta v Apd 7,20-36. Kako se je to skladalo s prvotno Božjo obljubo Abrahamu?`

V svetu, ki je bil prepojen z nevednostjo, zmotami in splošnim nepoznavanjem resnice (stvari se v teh tri tisoč letih niso veliko spremenile, kajne?), je Gospod iz Egipta poklical svoje ljudstvo, Abrahamovo seme. Po njih je želel ohraniti spoznanje o resnici: o sebi, Jahveju, in načrtu zveličanja. Poleg tega je želel to spoznanje po njih prenesti na ves svet.

`Kako adventisti sedmega dne vidimo sebe v odnosu do sveta? Povedano drugače, katere vzporednice opaziš med starim Izraelom in nami? Še pomembneje, katere odgovornosti ima vsak od nas zaradi teh vzporednic?`