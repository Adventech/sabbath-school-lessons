---
title:  Zaveza na Sinaju
date:   29/09/2021
---

Izhod iz Egipta je bil z vsemi spremljevalnimi dogodki – od krvi na podbojih vrat do drame ob Rdečem morju – izredna izkušnja. Nič nenavadnega, da je naredil vtis na tiste, ki so vse to doživeli. (Umrle prvorojence v Egiptu in vojake, ki so potonili na dno morja, bo Bog pravično sodil.) Gospod pravi: »Sami ste videli, kaj sem storil Egipčanom in kako sem vas nosil na orljih perutih in vas pripeljal k sebi.« (2 Mz 19,4)

Čemu je Gospod izpeljal to dramatično rešitev in dobesedno »vzel« en narod iz drugega, kakor je rekel Mojzes: »Ali pa je kateri bog skušal priti in si vzeti narod iz srede kakega drugega naroda s preizkušnjami, znamenji, čudeži, z bojem, z močno roko, z iztegnjenim laktom in z velikimi strahotami, kakor je vse to za vas storil Gospod, vaš Bog, pred vašimi očmi v Egiptu?« (5 Mz 4,34)

`Preberi 2 Mz 19,4-8. Čemu je Gospod poklical ljudstvo iz Egipta?`

Tako preprosto je bilo. Bog je poklical Abrahamove, Izakove in Jakobove potomce. Z njimi je sklenil zavezo, da bi bili zares njegova »posebna lastnina izmed vseh ljudstev, kajti moja je vsa zemlja« (2 Mz 19,5). Ta odnos je bil poglavitnega pomena za zavezo.

Zamisel o »posebni lastnini« (segullah) zlahka razumemo napak. Njihova posebnost ni izhajala iz ničesar, kar bi bilo sveto in pravično na njih samih. Izhajala je iz Božje milosti, ki jim je bila dana, in čudovitih resnic, ki jim jih je podaril – resnic, ki so jih morali upoštevati in jih kot »kraljestvo duhovnikov« oznaniti svetu.

Bog jim je nato predstavil zahteve zaveze (njihove obveznosti) – deset zapovedi (2 Mz 20) – in tako je bila zaveza potrjena. Ko je Mojzes nov oltar poškropil s krvjo žrtev, »je vzel knjigo zaveze in jo prebral ljudstvu« (2 Mz 24,7). Ljudstvo je znova reklo, da bo poslušno.

`»Ko je namreč Mojzes oznanil vsemu ljudstvu vse zapovedi, kakor so v postavi, je vzel kri, /…/ poškropil knjigo in vse ljudstvo in rekel: 'To je kri zaveze, ki vam jo je Bog zapovedal'.« (Heb 9,19-20) Kaj simbolizira kri in zakaj je tako pomembna tudi za nas danes?`