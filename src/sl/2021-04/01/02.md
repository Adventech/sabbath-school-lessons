---
title:  "Ljubiti, da bi bil ljubljen"
date:   26/09/2021
---

V 1 Jn 4,8 piše, da je Bog ljubezen. Ne glede na to, kako preproste so te tri besede (v grščini so štiri), so tudi izredno globoke in tako prodorne, da njihovega pomena ne moremo razumeti v celoti. Pomen tega stavka ni, da Bog ljubi ali da kaže ljubezen ali da je izraz ljubezni, temveč da je ljubezen. Je ljubezen – kakor da je ljubezen bistvo samega Boga. Padla človeška bitja s samo nekaj grami tkiva in kemikalij v glavi, s katero zaznavamo resničnost, nismo zmožna v celoti dojeti polnega pomena besed »Bog je ljubezen«.

Toda zagotovo razumemo dovolj, da vemo, da je to zelo dobra novica. Če bi namesto »Bog je ljubezen« pisalo »Bog je sovraštvo« ali »Bog je maščevanje« ali »Bog je ravnodušnost«, bi bilo takšno razodetje razlog za skrb. Resnica, da je Bog ljubezen, nam pomaga bolje razumeti dejstvo, da se ljubezen razodeva tudi v načinu njegovega vladanja vsemu stvarstvu. Morda ljubezen preveva vesolje celo bolj kakor gravitacija. Bog nas ljubi; tudi mi naj bi ga ljubili (glej 5 Mz 6,5; Mr 12,30).

Da bi bila ljubezen resnično ljubezen, mora biti prostovoljna. Bog je ne želi vsiliti; v trenutku, ko bi to naredil, to več ne bi bila ljubezen. Zaradi tega je razumna bitja v nebesih in na zemlji ustvaril z zmožnostjo ljubiti; tveganje, da mu ljubezni ta bitja ne bodo vračala, je obstajalo zmeraj. Nekateri mu je res niso vračali in od tod izvira to, kar danes poznamo pod izrazom véliki spopad.

`Zakaj so naslednje vrstice smiselne le v kontekstu svobode in tveganja, ki ga prinaša ljubezen? Iz 14,12-14; Ezk 28,12-17; Raz 12,7`

Še posebej pronicljive so besede v Ezk 28,15, kjer piše, da se je na sicer popolnem Luciferju, ki ga je ustvaril popoln Bog, našla krivica. Gotovo ga Bog ni ustvaril s krivico vred. Ustvarjen z zmožnostjo ljubiti je Lucifer imel moralno svobodo; kljub vsemu, kar mu je bilo dano (»Sami žlahtni kamni so te pokrivali«), si je ta angel želel več. Eno dejanje je vodilo k drugemu, dokler v nebesih ni izbruhnila vojna.

`Ali tudi ti živiš življenje v peti prestavi? Kaj lahko narediš, da bi tako telesno kakor duhovno še bolje izkusil počitek, ki si ga Bog želi za nas? Ponekod je možno kupiti psa robota, ki zmeraj uboga ukaze, nikdar ne umaže preproge in ne grize pohištva. Toda ali bi lahko s takšnim »psom« vzpostavili smiseln odnos? Kako ti tvoj odgovor pomaga razumeti, zakaj si Bog želi bitja, ki mu resnično lahko vračajo ljubezen?`