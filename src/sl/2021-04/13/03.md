---
title:  Mojzesov greh, 2. del
date:   20/12/2021
---

`Preberi 4 Mz 20,12-13. Zakaj Gospod ni mogel spregledati Mojzesovega dejanja? Glej tudi 5 Mz 31,2 in 5 Mz 34,4.`

Glede na besedilo Mojzesov greh ni bil le poskus, da se postavi na Božje mesto, kar je bilo že samo po sebi dovolj slabo. Pokazal je tudi svojo šibko vero, kar je bilo za človeka, kakršen je bil on, neopravičljivo. Navsezadnje je imel vse od dogodka pri gorečem grmu (2 Mz 3,2-16) z Bogom poseben odnos, kakršnega večina ljudi ni imela. Pa vendar v Svetem pismu piše, da ni veroval Bogu; to pomeni, da Gospodovim besedam ni zaupal dovolj. Posledica tega je bila, da Gospoda ni »izpričal za svetega« pred Izraelovimi sinovi. Povedano drugače: Če bi Mojzes ostal miren in bi naredil pravo stvar, tako da bi upornim Izraelcem pokazal svojo vero in zaupanje v Boga, bi s tem poveličal Gospoda pred njimi in jim dal zgled resnične vere in poslušnosti.

Zapazite, da poleg tega tudi ni poslušal Gospodovih navodil.

`Kaj je Gospod naročil Mojzesu, naj naredi, in kako je Mojzes ravnal? 4 Mz 20,8-11`

V 9. vrstici je Mojzes vzel palico, kakor mu je naročil Gospod. Do sem je bilo vse v redu. Toda v 10. vrstici bi moral reči skali, naj da vodo, kar bi bil izjemen izraz Božje moči. Namesto tega je dvakrat udaril po njej. Da, tudi to, da je voda pritekla pod udarci palice, je bil čudež, toda gotovo ne tako neverjeten, kakor če bi pritekla na ukaz.

Morda se na prvi pogled zdi, da je bila Božja sodba nad Mojzesom pretirana: po vsem, kar je prestal, mu je bilo nazadnje prepovedano stopiti v obljubljeno deželo. Odkar človeštvo pozna to zgodbo, se sprašuje, zakaj mu je moralo biti zaradi enega nepremišljenega dejanja odvzeto to, kar je tako dolgo pričakoval.

`Katerega nauka bi se morali Izraelovi otroci naučiti iz tega, kar se je zgodilo Mojzesu?`