---
title:  Mojzesov greh, 1. del
date:   19/12/2021
---

Bog je tudi med Izraelovim tavanjem po puščavi in odpadništvom vedno znova poskrbel zanje. Njegova milost se je izlivala nanje kljub njihovi nevrednosti. Tudi mi smo prejemniki te milosti, čeprav si je ne zaslužimo. Navsezadnje ne bi šlo za milost, če bi si jo lahko zaslužili, kajne?

Poleg obilice hrane, ki jo je Gospod v puščavi čudežno priskrbel zanje, je milostno poskrbel še za vodo, brez katere bi hitro pomrli, še posebej v suhi, vroči in pusti puščavi. S tem dogodkom v mislih je apostol Pavel zapisal: »[I]n vsi so pili isto duhovno pijačo. Pili so namreč iz duhovne skale, ki jih je spremljala. In ta skala je bil Kristus.« (1 Kor 10,4) Ellen G. White dodaja: »Kjer koli so na svojih potovanjih želeli vodo, tam je iz skalnih razpoklin izvirala na površje poleg njihovega tabora.« (Očaki in preroki, str. 314)

`Kateri dogodek je opisan v 4 Mz 20,1-13? Kako razumemo kazen, s katero je Gospod kaznoval Mojzesa za njegovo dejanje?`

Po eni strani ni težko razumeti Mojzesovega razočaranja. Po vsem, kar je Gospod naredil za ljudstvo, po vseh znamenjih in čudežih ter osupljivi rešitvi iz Egipta, so se končno znašli na meji obljubljene dežele. Nato pa – kaj? Naenkrat jim je zmanjkalo vode in kovali so zaroto zoper Mojzesa in Arona. Ali jim Gospod ne bi mogel tudi takrat priskrbeti vode, kakor je to naredil ničkolikokrat prej? Seveda bi lahko; to je tudi nameraval narediti.

Osredotočimo se na Mojzesove besede, ko je dvakrat udaril po skali: »Poslušajte vendar, uporniki! Ali bova mogla storiti, da vam iz te skale priteče voda?« (4 Mz 20,10) Iz njegovih besed veje jeza; Izraelce je nagovoril z besedo »uporniki«.

Toda težava ni bila toliko v njegovi jezi, ki je bila sicer slaba, a razumljiva, temveč v njegovem vprašanju »Ali bova mogla storiti, da vam iz te skale priteče voda?«, kakor da bi lahko on ali kateri koli drugi človek priklical vodo iz skale. Videti je bilo, da je zaradi jeze v trenutku pozabil, da je lahko takšen čudež naredila samo Božja moč, ki je delovala med njimi. Od vseh ljudi bi prav on to moral vedeti.

`Kolikokrat v žaru jeze rečemo ali naredimo kaj slabega, čeprav menimo, da smo upravičeno jezni? Kako se lahko naučimo, da se je treba ustaviti, moliti in prositi Boga za moč, da bi govorili in delali to, kar je prav, še preden naredimo neumnost? `