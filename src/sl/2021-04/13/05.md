---
title:  Mojzesovo vstajenje
date:   22/12/2021
---

»In tam v moábski deželi je Mojzes, služabnik Gospodov, po Gospodovem ukazu umrl.« (5 Mz 34,5) Tako je Mojzes, ki je bil osrednja figura v življenju Izraelcev, človek, čigar besede živijo še naprej ne samo v Izraelu temveč tudi v današnjih cerkvah in sinagogah, umrl.

Po smrti je bil pokopan; ljudje so žalovali za njim in to je bilo to. V tem primeru je gotovo veljalo načelo iz Razodetja: »Blagor mrtvim, ki odslej umirajo v Gospodu! Da, govori Duh, odpočijejo naj se od svojih naporov; kajti njihova dela gredo z njimi« (Raz 14,13).

Toda smrt ni bila zadnje poglavje njegove življenjske zgodbe.

`O čem govori Jud 9 in kako nam to pomaga razumeti, zakaj se Mojzesov lik znova pojavi v Novi zavezi?`

Kako neverjeten prizor, kljub temu da imamo le bežen vpogled vanj! Mihael – sam Kristus – se je s Hudičem prepiral o Mojzesovem truplu. Toda čemu? Nobenega dvoma ni, da je bil Mojzes grešnik. Njegov zadnji znani greh – to, da je Božjo slavo pripisal sebi – je bil enak grehu, zaradi katerega je bil Lucifer izgnan iz nebes – »Povzpel se bom nad višino oblakov, meril se bom z Najvišjim« (Iz 14,14). Verjetno sta se Mihael in Satan za njegovo truplo prerekala zato, ker je Kristus zanj zahteval obljubljeno vstajenje.

Toda kako lahko Kristus to naredi za grešnika – Mojzesa – ki je prestopil njegov zakon? Edini odgovor je križ. Kakor so vse živalske žrtve kazale na njegovo smrt, tako se je Gospod takrat ozrl v prihodnost in vedoč, kaj se bo zgodilo na križu, zahteval Mojzesovo vstajenje. »Zaradi greha je prišel Mojzes pod Satanovo oblast. Po lastnih zaslugah je bil zakoniti ujetnik smrti; toda obujen je bil v nesmrtno življenje, sklicujoč se na Odrešenikovo ime. Mojzes je vstal iz groba poveličan ter odšel s svojim Rešiteljem v Božje mesto.« (Ellen G. White, 1997: Očaki in preroki, str. 369)

`Kako nam to poročilo o Mojzesu – da je celo pred križem vstal v nesmrtnost – pomaga razumeti globino načrta zveličanja?`