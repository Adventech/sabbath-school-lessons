---
title:  Naše vstajenje
date:   23/12/2021
---

Zaradi tega, kar vemo na podlagi Nove zaveze, se nam Mojzesova izključitev iz obljubljene dežele sploh ne zdi kot kazen. Namesto zemeljskega Kanaana in kasneje Jeruzalema (ki je bil vso svojo znano zgodovino kraj bojev, zavojevanja in trpljenja) je njegov novi dom postal »nebeški Jeruzalem« (Heb 12,22). Veliko boljše bivališče!

Mojzes je prvi znani svetopisemski primer vstajenja od mrtvih. Enoh in Elija sta šla v nebesa, ne da bi okusila smrt (1 Mz 5,24; 2 Kr 2,11). Toda Sveto pismo ne poroča, da bi pred Mojzesom kateri drug človek vstal od mrtvih v večno življenje.

Ne vemo, kako dolgo je Mojzes spal v grobu, kar z njegovega vidika niti ni bilo pomembno. Zaprl je oči in umrl; zanj je bilo vseeno, ali so od trenutka smrti do vstajenja minile tri ure ali tristo let. Tako je tudi v primeru vseh drugih mrtvih. Njihova izkušnja smrti se ne razlikuje od Mojzesove. Zapremo oči in umremo; naslednja stvar, ki jo bomo doživeli, bo bodisi Jezusov drugi prihod bodisi končna sodba (glej Raz 20,7-15).

`Katera mogočna obljuba je zapisana v 1 Kor 15,13-22? Zakaj so Pavlove besede smiselne le, če razumemo, da mrtvi do vstajenja spijo v Kristusu?`

Če ne bi bilo vstajenja, bi bilo naše upanje prazno. Kristusovo vstajenje nam zagotavlja, da bomo vstali tudi mi. Na križu je kot naše žrtveno Jagnje »uresničil očiščenje od grehov« (Heb 1,3), umrl in nato vstal. Zaradi njegovega vstajenja smo lahko prepričani, da bomo tudi mi vstali. Mojzes je bil prvi primer grešnega človeka, ki je izkusil vstajenje. Vstal je zaradi tega, kar je Kristus dosegel čez mnogo let. Zaradi Kristusovih zaslug bomo vstali tudi mi.

Mojzes je primer zveličanja po veri; njegova vera se je kazala v življenju zvestobe in zaupanja v Boga, čeprav se je na koncu pregrešil. V celotni 5. Mojzesovi knjigi vidimo, kako si je prizadeval spodbuditi ljudi k zvestobi Bogu in odzivu na milost, ki jim je bila dana. To milost smo prejeli tudi mi, ki smo prav tako kakor nekoč Izraelci tik pred obljubljeno deželo.

`Mar Bog ne poziva tudi nas k zvestobi? Kako se lahko prepričamo, da ne bomo naredili napak, pred katerimi je Mojzes posvaril ljudstvo? `