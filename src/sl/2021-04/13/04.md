---
title:  Mojzesova smrt
date:   21/12/2021
---

Ubogi Mojzes! Tako daleč je prišel in toliko je prestal, na koncu pa je bil izvzet iz obljube, ki jo je Bog pred mnogimi stoletji dal Abramu: »Tvojemu potomstvu bom dal to deželo« (1 Mz 12,7).

`Kaj se je zgodilo z Mojzesom? Katere besede pričajo o tem, da je bil zares poseben človek? 5 Mz 34,1-12`

»Mojzes je v samoti preletel svoje spremenljivo življenje, ki je bilo polno težav, odkar se je odvrnil od dvorskih časti in obetavnega kraljestva v Egiptu, da bi svojo usodo združil z usodo Božjega izvoljenega ljudstva. V spomin je priklical dolga leta, ki jih je preživel v puščavi skupaj z Jetrovimi čredami, Angelov obisk v gorečem grmu in vabilo, naj osvobodi Izraela. Ponovno je uzrl mogočne čudeže Božje moči, ki so bili narejeni v korist izvoljenega ljudstva, in Božjo potrpežljivo milost v letih njihovega tavanja in upora. Kljub vsemu, kar je Bog storil zanje, kljub njegovim molitvam in delu, sta bila samo dva od vseh odraslih v veliki množici, ki sta zapustila Egipt in se izkazala za tako zvesta, da bosta lahko stopila v obljubljeno deželo. Ko je Mojzes preiskoval sadove svojega dela, se mu je skoraj zaman zdelo življenje, ki je bilo polno skušnjav in žrtev.« (Ellen G. White, 1997: Očaki in preroki, str. 364)

V 5 Mz 34,4 so zapisane izredno zanimive besede: »To je dežela, za katero sem prisegel Abrahamu, Izaku in Jakobu, ko sem rekel: 'Tvojemu zarodu jo dam.'« Gospod je skoraj dobesedno ponovil besede, ki jih je tolikokrat izrekel očakom in njihovim otrokom, da jim bo dal obljubljeno deželo. Sedaj je to ponovil tudi Mojzesu.

Poleg tega je dejal: »Dal sem ti, da jo na svoje oči vidiš, vanjo pa ne pojdeš.« (5 Mz 34,4; poudarek je dodan) Nemogoče je, da bi Mojzes od tam, kjer je stal, s prostim očesom videl vse, kar mu je pokazal Gospod – od Moaba do Dana, Neftalija in tako dalje. Ellen G. White odkrito pravi, da je šlo za nadnaravno razodetje tega, kako bo videti dežela, ko jo bodo zavzeli Izraelci .

V nekem smislu je morda videti, kakor da je Gospod dražil Mojzesa: Tudi ti bi lahko šel tja, če bi me le ubogal, kakor bi moral. Toda Gospod je Mojzesu pokazal, da bo kljub vsemu, celo kljub njegovi napaki, ostal zvest zaveznim obljubam, ki jih je dal očakom in Izraelu. Kakor bomo videli, je Gospod za svojega zvestega, toda grešnega služabnika, pripravil nekaj veliko boljšega.

`Zakaj je prvi del troangelskega sporočila »večni evangelij«? Zakaj moramo imeti to čudovito resnico zmeraj pred očmi, ko svetu oznanjujemo to sporočilo? Zakaj je razumevanje evangelija ključnega pomena za koncept počitka? `