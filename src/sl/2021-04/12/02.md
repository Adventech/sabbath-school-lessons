---
title:  "»Pisano je«"
date:   12/12/2021
---

`Kako se je Jezus v puščavi odzval na Satanove skušnjave? Kateri pomembni nauk vsebuje njegov odgovor? Mt 4,1-11`

Jezus se s Satanom ni prepiral, niti ni razpravljal z njim. Navedel je Sveto pismo, ker je Božja Beseda »živa in dejavna, ostrejša kakor vsak dvorezen meč« (Heb 4,12). V vseh primerih je navedel besede iz 5. Mojzesove. Kako zanimivo, da je v puščavi izrekel besede, ki so bile Izraelcem dane, ko so pred mnogimi leti kakor On potovali po njej!

Pri prvi skušnjavi se je Jezus navezal na 5 Mz 8,3. Mojzes je staremu Izraelu pripovedoval, kako je Gospod vsa leta potovanja po puščavi skrbel zanje; dajal jim je mano, ki je bila del »procesa prečiščevanja«, po katerem jih je Gospod želel naučiti duhovnih naukov. Med temi nauki je bil tudi ta: »[Č]lovek ne živi samo od kruha, kajti človek živi od vsega, kar prihaja iz Gospodovih ust« (5 Mz 8,3). Bog vas je hranil s fizično hrano, toda dal vam je tudi duhovno hranilo. Ne gre tako, da vzamete le prvo in ne tudi druge. Jezus se je s prispodobo kruha navezal na 5. Mojzesovo knjigo in okaral Satana, ker je vanj želel posejati seme dvoma.

Pri drugi skušnjavi se je navezal na 5 Mz 6,16, kjer je Mojzes pozornost ljudstva usmeril na njihov upor pri Masi (glej 2 Mz 17,1-7): »Ne preizkušajte Gospoda, svojega Boga, kakor ste ga preizkušali v Masi.« (5 Mz 6,16) Beseda »preizkušati« lahko pomeni tudi »preverjati«. Gospod jim je že večkrat pokazal svojo moč in zmožnost poskrbeti zanje. Toda v trenutku, ko so se znašli pred težavo, so zavpili: »Ali je Gospod med nami ali ne?« (2 Mz 17,7) Jezus je odgovor na drugo Satanovo skušnjavo črpal iz te svetopisemske zgodbe.

Pri tretji skušnjavi si je Satan prizadeval prepričati Kristusa, da se mu pokloni in ga časti. Kako odkrito in brezsramno je razkril, kdo je v resnici in kaj želi doseči! Jezus ni razpravljal; okaral ga je in se znova obrnil na Božjo Besedo, natančneje na 5. Mojzesovo knjigo, kjer je Gospod posvaril ljudstvo pred posledicami čaščenja drugih bogov. »Gospoda, svojega Boga, se boj, njemu služi« (5 Mz 6,13), kar pomeni njemu in samo njemu.

`Kako se lahko naučimo črpati moč iz proučevanja Božje Besede, da bi še jasneje odražali Jezusov značaj in se tako kakor On uprli Satanovim skušnjavam?`