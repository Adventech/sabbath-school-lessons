---
title:  Preklet na lesu
date:   14/12/2021
---

`Ali so Pavlove besede v Gal 3,1-14 relevantne tudi za nas? V katerem smislu? Kako je s 5 Mz 27,26 in 5 Mz 21,22-23 poudaril svoje sporočilo?`

Na žalost se to pismo v krščanstvu pogosto navaja kot dokaz za to, da zakona – desetih zapovedi – ni več treba izpolnjevati. Seveda se ta argument v resnici uporablja kot razlog za prestopanje četrte zapovedi, kakor da bi bilo izpolnjevanje te zapovedi v primerjavi s preostalimi nekakšen izraz legalizma, s katerim se je na tem mestu spoprijel apostol Pavel.

Toda Pavel ni govoril proti zakonu; na podlagi teh vrstic gotovo ne moremo upravičiti prestopanja zapovedi o soboti. Bistvo je zapisano v Gal 3,10: »Vse tiste, ki se naslanjajo na dela postave, pa zadene prekletstvo«. Nato je citiral besede iz 5 Mz 27,26. Težava ni poslušnost zakonu, temveč »naslanjanje na dela postave«, kar je za padla bitja težek, če ne celo nemogoč položaj.

Pavel je želel povedati, da se ne moremo rešiti po delih postave, temveč le po Kristusovi smrti za nas, ki nam je pripisana po veri. Poudarek je na tem, kar je Kristus na križu naredil za nas. Da bi podkrepil sporočilo, se je zopet navezal na 5. Mojzesovo, tokrat na 5 Mz 21,23. Kakor Jezus je tudi on dejal »Pisano je« in s tem pokazal na avtoriteto Stare zaveze. Navezal se je na besedilo o človeku, ki je zagrešil smrti vreden zločin, zaradi česar je bil obešen na les, morda za svarilo drugim.

Toda Pavel je ta primer uporabil kot simbol za Kristusovo nadomestno smrt: Kristus je za nas postal »prekletstvo«, saj je izkusil prekletstvo postave, tj. smrt, ki bi jo morali doživeti mi, saj smo vsi prestopili zakon. Dobra novica evangelija je, da je prekletstvo, ki bi moralo zadeti nas, na križu padlo nanj, »da bi mi po veri prejeli obljubo Duha« (Gal 3,14).

Ellen G. White pravi: »Nihče poleg Kristusa ni mogel odrešiti padlega človeštva od obsodbe zakona ter ga ponovno spraviti v sozvočje z nebesi. Kristus bo nase vzel krivdo in sramoto greha – greha, ki je tako odvraten za svetega Boga, da je moral ločiti Očeta in Sina.« (Ellen G. White, 1997: Očaki in preroki, str. 37)

`Pomisli, kaj bi te doletelo, če bi prejel pravično kazen za svoje prestopke. Toda Kristus je tvojo kazen vzel nase. Kako bi se moral odzvati na njegovo žrtev? `