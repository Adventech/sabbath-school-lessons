---
title:  Prerok kakor ti
date:   15/12/2021
---

Gospod je Izraelce neprestano opozarjal, naj ne posnemajo običajev okoliških narodov. Ravno nasprotno: tem narodom morajo biti za zgled (5 Mz 4,6-8). V 5 Mz 18,9-14 jih je Mojzes znova posvaril pred določenimi običaji, ki so bili »gnusoba Gospodu« (5 Mz 18,12). V tem kontekstu jim je rekel, da morajo biti »popolni z Gospodom, svojim Bogom« (5 Mz 18,13; prirejeno).

`Kaj je Mojzes povedal ljudstvu v 5 Mz 18,15-19? Ta odlomek primerjaj z Apd 3,22 in Apd 7,37. V kakšnem kontekstu sta Peter in Štefan navedla 5 Mz 18,18?`

Mojzes je, ko je govoril o zavezi na Sinaju, spregovoril o tem, kako so Izraelovi otroci ob razodetju Božjega zakona (2 Mz 20,18-21) izrazili željo, da bi postal posrednik med njimi in Bogom. Takrat jim je dvakrat obljubil (5 Mz 18,15.18), da jim bo Bog obudil preroka, kakršen je on. Te besede so v danem kontekstu slonele na zamisli, da bo ta prerok kakor Mojzes posrednik med ljudstvom in Gospodom.

Čez več stoletij sta se Peter in Štefan s temi vrsticami navezala na Jezusa. Za Petra je bil Jezus izpolnitev vsega, o čemer so govorili Božji sveti preroki (Apd 3,21); voditelji bi morali biti poslušni Jezusovim besedam. Peter je torej uporabil besedilo, ki so ga Judje dobro poznali, in se navezal na Jezusa; želel si je, da bi se ljudstvo pokesalo za vse hudo, ki ga je storilo svojemu Zveličarju (Apd 3,19).  

Ko je Štefan v Apd 7,37 v drugačnih okoliščinah oznanjeval Jezusa, se je prav tako navezal na znano obljubo. Tudi on je menil, da govori o Jezusu. Dejal je, da je Mojzes s svojo vlogo, ki jo je imel v zgodovini, in s tem ko je bil Izraelov vodja, kazal na Jezusa. Kakor Peter si je tudi Štefan prizadeval pokazati ljudem, da je bil Jezus izpolnitev prerokbe in da mu morajo biti poslušni. V nasprotju z obtožbami, ki so letele nanj – da je govoril »bogokletne besede proti Mojzesu in proti Bogu« (Apd 6,11) – je v resnici oznanil, da je Jezus neposredna izpolnitev tega, kar jim je Bog obljubil po Mojzesu.

`Kako nam te vrstice kažejo, da ima Jezus v Svetem pismu osrednje mesto? Zakaj mora biti naše razumevanje Svetega pisma kristocentrično? `