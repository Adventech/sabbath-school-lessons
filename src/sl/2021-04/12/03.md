---
title:  "»Dvigati obraze«"
date:   13/12/2021
---

V 5 Mz 10 je Mojzes spet obnovil del Izraelove zgodovine in na podlagi teh dogodkov ljudstvo opomnil, naj bo zvesto. Toda poleg svarila je rekel še nekaj drugega.

`Katero ključno sporočilo je ljudstvo prejelo v 5 Mz 10,17-19? Zakaj so te besede pomembne tudi za sedanjo Božjo cerkev?`  

Besedna zveza »ne gleda na osebo« je prevedena iz hebrejske stalne besedne zveze. Njen dobesedni pomen je, da Bog ne »dviguje obrazov«. Ta izraz naj bi izhajal iz pravnega okolja, kjer sodnik ali kralj vidi obraz osebe na sojenju ter nato razsodi na podlagi njenega položaja (ali gre za pomembno osebnost ali pa za nepomembneža). To besedilo v 5. Mojzesovi nakazuje, da Gospod kljub svoji moči in mogočnosti ljudi ne obravnava tako. Do vseh je pošten, ne glede na njihov položaj. Ta resnica se je, seveda, razodela tudi v Jezusovem življenju – v načinu, kako je ravnal celo z najbolj preziranimi posamezniki družbe.

`Kako se naslednja besedila naslanjajo na 5 Mz 10,17? Apd 10,34; Rim 2,11; Gal 2,6; Ef 6,9; Kol 3,25; 1 Pt 1,17`

Kljub temu da je kontekst naštetih vrstic različen (v Ef 6,9 apostol Pavel svari gospodarje, naj previdno ravnajo s svojimi služabniki; v Rim 2,11 govori o dejstvu, da v povezavi z zveličanjem in obsodbo ni razlike med Judom in poganom), se vse navezujejo na 5. Mojzesovo knjigo in na zamisel, da Bog ne »dviga obrazov«. In če »Bog nad vsemi bogovi in Gospod nad vsemi gospodi, véliki, mogočni in strašni Bog« tega ne počne, potem moramo posnemati njegov zgled.

V Pavlovem načinu uporabe omenjenega koncepta v Pismu Rimljanom lahko razberemo sporočilo evangelija: v resnici smo vsi na istem ne glede na svoj položaj. Vsi smo padla bitja, ki potrebujemo Božjo odrešujočo milost. Dobra novica je, da nam je Bog brez ozira na naš položaj po Jezusu Kristusu omogočil zveličanje.

`Kako pogosto »dviguješ obraze«, četudi komaj zaznavno? Kako nam križ razodeva, da je takšno ravnanje grešno?`