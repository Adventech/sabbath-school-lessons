---
title:  Strašno je pasti v Božje roke
date:   16/12/2021
---

Veličastno in globoko Pismo Hebrejcem je v mnogih pogledih dolg opomin v Kristusa verujočim Judom. K čemu jih je nagovarjalo to svarilo? Ostanite zvesti Gospodu!

Zvestoba bi, seveda, morala izvirati iz naše ljubezni do Boga, do tega, kdo je, do njegovega značaja in dobrote, katere najmočnejši izraz je Kristusov križ. Toda včasih moramo biti posvarjeni pred strašnimi posledicami odpadništva. To pomeni, da si moramo zapomniti naslednje: če na koncu ne sprejmemo tega, kar je Jezus naredil za nas, ko je plačal kazen za naše grehe, bomo to kazen morali plačati sami, kar pomeni »jok in škripanje z zobmi« (Mt 22,13), čemur bo sledilo končno uničenje.  

`Kako Heb 10,28-31 velja tudi za nas?`

Kako zanimivo, da je apostol Pavel judovske vernike spodbudil, naj ostanejo zvesti Bogu, tako da je navedel besede iz 5. Mojzesove knjige, ki so že nekoč prej nagovarjale judovske vernike, naj ostanejo zvesti! Pavel je 5 Mz 17,6 citiral v povezavi z dejstvom, da bo človeka, ki je bil spoznan za vrednega smrti, smrtna kazen doletela le »po izjavi dveh ali treh prič«.

Ta navedek je uporabil, ker je želel povedati naslednje: če je nezvestoba pod Staro zavezo lahko pomenila smrt, »koliko hujšo kazen bo zaslužil šele tisti, ki potepta Božjega Sina, tisti, ki ima za navadno tisto kri zaveze, s katero je bil posvečen, tisti, ki zasramuje Duha milosti?« (Heb 10,29) Z drugimi besedami: Vi imate več luči in resnice kakor oni. Veste, da se je Božji Sin daroval za vaše grehe. Če torej odpadete, bo vaša obsodba večja od njihove.

Nato se je nemudoma vrnil v 5. Mojzesovo knjigo, tokrat v 5 Mz 32,35, da bi podprl svoj argument. Glede na to, kar jim je bilo dano v Kristusu, in na njihovo spoznanje o Božji skrbi zanje, bo Gospod, ki je rekel »moje je maščevanje«, »sodil svoje ljudstvo« (Heb 10,30) zaradi njihovega odpadništva in nezvestobe. Navsezadnje je sodil tudi njihovim očetom, ki niso imeli tega, kar imajo novozavezni Judje – popolnejše spoznanje o Božji ljubezni, ki se je razodela na križu. Pavel je v bistvu rekel: Bodite previdni.

`»Gospod se potegne za pravdo svojega ljudstva« (5 Mz 32,36 CHR). Katero je naše edino upanje na tej sodbi? Glej Rim 8,1. `