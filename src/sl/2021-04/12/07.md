---
title:  Za globlje proučevanje
date:   17/12/2021
---

Kakor se Stara zaveza navezuje sama nase (tj. nekateri preroki so citirali ali se navezali na besede iz petih Mojzesovih ali drugih knjig), je tudi Nova zaveza polna dobesednih navedkov, sklicev in namigov na starozavezna besedila. V Novi zavezi so najpogosteje citirane knjige Psalmi, Izaija in 5. Mojzesova kniga. Poleg tega so novozavezni pisci pogosto citirali septuaginto (LXX) oziroma »grško Staro zavezo«, ki je bila prvi znani prevod hebrejskega Svetega pisma v grščino. Prvih pet svetopisemskih knjig, znanih kot tora ali pentatevh (peteroknjižje), je bilo prevedenih v 3. stoletju pr. n. št., preostanek Stare zaveze pa okoli 2. stoletja pr. n. št.

O tem, kako razlagati Sveto pismo, se lahko veliko naučimo na podlagi tega, kako so navdihnjeni novozavezni avtorji uporabljali besedila iz Stare zaveze. Ena od prvih lekcij, ki se jih lahko naučimo, je, da novozavezni pisci za razliko od mnogih sodobnih svetopisemskih raziskovalcev nikdar niso podvomili o pristnosti ali avtoriteti starozaveznih knjig. Nič v njihovih spisih ne razkriva na primer tega, da so se spraševali o zgodovinskosti starozaveznih poročil od Adama in Eve, padca v greh, potopa, Abrahama in tako dalje. »Znanost«, ki dvomi o teh dogodkih, je le človeški skepticizem, ki v srcu in mislih adventistov ne sme najti prostora.

**Vprašanja za pogovor**

`1.	Kaj bi nam morala luč, ki smo jo prejeli adventisti sedmega dne, povedati o veliki odgovornosti, ki jo imamo, da ostanemo zvesti resnicam, ki smo jih prejeli?`

`2.	Znova preberi 5 Mz 18,9-14. Kaj meniš, katere »gnusobe« so značilne za današnji čas? Kako se jim lahko izognemo?`

`3.	Zakaj kristjani, ki razumejo vsesplošno veljavo Kristusove smrti na križu, nikdar ne bi smeli »dvigovati obrazov« (glejte ponedeljkov nauk)? Kako pri sebi prepoznati nagnjenost k temu, da naredimo prav to, in ali se ne slepimo, če zanikamo, da se vsaj malo nagibamo k temu? Kako nas pogled na križ ozdravi te naravnanosti?`