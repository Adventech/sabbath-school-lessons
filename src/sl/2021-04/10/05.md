---
title:  Do sitega se boš najedel
date:   01/12/2021
---

Bivši cerkveni vodja, ki je bil 34 let zaposlen pri Generalni konferenci Krščanske adventistične cerkve, je povedal zgodbo o tem, kako sta z ženo pred mnogimi leti na letališču izgubila kos prtljage. »Prav tam,« je dejal, »ob tekočem traku s prtljago in v množici ljudi sva pokleknila in molila. Gospoda sva prosila, da se najina izgubljena prtljaga najde.« Nato je povedal, da sta se čez več let znašla v isti situaciji: pristala sta na letališču, toda del njune prtljage se je nekako izgubil. Povedal je, kaj se je nato zgodilo. »Ne skrbi,« je dejal svoji ženi, »to bo krila zavarovalnica.«

`S to zgodbo v mislih preberi 5 Mz 8,7-18. Pred čim je Gospod po Mojzesu posvaril svoje ljudstvo? Ali so te besede relevantne tudi za nas? V katerem smislu?`

Poglejte, katerih prednosti bodo deležni, če bodo zvesti Gospodu! Ne le, da bodo naselili čudovito in bogato deželo, »v kateri ne bodo jedli kruha v revščini, kjer jim ne bo ničesar manjkalo« (5 Mz 8,9; prirejeno), v tej deželi bodo tudi izredno blagoslovljeni: imeli bodo živino, zlato, srebro in čudovite hiše. Imeli bodo vse materialno udobje, ki ga lahko ponudi življenje.

Nato pa – kaj? Soočiti se bodo morali z nevarnostjo, ki spremlja bogastvo in materialno blaginjo: morda bodo postopoma pozabili na Boga, »ki ti daje moč, da si lahko pridobivaš bogastvo« (5 Mz 8,18)?

Morda ne takoj, toda čez leta, ko bodo uživali v obilju materialnih dobrin, bodo pozabili svojo preteklost in to, kako jih je Gospod vodil čez »veliko in strašno puščavo« (5 Mz 1,19). Menili bodo, da so tako uspešni zaradi svoje pameti in sposobnosti.

Prav pred tem jih je svaril Gospod. (Na žalost preroške knjige, zapisane proti koncu starozaveznega obdobja, še posebej zgovorno pričajo o tem, da jih je doletelo prav to, pred čimer so bili posvarjeni.)

Mojzes jim je naročil, naj se kljub blaginji spominjajo, da je samo Gospod tisti, ki jim daje vse to, in naj jih materialni blagoslovi, ki so jih prejeli, ne preslepijo. Čez mnogo stoletij je tudi Jezus v priliki o sejalcu ljudi posvaril pred »zapeljivostjo bogastva« (Mr 4,19).

`Ne glede na to, koliko denarja in materialnih dobrin imamo, smo še vedno le meso in kri, ki ju čaka luknja v zemlji. Kaj nam bi to moralo povedati o nevarnostih, ki jih prinaša bogastvo? Kako nam lahko materialno obilje »pomaga« pozabiti, da potrebujemo Nekoga, ki nas lahko reši iz luknje v zemlji?`