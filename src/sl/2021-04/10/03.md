---
title:  Vprašaj vendar o prejšnjih dneh
date:   29/11/2021
---

V 5 Mz 4 smo prebrali čudovite besede, ki jih je Gospod po Mojzesu govoril Izraelcem o njihovih mogočnih prednostih, ki so jih imeli kot Božji izvoljeni narod. Iz Egipta jih je rešil »[S] preizkušnjami, znamenji, čudeži, z bojem, z močno roko, z iztegnjenim laktom in z velikimi strahotami, kakor je vse to za vas storil Gospod, vaš Bog, pred vašimi očmi v Egiptu« (5 Mz 4,34). Ali povedano drugače: Ne le, da je Bog vse to naredil za vas, temveč je pri tem uporabil načine, ki vam bodo pomagali zapomniti si njegova mogočna dela.

`Česa se je ljudstvo moralo spominjati in zakaj je bilo tako zelo pomembno ohranjati spomin na te reči? 5 Mz 4,32-39`

Mojzes je pozornost ljudstva usmeril na zgodovino, vse do stvarjenja, in jim postavil retorično vprašanje: Ali se je kdaj v preteklosti zgodilo kaj tako velikega kakor to, kar je Bog naredil zanje? V resnici jih je spodbudil k razmišljanju o tem. Želel je, da sami proučijo, ali se je kdaj prej že zgodilo kaj takega, kar so doživeli oni. Zastavil jim je nekaj vprašanj in jih s tem želel spodbuditi, da sami spoznajo, kaj vse je Gospod naredil zanje in kako hvaležni bi mu morali biti za njegovo mogočno delovanje v njihovem življenju.

Osrednji del Božjega delovanja je bila njihova rešitev iz Egipta. Temu je sledilo morda še osupljivejše dejanje: Bog je na Sinaju govoril z njimi, tako da so slišali »glas Boga, govorečega iz srede ognja« (5 Mz 4,33).

`Do katerega sklepa je Mojzes želel pripeljati ljudstvo na podlagi besed o Božjih delih zanje? 5 Mz 4,40`

Gospod je vse to naredil z določenim namenom. Odrešil je Izraelce in ostal zvest svojemu delu zaveze, ki jo je sklenil z njimi. Bili so rešeni iz Egipta; prišli so do obljubljene dežele. Bog je izpolnil svoj del, sedaj pa so bili oni pozvani izpolniti svojega – morali so biti poslušni Božjemu zakonu.

`Kako ta vzorec predstavlja načrt zveličanja, kakor je izražen v Novi zavezi? Kaj je Jezus naredil za nas in kako se moramo odzvati na to? Glej Raz 14,12.`