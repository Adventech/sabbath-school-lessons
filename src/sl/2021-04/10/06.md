---
title:  "Spominjaj se, da si bil suženj"
date:   02/12/2021
---

`Česa ljudstvo ni smelo pozabiti in zakaj? 5 Mz 5,15; 6,12; 15,15; 16,3.12; 24,18.22`

Kakor smo videli, si je Gospod skozi celotno Staro zavezo neprestano prizadeval misli ljudstva usmeriti na čudežni izhod iz Egipta. Judje še danes praznujejo pasho, čeprav je od prve minilo več tisoč let. Ta praznik je spomin na to, kar je takrat Gospod naredil zanje. »Ko pridete v deželo, ki vam jo bo Gospod dal, kakor je obljubil, opravljajte ta obred! In kadar vas vaši sinovi vprašajo: 'Kaj pomeni ta obred?' recite: 'To je daritev pashe za Gospoda, ki je šel mimo hiš Izraelovih sinov v Egiptu, ko je udaril Egipčane, naše hiše pa rešil'« (2 Mz 12,25-27).  

Za današnjo cerkev je pasha simbol odrešitve, ki nam je dana po Kristusu: »Kristus, naše pashalno jagnje, je bil namreč žrtvovan« (1 Kor 5,7).

`Česa se morajo na podlagi Ef 2,8-13 spominjati iz poganstva spreobrnjeni verniki? V čem so te besede podobne svarilom pred pozabljanjem iz 5. Mojzesove?`

Apostol Pavel si je želel, da bi se ti ljudje spominjali, kaj je Bog po Kristusu naredil zanje, pred čim jih je rešil in kaj so prejeli po Božji milosti. Kakor v primeru Izraelcev tudi verniki iz poganstva niso mogli narediti ničesar, da bi se priporočili Bogu. Samo njegova milost, dana njim, ki so bili »tuji zavezam obljube« (Ef 2,12), je iz njih naredila to, kar so bili po Kristusu Jezusu.

Najsi je šlo za Izraelce v puščavi ali kristjane v Efezu ali pa adventiste sedmega dne kjer koli po svetu, je za vse ključnega pomena, da se spominjamo in ne pozabimo, kaj je Bog po Kristusu naredil za nas. Nič nenavadnega, da je Ellen G. White zapisala te besede: »Za nas bi bilo dobro, da bi vsak dan preživeli eno uro zatopljeni v resno premišljevanje o Kristusovem življenju. Proučevati bi ga morali točko za točko in dovoliti domišljiji, da se vživi v vsak dogodek, zlasti pa v sklepne prizore njegovega življenja. Če bomo tako premišljevali o njegovi veliki daritvi za nas, bo naše zaupanje vanj bolj stanovitno, naša ljubezen bo vzplamtela in bomo globlje prežeti z njegovim duhom.« (Ellen G. White, 2020: Jezusovo življenje, str. 61–62)

`Kako lahko v soboto doživiš globljo izkušnjo z Bogom? `