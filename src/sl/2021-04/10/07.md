---
title:  Za globlje proučevanje
date:   03/12/2021
---

»Kako velika je Božja ljubeznivost in njegovo sočutje do zmotljivih bitij, da je postavil tako čudovito mavrico v oblakih kot znak svoje zaveze z ljudmi! Gospod izjavlja, da se bo, ko se ozre na mavrico, spomnil svoje zaveze. To ne pomeni, da bo sploh kdaj pozabil. Govori nam v našem jeziku, da bi ga lahko bolje razumeli. Božji namen je bil, da bi, ko bodo otroci poznejših rodov spraševali po pomenu veličastnega obloka, ki se razteza na nebu, njihovi starši lahko ponovili zgodbo o potopu. Povedali naj bi jim, da je Najvišji oblikoval in razpel mavrico na nebu kot zagotovilo, da vode nikoli več ne bodo poplavile zemlje. Tako bo iz roda v rod človeku pričala o božanski ljubezni ter krepila njegovo zaupanje v Boga.« (Ellen G. White, 1997: Očaki in preroki, str. 70)

Vse od začetka krščanstva nobena cerkev ni imela toliko bogastva in materialnega udobja, kakor ga ima današnja cerkev v nekaterih državah sveta. Vprašanje je, za kakšno ceno. Takšna blaginja gotovo vpliva na našo duhovnost, a ne v pozitivnem smislu. Le kako bi? Od kdaj bogastvo in materialno obilje spodbujata krščanske vrednote, kakor sta požrtvovalnost in samoodpoved? V večini primerov se dogaja ravno nasprotno: Več ko imamo, bolj samozadostni smo, zato se vse redkeje zanašamo na Boga. Ne glede na to, kako prijetna sta bogastvo in blaginja, pa imata mnogo nevarnih duhovnih pasti.

**Vprašanja za pogovor**

`1.	Pogovorite se o tem, kako lahko bogastvo (ki je lahko zelo relativno; na primer: nekdo v svoji državi sploh ni bogat, toda v kateri od revnejših držav bi bil pravi bogataš) vpliva na našo duhovnost. Kako se lahko bogati ljudje zaščitijo pred nekaterimi duhovnimi pastmi, ki jih prinaša bogastvo?`

`2.	V razredu se pogovorite o sklepnih prizorih Kristusovega življenja. Kaj nam povedo o Božji ljubezni do nas? Zakaj je dobro razmišljati o tem? V čem še vidimo Božjo dobroto? Zakaj se moramo zmeraj spominjati teh reči?`

`3.	Nekateri znanstveniki trdijo, da se svetovni potop ni zgodil, kljub temu da Sveto pismo pravi nasprotno (govori tudi o mavrici). Poleg tega nekateri trdijo, da je tudi šestdnevno stvarjenje bajka, čeprav v Svetem pismu piše drugače (govori tudi o soboti, ki je spomin na stvarjenje). Kaj nam bi to moralo povedati o tem, kako močno in negativno lahko kultura vpliva na vero?`