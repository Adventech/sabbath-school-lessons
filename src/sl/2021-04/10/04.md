---
title:  Varujte se, da ne pozabite
date:   30/11/2021
---

`Kaj je Gospod naročil ljudstvu v 5 Mz 4,9.23? Zakaj je bilo to svarilo tako pomembno zanje?`

Na začetku obeh vrstic prevladujeta dva glagola: »varujte se« in »ne pozabite«. Gospod jim je dejal: Varujte se, da ne pozabite. Ne pozabite tega, kar sem naredil za vas, niti zaveze, ki sem jo sklenil z vami.

Glagol »varovati se« je v hebrejščini smr. Najdemo ga v celotni Stari zavezi, pomeni pa »stražiti«, »paziti«, »varovati« ali »ščititi«. Zanimivo je, da je v Svetem pismu prvič zapisan še pred poročilom o padcu v greh, ko je Bog Adamu dejal, naj »varuje« vrt, ki mu ga je dal (1 Mz 2,15).

Gospod je v 5 Mz 4,9.23 nagovoril celotno ljudstvo (in vsakega posameznika, saj je glagol v ednini), naj se varuje pred pozabljanjem. Beseda »pozabiti« na tem mestu ne pomeni toliko izgubo spomina (čeprav bi se čez čas in z novimi generacijami tudi to lahko zgodilo), temveč bolj svarilo pred površnim izpolnjevanjem zaveznih dolžnosti. To je pomenilo, da so se morali zmeraj zavedati, kdo so in kakšen naj bo njihov odnos do Boga, sonarodnjakov, tujcev v njihovi sredi in okoliških narodov.

`Znova preberi 5 Mz 4,9 (glej tudi 5 Mz 6,7 in 5 Mz 11,19), toda tokrat se osredotoči na zadnji del, ki govori o tem, da morajo poučevati tudi svoje otroke in vnuke. Kako jim je to pomagalo ohranjati spomin na Božja dela?`

Ni naključje, da jim je Mojzes takoj po svarilu, naj ne pozabijo in naj ne dovolijo, da te reči »izginejo iz [njihovega] srca«, naročil tudi to, naj znanje o tem predajo naslednjim generacijam. Njihovi otroci so morali poznati te reči, toda še pomembneje je bilo, da so Izraelci s pripovedovanjem zgodb o Božjih delih utrjevali svoj spomin na dogodke iz preteklosti. To je bil najboljši način za ohranjanje znanja o tem, kar je Gospod naredil za svoje izvoljeno ljudstvo.

`Kako lahko s tem, ko drugim govoriš o svojih izkušnjah z Gospodom, koristiš ne le njim, temveč tudi sebi? Kako ti pripovedovanje o Božjem vodstvu pomaga ohraniti spomin na to, da je bil tudi v preteklosti na tvoji strani?`