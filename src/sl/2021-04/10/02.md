---
title:  Spomin na mavrico
date:   28/11/2021
---

Glagol »spomniti se« je v Svetem pismu prvič zapisan v 1 Mz 9, kjer je Gospod po svetovnem potopu Noetu povedal, da bo na nebu razpel mavrico, ki bo znamenje njegove zaveze z vso zemljo: sveta nikdar več ne bo uničil s potopom.

`Na koga se v 1 Mz 9,8-17 nanaša glagol »spomniti se«? Kaj nam ta odlomek pove o tem, kako naj bi se ljudje spominjali vsega, kar je Bog naredil za nas?`

Seveda Bog ni potreboval mavrice, da bi si zapomnil svojo obljubo in zavezo. Govoril je na način, ki so ga ljudje lahko razumeli. Če sploh za koga, je mavrica dana za nas, ljudi, v spomin na Božjo obljubo in zavezo, da sveta nikdar več ne bo uničil z vodo. Povedano drugače: Mavrica naj bi nam pomagala zapomniti si to posebno zavezo, ki jo je Bog sklenil z nami. Vsakokrat, ko se bo na nebu prikazala mavrica, se bo Božje ljudstvo spomnilo ne samo na Božjo sodbo nad svetom zaradi grehov, temveč tudi na njegovo ljubezen do sveta in na njegovo obljubo, da nikdar več ne bo poplavil vse zemlje.

V tem dogodku opazimo, kako pomembna je zamisel spominjanja Božjih obljub, njegovih svaril in njegovega delovanja na zemlji.

Danes je simbol mavrice na nebu še pomembnejši. Mnogo znanstvenikov na podlagi kontinuitete naravnih zakonov zavrača zamisel o tem, da se je svetovni potop v resnici zgodil. Duh preroštva piše, da je pred potopom veliko ljudi menilo, da je prav zaradi kontinuitete naravnih zakonov svetovni potop nemogoč dogodek. Zapisala je, da so ljudje modrovali, da so »zakoni [narave] tako trdno ustanovljeni, da jih tudi sam Bog ne more spremeniti« (Očaki in preroki, str. 62). Pred potopom so ljudje zagovarjali stališče, da zaradi naravnih zakonov do potopa ne more priti; po potopu pa ljudje pravijo, da se zaradi teh zakonov potop sploh ni zgodil.

Toda Bog nam je v svoji Besedi povedal resnico o potopu in nam dal znamenje tega dogodka. Poleg tega je obljubil, da se to nikdar več ne bo zgodilo. Kadar se torej spominjamo pomena mavrice, se spomnimo tudi zagotovila, ki je s čudovitimi barvami zapisano na nebu: Božja beseda je zanesljiva. Če glede te obljube zaupamo njegovi Besedi, mu zaupajmo tudi glede vsega drugega, kar nam pravi.