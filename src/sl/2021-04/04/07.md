---
title:  Za globlje proučevanje
date:   22/10/2021
---

»Kristusov križ bo glavni predmet proučevanja in pesem odrešenih skozi vso večnost. V poveličanem Kristusu bodo gledali križanega Kristusa. Nikoli ne bodo pozabili, da je ta – čigar moč je ustvarila in vzdržuje neštete svetove v vesolju, dragi Božji Sin, veličastvo nebes, On, ki so se mu klanjali kerubi in svetli serafi – ponižal samega sebe za dvig padlega človeštva; da je vzel nase krivdo in sramoto greha in pretrpel, da se je Očetovo obličje skrilo pred njim, dokler bolečina po izgubljenem svetu ni strla njegovega srca na golgotskem križu.

Spoznanje, da je Stvarnik vseh svetov in Sodnik vseh ljudi zapustil svojo slavo in se ponižal iz ljubezni do človeka, bo vedno zbujalo začudenje in občudovanje vesolja. Ko bodo zveličani opazovali svojega Odrešenika in na njegovem obličju zagledali večno Očetovo slavo; ko bodo gledali njegov prestol, ki je utemeljen od večnosti, in ko bodo pomislili na to, da njegovemu kraljestvu ne bo konca, bodo navdušeno zapeli: 'Vredno, vredno je Jagnje, ki je bilo zaklano, ter nas je spravilo z Bogom s svojo dragoceno krvjo!'« (Ellen G. White, 2014: Veliki spopad, str. 415)

**Vprašanja za pogovor**

`1.	Pozorno preberi zgornji navedek. Kako nam lahko te besede pomagajo razumeti, zakaj naj bi ljubili Boga bolj kot vse? Razmisli, kaj pomeni, da je Bog – On, »čigar moč je ustvarila in vzdržuje neštete svetove v vesolju« – bil tisti, ki je za nas šel na križ? Zakaj mora biti ta resnica temelj našega odnosa z njim?`

`2.	Razmisli o tem, kaj pomeni Boga ljubiti in se ga bati obenem. Kako lahko dosežemo oboje in zakaj?`

`3.	Eno je ljubiti Boga, kadar je življenje lepo. Kaj pa, kadar se stvari ne odvijajo dobro in nas doleti tragedija? Zakaj je v takšnih trenutkih še pomembneje, da ga ljubimo, kot pa takrat, ko nam gre dobro?`

`4.	Preleti zadnje vprašanje torkovega nauka. Na katere različne načine lahko neverniku pojasniš, kaj pomeni ljubiti Boga? Kako lahko ljubimo koga, ki ga nikdar nismo videli v živo? Zakaj to niti ni tako pomembno?`