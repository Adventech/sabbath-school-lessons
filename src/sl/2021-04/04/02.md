---
title:  Ljubiti Gospoda
date:   17/10/2021
---

Po tem ko je Mojzes Izraelovim otrokom obnovil dogodke iz preteklosti, jim je dal navodila, kaj morajo narediti, da bi zavzeli deželo in uspevali v njej. Lahko bi celo rekli, da večji del 5. Mojzesove knjige govori prav o tem: Gospod ljudem daje navodila, kaj morajo narediti, da bi izpolnili svoj del zaveze, ki jo je milostno sklenil z njimi in tako izpolnil obljubo, dano njihovim očetom.

5 Mz 6 se začne tako: »In to je zapoved z zakoni in odloki, o katerih je Gospod, vaš Bog, zapovedal, naj vas jih učim, da bi jih izpolnjevali v deželi, v katero greste, da jo vzamete v last; da se boš bal Gospoda, svojega Boga, in vse dni svojega življenja izpolnjeval vse njegove zakone in zapovedi, ki ti jih dajem: ti, tvoj sin in sin tvojega sina, da se podaljšajo tvoji dnevi.« (5 Mz 6,1-2)

`Kaj je Bog zapovedal Izraelcem v 5 Mz 6,4-5? Kaj to pomeni?`

Ljubi Gospoda, svojega Boga, z vsem svojim srcem …? Kako zanimivo, da so ljudje sredi zakonov, svaril, pravil in določil pozvani ljubiti Boga. Toda ne samo ljubiti, temveč ljubiti »z vsem srcem, z vso dušo in z vso močjo«, kar kaže na brezpogojno naravo te ljubezni.

Ljubiti Boga z vsem srcem, dušo in močjo pomeni, da mora biti naša ljubezen do njega večja od ljubezni do kogar ali česar koli drugega, saj je Bog temelj in razlog našega obstoja. Naša ljubezen do njega bi morala ljubezen do vsega drugega umestiti v ustrezno perspektivo.

V hebrejščini je zaimek »svojega« v besednih zvezah »svojega Boga«, »iz svojega srca«, »iz svoje duše«, in »iz svoje moči« (CHR) zapisan v ednini. Da, Bog je govoril ljudstvu kot celoti, toda celota je močna le toliko, kolikor so močni njeni deli. Gospod si želi, da bi mu bil vsak od nas zvest, čeprav smo del večjega telesa. Temelj te zvestobe bi morala biti naša ljubezen do njega, njegovega značaja in do tega, kar je naredil za nas.

`Kako lahko ljubimo Boga z vsem srcem, dušo in močjo?`