---
title:  Bati se Boga
date:   18/10/2021
---

Mojzes je Izraelovim otrokom ukazal, naj ljubijo Boga z vsem, kar imajo. To je bila zapoved. Toda le nekaj vrstic prej jim je Mojzes dal še eno zapoved: »[D]a se boš bal Gospoda, svojega Boga« (5 Mz 6,2).

`Kaj 5 Mz 10,12 pravi o ljubezni in strahu? Kako to razumeš?`

V eni vrstici jim je naročeno, naj se bojijo Boga, v drugi, naj ga ljubijo, nato pa, naj ga ljubijo in se ga bojijo obenem. V kontekstu vsakdanjega razumevanja besedne zveze »bati se« se nam to morda zdi protislovno, a v resnici ni. Strah Gospodov – v smislu strahospoštovanja, še posebej v nasprotju z našo grešnostjo, slabostjo in popolno odvisnostjo od njega – bi moral biti naš naraven odziv. Smo padla bitja, ki so prestopila Božji zakon; brez Božje izkazane milosti bi nas doleteli obsodba in večna smrt, kar si tudi zaslužimo.

`Kako nam Ef 2,1-10 pomaga razumeti, da je možno bati se Boga in ga ljubiti hkrati?`

Kljub dejstvu, da smo »otroci jeze« (to je razlog, zakaj naj bi se ga bali), je Kristus umrl za nas in nam tako dal novo življenje, kar vključuje svobodo od greha in obsodbe preteklosti (to je razlog, zakaj naj bi ga ljubili).

Kakor to načelo velja za nas, je veljalo tudi za starega Izraela: bili so sužnji v Egiptu, obsojeni na sužnost in zatiranje; Božja ljubezen do njih in milost, ki jim jo je izkazal, pa je vodila v mogočno odrešitev. »Spominjaj se, da si bil suženj v egiptovski deželi in te je Gospod, tvoj Bog, od tam izpeljal z močno roko in z iztegnjenim laktom« (5 Mz 5,15). Tako torej ni nič nenavadnega, da so se ga bali in ga ljubili hkrati. Če so oni tako ravnali, kolikor bolj bi morali tudi mi, ki poznamo mogočno resnico o Jezusovi smrti na križu za nas!

`Zakaj je zapoved »bojte se Boga« v Raz 14,6-7 prva zapoved Gospodovega sporočila svetu na koncu časa? Zakaj je ta zapoved smiselna glede na to, kar vemo o dogodkih, ki prihajajo nad svet? `