---
title:  On nas je prvi ljubil
date:   19/10/2021
---

Celo v kontekstu mnogih pravil in predpisov ter vseh opominov, naj poslušajo Božje zakone in zapovedi, je bil judovski narod najprej in v prvi vrsti povabljen ljubiti Boga z vsem srcem, dušo in močjo. Seveda so imeli veliko dobrih razlogov, da naredijo prav to.

`Kaj nas naslednje vrstice učijo o Božji ljubezni do njegovega ljudstva? 5 Mz 4,37; 5 Mz 7,7-8.13; 5 Mz 10,15; 5 Mz 23,5 in 5 Mz 33,3 `

Mojzes je v Devteronomiju velikokrat poudaril Božjo ljubezen do Izraelcev in njihovih očetov. Toda bolj kakor z besedami je Gospod svojo ljubezen pokazal z dejanji. Kljub pomanjkljivostim, padcem in grehom ljudstva je bila Božja ljubezen do njih neomajna. V njegovem ravnanju z njimi se je razodela na mogočen način.

Mi ga ljubimo, ker nas je on prvi ljubil. 1 Jn 4,19 CHR

`Kako nam zgornja vrstica pomaga razumeti, zakaj naj bi ljubili Boga? `

Bog nas je ljubil, še preden nas je ustvaril; načrt zveličanja je bil narejen že »pred stvarjenjem sveta« (Ef 1,4).

Ellen G. White je zapisala: »Načrt za našo odkupitev ni bil poznejši domislek, torej narejen šele po Adamovem padcu. Bil je razodetje 'skrivnosti, ki je bila zamolčana skozi večne čase' (Rim 16,25). Je razkritje načel, ki so bila od večnosti temelj Božjega prestola.« (Ellen G. White, 2020: Jezusovo življenje, str. 13)

Kako srečni smo lahko, da je Bog zares Bog ljubezni – ljubezni, ki je tako velika, da je za nas šel na križ: »In je sam sebe ponižal tako, da je postal pokoren vse do smrti, in sicer smrti na križu.« (Flp 2,8) Tako imamo razodetje Božje ljubezni do nas, o katerem Izraelovi otroci verjetno niso niti sanjali.

`Kaj če Bog ne bi bil ljubezen, temveč sovraštvo ali brezbrižnost? Kakšen bi bil naš svet? Zakaj je razodetje Božje ljubezni do nas razlog za veselje?` 