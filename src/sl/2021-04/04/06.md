---
title:  Prva zapoved
date:   21/10/2021
---

Ne glede na to kako močno si nekateri kristjani iz različnih razlogov prizadevajo Staro zavezo ločiti od Nove, je to nemogoče, še posebej če želimo ohraniti pravi pomen Nove zaveze. Novozavezno razodetje Jezusa in njene teološke razlage Jezusovega življenja, smrti, vstajenja in njegove velikoduhovniške službe kažejo na izpolnitev mnogih starozaveznih prerokb in simbolov. V več pogledih je Stara zaveza nekakšno ozadje, kontekst oziroma osnova za Novo. Obe zavezi razodevata Božjo ljubezen in dobroto.

To je eden od razlogov, zakaj so pisci Nove zaveze, pa tudi Jezus, velikokrat navajali Staro.

`Kaj je pismouk vprašal Jezusa? Kaj je Jezus odgovoril in na čem je temeljil njegov odgovor? Mr 12,28-30`

Zanimivo, da je to vprašanje zastavil pismouk, ki je svoje življenje posvetil razumevanju in uporabi postave. Judje so verjeli, da morajo izpolnjevati številne zakone (kasnejša judovska tradicija pravi, da jih je bilo 613), zato ne preseneča, da so si želeli vse zaobjeti v enem vprašanju.

Kaj pa je naredil Jezus?

Vrnil se je k 5 Mz 6 in rekel: »Poslušaj, Izrael: Gospod, naš Bog, je edini Gospod.« (5 Mz 6,4; Mr 12,29) Nato je citiral še naslednjo vrstico, ki pravi, naj ljubimo Boga z vsem srcem, dušo in močjo. Pozornost je usmeril na ključno zagotovilo o tem, da je Gospod njihov Bog; On je edini. Na podlagi te veličastne resnice so bili Izraelci pozvani ljubiti Boga bolj kakor kogar ali kar koli drugega.

Le katera resnica je bolj »sedanja« od te zapovedi? V zadnjem času, ko se bodo odvijali poslednji dogodki in se bo moral v precej dramatičnih okoliščinah vsak odločiti, na kateri strani bo, bodo Božje zapovedi odigrale ključno vlogo (Raz 14,12).

Nenazadnje bo stran, ki jo bomo izbrali, celo med preganjanjem temeljila na naši ljubezni do Boga. To je odločilno vprašanje; Boga lahko ljubimo z vsem srcem, dušo in močjo samo takrat, ko ga spoznamo na podlagi lastne izkušnje in na svoji koži doživimo njegovo dobroto, ljubezen in milost. Če bo treba, bomo za to pripravljeni tudi umreti.

`Kaj bi odgovoril človeku, ki bi te vprašal, kako lahko ljudje ljubijo Boga, ki ga nikdar niso videli? V razredu se pogovorite o odgovorih na to vprašanje. `