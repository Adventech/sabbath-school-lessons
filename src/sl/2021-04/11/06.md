---
title:  Danielova molitev
date:   09/12/2021
---

V Dan 9 je zapisana ena najbolj znanih starozaveznih molitev. Ko je Daniel tudi na podlagi Jeremijeve knjige spoznal, da se bo čas Izraelovega »opustošenja«, tj. 70 let (Dan 9,2), kmalu končal, je začel goreče moliti.  

To je bila bridka in ganljiva prošnja. Priznal je svoje grehe in grehe svojega ljudstva ter obenem pritrdil, da je Bog med katastrofo, ki jih je doletela, ravnal pravično.   

`Katere teme v Dan 9,1-19 se neposredno navezujejo na to, kar piše v 5. Mojzesovi knjigi?`

Danielova molitev je točen povzetek tega, pred čimer je Mojzes posvaril ljudstvo: če ne bodo izpolnili svojega dela zaveze, jih bodo doletele določene posledice. Daniel se je dvakrat navezal na »Mojzesovo postavo« (Dan 9,11.13), kar je gotovo zajemalo tudi 5. Mojzesovo, morda celo izključno to knjigo.

Tam je pisalo, da so bili Izraelci iztrgani iz dežele (glej 5 Mz 4,27-31 in 5 Mz 28) zaradi svoje neposlušnosti; prav to je napovedal tudi Mojzes (5 Mz 31,29).

Kako tragično, da so Izraelci postali v »zasmeh« (Dan 9,16), namesto da bi ljudstva o njih govorila: »Resnično, ta véliki narod je modro in razumno ljudstvo« (5 Mz 4,6)!

Kljub mnogim solzam in prošnjam se Daniel ni niti enkrat vprašal, zakaj se je vse to zgodilo. Ravnal je popolnoma drugače kakor mnogi med nami, kadar nas doleti nesreča, toda ne zato, ker je zahvaljujoč 5. Mojzesovi knjigi poznal vzrok, zakaj so jih doleteli ti dogodki. Ta knjiga je njemu in drugim izgnancem dala kontekst, zaradi katerega so razumeli, da zlo, ki se je zgrnilo nadnje, ni bilo le slepa usoda ali naključje, temveč posledica njihove neposlušnosti, pred čimer so bili posvarjeni.

Toda morda je še pomembneje to, da je Daniel v molitvi izrazil upanje. Bog jih ni zapustil, čeprav je bilo morda videti, kakor da jih je. V 5. Mojzesovi knjigi so poleg konteksta za razumevanje svojega položaja našli tudi obljubo o obnovi.

`V Dan 9,24-27 preberi prerokbo o Jezusu in njegovi smrti na križu. Zakaj je bila ta prerokba dana Danielu (in vsem nam) v okviru Izraelovega izgnanstva in obljube o vrnitvi? `