---
title:  Knjiga postave
date:   05/12/2021
---

Judov kralj Jošija, ki je zakraljeval z osmimi leti, je vladal 31 let (640–609 pr. n. št.). Umrl je na bojišču. V 18. letu njegovega vladanja se je zgodilo nekaj, kar je začasno spremenilo potek zgodovine Božjega naroda.

`Katerih naukov se lahko naučimo iz dogodka, opisanega v 2 Kr 22?`

Svetopisemski učenjaki so zaključili, da je »knjiga postave« (2 Kr 22,8) v resnici 5. Mojzesova knjiga, ki je bila očitno dolgo časa izgubljena.

»Jošija je močno pretreslo, ko je prvič slišal brati opomine in svarila, zapisane v tem starodavnem rokopisu. Nikoli prej ni tako popolnoma dojel, da je Bog Izraelu tako jasno predstavil 'življenje in smrt, blagoslov in prekletstvo' (5 Mz 30,19) /…/. Knjiga je vsebovala obilo zagotovil, da je Bog pripravljen dokončno rešiti nje, ki popolnoma zaupajo vanj. Kakor je deloval pri njihovi rešitvi iz egiptovske sužnosti, tako bo mogočno deloval, da jih bo utrdil v obljubljeni deželi ter jih naredil za glavo narodov na zemlji.« (Ellen G. White, 2002: Preroki in kralji, str. 239–240)

V naslednjem poglavju lahko vidimo, kako marljivo si je kralj Jošija prizadeval, da bi »izpolnjeval njegove zapovedi in njegova pričevanja in njegove postave iz vsega srca in iz vse duše« (2 Kr 23,3 CHR; glej tudi 5 Mz 4,29; 6,5; 10,12; 11,13). Ta reforma je vključevala tudi odstranitev in uničenje vseh gnusob, »ki jih je bilo mogoče videti v Judovi deželi in v Jeruzalemu, da bi [Jošija] tako izpolnil besede postave, zapisane v knjigi, ki jo je duhovnik Hilkijá našel v Gospodovi hiši« (2 Kr 23,24).

5 Mojzesova na več mestih svari pred posnemanjem običajev okoliških narodov. Jošijeva dejanja, ki so vključevala tudi usmrtitev duhovnikov, ki so služili na samarijskih višinah (2 Kr 23,20), razodevajo, kako močno se je ljudstvo oddaljilo od zaupane jim resnice. Namesto da bi bili svet narod, so sklenili kompromis s svetom, čeprav so pogosto zmotno mislili, da je z njihovim odnosom z Gospodom vse v najlepšem redu.

Kako usodna prevara!

`Katere stvari bi morali popolnoma odstraniti iz naših domov in celo cerkva, da bi Gospodu zares služili z vsem srcem in dušo?`