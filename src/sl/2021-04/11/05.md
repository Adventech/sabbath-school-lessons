---
title: "Kaj zahteva Gospod?"
date:   08/12/2021
---

Velik del preroških spisov sestoji iz pozivov k zvestobi. Toda ne le k zvestobi na splošno, temveč k zvestemu izpolnjevanju Izraelovih dolžnosti zaveze, ki je bila znova potrjena tik pred vstopom v Kanaan. 5. Mojzesova knjiga opisuje vnovično potrditev Božje zaveze z Izraelom. Po tem ko so 40 let tavali po puščavi, je Gospod želel izpolniti (oziroma začeti izpolnjevati) še več zaveznih obljub, torej svoj del dogovora. Zato je Mojzes ljudstvu naročil, naj izpolni svoj del. O tem govorijo tudi preroški spisi, v katerih je ljudstvo povabljeno izpolniti svoj del zaveze.

`Kaj Gospod govori ljudstvu v Mih 6,1-8? Kako se te besede navezujejo na 5. Mojzesovo knjigo? Glej tudi Am 5,24 in Oz 6,6.`

Svetopisemski učenjaki v teh vrsticah Mihove knjige prepoznavajo to, kar je znano z izrazom »zavezna pravda«, kjer Gospod »toži« oziroma predstavi svoj primer proti ljudstvu, ki je prestopilo zavezo. Miha tukaj pravi, da se Gospod pravda s svojim ljudstvom (Mih 6,2), pri čemer beseda »pravda« (heb. riv) lahko pomeni tudi pravni spor. To pomeni, da je Gospod zoper nje sprožil sodni postopek, kar kaže na pravni (in ne le odnosni) vidik zaveze. To ni nič presenetljivega, saj je zakon poglavitni del zaveze.

Zapazite, da si je Miha sposodil besede iz 5. Mojzesove knjige: »In zdaj, Izrael, kaj zahteva od tebe Gospod, tvoj Bog? Samo to, da se bojiš Gospoda, svojega Boga, da hodiš po vseh njegovih poteh, ga ljubiš in služiš Gospodu, svojemu Bogu, z vsem srcem in z vso dušo, da izpolnjuješ Gospodove zapovedi in njegove zakone, ki ti jih danes zapovedujem, da ti bo dobro.« (5 Mz 10,12-13) Miha pa ni dobesedno citiral teh besed, temveč jih je rahlo spremenil: »črko postave« v 5. Mojzesovi knjigi je zamenjal z »duhom postave«, kar vključuje tudi pravično in usmiljeno ravnanje do drugih.  

Videti je, kakor da ta odlomek sporoča naslednje: kljub zunanjemu videzu vere in pobožnosti (npr. veliko žrtvenih živali – »tisoče ovnov«) pa Božji zavezni odnos z Izraelom ne sloni na tem. Le čemu služi zunanja pobožnost, če pa »[p]oželijo polja in jih pograbijo, hiše in jih vzamejo; stiskajo moža in njegovo hišo, človeka in njegovo dediščino« (Mih 2,2)? Izrael bi moral biti luč svetu. Drugi narodi naj bi o njem z začudenjem govorili: »Resnično, ta véliki narod je modro in razumno ljudstvo.« (5 Mz 4,6) Zatorej bi se morali vesti modro in razumno, kar vključuje tudi pravično in usmiljeno ravnanje z bližnjimi.

`Kako si razlagaš besede »Če danes zaslišite njegov glas, ne zakrknite svojih src«? Zakaj je beseda »danes« tako pomembna? Navsezadnje je bila v Psalmih zapisana pred nekaj tisoč leti. Zakaj bi morala biti kljub temu prav tako pomembna za naš »danes«, kakor je bila pomembna za tiste, ki so jo slišali pred mnogimi leti? `