---
title:  "5. Mojzesova v Knjigi preroka Jeremija"
date:   07/12/2021
---

Pred leti je neki mladenič, agnostik, vneto iskal resnico. Želel si je vedeti, kaj je resnica in kam ga bo vodila. Na koncu je začel verovati v Boga Očeta in Jezusa, poleg tega pa je sprejel tudi sporočilo krščanske adventistične cerkve. Njegova najljubša svetopisemska vrstica je bila Jer 29,13: »In ko me boste iskali, me najdete, ker boste vprašali po meni iz vsega svojega srca« (CHR). Čez čas je med proučevanjem Svetega pisma znova naletel na to vrstico, toda tokrat v 5. Mojzesovi knjigi. To pomeni, da si jo je Jeremija sposodil od Mojzesa.

`Kaj je kontekst obljube, zapisane v 5 Mz 4,23-29, in kako te besede veljajo tudi za nas?`

Omenili smo že, da je bila 5. Mojzesova knjiga znova odkrita med vladanjem kralja Jošija. Takrat je začel Jeremija opravljati svojo službo. Nič nenavadnega torej ni, da v njegovi knjigi opazimo vpliv 5. Mojzesove knjige.

`Kaj je Jeremija sporočil ljudstvu? V čem te besede spominjajo na to, kar piše v 5. Mojzesovi knjigi? Jer 7,1-7`

Mojzes je v Devteronomiju vedno znova ponavljal, da je obstanek ljudstva v kanaanski deželi pogojen. Če bodo neposlušni, ne bodo obstali v deželi, ki jim jo je namenil Bog. V Jer 7,4 je zapisano posebno opozorilo: Čeprav je to Božji tempelj in čeprav so oni njegovo izvoljeno ljudstvo, je vse brez pomena, če so neposlušni.

Poslušnost je vključevala tudi način njihovega ravnanja s tujci, sirotami in vdovami. To zamisel najdemo tudi v 5. Mojzesovi in nekaterih zaveznih zahtevah, ki so jih morali upoštevati: »Ne krati pravice tujcu in siroti in ne jemlji vdovi oblačila v zastavo!« (5 Mz 24,17; glej tudi 5 Mz 24,21; 10,18-19; 27,19).

`Jer 4,4 primerjaj s 5 Mz 30,6. Katero sporočilo za ljudstvo vsebujeta ti vrstici? Kako se to načelo v enaki meri nanaša tudi na sedanje Božje ljudstvo? `