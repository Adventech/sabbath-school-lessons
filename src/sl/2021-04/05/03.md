---
title:  Ljubi tujca
date:   25/10/2021
---

Med temi svarili je Mojzes oznanil: »Glej, Gospodu pripadajo nebo in nebes nebesa in zemlja in vse, kar je na njej.« (5 Mz 10,14) Kako mogočen izraz Božje vrhovne oblasti! Ta koncept najdemo tudi drugod v Svetem pismu, na primer v Psalmih: »Gospodova je zemlja in kar jo napolnjuje, zemeljski krog in njegovi prebivalci.« (Ps 24,1)

`Kaj je Mojzes v 5 Mz 10,17-19 še povedal o Gospodu? Kaj je Bog zahteval od svojega ljudstva?`

Ne le, da je Jahve vladar nebes in zemlje, je tudi »Bog nad vsemi bogovi in Gospod nad vsemi gospodi« (5 Mz 10,17). To ne pomeni, da obstajajo drugi, manj pomembni bogovi, kakor na primer domnevni bogovi, ki so jih častili okoliški poganski narodi. Gre za poseben način izražanja in ne le za utrjevanje dejstva, da je On edini Bog (»Poglejte zdaj, da sem jaz, le jaz, in ni boga poleg mene« (5 Mz 32,39)). S temi besedami je opisana njegova popolna nadvlada nad vsemi drugimi silami, resničnimi ali izmišljenimi, bodisi v nebesih bodisi na zemlji.

Poleg tega besedilo pravi, da je »véliki, mogočni in strašni Bog, ki ne gleda na osebo in ne sprejema podkupnine«. Vse to je del širšega sporočila: Jahve je naš Bog in vi, ki ste njegovo ljudstvo, mu morate biti poslušni.

V teh vrsticah opazimo izredno mogočen kontrast. Da, Jahve je Bog nad bogovi in Gospod nad gospodi, absolutni Vladar in Vzdrževalec vsega stvarstva (Kol 1,16-17). Toda poleg tega skrbi tudi za siroto, vdovo in tujca. Svojo skrb do njih izkazuje tako, da poskrbi za njihove telesne potrebe. Bog, ki opazi, kadar vrabec pade na tla (Mt 10,29), pozna stisko ljudi na robu družbe. Povedano drugače, Gospod pravi ljudstvu: Da, morda ste res izbrani in posebni. Ljubim vas. Toda ljubim tudi druge, vključno z nemočnimi in prikrajšanimi. Kakor jih ljubim jaz, jih morate tudi vi. To je ena od vaših zaveznih obvez, ki je izrednega pomena.

`Kako Ps 146,5-10 odseva sporočilo, o katerem smo proučevali v današnjem nauku? Kaj te besede sporočajo nam, kristjanom?`