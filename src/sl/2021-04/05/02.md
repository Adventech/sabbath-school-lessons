---
title:  Obrežite svoje srce
date:   24/10/2021
---

V 5 Mz 10, ki je nadaljevanje prejšnjega poglavja, Bog znova potrdi zavezo, ki jo je sklenil z Izraelom. Velik del te knjige je v resnici neke vrste obnova zaveze. Kljub grozljivemu grehu malikovalstva, ki so ga zagrešili, ko jih je Mojzes za kratek čas pustil same, Gospod še ni končal z njimi.

`Kako nam 5 Mz 10,1-11 pomaga razumeti, da je Bog ljudstvu odpustil greh in je znova potrdil zavezno obljubo, ki jo je dal njim in njihovim očetom?`

Mojzes je razbil plošči, na katerih je bilo napisanih deset Božjih zapovedi (5 Mz 9,17). To dejanje je kazalo na prelomljeno zavezo

(5 Mz 32,19). »Da bi pokazal svoj stud nad njihovim hudodelstvom, je odvrgel kamniti plošči, da sta se pred očmi vsega ljudstva zlomili. Tako je pokazal, da je Bog tako prelomil svojo zavezo z njimi, kakor so jo oni z njim.« (Ellen G. White, 1997: Očaki in preroki, str. 238)

Dejstvo, da je Bog Mojzesu naročil, naj »izseka« novi plošči, »kakršni sta bili prvi«, in rekel, da bo nanju zapisal besede, ki so bile na prvih, kaže, da je odpustil Izraelcem in še ni opravil z njimi.

`Kaj Bog v 5 Mz 10,14-16 sporoča Izraelcem? Kaj pomenijo prispodobe, ki jih je uporabil?`

V teh vrsticah so tri prispodobe: prednja kožica, srce in vrat. Bistvo je jasno. Obreza je bila znamenje zaveze, toda samo zunanje znamenje. Bog si je želel njihovo srce oziroma njihov um, naklonjenost in ljubezen. Prispodoba trdovratnosti kaže na to, kako vztrajni so bili v svoji nepripravljenosti poslušati Gospoda. Na tem mestu in tudi drugod jim Gospod pravi, naj se že opredelijo in mu začnejo služiti z vsem srcem in dušo.

`Pomisli, kolikokrat ti je Gospod že odpustil. Kaj ti to pove o njegovi milosti?`