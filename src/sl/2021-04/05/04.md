---
title:  Kajti bili ste tujci v Egiptu
date:   26/10/2021
---

Ljubite tujca, kajti bili ste tujci v egiptovski deželi. 5 Mz 10,19

`Kaj so zgornje besede sporočale staremu Izraelu? Kaj sporočajo nam?`

Pred več stoletji je Gospod dejal Abramu: »Vedi, da bodo tvoji potomci priseljenci v deželi, ki ne bo njihova, spravili jih bodo v sužnost in jih stiskali štiristo let« (1 Mz 15,13; glej tudi 1 Mz 17,8 in Apd 13,17). Tako se je tudi zgodilo; v prvih poglavjih 2. Mojzesove knjige je bila za njihove potomce zapisana dramatična zgodba o njihovi rešitvi (2 Mz 15,13) in odrešitvi (2 Mz 14,13) iz Egipta, ki je simbolizirala odrešitev, dano po Kristusu Jezusu. V tej vrstici Gospod želi, da se spominjajo, kje so bili in kdo so bili – tujci v drugi deželi.

Povedano drugače: Spomnite se, ko ste bili na robu družbe, izobčenci, celo sužnji, in bili odvisni od milosti tistih, ki so bili močnejši od vas in so vas često izkoriščali. Čeprav je bil Izrael izbrano ljudstvo, ki ga je Bog imenoval »kraljestvo duhovnikov« (2 Mz 19,6), in čeprav so med njimi in tujci, ki so bivali pri njih, vladale razlike (še posebej na področju vere), pa so morali biti tujci, vdove in sirote obravnavani z enako mero poštenosti in pravičnosti kakor Izraelci.

`Kako je v Mt 7,12 strnjeno to, kar je Gospod naročil staremu Izraelu glede tega, kako naj ravnajo z ranljivejšimi?`

Ukaz glede ravnanja z ljudmi na robu družbe nikakor ni bil nekaj običajnega v starem svetu. Takrat se z izobčenci pogosto ni ravnalo nič lepše kot z živalmi, če sploh tako.

V nasprotju s tem pa bi moral biti Izrael drugačen; biti bi moral luč narodom. Ta razlika bi morala izvirati v Bogu, ki ga častijo, in načinu njihovega bogoslužja ter celotnem verskem sistemu, temelječem na resnici, ki so jo prejeli od Boga. Prijazno ravnanje z ljudmi na robu družbe bi bilo mogočna priča svetu o vzvišenosti njihovega Boga in vere. Prav pričanje svetu o Bogu je bilo navsezadnje smisel njihovega obstoja.

`Še enkrat preberi zgornji Avguštinov navedek. S svojimi besedami opiši žalostno stanje današnjega sveta. Poišči tudi svetopisemska besedila, ki govorijo o tem, kar nam je Bog obljubil po Jezusu Kristusu (na primer Iz 25,8; 1 Kor 2,9; Raz 22,2-5). Premišljuj o teh obljubah in jih poskusi ponotranjiti. Samo tako boš resnično doumel smisel zaveze, ki je bila dana Abrahamu.`