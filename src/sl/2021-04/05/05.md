---
title:  Sodite pravično
date:   27/10/2021
---

Verniki smo poklicani odsevati Božji značaj. Apostol Pavel piše: »Otroci moji, ki vas ponovno rojevam v bolečini, dokler ne bo v vas izoblikovan Kristus.« (Gal 4,19) Navsezadnje smo bili ustvarjeni »po Božji podobi« (1 Mz 1,27), ki jo je greh nato poškodoval. Ko je Mojzes govoril o Božji moči in mogočnosti, je tudi povedal, da Bog ne jemlje podkupnine ter da skrbi za ranljive in izobčene. Ker On tako ravna, moramo posnemati njegov zgled.

**Kaj je skupna tema spodnjih vrstic?**

`5 Mz 1,16`

`5 Mz 16,19`

`5 Mz 24,17`

`5 Mz 27,19`

Znano je dejstvo, da na večini človeških sodišč ranljivi, siromašni in ljudje z roba družbe ne dobijo enake »pravice« kakor bogati in vplivni ter ljudje z vezami in poznanstvi. Ne glede na državo, obdobje in kulturo ter ne glede na to, kako plemenita so načela pravic in pravičnosti, zapisana v ustavo ali zakone, realnost ostaja enaka: revni, slabotni in izobčeni skoraj nikoli ne dobijo pravice, ki jo prejmejo drugi.

Zaradi tega so te Gospodove besede tako izjemne. Nepravičnost, ki jo najdemo povsod, ne bi smela biti značilna za izraelsko skupnost – Božje ljudstvo – ki bi moralo svetu pokazati Božji značaj. V nekem smislu je Gospod želel, da bi bili v starem Izraelu pred zakonom vsi enaki.

Toda to gre globlje od samega prava. »Bodite sveti, kajti jaz, Gospod, vaš Bog, sem svet« (3 Mz 19,2). Izraelci so poznali pravega Boga, imeli pravo vrsto bogoslužja in prinašali prave žrtve. Vse to je bilo dobro. Toda kakšen bi bil pomen vsega tega, če bi grdo ravnali s slabotnimi in revnimi, ki so živeli med njimi? V preroških knjigah se Gospod nenehno pritožuje nad zatiralci revnih in pomoči potrebnih ljudi v Izraelu. Kako je kdo lahko »svet« in obenem zlorablja druge? Ne more biti – ne glede na to kako striktno upošteva predpisane verske obrede.

`Kako naslednje vrstice odražajo to, pred čimer je Gospod posvaril starodavni Izrael? Kaj sporočajo nam? Am 2,6; Am 4,1; Am 5,11; Iz 3,14-15; Iz 10,1-2; Jer 2,34 `