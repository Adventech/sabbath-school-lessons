---
title:  Čista vera
date:   28/10/2021
---

`Katera pomembna načela so zapisana v 5 Mz 24,10-15 o tem, kako naj ravnamo z ljudmi, ki so pod našim nadzorom?`

Iz teh vrstic razberemo Božjo skrb za osnovno človekovo dostojanstvo. Da, nekdo ti morda kaj dolguje in prišel je čas, da terjaš dolg, toda dolžniku raje izkaži spoštovanje in dostojanstvo. Nikar ne vdri v njegovo bivališče in ne terjaj, kar ti je dolžan. Raje počakaj zunaj in naj sam pride ven ter ti da, kar zahtevaš. Če ti revež v zastavo (jamstvo) da svoj plašč, ga obdrži samo do večera, da bo ponoči lahko spal v njem (5 Mz 24,12-13). Druge vrstice govorijo o tem, kako je treba ravnati z revnimi, ki delajo zate; hitro se namreč lahko zgodi, da jih začneš zatirati. Ne delaj tega! V Božjih očeh je to velik greh. Če želijo biti priča in svet narod, ki bo po svetu, prežetim z zmoto, malikovalstvom, zlom in grehom, hodil v luči resnice, morajo biti prijazni do najšibkejših in najmanj privilegiranih med njimi, sicer bo njihovo pričanje brez pomena.

`Kako Jak 1,27–2,11 odraža to, kar je Gospod naročil svojemu ljudstvu v 5 Mz 24,10-15? Kakšna je po tvojem razumevanju povezava med desetimi zapovedmi in neprimernim ravnanjem z reveži?`

Čeprav deset zapovedi o pristranskosti do bogatih ne govori neposredno, pa je strogo upoštevanje črke zakona in obenem neprimerno ravnanje z revnimi in pomoči potrebnimi v posmeh posameznikovi veri in njegovim trditvam o izpolnjevanju zakona. Ljubiti svojega bližnjega kakor samega sebe je najvišji izraz Božjega zakona. To je sedanja resnica, ki je bila aktualna tudi v Jakobovem času in takrat, ko jo je Mojzes na meji s sveto deželo posredoval Izraelcem.

`Zakaj se moramo adventisti sedmega dne, ki izpolnjevanje zakona jemljemo z vso resnostjo, prepričati, da upoštevamo tudi besede iz 5. Mojzesove knjige in Jakobovega pisma, o katerih smo proučevali v današnjem nauku? Zakaj bi morala naša predanost izpolnjevanju zakona le še okrepiti našo odločnost, da pomagamo revnim in pomoči potrebnim med nami? `