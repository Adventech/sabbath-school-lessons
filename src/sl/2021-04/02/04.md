---
title:  Tisočkrat številčnejši
date:   05/10/2021
---

Po dolgem popotovanju po puščavi je Mojzes, ki je govoril v Gospodovem imenu (bil je več kakor prerok), dejal: »Glejte, pred vas postavljam deželo; pojdite in vzemite v last deželo, za katero je Gospod prisegel vašim očetom, Abrahamu, Izaku in Jakobu, da jo bo dal njim in za njimi njihovim potomcem.« (5 Mz 1,8)

Zapazite, kaj sledi.

`Preberi 5 Mz 1,9-11. Kaj pomenijo te besede, še posebej v luči dejstva, da je Bog ljudstvo kaznoval zaradi upora pri Kadeš Barneji?`

To je še en primer Božjega usmiljenja. Ljudstvo je bilo blagoslovljeno tudi med tavanjem po puščavi: »Štirideset let si zanje skrbel, nič jim ni manjkalo v puščavi. Njihova oblačila niso razpadla in noge jim niso otekle.« (Neh 9,21)

Mojzes je v svoji ljubezni do ljudstva znova prosil Boga, naj jih pomnoži še tisočkrat več, kakor jih je že!

`Kaj se je zgodilo kot neposredna posledica Božjega blagoslova nad njimi? Katere korake je naredil Mojzes, da bi se spoprijel z okoliščinami? 5 Mz 1,12-17`

Kljub mogočni Gospodovi navzočnosti med njimi, se je pojavila potreba po organiziranosti, strukturi in sistemu odgovornosti. Izrael je bil qahal, organizirano občestvo (glej 5 Mz 31,30), predhodnik novozavezne ekklesije, kar v grščini pomeni cerkev (glej Mt 16,18). Apostol Pavel, ki je sicer deloval v drugačnih okoliščinah, se nikdar ni oddaljil od svojih judovskih korenin. V 1 Kor 12 je izpostavil potrebo po ustreznih ljudeh, ki bi prevzeli različne vloge, da bi telo ustrezno delovalo, prav kakor vidimo v primeru organiziranega občestva v puščavi. Kakor qahal tudi današnja cerkev potrebuje zedinjeno telo ljudi, ki skladno s svojimi sposobnostmi izpolnjujejo različne vloge.

Čeprav včasih slišimo ljudi udrihati po »organizirani« religiji (ali jim morda bolj ustreza »neorganizirana«?), pa Božja beseda še posebej v Novi zavezi ne priznava nobene druge vrste, le organizirano.  

`Zakaj lahko rečemo, da 1 Mz 15,6 predstavlja osnovo vsem drugim zaveznim obljubam? Zakaj je ta blagoslov dragocenejši od vseh drugih?`