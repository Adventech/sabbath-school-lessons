---
title:  Krivičnost Amorejcev
date:   07/10/2021
---

V 5 Mz 2 in 3 Mojzes nadaljuje z obnavljanjem Izraelove zgodovine in pove, da so z Božjim blagoslovom premagali sovražnike; ko so bili zvesti, jim je Bog dal zmago, premagali so celo »velikane« (5 Mz 2,11.20; 3,13).

Med branjem teh poglavij neizogibno naletimo tudi na temo uničenja narodov, ki ji moramo nameniti vsaj nekaj pozornosti. Izraelci so narodu najprej ponudili mir (5 Mz 20,10-11); če so odklonili, so v nekaterih primerih pobili vse ljudstvo, vključno z ženskami in otroki.

»In Gospod, naš Bog, nam ga je izročil in pobili smo njega, njegove sinove in vse njegovo ljudstvo. Takrat smo zavzeli vsa njegova mesta in z zakletvijo pokončali vsako mesto: moške, ženske in otroke; nikogar nismo pustili živega.« (5 Mz 2,33-34)

Nekateri želijo na hitro opraviti s tem in rečejo, da so te zgodbe izmišljene. Ker adventisti sedmega dne verjamemo, da je »[v]se Pismo /…/ navdihnjeno od Boga in koristno za poučevanje, svarjenje, za poboljševanje in vzgojo v pravičnosti« (2 Tim 3,16), ta razlaga ne pride v poštev. Kako odgovoriti na to težko vprašanje?

`Kaj je Bog rekel Abramu v 1 Mz 15,16? Kako te vrstice osvetlijo to težko vprašanje? 1 Mz 15,1-16`

Nobenega dvoma ni, da so bili mnogi poganski narodi izredno kruti in brutalni; Božja jeza in kazen bi jih lahko upravičeno doleteli že mnogo prej. Bog je potrpežljivo čakal, da se spremenijo, a se niso; toda to še vedno ne spremeni neusmiljene resničnosti o množičnem poboju vseh, tudi otrok. (Verjetno je ob potopu umrlo veliko več otrok, kakor so jih pobili Izraelci.)

Dejstvo je, da moramo za zdaj zaradi omejene količine podatkov, ki so nam na voljo o celotnem kontekstu teh dogodkov, sprejeti kruto realnost in zaupati Božji dobroti, ki se je razodela na mnogo drugih načinov. Vera ne pomeni ljubiti Boga samo na krasen dan, ki ga preživimo v gozdu, polnem čudovitih prizorov in zvokov. Pomeni, da mu zaupamo tudi, kadar česa ne razumemo v celoti.

`Kako nam 1 Kor 10,1-4 in Jn 14,9 ter mnoge druge vrstice pomagajo zaupati Božji ljubezni, pravičnosti in dobroti celo takrat, kadar opazimo stvari, ki jih težko uskladimo s pozitivno sliko o Bogu?`