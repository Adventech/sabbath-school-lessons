---
title:  Mojzesova služba
date:   03/10/2021
---

Mojzesovo navzočnost čutimo v celotnem Svetem pismu. Čeprav se do 2 Mz 2 ne omenja, je avtor 1. Mojzesove knjige, ki je Božja verodostojna in osnovna zgodba o tem, kdo smo, od kod prihajamo, zakaj so stvari tako slabe in zakaj imamo kljub temu razlog za upanje. Stvarjenje, padec v greh, obljuba o odrešenju, potop, Abraham in evangelij imajo korenine v 1. Mojzesovi knjigi; njen avtor je bil prerok Mojzes. Težko je izmeriti božanski vpliv, ki ga je širil ta vse prej kot brezgrajen mož, ki je ljubil Gospoda in mu želel služiti.

`Preberi pogovor med Gospodom in Mojzesom po obupnem grehu z zlatim teletom v (Mz 32,29-32). Kaj nam ta dogodek pove o Mojzesovem značaju in o tem, zakaj ga je lahko Gospod kljub njegovim napakam uporabil na tako mogočen način?`

Čeprav Mojzes ni bil kriv tega greha, je posredoval za grešno ljudstvo in bil zanj pripravljen dati celo svojo dušo. V 2 Mz 32,32, kjer Mojzes prosi Boga, naj »odpusti njihov greh«, zapisani glagol v resnici pomeni »nositi«. Mojzes je razumel resnost greha in ceno sprave, zato je Boga prosil, naj »nosi« njihov greh. Samo tako jim je lahko bilo odpuščeno, in samo tako je pravzaprav lahko odpuščen kateri koli greh.

V Svetem pismu se tako že zelo hitro pojavi mogočna zamisel o zamenjavi. Sam Bog bo po Jezusu vzel nase celotno breme in kazen za naše grehe; takšen je bil od Boga določen način zveličanja človeštva, ki mu je obenem omogočal, da ostane zvest načelom svoje vladavine in zakona.

Čez mnogo stoletij je apostol Peter o Jezusu zapisal: »Sam je na svojem telesu ponesel naše grehe na les, da bi mi grehom odmrli in živeli za pravičnost. Po njegovih ranah ste bili ozdravljeni.« (1 Pt 2,24)  

V omenjenem dogodku o Mojzesovem odzivu na greh ljudstva je bil Mojzes v vlogi posrednika padlih in grešnih ljudi; s tem je nakazal, kar bo Jezus naredil za nas (glej Heb 7,25).

`Ponuditi lastno pogubo v zameno za življenje svojega ljudstva? Razmisli o pomenu teh besed. Česa se lahko iz tega dogodka naučimo o tem, kaj pomeni resnično ljubiti druge?`