---
title:  Kadeš Barnea
date:   06/10/2021
---

V prvem delu 5. Mojzesove knjige občutimo vpliv dogodkov iz Kadeš Barneje. Ta nesrečna zgodba predstavlja neposredno ozadje knjige, zato si jo je vredno pobliže ogledati.

`Kako so se ljudje odzvali na poročilo oglednikov in katere so bile posledice njihovega odziva? 4 Mz 14; glej tudi 5 Mz 1,20-46`

Iz te zgodbe se lahko naučimo mnogo pomembnih naukov, enega od njih, ki je kasneje znova zapisan, najdemo v 4 Mz 14.

`Mojzes je v 4 Mz 14,11-20 spet v vlogi posrednika. Kaj je tako pomembno v njegovi razpravi z Gospodom o tem, zakaj naj Gospod ne uniči ljudstva?`

Razmisli, kaj je Mojzes v resnici rekel Bogu. Poglej, kako boš videti v očeh Egipčanov in okoliških narodov, če boš to zares storil. To je pomemben poudarek; kar je Gospod želel narediti z Izraelom, ni bilo le zanje, temveč za vse človeštvo. Izrael bi moral biti luč svetu. Starodavnim narodom bi moral pričati o ljubezni, moči in zveličanju pravega Boga ne pa ničvrednih malikov, ki so jih častili ti narodi.

Kaj bi se zgodilo, če bi Bog zares iztrebil to ljudstvo? Narodi bi rekli: »Ker Gospod ni mogel pripeljati tega ljudstva v deželo, ki jim jo je s prisego obljubil, jih je pomoril v puščavi.« (4 Mz 14,16 eku)

Tema, ki preveva celotno Sveto pismo, je zamisel o tem, da mora biti Bog poveličan po svojem ljudstvu – da se morajo Božja slava, dobrota, ljubezen in moč razodevati v njegovi cerkvi, in sicer po tem, kar je naredil po njej. Seveda se večkrat zgodi, da mu njegovo ljudstvo otežuje delo, toda Bog bo na koncu poveličan po delih svojega ljudstva na zemlji.

`Kaj pravi apostol Pavel v Ef 3,10? Kako se to zgodi? Kako se v vesolju kaže »mnogovrstna Božja modrost«? Katero vlogo, če sploh katero, imamo kot posamezniki pri uresničitvi teh besed?`