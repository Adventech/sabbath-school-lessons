---
title:  Izpolnjena prerokba
date:   04/10/2021
---

Kljub nekaterim zmotam, ki jih sodobna znanost prikazuje kot resnice (na primer da je vesolje nastalo »iz ničesar« samo po sebi ali da se je vse življenje na zemlji pojavilo po naključju iz preprostih kemikalij), nam je dala tudi nekaj osupljivih uvidov v Božjo ustvarjalno moč. Skladnost, usklajenost in natančnost mnogih vidikov naravnega sveta celo v grešnem stanju navdušujejo tiste, ki jih proučujejo.

Če je Bog tako natančen pri fizičnih rečeh, je gotovo tudi pri duhovnih. V uvodnih vrsticah 5. Mojezesove knjige lahko preberemo več o Božji neverjetni natančnosti.

`Preberi 5 Mz 1,1-6. Kaj je preroški pomen »štiridesetega leta«, ki je omenjen v 5 Mz 1,3?`

Kaj se je zgodilo po polomiji z ogledniki, ki jih je Mojzes poslal iz Kadeš Barneje, da bi si ogledali deželo, ter po tem, ko je ljudstvo zavrnilo poziv k zavzetju Kanaana? Povedano jim je bilo, da ne bodo stopili v obljubljeno deželo, kakor so se nadejali. Kako dolgo bodo morali počakati na novo priložnost? »Kakor je bilo število dni, v katerih ste ogledovali deželo, štirideset, tako se boste štirideset let pokorili za svoje krivde, za vsak dan eno leto – da boste spoznali, kaj pomeni meni nasprotovati.« (4 Mz 14,34)

5. Mojzesova knjiga se torej začne v štiridesetem letu Izraelovega tavanja po puščavi, prav kakor jim je povedal Bog. Povedano drugače, Božja preroška beseda je tako zanesljiva kakor sam Bog. V uvodnih vrsticah torej najdemo še en dokaz o njegovi zanesljivosti; to pomeni, da bo Bog naredil, kar je rekel, in sicer takrat, ko je določil.

Seveda to ni edino preroško časovno obdobje, ki se je izpolnilo, kakor je napovedal Bog. Z naše točke v zgodovini se ozrimo na primer na prerokbo v Dan 9,24-27, ki je napovedala Jezusovo obdobje in se izpolnila, kakor je povedal Gospod. Vidimo lahko, da so se izpolnile tudi besede »čas, dva časa in polovico časa« (Dan 7,25; glej tudi Raz 12,6.14; Raz 13,5), kakor tudi 2300 dni (Dan 8,14).

Poleg natančnih časovnih elementov so prerokbe v Dan 2,7 in 8, ki so natančno in pravilno napovedale potek svetovne zgodovine, močan dokaz Božjega poznavanja prihodnosti, nadzora in zanesljivosti.

`Vidimo, da je Gospod zvesto izpolnil pretekle prerokbe, kakor je bilo predvideno. Zakaj bi nas to moralo opogumiti k zaupanju, da se bodo uresničili tudi napovedani dogodki, ki se še niso zgodili?`