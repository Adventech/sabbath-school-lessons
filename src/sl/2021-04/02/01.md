---
title:  Mojzesov pouk zgodovine
date:   02/10/2021
---

### Preberi pred proučevanjem
5 Mz 1-3; 2 Mz 32,29-32; 4 Mz 14; Ef 3,10; 1 Mz 15,1-16; Jn 14,9

> <p>Ključno besedilo:</p>
> Vsi so jedli isto duhovno jed in vsi so pili isto duhovno pijačo. Pili so namreč iz duhovne skale, ki jih je spremljala. In ta skala je bil Kristus. 1 Kor 10,3-4

To so besede, ki jih je Mojzes govoril« (5 Mz 1,1). Tako se začne 5. Mojzesova knjiga. Čeprav v njej prevladuje Mojzes in njegov vpliv, pa je od teh uvodnih besed do Mojzesove smrti v moabski deželi (5 Mz 34,5) tako ta knjiga kakor tudi celotno Sveto pismo v resnici knjiga o Gospodu Jezusu. On je tisti, ki nas je ustvaril (1 Mz 1–2; Jn 1,1-3), vzdrževal (Kol 1,15-17; Heb 1,3) in odrešil (Iz 41,14; Tit 2,14). V širšem pomenu teh besed 5. Mojzesova knjiga razodeva, da Gospod še vedno ustvarja, vzdržuje in odrešuje svoje ljudstvo v ključnih trenutkih zgodovine odrešenja.

Ko so bili Izraelci tik pred tem, da končno stopijo v Kanaan, jim je Mojzes pripravil pouk zgodovine na temo, ki se ponavlja v celotnem Svetem pismu: spominjajte se, kar je Gospod naredil za vas v preteklosti.

To svarilo bi moralo nagovoriti tudi nas, ki se nahajamo na meji boljše obljubljene dežele: »Ko se ozrem na našo zgodovino, sama sem namreč prepotovala vsak korak proti našemu sedanjemu stanju, /…/ me napolnita osuplost in zaupanje v Kristusa kot vodnika. V prihodnosti se nam ni treba bati ničesar razen tega, da bi pozabili, kako nas je Gospod vodil in katerih naukov nas je naučil v preteklosti.« (Ellen G. White: Life Sketches, str. 196) 