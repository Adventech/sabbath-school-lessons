---
title:  Drevo življenja
date:   14/11/2021
---

Nihče nas ni vprašal, ali želimo živeti, kajne? Nismo imeli priložnosti odločiti se za svoj obstoj, kakor si nismo izbrali, kje in kdaj se bomo rodili ter kdo bodo naši starši.

Tako je bilo tudi v primeru Adama in Eve. Kakor list, skala ali gora se tudi onadva nista odločila postati Božje stvarstvo. Ljudem ni bil dan le obstoj (skala na primer samo obstaja) niti le življenje (ameba na primer samo živi), temveč življenje razumnih bitij, ustvarjenih po Božji podobi.

Toda niti tega si nismo mogli izbrati. Kljub temu pa nam Bog daje možnost odločitve glede prihodnosti svojega obstoja. To pomeni, da lahko izberemo večno življenje, ki ga prejmemo zaradi tega, kar je Jezus dosegel za nas s svojo smrtjo na križu in z vstajenjem.

`Kateri dve možnosti je Bog predstavil Adamu v povezavi z njegovim obstojem? 1 Mz 2,8-9.15-17; 1 Mz 3,22-23`

»Sredi vrta je raslo drevo življenja, katerega sad je imel moč neprestano obnavljati življenje. Če bi Adam ostal poslušen Bogu, bi dalje užival prost dostop do tega drevesa in večno živel. Ko se je pregrešil, ni več smel jesti z njega, zato je postal podvržen smrti. Božja obsodba:

'Zares, prah si in v prah se povrneš,' kaže na popolno ugasnitev življenja.« (Ellen G. White, 2014: Veliki spopad, str. 341)

Sveto pismo nam že na začetku predstavi samo dve možnosti: večno življenje, ki ga je Bog sprva načrtoval za nas, in večno smrt, kar v nekem smislu pomeni vrnitev k niču, iz katerega smo začeli obstajati.

Zanimivo je, da se »drevo življenja«, za katerega v Svetem pismu piše, da daje nesmrtnost, najprej pojavi v prvi svetopisemski knjigi, nato pa še v zadnji. (Preberi Raz 2,7 in 22,2.14.) Zaradi greha smo izgubili dostop do drevesa življenja. Na koncu, ko bo težava greha dokončno odpravljena, bodo odrešeni – tisti, ki so izbrali življenje – zahvaljujoč Jezusu in načrtu zveličanja spet dobili dostop do tega drevesa kakor pred izgonom iz raja.

`Kako vsak dan s svojimi odločitvami izbiramo bodisi življenje bodisi smrt? `