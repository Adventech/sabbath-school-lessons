---
title:  Vprašanje čaščenja
date:   18/11/2021
---

Čaščenje je bilo v središču zaveznega odnosa med Gospodom in Izraelom. Izrael se je od preostalega sveta razlikoval v tem, da je bil edini narod, ki je častil pravega Boga in ne lažnih poganskih bogov in boginj, ki v resnici sploh niso bili bogovi. »Poglejte zdaj, da sem jaz, le jaz, in ni boga poleg mene« (5 Mz 32,39).

`Katero opozorilo je skupno naštetim vrsticam? Zakaj je bilo prav to tako bistveno za izraelski narod? 5 Mz 4,19; 8,19; 11,16; 30,17`

Kakor danes je tudi pred več tisoč leti Božje ljudstvo živelo v kulturi in okolju, ki je večinoma izžarevalo merila, tradicije in miselnosti, ki so bili v nasprotju z vero Izraelcev. Zato so morali biti zmeraj na preži, da ne bi navade sveta, njegovi maliki in »bogovi« postali predmet njihovega čaščenja.

Naš Bog je »ljubosumen Bog« (5 Mz 4,24; 5,9; 6,15) in kot naš Stvarnik in Rešitelj je samo on vreden našega čaščenja. Tudi tukaj ni srednje poti: bodisi častimo Gospoda, ki prinaša življenje, dobroto in blagoslove, bodisi obožujemo drugega boga, ki prinaša zlo, prekletstvo in smrt.

`Med branjem Raz 13,1-15 se osredotoči na to, kako je v teh vrsticah predstavljeno čaščenje. Nato ta odlomek primerjaj z Raz 14,6-12. Kako Razodetje (in celotno Sveto pismo) odseva svarilo pred čaščenjem lažnih bogov, zapisano v 5. Mojzesovi?`

Kljub drugačnemu kontekstu pa problem ostaja enak: Ali bo ljudstvo častilo pravega Boga in živelo ali pa bo podleglo pritiskom, bodisi odkritim bodisi komaj zaznavnim, mu odreklo zvestobo in se soočilo s smrtjo? Odgovor na to vprašanje je v srcu vsakega posameznika. Bog Izraelcev ni prisilil k poslušnosti in tudi nas ne sili. V Raz 13 beremo, da bo prisilo uporabila zver. V nasprotju z njo Bog deluje po načelu ljubezni.

`Kako se lahko prepričamo, da se na noben, še tako subtilen način, ne odmikamo od Jezusa k nekemu drugemu »bogu«?`