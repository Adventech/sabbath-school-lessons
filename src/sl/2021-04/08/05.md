---
title:  Ni pretežko zate
date:   17/11/2021
---

Na začetku 5 Mz 30 je Gospod povedal, kaj se bo zgodilo, če se bo ljudstvo spokorilo in zapustilo svoje zle poti. Kako čudovite obljube jim je predstavil!

`Kaj je Bog obljubil Izraelcem, kljub temu da je vedel, da se mu bodo izneverili? Kaj nam to pove o njegovi milosti? 5 Mz 30,1-10`

Kako tolažilne besede! Toda Bog tukaj ni rekel, da je vseeno, ali mu bodo zvesti ali ne. Nikomur ni ponudil poceni milosti. V tem bi morali prepoznati globino njegove ljubezni, kar bi v njih vzbudilo željo po tem, da ga ljubijo tudi oni. Njihova ljubezen bi se morala kazati v poslušnosti njegovim ukazom.

`Kaj je Gospod povedal Izraelcem v 5 Mz 30,11-14? Katero osnovno obljubo najdemo v teh vrsticah? Ali je zapisana tudi v Novi zavezi?`

Bog je svoje vabilo ubesedil s čudovitim jezikom in neovrgljivo logiko. Izraelcev ni prosil ničesar, kar bi bilo nedosegljivo. Njegova zapoved ni »pretežka« ali preveč »oddaljena«, da je ne bi mogli razumeti. Ni v nebesih – tako daleč, da bi jo zanje moral poiskati kdo drug – niti onkraj morja, kamor bi jo morali iti iskat. Gospod pravi: »Kajti prav blizu tebe je beseda, v tvojih ustih in v tvojem srcu, da jo lahko izpolnjuješ.« (5 Mz 30,14) Tako dobro jo poznate, da lahko govorite o njej; zapisana je v vašem srcu, zato veste, da jo morate izpolnjevati. Ni izgovorov za neposlušnost. »Vse njegove zapovedi nas hkrati usposobijo, da jih lahko izvršujemo.« (Ellen G. White, 2018: Kristusove prilike, str. 228)

Apostol Pavel je nekatere od teh vrstic navedel v besedilu, kjer je pisal o zveličanju po Kristusu, kar pomeni, da jih je razumel kot zgled pravičnosti po veri (glej Rim 10,6-10).

Po teh besedah v 5. Mojzesovi knjigi so bili Izraelci pozvani izbrati življenje ali smrt, blagoslov ali prekletstvo. Če bodo po milosti in veri izbrali življenje, ga bodo tudi prejeli.

Tudi danes ni drugače, kajne?

`Katero upanje in uteho najdeš v naslednjih vrsticah? Ps 34,19 (Ps 34,18 CHR); Mt 5,1-3; Ps 73,26; Iz 53,4-6`