---
title:  "Življenje in dobro, smrt in zlo, blagoslov in prekletstvо"
date:   16/11/2021
---

Dolgemu govoru o tem, kaj se bo zgodilo, če ljudstvo ne bo poslušalo Gospoda in bo nezvesto zaveznim obljubam, sledi 30. poglavje 5. Mojzesove knjige, ki se začne z obljubo, da bo Bog Izraelce, četudi bodo neposlušni in bodo kaznovani z izgnanstvom, znova pripeljal v njihovo deželo. To se bo zgodilo seveda le, če se bodo spokorili in zapustili svoje grešne poti.

`Katere možnosti so bile predstavljene Izraelcem v 5 Mz 30,15-20? Kako odražajo to, o čemer govori celotno Sveto pismo?`

Gospod je zelo jasen: On, Jahve, jim daje na voljo dve možnosti; tako je ravnal tudi z Adamom in Evo v raju. Hebrejski besedi za »dobro« (tov) in »hudo« (ra') v 5 Mz 30,15 sta enaki kakor v 1. Mojzesovi knjigi, kjer sta zapisani v kontekstu drevesa spoznanja »dobrega« (tov) in »hudega« (ra'). Na tem mestu in povsod drugod v Svetem pismu ni srednje poti ali nevtralnosti. Ali bodo Izraelci služili Gospodu in imeli življenje ali pa bodo izbrali smrt. Enako velja tudi za nas.

Kaj je nasprotje življenja, dobrega in blagoslova? Smrt, hudo in prekletstvo. Konec koncev bi lahko upravičeno dejali, da je Bog Izraelcem v resnici ponudil samo dobro, samo življenje in samo blagoslove. Toda če mu bodo obrnili hrbet, bodo slabe stvari naravna posledica njihove odločitve, saj bodo ostali brez njegove posebne zaščite.

Ne glede na naše razumevanje tega  sta bili ljudem predstavljeni dve možnosti. Nedvoumna je tudi resničnost njihove svobodne volje in izbire. Te vrstice, vključno z večjim delom Svetega pisma (Stare in Nove zaveze), nimajo prav nobenega smisla brez konteksta svetega daru svobodne volje in izbire.

Gospod jim je v resnici rekel: Zatorej si s svobodno voljo, ki sem vam jo dal, izberite življenje, blagoslov in dobroto, ne pa smrti, zla in prekletstva.

Tako očitno je, katera možnost je prava, kajne? Toda vemo, kaj se je zgodilo. Véliki spopad je bil takrat tako resničen kakor je danes. Iz Izraelovega primera bi se morali naučiti, kaj se zgodi, če se Gospodu ne predamo popolnoma in če ne izberemo življenja ter vsega, kar zajema ta odločitev.

`Med branjem 5 Mz 30,20 se osredotoči na povezavo med ljubeznijo in poslušnostjo. Kaj je moral Izrael narediti, da bi ostal zvest Gospodu? Kako ta ista načela veljajo tudi za nas?`