---
title:  Izberi življenje
date:   13/11/2021
---

### Preberi pred proučevanjem
1 Mz 2,8-9; Rim 6,23; 1 Jn 5,12; 5 Mz 30,1-20; Rim 10,6-10; 5 Mz 4,19; Raz 14,6-12

> <p>Ključno besedilo:</p>
> Nebo in zemljo kličem danes za pričo proti vam: predložil sem ti življenje in smrt, blagoslov in prekletstvo. Izberi torej življenje, da boš živel ti in tvoj zarod. 5 Mz 30,19

Dvaindvajsetletna Sandy (ime je izmišljeno) je zbolela za smrtno boleznijo, možganskim tumorjem. Kljub vsem čudežem sodobne medicine je niso mogli rešiti pred neizogibnim. Toda Sandy ni želela umreti.

Skovala je načrt. Želela je, da njeno glavo po smrti dajo v posodo s tekočim dušikom in nato v zamrzovalnik, v upanju, da se bodo njene možganske celice ohranile. Tam bo glava čakala 50, 100, 1000 let, dokler ne bodo nekoč v prihodnosti, ko bo tehnologija dovolj napredovala, podatki v njenih možganih »naloženi« na računalnik. Tako bo lahko »živela« naprej, morda celo v nedogled.

Kako žalostna zgodba, a ne le zaradi neizogibne smrti mlade osebe, temveč tudi zaradi spoznanja, kam je položila svoje upe za življenje. Kakor večina ljudi si je tudi ona želela živeti, toda izbrala je način, ki na koncu gotovo ne bo deloval.

Ta teden bomo proučevali o odločitvi za življenje – o ponujeni priložnosti, da izberemo življenje pod pogoji, ki jih milostno daje Bog, Dajalec in Vzdrževalec življenja.