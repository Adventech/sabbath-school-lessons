---
title:  Báal Peór
date:   01/11/2021
---

V 5 Mz 4,3-4 sledi še nekaj zgodovinskih dejstev, ki so Izraelce spomnila na preteklost ter na duhovne in praktične resnice, ki naj bi se jih naučili iz tega.

`Katerih duhovnih in praktičnih resnic bi se moralo ljudstvo naučiti iz katastrofe, opisane v 4 Mz 25,1-15?`

Čeprav nam je neprijetno ob zgodbah o tem, kako je Izrael iztrebil nekatere poganske narode okoli sebe, pa nam to poročilo zagotovo pomaga razumeti logiko za tem ukazom. Izrael bi moral poganskim narodom pričati o pravem Bogu – o edinem Bogu. Ljudstvo bi moralo z zgledom pokazati, kako častiti pravega Boga. Toda oklenili so se poganskih »bogov« in se pogosto povsem odkrito uprli Bogu, ki bi ga morali predstaviti svetu.

Čeprav ima beseda »vlačugati se« pogosto tudi duhovni pomen, v smislu da je Izrael šel za poganskimi bogovi in običaji (glej Oz 4,12-14), pa v tem primeru jezik (in preostanek zgodbe) nakazuje, da je vsaj na začetku šlo za greh, povezan s spolnostjo. Satan je izkoristil padlo človeško naravo in uporabil poganske ženske, da so zapeljale moške, ki so se očitno pustili zapeljati.

Nobenega dvoma ni, da se je telesno prešuštvo izrodilo tudi v duhovno. Vpletene so zasačili v izvajanju poganskih obredov; tako so se Izraelci pridružili Báal Peórju. Na neki način so se »priključili« temu lažnemu bogu in mu celo darovali. Kljub vsemu kar so se naučili in kar jim je bilo povedano, so se bili v trenutku strasti in poželenja pripravljeni odpovedati tudi temu.

Kako se je to lahko zgodilo? Preprosto. S prvim – telesnim – grehom so zakrknili svojo vest, zato so bili pripravljeni na naslednji – duhovni – greh, kar je bil verjetno Satanov končni cilj. Tako močno so znižali svoja merila, da je eden od moških pripeljal Midjánko naravnost v tabor pred Mojzesa in ljudi, ki so jokali pred svetiščem.

`Naš um in telo sta tesno povezana. Kar škoduje enemu, prizadene tudi drugega. Kaj se lahko iz te zgodbe naučimo o vplivu, ki ga ima popuščanje na našo duhovnost?`