---
title:  Tvoja modrost in razumnost
date:   04/11/2021
---

Kakor smo videli, je 5 Mz 4,1-9 mogočen izraz narodovega posebnega položaja, pa tudi njegovega misijonskega poslanstva. V te vrstice je vtkana zamisel o tem, da morajo poslušati Gospoda in se ravnati po njegovih zapovedih.

`Ponovno preberi 5 Mz 4,6. Kaj naj bi bila v očeh drugih ljudstev njihova »modrost« in »razumnost«?`

Na prvi pogled je morda videti, kakor da zakoni in odloki že sami po sebi vsebujejo modrost in razumnost. Toda besedilo ne govori o tem. Da, Gospod je Izraelcem zapovedal zakone in odloke, toda njihova modrost in razumnost je izhajala iz posvečevanja in poslušnosti tem zapovedim. Njihova poslušnost – to je bila njihova modrost in razumnost.

Izraelci bi lahko imeli najboljši sistem zakonov in pravil, kar ga je svet sploh kdaj videl (v resnici so ga imeli), toda kaj bi jim koristil, če ga ne bi upoštevali in izpolnjevali? Namesto tega sta se njihovi modrost in razumnost v živo kazali v njihovem življenju, ko so bili poslušni Božjemu zakonu. Živeti so morali resnice, ki jim jih je dal Gospod; to so lahko dosegli le s poslušnostjo. Če ne bodo živeli te resnice, niti njim niti poganskim narodom ta luč in resnica ne bosta prav nič koristili. Zato so bili vedno znova pozvani k poslušnosti; pri njihovem pričanju svetu je bila pomembna njihova poslušnost odlokom in zakonom, ne pa odloki in zakoni sami po sebi.

»Po poslušnosti Božjemu zakonu bi prejeli blaginjo, zaradi katere bi jih občudovali vsi narodi sveta. On, ki je imel zanje pripravljeno modrost in veščine za vsakršno delo, bi bil še naprej njihov učitelj in bi jih oplemenitil ter povzdignil po poslušnosti njegovim zakonom. Če bi ostali poslušni, bi jim bile prizanesene bolezni, ki so zadele druga ljudstva, in blagoslovil bi jih s posebno živahnostjo uma. Božja slava, njegovo veličastvo in moč bi se razodele po vsej njihovi blaginji. Postali naj bi kraljestvo duhovnikov in knezov. Bog jih je obdaril z vsemi sredstvi, da bi lahko postali najimenitnejše ljudstvo na zemlji.« (Ellen G. White, 2018: Kristusove prilike, str. 198)

`Kako Jezusove besede v Mt 5,13-16 odsevajo to, kar je rekel tudi staremu Izraelu? Kako se to nanaša na nas kot adventiste sedmega dne?`