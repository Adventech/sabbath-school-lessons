---
title:  "Kateri véliki narod?"
date:   03/11/2021
---

Vrstice, ki sledijo 5 Mz 4,4, so ene najglobljih in najlepših v Svetem pismu (hebrejščina je res prekrasna!). Lahko bi rekli, da je prav to sporočilo 5. Mojzesove, vse drugo pa le komentar. Med branjem teh vrstic razmišljaj, kako lahko načelo, izraženo v njih, uporabimo tudi mi danes.

`Preberi 5 Mz 4,5-9. Zakaj je Gospod Izraelu po Mojzesu izrekel te besede?`

Gospod je želel, da bi ljudstvo spoznalo, da je bilo poklicano in izbrano za poseben namen. Izraelci so bili »velik« narod, prav kakor je Bog obljubil Abramu, ko ga je poklical iz kaldejske dežele: »Iz tebe bom naredil velik narod« (1 Mz 12,2; glej tudi 1 Mz 18,18).

Namen tega, da postanejo velik narod, je bil, da bodo v blagoslov vsem rodovom na zemlji (1 Mz 12,3). Čeprav bo končni blagoslov Jezus, Mesija, ki se bo rodil v njihovi sredi, so morali do takrat biti luč svetu. »Zato sem te postavil za luč narodom, da boš moje odrešenje do konca zemlje« (Iz 49,6). To ne pomeni, da so se lahko zveličali sami po sebi, temveč da se bo po njih razodel pravi Bog, ki edini lahko zveliča.

Izrael je častil in služil Bogu, ki je ustvaril vesolje, Gospodu nebes in zemlje; pogani pa so častili skale, kamne, les in demone (5 Mz 32,17; Ps 106,37). Kakšna razlika!

V teh vrsticah je Mojzes izpostavil dve stvari, ki sta Izraelce naredili za poseben narod. Prvič, Gospod jim je bil blizu; njegova bližina se je v svetišču razodela na prav poseben način. Drugič, bili so posebni zaradi zakonov in odlokov, »kakor je vsa ta postava« (5 Mz 4,8).  

`Kaj jim je Gospod še povedal, kar bi jim moralo pomagati razumeti, da so bili poklicani za poseben namen? 5 Mz 4,32-35`

Nobenega dvoma ni, da je bilo Izraelu veliko dano. Toda kako so se odzvali?

`Ali si že poskusil svetopisemska načela uporabiti v vseh svojih odnosih, celo takrat, ko druga oseba ni »igrala pošteno«? Kako se je izšlo? Zakaj je pomembno živeti tako? Mt 5,43-48`