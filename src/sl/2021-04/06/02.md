---
title:  Ne dodajaj in ne odvzemaj
date:   31/10/2021
---

`Pred čim je Gospod posvaril Izraelce glede svojih »zakonov in odlokov«? (5 Mz 4,1-2) Zakaj jih je kar takoj opozoril prav na to? Glej tudi 5 Mz 12,32.`

Gospod jim je naročil, naj poslušajo njegove zakone in odloke ter naj jim ničesar ne dodajo niti odvzamejo. Čemu takšno navodilo? Navsezadnje, zakaj bi kdor koli želel spremeniti Božji zakon?

Odgovor seveda poznamo.

»Satan je vztrajen in neutruden v svojih prizadevanjih, da nadaljuje delo, ki ga je začel v nebesih – da spremeni Božji zakon. Uspelo mu je svet prepričati o teoriji, ki jo je pred svojim padcem predstavil v nebesih, da Božji zakon ni popoln in ga je treba popraviti. Velik del krščanske cerkve s svojim stališčem, če že ne s svojimi besedami, razodeva, da sprejema to zmoto.« (Ellen G. White: Selected Messages, 2. knjiga, str. 107)

Zgodovina starega Izraela kaže na to, da so se Izraelci večkrat znašli v težavah, a ne le, ker so prezrli določene predpise zakona (kar je v resnici pomenilo, da so zakonu nekaj »odvzeli«), temveč tudi ker so zakonu dodajali, v smislu da so vpeljali običaje, ki v zakonu niso bili navedeni, kar je v končni fazi pomenilo prestopanje zakona.

`Kako v Mt 15,1-9 vidimo primer načela, na katerega je Mojzes opozoril Izraelce, čeprav v drugačnem kontekstu? `

Ko so Izraelci končno dobili v last deželo, ki jim je bila obljubljena, so pogosto ignorirali Božja neposredna svarila, na primer svarilo pred malikovalstvom. Posnemali so mnogo poganskih običajev in jih včasih celo vključili v »bogoslužje«, na katerem so častili Jahveja. Do Jezusovega prvega prihoda so dodali še razne človeške tradicije, ki so, kakor je rekel sam Jezus, razveljavile Božjo besedo.

Naj so dodajali ali odvzemali – v obeh primerih so spremenili zakon, ljudstvo pa je trpelo posledice.

`Na katere načine lahko tudi mi Božjim besedam kaj dodamo ali odvzamemo?`