---
title:  "Drži se Gospoda, svojega Boga"
date:   02/11/2021
---

Zaradi greha z Báal Peórjem je umrlo na tisoče ljudi. »Vsakogar namreč, ki je hodil za peórskim Báalom, je Gospod, tvoj Bog, iztrebil iz tvoje srede.« (5 Mz 4,3)

Toda mnogo jih je ostalo zvestih. Kdo so bili ti ljudje?

Vi pa, ki ste se držali Gospoda, svojega Boga, ste danes vsi živi. 5 Mz 4,4

`Kako zgornje besedilo pojasni razlike med tistimi, ki so se vdali grehu, in tistimi, ki se niso? Katero pomembno sporočilo o grehu, skušnjavi in Božji moči v našem življenju vsebuje ta dogodek?`

Zapazite kontrast med besedo »vsi« v tej in prejšnji vrstici (»vsakogar«). »Vsi«, ki so šli za Báal Peórjem, so bili uničeni; toda »vsi«, ki so se držali Gospoda, so ostali živi. Niti takrat in niti danes ni vmesne poti. Smo bodisi za bodisi proti Jezusu (Mt 12,30).

Hebrejska beseda za »držati se«, dbq, pogosto nakazuje na močno predanost temu, da se držimo česa zunaj sebe. Isti koren hebrejske besede je zapisan tudi v 1 Mz 2,24, kjer piše, da mora mož zapustiti svoja starša in »se držati« svoje žene (glej tudi Rut 1,14). V tem kontekstu je beseda v 5. Mojzesovi zapisana še štirikrat (5 Mz 10,20; 11,22; 13,4; 30,20); v vseh primerih je osrednja zamisel enaka: ljudstvo naj se drži (oklepa) svojega Boga. To pomeni, da se mu mora izročiti in svojo moč črpati iz njega.

Pomembno si je zapomniti, da je ljudstvo osebek tega povedka (glagola): oni so se morali oklepati. Odločiti so se morali, da se bodo »držali« Boga in se nato po njegovi moči izogibali greha.

`Katere podobnosti opaziš med Jud 1,24; 1 Kor 10,13 in 5 Mz 13,4?`

Bog je zvest; On nam lahko pomaga, da ne pademo. Toda kakor zvesti Izraelci, ki niso šli za Báal Peórjem, se moramo tudi mi zavestno odločiti, da se bomo držali Boga. Če bomo tako ravnali, smo lahko prepričani, da bomo ostali zvesti ne glede na skušnjavo.

`Kako nam lahko dejavnosti, kot so molitev, proučevanje Svetega pisma, čaščenje in občestvo z drugimi verniki pomagajo držati se Gospoda? `