---
title:  "Kateri véliki narod?"
date:   30/10/2021
---

### Preberi pred proučevanjem
5 Mz 4,1-9; Mt 15,1-9; 4 Mz 25,1-15; 1 Kor 10,13; 5 Mz 4,32-35; Mt 5,13-16

> <p>Ključno besedilo:</p>
> In kateri véliki narod ima tako pravične zakone in odloke, kakor je vsa ta postava, ki jo danes dajem pred vas? 5 Mz 4,8

Prva tri poglavja 5. Mojzesove knjige so bila pouk zgodovine; ljudstvo so spomnila na to, kaj vse je prestalo. V četrtem poglavju pripoved o preteklosti preide v neke vrste pridigo. Obujanje preteklih dogodkov ni bilo namenjeno le navdušencem nad zgodovino. Šlo je za prikaz moči in milosti Boga, ki je deloval med njimi; čeprav jim je spodletelo, je Gospod še vedno želel ostati zvest zavezi ki jo je sklenil z njimi.

Četrto poglavje se začne s hebrejsko besedo (veznikom in prislovom) we'attah, kar bi lahko prevedli kot »In zdaj« ali »Zdaj torej«. Izraelci so pravkar prisluhnili svoji nedavni zgodovini, ki jih je spomnila na to, kaj vse je Bog naredil zanje, da jih je pripeljal do te točke – »zdaj so se torej« morali odzvati s poslušnostjo njegovim navodilom (glej tudi 5 Mz 10,12).

Zato je prvi glagol, ki je zapisan po »Zdaj torej«, shama'. Gre za isti glagol v isti obliki kakor na začetku molitve »Šemá« in pomeni »prisluhni« ali »poslušaj« ali »ubogaj«. V 5. Mojzesovi je zapisan na več mestih.

Poglavje se začne tako: Zdaj torej, Izrael, ker sem vse to naredil zate, moraš ubogati besede, ki sledijo …