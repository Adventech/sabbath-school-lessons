---
title:  "Zakon v 5. Mojzesovi knjigi"
date:   08/11/2021
---

Hebrejski narod je bil na meji s Kanaanom. Božje izvoljeno ljudstvo je bilo tik pred tem, da podeduje obljubljeno deželo. Kakor smo videli, so v Devteronomiju zapisana poslednja Mojzesova navodila ljudstvu, preden je šlo zavzet deželo. Med njegovimi navodili so bile tudi zapovedi o poslušnosti.

`Kaj je v teh vrsticah znova in znova poudarjeno? Zakaj je bilo prav to tako zelo pomembno za ljudstvo? 5 Mz 4,44; 17,19; 28,58; 30,10; 31,12; 32,46; 33,2`

Tudi ob najbolj površnem branju 5. Mojzesove knjige bomo ugotovili, da je bila za Izraelce poslušnost zakonu ključnega pomena. V pravem smislu je šlo za zakonsko obveznost ljudstva. Bog je zanje naredil izredno veliko in bo še naprej delal v njihovo korist – stvari, ki jih sami niso mogli narediti in si jih niti niso zaslužili (v resnici je milost prav to – Bog nam daje to, česar si ne zaslužimo). Vse, kar je prosil v zameno, je bila poslušnost njegovemu zakonu.

Tudi danes ni drugače. Rešuje nas Božja milost, ne dela postave: »Menimo namreč, da človek doseže opravičenje po veri, brez del postave.« (Rim 3,28) Naš odgovor na to je poslušnost Božjemu zakonu, toda ne zato da bi se sami poskušali rešiti – »Kajti noben človek se ne bo opravičil pred njim z deli postave, kajti postava nam le omogoča, da spoznamo greh.« (Rim 3,20) Poslušnost je naš odziv na zveličanje, ki nam je bilo tako milostno podarjeno. »Če me ljubite, se boste držali mojih zapovedi.« (Jn 14,15)

Na 5. Mojzesovo knjigo lahko gledamo kot na obširen pouk o milosti in zakonu. Bog nas je odrešil po milosti; za nas je naredil to, česar sami ne moremo doseči (tudi Izraelci sami po sebi niso bili zmožni zbežati iz Egipta). Na to bi se morali odzvati z življenjem poslušnosti njemu in njegovemu zakonu. Vse od Adamovega padca v greh do stisk zadnjega časa in znamenja zveri so tisti, ki »se držijo Božjih zapovedi in vere v Jezusa« (Raz 14,12), del Božjega zaveznega ljudstva, s katerim ima Bog odnos, ki temelji na zakonu in milosti. Njegova milost nam odpušča prestopanje zakona in nam daje moč za izpolnjevanje njegovih zahtev. Naša poslušnost izvira iz zaveznega odnosa z njim.

`Kako se pri izpolnjevanju zakona izogniti pasti legalizma? `