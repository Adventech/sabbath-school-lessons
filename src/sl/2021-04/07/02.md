---
title:  Zakon v nebesih
date:   07/11/2021
---

Bog je ljubezen in prav ljubezen je najvišje načelo njegovega značaja ter temelj njegove vladavine. Ker si želi, da bi ga tudi mi ljubili, nas je ustvaril kot moralna bitja z moralno svobodo, ki je neločljivo povezana z ljubeznijo.

Bistvo moralne svobode je moralni zakon. Čeprav osnovni delci, morski valovi, kenguruji itd. do neke mere upoštevajo naravni zakon, pa ne upoštevajo oziroma ne potrebujejo moralnega. Ta velja samo za moralna bitja, zaradi česar velja moralni zakon celo za angele v nebesih.

`Preberi odlomek o Luciferjevem padcu v nebesih (Ezk 28,15-16). Na njem se je našla »krivica«; »grešil« je. Kaj nam te besede povedo o obstoju moralnega zakona v nebesih?`

Besedi »krivica« in »grešiti« se uporabljata za nas, ljudi. Toda v Svetem pismu sta enaka izraza uporabljena tudi za opis tega, kar se je zgodilo v nebesih – v drugem delu stvarstva. Iz tega lahko razberemo, da zakon obstaja tako v nebesih kakor na zemlji.

Kaj bomo torej rekli? Je mar postava greh? Nikakor ne! Vendar greha nisem spoznal razen prek postave, saj tudi za poželenje ne bi vedel, ko postava ne bi govorila: Ne požêli!« Rim 7,7

`Kako bi lahko nekaj podobnega vsaj načeloma obstajalo tudi v nebesih, kjer prav tako živijo moralna bitja – angeli?`

Ellen G. White je pojasnila: »Bog svojo voljo izraža z ukazi svojega svetega zakona, načela tega zakona pa so nebeška. Angeli ne morejo doseči višjega spoznanja, kakor je tisto, ki se nanaša na Božjo voljo. Ravnati po njej pa je služba, ki ji posvečajo vse svoje moči.« (Ellen G. White, 2020: Misli z Gore blagrov, str. 134)

Nebesa ali zemlja – sploh ni pomembno. Bog je moralnim bitjem, ki jih je ustvaril, dal tudi moralni zakon. Prestopanje zakona je tako v nebesih kakor na zemlji greh.

`Zakaj je pojem moralnega zakona neločljivo povezan z moralnimi bitji? Kako bi brez Božjega zakona vedeli, kaj je moralno in kaj ni?`