---
title:  Za globlje proučevanje
date:   12/11/2021
---

»Kristusov sovražnik, ki se je v nebesih uprl Božjemu zakonu, je kot izurjen in usposobljen general delal z vso močjo; koval je prevarantske načrte, da bi razveljavil Božji zakon, ki edini zazna greh in je merilo pravičnosti.« (Ellen G. White, Review and Herald, 18. 11. 1890)

V vesolju sta dva bilijona galaksij. V eni galaksiji je približno sto milijard zvezd. To je 100.000.000.000. Dva bilijona galaksij s 100 milijardami zvezd, v vsaki je torej 200.000.000.000.000.000.000.000 zvezd.

Načelo obstoja pravi, da je tisti, ki si kaj zamisli in ustvari, večji od svoje stvaritve. Picasso je večji in presega svoja umetniška dela. Bog, ki si je zamislil in ustvaril vesolje, je večji od njega in ga presega.

S tem v mislih razmisli o naslednjih vrsticah: »V začetku je bila Beseda in Beseda je bila pri Bogu in Beseda je bila Bog. Ta je bila v začetku pri Bogu. Vse je nastalo po njej in brez nje ni nastalo nič, kar je nastalo.« (Jn 1,1-3) To pomeni, da je Bog, ki je ustvaril vse, kar obstaja (200.000.000.000.000.000.000.000 zvezd in vse drugo), naredil – kaj? »Skrčil« se je in postal človeški otrok. Živel je brezgrešno življenje in nato umrl na križu. Zadela ga je kazen za naše grehe in zlo, da bi se na nas izpolnile obljube o večnem življenju.

Pred nami je mogočna resnica – milost, ki nam je bila dana na križu po Jezusu Kristusu. Kaj Bog v zameno pričakuje od nas? »Končna beseda po vsem, kar si slišal: Boj se Boga in izpolnjuj njegove zapovedi, kajti to je za človeka vse!« (Prd 12,13)

**Vprašanja za pogovor**

`1.	V razredu se pogovorite o vprašanju na koncu ponedeljkovega nauka o tem, kako se lahko ljudje, ki želijo izpolnjevati Božji zakon – deset zapovedi (vključno s četrto) – izognejo spretno nastavljeni pasti legalizma. V čem se poslušnost (tudi striktna in neomajna) razlikuje od legalizma? Kako prepoznati razliko med obema?`

`2.	Ali poznaš kakšno zgodbo (morda celo iz prve roke) o tem, kako so ljudje, ki so prestopili deset zapovedi, utrpeli posledice? Kaj nas bi to moralo naučiti o tem, da zakon odseva Božjo ljubezen do nas?`

`3.	Kako nam križ kaže nesmiselnost naših prizadevanj, da si s svojo močjo zaslužimo nebesa?`