---
title:  Letov lak
date:   09/11/2021
---

Skeptiki, ki razpravljajo o razlogih za zavrnitev Svetega pisma, pogosto izpostavijo nekatere trde Božje besede, zapisane v Stari zavezi. Starozaveznega Boga vidijo kot strogega, maščevalnega in zlobnega, še posebej v primerjavi z Jezusom. To ni nov argument, toda še vedno ima toliko pomanjkljivosti, kolikor jih je imel pred mnogimi stoletji, ko je bil predstavljen prvič.

Stara zaveza o Gospodu vedno znova govori kot o Bogu, ki ljubi svoje ljudstvo in si zanj želi samo najbolje. Njegova ljubezen je na mogočen način prikazana tudi v 5. Mojzesovi knjigi.

`O čem govori neposredno sobesedilo 5 Mz 10,1-15? Kaj je Bog čutil do svojega ljudstva celo po tem, ko se je pregrešilo? Kaj nam to pove o njegovi milosti?`

Iz teh vrstic vejeta Božja milost in ljubezen do Izraela. Bodite še posebej pozorni na 12. in 13. vrstico, ki sta sestavljeni iz dolge povedi, v kateri je zapisano preprosto vprašanje: Kaj jaz, Gospod, sploh zahtevam od vas, kakor to, kar sledi – da hodite po mojih poteh, me ljubite, mi služite ter v svoje dobro izpolnjujete moje odloke?

V hebrejščini sta besedi za »vaše« in »vi« v tej vrstici zapisani v ednini (torej kot »tvoje« in »ti«, op. lekt.). Čeprav je Bog govoril ljudstvu kot celoti, pa njegove besede ne bi dosegle namena, če se ne bi vsak posameznik odločil biti zvest njegovim navodilom. Celota je trdna le toliko kot seštevek njenih delov. Gospod je nagovarjal posameznike, ki so tvorili celoto – izraelski narod.

Ne smemo pozabiti na 13. vrstico: Izpolnjuj te zapovedi letov lak, kar pomeni »da ti bo dobro«. Ali povedano drugače: Bog je Izraelcem zapovedal, naj bodo poslušni zapovedim, ker je bilo to v njihovo največjo korist. On jih je ustvaril in vzdrževal, zato je vedel, kaj je najbolje zanje. Poslušnost njegovemu zakonu – desetim zapovedim – jim bo koristilo.

Zakon se pogosto primerja s pregrado oziroma zaščitnim zidom. Če Božji sledilci ostanejo znotraj tega zida, so zaščiteni pred morjem zla, ki bi se sicer zgrnilo nadnje in jih uničilo. Na kratko: Bog je v svoji ljubezni ljudstvu dal zakon v njihovo dobro.

`Kako se lahko na lastne oči prepričamo, da je poslušnost Božjemu zakonu zares v naše dobro? `