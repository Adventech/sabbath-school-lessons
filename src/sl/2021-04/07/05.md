---
title:  Sužnji v Egiptu
date:   10/11/2021
---

V 5. Mojzesovi knjigi je večkrat ponovljeno, da je Gospod svoje ljudstvo rešil iz egiptovske sužnosti. Izraelci so bili vedno znova spomnjeni na to, kar je Bog naredil zanje: »Gospod nas je izpeljal iz Egipta z močno roko in z iztegnjenim laktom, z veliko strahoto, z znamenji in s čudeži.« (5 Mz 26,8; glej tudi 5 Mz 16,1-6)

V celotni Stari zavezi je zgodba o izhodu iz Egipta primer Božje mogočne in milostne rešitve iz egiptovske sužnosti in zatiranja: »Kajti izpeljal sem te iz egiptovske dežele in te rešil iz hiše sužnosti« (Mih 6,4).

O tem govori tudi Nova zaveza, kjer dogodek simbolizira zveličanje, ki nam je dano po veri v Kristusa: »Po veri so šli skozi Rdeče morje kakor po suhem, Egipčane pa, ki so poskusili isto, so pogoltnili valovi.« (Heb 11,29; glej tudi 1 Kor 10,1-4)

`Preberite 5 Mz 5,6-22, kjer je Mojzes ponovil zakon – deset zapovedi, ki so bile temeljno določilo Izraelove zaveze z Jahvejem. Pozorni bodite na četrto zapoved in na razloge zanjo. Kaj nam te vrstice povedo o zakonu in milosti?`

Mojzes je ponovil osnovno zapoved o počitku na sedmi dan, soboto, toda z novim poudarkom. Čeprav v 2. Mojzesovi knjigi piše, da je bila tudi ta zapoved napisana na kamnito ploščo, jo je Mojzes tukaj razširil: Posvečujte soboto, toda ne le kot spomin na stvarjenje, temveč tudi kot spomin na rešitev iz Egipta. Božja milost jih je rešila iz egiptovske dežele in jim ponudila počitek od njihovega dela (Heb 4,1-5). V odgovor na milost, ki jim je bila izkazana, jo morajo sedaj prenesti na druge.

V tem primeru sobota ni le mogočni simbol stvarjenja, temveč tudi rešitve in milosti. Vsakdo v družini – ne le otroci, ampak tudi služabniki, živali in celo tujci med njimi – je lahko počival. Sobota je razširila milost, ki je bila dana Judom, na druge, celo na tiste, ki niso bili del Božjega zaveznega ljudstva. Ta zapoved je v samem srcu Božjega zakona. Kar je Bog milostno naredil za Izraelce, so morali tudi oni narediti za druge. Tako preprosto je.

`Kako se načelo prilike v Mt 18,21-35 odraža tudi v zapovedi o soboti, še posebej v različici iz 5. Mojzesove?`