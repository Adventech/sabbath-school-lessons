---
title:  Ne po svoji pravičnosti
date:   11/11/2021
---

Poglavitna tema krščanstva je opravičenje po veri. »Kaj namreč pravi Pismo? Abraham je verjel Bogu in to mu je bilo šteto v pravičnost.« (Rim 4,3)

Ellen G. White je to ubesedila tako: »Kaj je opravičenje po veri? Gre za Božje delo, ki vrže v prah človekovo slavo in naredi za ljudi to, česar ne morejo narediti sami zase. Ko ljudje spoznajo svojo ničnost, so se pripravljeni obleči v Kristusovo pravičnost.« (Ellen G. White, 2003: Vera, po kateri živim, str. 112)

Kadar razmišljamo o tem, kdo je Bog in kako svet je v primerjavi z nami in našo grešnostjo, spoznamo, kako čudovito je bilo njegovo dejanje milosti, po katerem nas je odrešil. To se je zgodilo na križu, kjer je nedolžni Kristus umrl za grehe krivičnikov.

`S tem v mislih preberi 5 Mz 9,1-6, kjer Mojzes ljudstvu na dramatičen način predstavi resničnost Božjega usmiljenja do nevrednih. Kako te vrstice odsevajo načelo opravičenja po veri?`

Če bi želeli strniti Pavlove nauke o evangeliju, bi morda lahko citirali besedilo iz 5 Mz 9,5: Bog te ne bo rešil »zaradi [tvoje] pravičnosti in zaradi iskrenosti [tvojega] srca«. Ne; to bo naredil zaradi obljube »večnega evangelija« (Raz 14,6), ki nam je bila dana »ne zaradi naših del, temveč zaradi [njegovega] sklepa in milosti, ki nam jo je pred večnimi časi podaril v Kristusu Jezusu« (2 Tim 1,9; glej tudi Tit 1,2). Če nam je bila obljuba dana »pred večnimi časi«, potem gotovo ne izvira iz naših del, ker nas takrat še ni bilo.

Na kratko: kljub tvojim spodrsljajem, napakam in trdovratnosti, bo Bog zate in v tebi opravil čudovito delo. V zameno pričakuje poslušnost njegovemu zakonu. Obljuba je že bila dana in izpolnjena: tvoja dela in poslušnost – četudi bi bila dovolj dobra (v resnici niso) – ti ne morejo zagotoviti zveličanja. So le tvoj odziv na njegovo milost.

Gospod te je rešil po milosti. V tvoje srce je zapisal svojo postavo in ti po svojem Duhu dal moč. Tvoja naloga pa je izpolnjevati njegov zakon.

`Jožefova zgodba ima srečen konec. Toda kako se odzovemo, kadar konec ni srečen? Ali pa lahko rečemo, da bomo nekoč, ko ne bo več greha in bo véliki boj končan ter vse težave rešene, vendarle doživeli srečen konec? Kako nam lahko to pomaga spoprijeti se z nič kaj veselimi konci? `