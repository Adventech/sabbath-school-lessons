### Sedanja Resnica v 5. Mojzesovi Knjigi

Med vladanjem kralja Josija v Jeruzalemu (640–609 pr. n. št.) je nekdo, ki je delal v svetišču našel izvod knjige, ki so jo nato prebrali pred kraljem. »Ko je kralj slišal besede knjige postave, je pretrgal svoja oblačila.« (2 Kr 22,11) Zakaj? Ker je spoznal, da se on in njegovo ljudstvo niso ravnali po njenih besedah. Nato je na podlagi te knjige, imenovane »knjiga zaveze« (2 Kr 23,2), začel véliko reformo. O tem lahko beremo v 2 Kr 23. Katera knjiga je tako močno vplivala na kralja in narod? Sklepa se, da je to bila 5. Mojzesova knjiga, o kateri bomo proučevali to četrtletje. Devteronomij je peta in zadnja izmed petih Mojzesovih knjig; njeno ime prihaja iz latinske besede deuteronomium in pomeni »drugi zakon«. Sledi kratek povzetek.Izraelci so odšli iz Egipta in na Sinaju stopili v zavezni odnos z Gospodom. Toda namesto da bi šli naravnost v Kanaan, so 40 let tavali po puščavi. Po izteku teh let in po tem, ko so končno prišli pred obljubljeno deželo, je imel Mojzes nekaj resnih govorov. Bistvo njegovih besed je bilo: Ste tik pred obljubljeno deželo. Končno! Ne pozabite, kaj je Gospod naredil za vas in kaj sedaj zahteva od vas – da ga ljubite z vsem svojim srcem in dušo ter da to ljubezen pokažete s poslušnostjo vsem njegovim zapovedim, vse skladno z zavezo. Da bi poudaril pomen zaveze, je Mojzes ljudstvu ponovil deset zapovedi, ki so bile pravna podlaga njihovih dolžnosti v zavezi, ki jo je Gospod najprej sklenil z njihovimi očeti, nato pa tudi z njimi prav na meji s Kanaanom. Zaradi tega se sprašujemo: Ali obstajajo vzporednice s tem, s čimer so se na meji obljubljene dežele soočali Izraelci, in tem, s čimer se soočamo mi, ki prav tako stojimo na robu obljubljene dežele, ki je veliko boljša od Kanaana?Prav zato je naslov naukov tega četrtletja Sedanja resnica v 5. Mojzesovi knjigi. Med proučevanjem se bomo osredotočili na sporočila o sedanji resnici, ki so v Božjih besedah, namenjenih njegovemu zaveznemu ljudstvu. 5. Mojzesovo knjigo bomo proučili po temah, kot na primer postava in milost; kaj pomeni ljubiti Boga in bližnjega. In najpomembneje: proučili bomo, kako ta knjiga razodeva Božjo ljubezen, ki se je v vsej veličini pokazala v Jezusovi smrti na križu in v njegovem vstajenju. Med cerkvijo v puščavi in našo cerkvijo je velika časovna in kulturološka razlika. Toda morda je med nami več podobnosti kakor razlik. Ali bi lahko bile naslednje besede izgovorjene tudi nam?»Glejte, učim vas zakone in odloke, kakor mi je zapovedal Gospod, moj Bog, da bi jih izpolnjevali v deželi, v katero greste, da jo vzamete v last. Držite se jih in jih izpolnjujte, kajti to bo vaša modrost in razumnost v očeh ljudstev, ki bodo slišala o vseh teh zakonih; rekli bodo: 'Resnično, ta véliki narod je modro in razumno ljudstvo.'« (5 Mz 4,5-6) Zapazite, da »modrost in razumnost v očeh ljudstev« niso bili zakoni sami po sebi, temveč njihova poslušnost tem zakonom. V tem je gotovo sporočilo za nas – eno od mnogih, kakor bomo videli med proučevanjem.

Clifford R. Goldstein je urednik svetopisemskih naukov za odrasle in avtor knjige Krstiti Hudiča: Razvoj in zapeljevanje krščanstva.