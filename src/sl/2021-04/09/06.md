---
title:  Spokorjenje in spreobrnitev
date:   25/11/2021
---

Nova zaveza je prepredena z zamislijo o kesanju. Tudi Janez Krstnik je začel svojo službo s pozivom k spokorjenju.

`Kako se v Mt 3,1-8 odraža pojem »povrnitve«? Povedano drugače: Katere Janezove besede odsevajo besede iz 5. Mojzesove? Zakaj so bile še posebej relevantne za farizeje in saduceje?`

Tudi Jezus je začel svojo službo s pozivom k spreobrnjenju.

`Kaj je rekel v Mr 1,15 in zakaj je spreobrnitev povezal z evangelijem?`

Najsibo Janez Krstnik, ki je svoje besede naslovil na verske voditelje, ali Jezus, ki je nagovoril narod kot celoto, je zamisel enaka. Ljudje smo grešni in čeprav nas je Kristus prišel rešit, se moramo spokoriti za svoje grehe. Ne glede na to ali smo odpadnik ali veren kristjan, ki je zabredel v greh, ali sveže spreobrnjeni vernik, moramo zapustiti svoje grešne poti. Zavedati se moramo svoje grešnosti in obžalovati grehe, ki smo jih storili (ne samo njihovih posledic); nato se moramo zavestno odločiti, da jih bomo opustili in »zvesto poslušal[i] glas Gospoda, svojega Boga« (5 Mz 15,5), pri čemer se bomo popolnoma zanašali na Jezusove zasluge.

Nekateri svetopisemski strokovnjaki so v Novi zavezi opazili odmev zamisli o spokorjenju, kakor je izražena v 5. Mojzesovi knjigi. Na primer, ko je Peter obtožil ljudstvo, da je križalo Jezusa, je mnoge med njimi »do srca pretreslo. Rekli so Petru in drugim apostolom: 'Bratje, kaj naj storimo?'« (Apd 2,37). To pomeni, da jim je bilo žal, ko so uvideli svoj greh (pretreslo jih je do srca). Želeli so vedeti, kaj naj naredijo, da se pobotajo z Bogom, ki so ga prizadeli.

Ali ni ta situacija precej podobna naši? Vsi smo grešniki in vsi smo prizadeli Boga.

`Preberi Apd 2,38. Kaj je odgovoril apostol Peter? Kako ta dogodek razkriva načelo, na katerem temelji iskreno spokorjenje? `