---
title:  "Mi-Yitten"
date:   21/11/2021
---

Kakor večina jezikov je tudi svetopisemska hebrejščina polna stalnih besedni zvez ali fraz. To pomeni, da ima fraza drugačen pomen kakor posamezne besede, iz katerih sestoji. Ena starozaveznih fraz je »mi-yitten«. »Mi« je vprašalnica »Kdo«, »yitten« pa pomeni »bo dal«. Njen dobesedni pomen je torej »Kdo bo dal«. V Stari zavezi ta fraza izraža željo ali hrepenenje nekoga, ki si nekaj obupno želi.

Na primer, po begu iz Egipta so Izraelci zaradi izzivov, s katerimi so se srečali v puščavi, vzkliknili: »O da bi umrli po Gospodovi roki v egiptovski deželi /…/« (2 Mz 16,3). Besedna zveza »o da bi« izvira iz fraze »mi-yitten«.

V Ps 14,7 je David zaječal: »O da bi prišla s Siona Izraelova rešitev«. V hebrejščini na tem mestu ni zapisana beseda »o«, temveč »mi-yitten«.

Tudi v Jobu 6,8 je uporabljena ista fraza: »O, da bi se izpolnilo, kar si želim«.

`Med branjem 5 Mz 5,22-29 se osredotoči na 29. vrstico. Zakaj je tako izrednega pomena, da ima beseda, ki je na tem mestu prevedena z medmetom »o«, izvor v frazi »mi-yitten«?`

Gospod, Bog in Stvarnik, On, ki je ustvaril vesolje, čas in snov, On, ki je z besedo ustvaril svet in v Adamove nosnice dahnil dih življenja, je izrekel besede, ki jih običajno povezujemo s človeško šibkostjo in omejenostjo. Kakšen zgled resničnosti svobodne volje! Na tem mestu opazimo, da obstajajo meje tega, kar lahko Bog naredi v vélikem boju. Raba besedne zveze »mi-yitten« razkriva, da niti Bog ne sme poteptati naše svobodne volje. V trenutku, ko bi to naredil, ne bi bili več svobodni.

Kakor se ljudje svobodno odločimo grešiti, se lahko odločimo tudi za Gospoda. Odločimo se lahko, da bomo dovzetni za njegovo vodstvo, se pustili voditi njegovemu Duhu, se pokesali za grehe in mu sledili. Končna odločitev je naša in samo naša. Sprejeti jo moramo dan za dnem, trenutek za trenutkom.

`Katere odločitve boš moral sprejeti v naslednjih nekaj urah ali dneh? Kako se lahko naučiš svojo voljo podrediti Božji, tako da boš po njegovi moči lahko sprejel prave odločitve? `