---
title:  Tešuva
date:   23/11/2021
---

Glavna tema 5. Mojzesove knjige je: Če boste poslušali Gospoda, boste blagoslovljeni; če ga ne boste poslušali, boste trpeli za posledicami. Tudi v Novi zavezi ni drugače. »Ne slepite se: Bog se ne pusti zasmehovati. Kar bo človek sejal, bo tudi žel. To se pravi: kdor seje v svoje meso, bo od mesa žel pogubo; kdor pa seje v Duha, bo od Duha žel večno življenje.« (Gal 6,7-8)

Na žalost je greh po padcu v raju človeku postal tako naraven kakor dihanje. Kljub vsem svarilom in obljubam – »Kajti ta zapoved, ki ti jo danes dajem, zate ni pretežka in ni oddaljena« (5 Mz 30,11) – je mnogo ljudi naredilo prav to: zabredli so v greh, pred katerim so bili posvarjeni.

Toda celo takrat jih je bil Bog pripravljen sprejeti nazaj, če se bodo na podlagi svoje svobodne volje odločili zanj, se spokorili in vrnili k njemu.

`Znova preberi 5 Mz 30,1-10. Kaj bo Gospod naredil za svoje ljudstvo kljub napakam, ki jih bo zagrešilo? Na katerem pogoju so slonele te čudovite obljube?`

Zamisel je preprosta in neposredna: Če zavozite, bodo vas in vašo družino doletele grozljive posledice. Tako deluje greh. Toda celo takrat se lahko spokorite in Gospod vas bo vzel k sebi ter vas blagoslovil.

V teh vrsticah se večkrat ponovijo besede z istim korenom kot beseda tešuva. V 5 Mz 30,2 piše: »in se povrneš h Gospodu, svojemu Bogu« (poudarek je dodan); čeprav 5 Mz 30,8 običajno (in pravilno) prevajamo kot »pa boš spet poslušal Gospodov glas«, se dobesedni prevod glasi: »In se boš povrnil in poslušal Gospodov glas«. Nazadnje, v 5 Mz 30,10, kjer piše: »ko se izpreobrneš h Gospodu, svojemu Bogu, z vsem srcem svojim in z vso dušo svojo,« je beseda »izpreobrniti« v resnici »povrniti se«.

Povedano drugače: kljub vsemu, kar se jim je zgodilo, ter kljub strašni kršitvi in prestopku zaveze Gospod ni obupal nad njimi. Če si bodo tudi oni želeli sodelovati z njim, bodo morali to željo izraziti s spokorjenjem.

`Kako ta odlomek kljub temu, da se nanaša na celotni narod in je bil zapisan v drugačnih okoliščinah, še vedno odseva resničnost tega, kako pomembno je iskreno kesanje za vse nas, ki pogosto kršimo zavezo, ki smo jo sklenili z Bogom? `