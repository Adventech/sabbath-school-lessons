---
title:  Iščite me in me najdite
date:   22/11/2021
---

Celotno Sveto pismo je polno dokazov za to, da Bog pozna prihodnost. To pomeni, da vnaprej ve, kaj se bo zgodilo. Ne glede na to, ali gre za vzpon in padec svetovnih kraljestev (Dan 7) ali za potek posameznih dogodkov v roku nekaj ur, preden se zgodijo – »Resnično, povem ti: To noč, preden bo petelin zapel, me boš trikrat zatajil« (Mt 26,34) – Gospod od samega začetka pozna konec. Njegovo poznavanje prihodnosti – tudi naših odločitev – nikakor ne vpliva na svobodo teh odločitev.

Tako je Gospod, še preden je Izraelce pripeljal v obljubljeno deželo, vedel, kaj se bo zgodilo, ko jo bodo zavzeli.

`Kaj je Gospod rekel, da bo ljudstvo naredilo, po tem ko se bo ustalilo v obljubljeni deželi? 5 Mz 4,24-28`

Pred nekaj vrsticami je Gospod Izraelce izrecno posvaril pred malikovanjem (5 Mz 4,15-20). Toda tam v resnici piše, da bodo Izraelci kljub svarilom naredili prav to – izdelali bodo malike in jih častili.

Zapazite, da Mojzes v 5 Mz 4,25 pravi, da se to ne bo zgodilo takoj. Zaradi vsega, kar so pravkar doživeli, ni bilo verjetno, da se bodo kar takoj ujeli v past malikovanja. Toda čez čas, po generaciji ali dveh, jih bo naravna nagnjenost k »pozabljanju« (5 Mz 4,9) tega, kar je Gospod naredil zanje in pred čimer jih je posvaril, pripeljala do tega, da bodo naredili točno to, česar ne bi smeli.

`Kaj je Gospod rekel, da bo naredil zanje v tej situaciji? 5 Mz 4,29-31`

Kako čudovita je Božja milost! Četudi bodo zabredli v strašno zlo malikovalstva in izkusili posledice svojih grehov, jim bo Gospod odpustil in jih obnovil, če se bodo vrnili k njemu. Na kratko: če se bodo iskreno pokesali, bo sprejel njihov kes.

Beseda, ki je v 5 Mz 4,30 pogosto prevedena z besedo »obrniti se« v resnici pomeni »vrniti se«. To nakazuje, da se bodo vrnili h Gospodu – tja, kjer bi morali biti že ves čas. Hebrejska beseda tešuva, ki ima enak koren kakor beseda »vrniti se«, pomeni »obžalovanje« oz. »kesanje«.

V svojem bistvu je kesanje, ne glede na to, kaj zajema, vrnitev k Bogu, po tem ko smo bili zaradi svojih grehov ločeni od njega.

`Razmisli o pomenu nauka o šestdnevnem stvarjenju. Navsezadnje, kateri drugi nauk je tako pomemben, da je Bog zapovedal, naj sedmino življenja vsak teden brez izjeme namenimo spominu nanj? Kaj nas to uči o tem, kako pomembno je spominjati se svojega pravega izvora, kakor je opisan v 1. Mojzesovi knjigi?` 