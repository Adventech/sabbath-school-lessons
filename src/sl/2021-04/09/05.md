---
title:  Z vsem svojim srcem
date:   24/11/2021
---

5 Mz 30,1-10 razodeva Božjo milost in dobroto do odpadnikov in grešnikov, četudi so bili že prej blagoslovljeni na posebne načine: »Kajti kateri véliki narod ima bogove, ki bi mu bili tako blizu, kakor je nam blizu Gospod, naš Bog, kadar koli ga kličemo?« (5 Mz 4,7) Kljub vsemu, kar je naredil zanje, in kljub dejstvu, da za svoj greh niso imeli pravega razloga ali opravičila, so vseeno grešili (ali se lahko poistovetimo?).

Toda celo tedaj – kaj dela Bog?

`Preberi 5 Mz 30,1-10 in se osredotoči na to, kaj je pomenilo njihovo spokorjenje oziroma »povrnitev« (tešuva) k Bogu. Kaj se je zahtevalo od njih in kaj bi nas to moralo naučiti o pomenu pravega spokorjenja?`

Izraelci so se morali sami odločiti, da se bodo vrnili h Gospodu in ga poslušali z vsem svojim srcem. V nekem smislu je bila prava težava v resnici njihovo srce; če bi bilo predano Bogu, bi bila skladna s tem tudi njihova dejanja – bili bi poslušni.

Zato jim je bila dana čudovita obljuba: če se bodo iskreno »povrnili« h Gospodu, bo deloval po njih in »obrezal« njihovo srce. Ko bodo živeli v izgnanstvu, se bodo lahko znova odločili za Boga; On jih bo nato vrnil k sebi in v njihovo deželo, kjer jih bo blagoslovil. Del blagoslova je zajemal tudi Božje delovanje nanje. Njihovo srce bo še bolj pritegnil k sebi, da bodo oni in njihovi otroci ljubili »Gospoda, svojega Boga, z vsem srcem, z vso dušo in z vso močjo« (5 Mz 6,5).

Na koncu se bodo morali v odgovor na Božje spodbude (glej Apd 5,31) iskreno spokoriti za svoje grehe. Ellen G. White je o nekem drugem zgodovinskem trenutku zapisala: »Ljudstvo je žalovalo, ker so jim njihovi grehi prinesli trpljenje, ne pa ker so osramotili Boga s prestopanjem njegovega svetega zakona. Resnično spokorjenje je več kakor žalovanje zaradi greha. To je odločna odvrnitev od hudobnega.« (Ellen G. White, 1997: Očaki in preroki, str. 432) To resnico opazimo tudi v 5 Mz 30,1-10.

`V čem je razlika med tem, da obžalujemo posledice svojih grehov, kar lahko naredi prav vsak, in tem, da nam je žal zaradi grehov samih? Zakaj je ta razlika tako pomembna? `