---
title:  Svobodni služiti
date:   23/12/2025
---

Kot iskreni in zvesti vodja je Jozue spoštoval svobodno voljo ljudstva ter si želel, da bi Gospodu služilo prostovoljno in ne iz prisile. To je želel poudariti tudi z glagolom »izbrati« (glej Joz 24,22). V drugih odlomkih bah.ar – »izbrati« – opisuje Jahvejevo izbiro Izraela (5 Mz 7,6.7; 5 Mz 10,15; 5 Mz 14,2). Izrael bi lahko Jahveju svobodno rekel »ne«, po tem ko jih je izvolil za svoje ljudstvo, toda to bi bilo nesmiselno in absurdno. Izrael je lahko Bogu rekel »da« in nadaljeval svoj obstoj, lahko pa bi mu obrnil hrbet in prenehal obstajati.

`Kako se je Izrael odzval na Jozuetov poziv? Joz 24,16-18 Zakaj meniš, da se je Jozue na njihov odgovor odzval tako, kot se je? Joz 24,19-21`

V svojem brezpogojno pozitivnem odgovoru so Izraelci priznali, da je Bog njihovih očakov tudi njihov Bog (Joz 24,17.18), ki so mu pripravljeni služiti z neomajno zvestobo. Po tej nesporni potrditvi zvestobe bi od Jozueta pričakovali besede potrditve in spodbude, vendar ni bilo tako. Pogovor med Jozuetom in ljudstvom se radikalno spremeni in zdi se, kot da Jozue igra vlogo hudičevega advokata. Od Božje milosti v preteklosti preide h grožnjam in pravi, da Bogu ni enostavno služiti.

Jozue je poznal nestanovitnost prve generacije, ki je prav tako obljubila, da bo poslušna Bogu (2 Mz 19,8; 2 Mz 24,3; 5 Mz 5,27), vendar je pozabila na to, ko so bile besede obljube še vedno v njihovih ustih (2 Mz 32). Zato je želel Jozue z retoričnimi sredstvi ljudstvo opozoriti na nekatere stvari. Prvič, odločitev služenja Bogu je nekaj resnega. Ta odločitev bo v skladu z Božjim razodetjem oblikovala ves narod. Blagoslovi, ki izhajajo iz tega cilja, so očitni, vendar mora ljudstvo razumeti tudi posledice neposlušnosti. Odpuščanje grehov ni neodtujljiva pravica človeštva, temveč čudež Božje milosti.

_Drugič_, Izraelova odločitev, da bodo služili Bogu, ne sme biti nekaj, kar bi jim vsilil njihov vodja.

_Tretjič_, Izrael se mora zavedati, da s svojo močjo ne more služiti Bogu. Bogu ne služimo z mehanskim upoštevanjem določb zaveze, temveč z osebnim odnosom, ki ga imamo z Gospodom, svojim odrešenikom (primerjaj z 2 Mz 20,1.2; 5 Mz 5,6.7).