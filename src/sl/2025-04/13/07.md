---
title:  Za globlje proučevanje
date:   26/12/2025
---

V knjigi Očaki in preroki v poglavju »Jozuetove zadnje besede« preberi strani 405–406 (v izvirniku str. 522–524).

»Med množico, ki je odšla iz Egipta, so številni častili malike. Moč navade je velika in tudi ta praksa se je v določeni meri skrivoma nadaljevala celo po tem, ko so se Izraelci naselili v kanaanski deželi. Jozue se je zavedal prisotnosti tega zla med Izraelci in je jasno razumel nevarnosti, ki jih prinaša. Iskreno je hrepenel po temeljiti reformi hebrejskega ljudstva. Vedel je, da se bodo Izraelci vedno bolj oddaljevali od Gospoda, če se mu ne bodo odločili služiti z vsem srcem. /…/ Čeprav so bili med Hebrejci pobožni častilci, pa so bili številni drugi zgolj formalisti; za njihovo službo ni bila značilna gorečnost ali iskrenost. Nekateri so bili v svojem srcu malikovalci, vendar so se to sramovali priznati.« (Ellen White: Signs of the Times, 19. 5. 1881)

»Ta slovesna zaveza je bila zapisana v knjigi postave, da bi se sveto ohranila. Jozue je nato postavil velik kamen pod hrastom, ki je stal ob Gospodovem svetišču. ›Józue je tedaj rekel vsemu ljudstvu: ‚Glejte, ta kamen bo priča proti nam, kajti slišal je vse besede, ki nam jih je Gospod govoril. In priča bo proti vam, da ne zatajite svojega Boga‘‹ (Joz 24,27). Jozue je tukaj jasno naznanil, da ta navodila in svarila ljudstvu niso njegove lastne besede, temveč Božje. Ta mogočni kamen bo prihodnjim generacijam pričal o dogodku, v spomin katerega je bil postavljen, obenem pa bo pričal proti ljudstvu, če bo kdaj spet podleglo malikovalstvu.« (Ellen White: Signs of the Times, 26. 5. 1881)

**Vprašanja za pogovor**

`Pogovorite se o pomenu besed »kajti svet Bog je, ljubosumen Bog je« (Joz 24,19). V kakšnem smislu je Bog ljubosumen?`

`Kako je naša ljubezen do Boga povezana s svobodo izbire, ki nam jo daje? Ali sploh lahko resnično ljubimo, če nimamo svobode izbire? Ali je iskrena ljubezen lahko vsiljena? Utemelji svoj odgovor.`

`Na katere praktične načine lahko cerkveni voditelji predajo svoje delo in dolžnosti naslednji generaciji?`

`Razmislite o Jozuetovem življenju in zaključku knjige, ki pravi, da so Izraelci vse njegovo življenje služili Gospodu. Kaj si želiš, da bi ljudje spoznali na podlagi tvojega življenja?`