---
title:  Dober konec
date:   25/12/2025
---

`Preberi sklepne besede Jozuetove knjige, ki jih je napisal navdihnjeni pisec (Joz 24,29-33). Na podlagi česa vemo, da se te besede ne dotikajo samo Jozuetovega življenja, temveč tudi prihodnosti?`

Jozuetova knjiga se konča s streznitvenim sporočilom: Jozue in veliki duhovnik Eleazar umreta. Z omembo pokopa Jozueta, Eleazarja in Jožefovih kosti avtor ustvari kontrast med življenjem zunaj dežele in začetkom življenja v deželi. Potovanje je končano. Zemeljskih ostankov voditeljev ni več treba nositi s seboj. Očaki so pokopali svoje sorodnike v jami (1 Mz 23,13.19; 1 Mz 25,9.10) na zemljišču, ki so ga kupili od Sihemovega očeta (1 Mz 33,19). Zdaj pa je narod svoje voditelje pokopal na zemljišču svoje dediščine, kar je vzbujalo občutek trajnosti. Obljube, ki so jih prejeli očaki, so bile končno izpolnjene. Jahvejeva zvestoba predstavlja zgodovinsko nit, ki je Izraelovo potomstvo povezovala z njegovo sedanjostjo in prihodnostjo.

Zaključni odstavki Jozuetove knjige povezujejo celotno pripoved s širšo zgodbo preteklosti, poleg tega pa odpirajo pot v prihodnost. Nekdanji canterburyski nadškof George Clay je v svojem govoru v cerkvi Svete Trojice v Shrewsburyju naznanil, da je anglikanska cerkev »eno generacijo pred izumrtjem«.

Pravzaprav je cerkev zmeraj eno generacijo pred izumrtjem. Tako je bilo tudi v primeru starozaveznega Božjega ljudstva. Zaključuje se mogočno poglavje Izraelove zgodovine. Prihodnost ljudstva je odvisna od tega, kako bo odgovorilo na številna vprašanja o svoji prihodnosti. Ali bodo zvesti Gospodu? Ali bodo sposobni nadaljevati nedokončano nalogo in zavzeti celotno deželo? Ali se bodo oklepali Jahveja ter ne bodo podlegli malikovalstvu? Generacija, ki jo je vodil Jozue, je bila zvesta Gospodu, toda ali bo naslednji rod ohranil enako duhovno usmeritev, ki jo je začrtal véliki Izraelov vodja? Na ta vprašanja mora odgovoriti tudi vsaka naslednja generacija Božjega ljudstva, ki bere Jozuetovo knjigo. Njen uspeh je odvisen od vrste odgovorov, ki jih bodo podali v svojem vsakdanjem življenju, in od njihovega odnosa do resnic, ki so jih podedovali.

`Jozue je kot apostol Pavel izbojeval dober boj (2 Tim 4,7). Kaj je bil ključ Jozuetovega uspeha? Katere odločitve moraš sprejeti že danes, da bi svoj tek končal z enako gotovostjo zveličanja?`