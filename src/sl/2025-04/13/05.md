---
title:  Nevarnosti malikovalstva
date:   24/12/2025
---

`Zakaj je moral Jozue ponoviti poziv Izraelcem, naj se znebijo malikov? Joz 24,22-24`

Nevarnost malikovanja ni bila le teoretična. Mojzes je na moabskih ravninah v podobnih okoliščinah pozval ljudstvo, naj sprejme to odločitev (5 Mz 30,19.20). Bogovi, ki so zdaj v ospredju, niso bogovi Egipčanov ali ljudstev na drugi strani reke, temveč bogovi »v vaši sredi«. Zatorej je Jozue moledoval ljudstvo, naj nagne svoje srce h Gospodu. Hebrejska beseda, ki je uporabljena na tem mestu, je natah, in pomeni »raztegniti« ali »upogniti«. Izraža pričakovanje, da se bo Bog sklonil k nam in prisluhnil molitvam (2 Kr 19,16; Ps 31,2.3; Dan 9,18), to isto držo pa kasneje od Izraela pričakujejo preroki (Iz 55,3; Jer 7,24). Uporablja se tudi za opis Salomonovega odpadništva, ko se je njegovo srce oklenilo tujih bogov (1 Kr 11,2.4.9). Grešni človek se po svoji naravi ni pripravljen »upogniti« in prisluhniti Božjemu glasu. Zavestno se moramo odločiti, da bomo svoje srce »nagnili« k izpolnjevanju Božje volje.

Odgovor Izraelcev se je glasil: »Njegov glas bomo poslušali.« Te besede poudarjajo razumski vidik poslušnosti. Od Izraela se ni pričakovalo, da mora biti rutinsko poslušen mrtvim pravilom. Zaveza pomeni živ odnos z Gospodom, česar pa ni mogoče izraziti zgolj s predpisi. Nikoli ni bilo mišljeno, da Izraelova vera postane legalistična. Biti bi morala nenehna pot vere in ljubezni do svetega in usmiljenega Zveličarja.

Celo po trikratni obljubi ljudstva, da bo služilo Gospodu – kar je po Jozuetovem ukazu vključevalo tudi uničenje tujih bogov med njimi – ni zapisano nobeno poročilo, da se je kaj takšnega res zgodilo. Jozuetova knjiga pogosto poroča o izpolnjevanju Jozuetovih ali Mojzesovih ukazov kot o primerih poslušnosti. Takšnega poročila na koncu knjige ni, zato lahko sklepamo, da je ta Jozuetova prošnja ostala odprta. Osrednji poziv knjige, naj ljudstvo služi Gospodu, ni veljal samo za Jozuetovo generacijo, temveč za vsak novi rod Božjega ljudstva, ki bo bral ali poslušal njeno sporočilo.

`Kako pogosto si obljubil Gospodu, da boš nekaj naredil, vendar tega potem nisi izpolnil? Zakaj? Kaj tvoj odgovor pove o milosti?`