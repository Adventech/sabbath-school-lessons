---
title:  Darovi in Duh
date:   22/12/2025
---

`Katere pomembne nauke lahko izluščimo iz 2 Mz 35,4–36,7?`

Za gradnjo svetišča so bili potrebni različni dragoceni materiali, za kar so poskrbeli velikodušni darovi Božjega ljudstva, ki je darovalo prostovoljno in veselo. Dali so zlato, srebro, bron, dragoceno blago in kamne, akacijev les, olivno olje, dišave in številne druge stvari. Ljudje so darovali tudi svoje delo, saj so bile za izdelavo številnih podrobnosti šotora in pohištva potrebne njihove umetniške spretnosti in marljivo delo. Krojači so morali narediti oblačila za duhovnike, ki bodo služili v svetišču, in za velikega duhovnika, čigar zelo dodelana oblačila so vključevala tudi naprsnik in pokrivalo.

Bog je obilo blagoslovil Izraelce po darovih, ki so jih prejeli od Egipčanov ob njihovem odhodu iz Egipta. Zdaj pa so bili na vrsti oni, da darujejo iz hvaležnosti za Božjo milost in mogočno vodstvo. Njihovo srce je bilo spodbujeno, da to delo opravijo na slavo Bogu.

Ljudstvo je darovalo tako veselo in radodarno, da so Mojzesu rekli: »Ljudstvo prinaša več, kakor je potrebno, da se opravi delo, ki ga je zapovedal Gospod.« (2 Mz 36,5) Zato je moral Mojzes ustaviti ljudstvo, »dovolj so namreč darovali za vsa dela, ki jih je bilo treba opraviti« (2 Mz 36,7).

Bog je s svojim Svetim Duhom usposobil in opolnomočil ljudi, da so pravilno zgradili svetišče. Becalel, Oholiab in drugi so bili napolnjeni »z Božjim duhom« (2 Mz 35,31), kar pomeni, da so bili obdarjeni z veščinami, modrostjo in znanjem za popolno dovršitev potrebnih del. To je bil ogromen projekt, ki je moral natančno posnemati vzorec, ki ga je Bog pokazal Mojzesu.

Pomembno je opaziti, da je bil dar Svetega Duha povezan z različnimi sposobnostmi in veščinami ljudi, ki jih je bilo treba uporabiti pri gradnji svetišča. Biti napolnjen s Svetim Duhom ni čarobni postopek in ne pomeni, da so v človeku posebne duhovne sile. Bog opolnomoči svoje sledilce za pospešitev in izpolnitev poslanstva, da uresničijo njegove cilje in da to naredijo dobro.

`Katere duhovne darove si prejel, ko si bil napolnjen s Svetim Duhom? Zapomni si, da se lahko duhovni darovi razvijajo le, če v življenju gojiš sad Duha (Gal 5,22.23).`