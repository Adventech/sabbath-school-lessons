---
title:  V popolnosti in zvestobi
date:   21/12/2025
---

K čemu je Jozue pozval Izraelce? Joz 24,14.15 Kaj pomeni služiti Gospodu v popolnosti in zvestobi?

Jozuetov poziv jasno izraža dejstvo, da se je Izrael moral odločiti, ali bo z zvestobo Stvarniku ohranil svojo edinstvenost in deželo ali pa se bo izgubil med številnimi poganskimi narodi brez jasne identitete, namena ali poslanstva. Odločitev je bila njihova.

Jozuetov poziv je dvodelni. Izrael se mora bati Gospoda in mu služiti »v popolnosti in zvestobi«. Bati se Gospoda ne pomeni, da moramo živeti v nenehnem trepetu in čustveni negotovosti, temveč se nanaša na strahospoštovanje, ki izvira iz zavedanja nepredstavljive veličine, svetosti in neskončnosti Boga na eni strani ter naše majhnosti, grešnosti in omejenosti na drugi strani. Bati se Boga pomeni, da se neprestano zavedamo velikosti njegovih zahtev in spoznavamo, da On ni le naš nebeški Oče, temveč tudi božanski Kralj. Takšno zavedanje vodi v življenje poslušnosti Bogu (3 Mz 19,14; 3 Mz 25,17; 5 Mz 17,19; 2 Kr 17,34). Medtem ko »strah« opisuje notranjo držo, ki je morala biti značilna za Izraelce, pa je praktičen sad spoštovanja Boga služenje.

Služenje, ki se je zahtevalo od Izraelcev, zaznamujeta dva hebrejska izraza: »v popolnosti« in »v zvestobi«. Prvi izraz (heb. _tamim_) se večinoma uporablja kot pridevnik, ki opisuje brezgrajnost daritvene živali. Drugi izraz, ki opisuje Izraelovo služenje, je »v resnici« oziroma »v zvestobi« (heb. _’emet_). Izraz običajno pomeni stalnost in stabilnost ter se po navadi nanaša na Boga, za katerega je značilna zvestoba, ki se kaže do Izraela.

Zvest človek je nekdo, na katerega se lahko zanesemo in mu zaupamo. Jozue je pravzaprav prosil Izraelce, naj Bogu izkazujejo enako zvestobo, kot jo je On v zgodovini izkazoval njim. Ne gre le za zunanje izpolnjevanje njegovih zahtev, temveč za nekaj, kar izvira iz neomajne doslednosti srca. Njihovo življenje naj bi bilo odsev hvaležnosti Bogu za vse, kar je naredil zanje. V takšnem odnosu bi morali biti mi z Jezusom.

`Kaj ti osebno pomeni služiti Gospodu »v popolnosti in zvestobi«? Kateri motilci ovirajo tvojo popolno predanost Bogu?`