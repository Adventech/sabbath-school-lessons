---
title:  Ohranjanje spomina
date:   14/10/2025
---

`Zakaj je Bog naročil Izraelcem, naj zgradijo spomenik? Joz 4`

Namen teh kamnov je bil, da postanejo »znamenje«. Hebrejska beseda ’ot je pogosto povezana z besedo »znamenje« in se lahko nanaša na čudežna dejanja, ki jih je izvršil Bog (glej včerajšnji nauk), na primer egiptovske šibe (2 Mz 7,3; 5 Mz 4,34). Poleg tega lahko pomeni tudi »simbol« ali »znak« v smislu zunanjega znamenja globlje ali nadnaravne resničnosti. Mavrica je na primer znamenje zaveze (1 Mz 9,12.13); tudi kri na podbojih vrat domov Izraelcev je bila »znamenje« (2 Mz 12,13). In kar je najpomembneje: sobota je »znamenje« stvarjenja in posvečujoče Božje navzočnosti (2 Mz 31,13.17; Ezk 20,12).

V tem primeru znamenje deluje kot spomenik, ki vsako novo generacijo spominja na čudež prečkanja Jordana po suhem. Beseda za spomenik (zikkaron) izhaja iz besede zakar (»spominjati se«), ki pomeni več kot pasivno obujanje spomina na neki dogodek. Pomeni spominjanje, ki mu sledi ustrezno dejanje (5 Mz 5,15; 5 Mz 8,2). Postavljanje kamnitih spomenikov (1 Mz 28,18-22) in obredi, ki so vzbujali vprašanja novih generacij (2 Mz 12,26.27; 5 Mz 6,20-25), so bili v Stari zavezi nekaj običajnega. Namesto da bi Bog vedno znova ponavljal čudeže, je dal postaviti spomenike, ki so porajali spomine na njegova velika dejanja in spodbujali smiselne odgovore. Zato mora znamenje ostati »v večni spomin«, kar pomeni, da je treba ta Gospodov čudež trajno ohranjati v skupnem spominu njegovega ljudstva.

»Kaj so vam ti kamni?« je morebitno vprašanje prihodnjih rodov, ki ima izreden pomen, ker ima osebno noto. Vsaka prihodnja generacija je morala ponotranjiti in razumeti pomen, ki so ga imeli ti kamni zanjo osebno. Vera v Boga, ki dela čudeže, se lahko ohrani samo, če vsaka generacija sama zase ponovno odkrije pomen mogočnih Jahvejevih del. Takšna vera bo pomenila veliko razliko med zvestim izvrševanjem tradicij, ki temeljijo na Svetem pismu, in tradicionalizmom – mrtvo vero žive generacije, vero, ki je brez prvotne vrednosti in gorečnosti. Navsezadnje mora svetopisemsko vero ponotranjiti vsak zase. Nihče, še posebej pa ne naši predniki, ne morejo verovati namesto nas.

`Kateri osebni »spomeniki« tvoje hoje z Gospodom ti pomagajo, da se spominjaš tega, kar je Gospod naredil zate?`