---
title:  Živi Bog čudežev
date:   13/10/2025
---

`Kaj nam čudežno prečkanje Jordana pove o značaju Boga, ki mu služimo? Joz 3,6-17`

Prečkanje Jordana je v Joz 3,5 opisano s hebrejsko besedo niphla’ot, ki pomeni »znamenja« ali »čudeži« in se običajno nanaša na mogočna, nadnaravna Božja dela, ki razodevajo Božjo edinstvenost (Ps 72,18; Ps 86,10). Kasneje so Izraelci premišljevali o Božjih dejanjih in slavili Gospoda (Ps 9,2) ter ga oznanjali drugim narodom (Ps 96,3). Izraelci so se spominjali egiptovskih šib (2 Mz 3,20; Mih 7,15), prečkanja Rdečega morja in Božjega vodstva v puščavi (Ps 78,12-16).

Pisci Svetega pisma so vedeli in pričali o tem, da Bogu, ki je ustvaril svet, njegovo stvarstvo nikoli ne predstavlja ovire. Bogu ni pretežka nobena stvar (Jer 32,17). Njegovo ime in značaj sta čudovita (Sod 13,18). Bog presega naše dojemanje.

V nasprotju z bogovi drugih narodov, ki ne morejo rešiti (Ps 96,5; Iz 44,8), je Bog Svetega pisma »živi Bog«, dejaven in živ. Njegovi sledilci mu lahko zaupajo in pričakujejo, da bo posredoval v njihovo dobro.

Tudi prerok Zaharija je uporabil izraz, ki ima isti koren kot niphla’ot, ko je v duhu gledal Izraelovo prihodnost po babilonski sužnosti. Videl je, da bo Jeruzalem v celoti obnovljen. Na njegovih ulicah bodo sedeli starci; tam se bodo igrali dečki in deklice. Zaharija je nezaupljivim, nejevernim prebivalcem prestolnice, ki je bila še vedno v ruševinah, naznanil: »Tako govori Gospod nad vojskami: Če se bo to zdelo čudežno v očeh ostanka tega ljudstva v tistih dneh, mar bo čudežno tudi v mojih očeh, govori Gospod nad vojskami. Tako govori Gospod nad vojskami: Glej, rešil bom svoje ljudstvo iz dežele vzhajajočega sonca in iz dežele zahajajočega sonca. Pripeljem jih nazaj, da bodo spet prebivali v Jeruzalemu. Moje ljudstvo bodo in jaz bom njihov Bog v resnici in pravičnosti.« (Zah 8,6-8)

`Kako te Jezusov odgovor učencem, zapisan v Lk 18,18-27, spodbuja, da zaupaš Bogu tudi takrat, ko se okoliščine zdijo nemogoče?`