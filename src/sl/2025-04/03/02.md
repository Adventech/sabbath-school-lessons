---
title:  Prečkanje Jordana
date:   12/10/2025
---

`Zakaj je Bog naročil Izraelcem, naj se posebej pripravijo na to, kar se bo zgodilo? Joz 3,1-5; 4 Mz 14,41-44`

To je prva omemba skrinje zaveze v Jozuetovi knjigi. Do te točke starozavezne pripovedi se skrinja zaveze pojavlja v kontekstu svetišča (2 Mz 40,21), na Izraelovi poti s Siona (4 Mz 10,33-36) in ob neuspelem poskusu začetka osvajanja Kanaana (4 Mz 14,44). Skrinja zaveze je bila najsvetejši predmet svetišča. V njej so bili trije predmeti, ki so kazali na posebni odnos Izraela z Bogom: (1) plošči z desetimi zapovedmi, (2) palica, ki je bila last velikega duhovnika Arona, in (3) posoda/vrč z mano (2 Mz 16,33; Heb 9,4).

Skrinja zaveze in priprave na prečkanje Jordana so Izraelce opomnile, da v Kanaan ne vstopajo na svoj način in ob svojem času. Bog, ki sedi nad keruboma, ki pokrivata skrinjo zaveze (2 Mz 25,22; 4 Mz 7,89), in Bog, čigar premikanje je povezano s premikom skrinje zaveze, vstopa v Kanaan pred Izraelci kot tisti, ki vodi zavojevanje.

Izraz, ki je preveden kot »posvetiti se« (Joz 3,5), se nanaša na postopek očiščevanja, ki je podoben tistemu, ki so ga morali pred začetkom služenja v svetišču opraviti duhovniki (2 Mz 28,41; 2 Mz 29,1) in ki ga je pred Božjim razodetjem na Sinaju moralo opraviti vse izraelsko ljudstvo (2 Mz 19,10.14). Ta posvetitev je zajemala odpovedovanje grehom in odstranitev vseh obrednih nečistosti. Enak ukaz je zapisan tudi v 4 Mz 11,18 in se nanaša na bližajoči se Božji čudež. Takšna priprava je bila potrebna tudi pred bitkami (5 Mz 23,15). Preden se je Bog boril za Izraelce, so morali pokazati svojo zvestobo njemu in mu zaupati kot svojemu Poveljniku.

Čudež prečkanja Jordana je Izraelcem dokazal, da lahko zaupajo Gospodovi obljubi, da bo iz dežele izgnal kanaanska ljudstva. Tisti, ki jim je zagotovil suh prehod čez Jordan, jim lahko podari tudi deželo.

`Bog ne naredi vedno prehoda skozi reko. Njegovo posredovanje večkrat ni tako očitno. Kako se lahko v duhovnem smislu pripravimo na to, da doživimo in opazimo njegovo posredovanje v naše dobro?`