---
title:  Onkraj Jordana
date:   16/10/2025
---

> <p></p>
> Morje je spremenil v kopno, peš so šli čez reko; tam se hočemo v njem veseliti. Ps 66,6

Prečkanje Rdečega morja in prečkanje Jordana zaznamujeta novo obdobje svetopisemske zgodovine in imata simbolični pomen (glej 2 Kr 2,6-15; Ps 66,6; Ps 114,1-7). Že v Stari zavezi so besedila, ki povezujejo oba dogodka in prepoznavajo pomen, ki sega onkraj prvotnih okoliščin. V Ps 66 se psalmist veseli odrešilnih Božjih del v svojem življenju (Ps 66,16-19), pri čemer se sklicuje na ta dva zgodovinska dogodka – prečkanje Rdečega morja in prečkanje Jordana.

Tudi Ps 114 povezuje oba dogodka, a ne zato, ker pisec ne bi poznal kronološke razlike med njima, temveč zaradi teološkega pomena, ki je skupen obema prehodoma čez vodo. Psalmist je mnenja, da sta oba dogodka vodila k spremembi Izraelovega položaja: nekoč iz suženjstva v svobodo, nato iz nomadskega načina življenja v narod z ozemljem. V teh dveh psalmih oba prehoda po suhem simbolizirata spremembo položaja pisca psalma: iz zatiranja, revščine, nemoči in ponižanja v varnost, dobro počutje, zveličanje in dostojanstvo.

Prerok Elija je bil v kontekstu čudeža, podobnega tistemu, ki je zapisan v Jozuetovi knjigi, ob Jordanu vzet v nebesa. Eliju je prečkanje Jordana prineslo najpomembnejšo spremembo položaja: šel je v nebesa. Sprememba pa je bila pomembna tudi za Elizeja: prerokov pomočnik (1 Kr 19,21) je zdaj sam postal prerok naroda (2 Kr 2,22).

`Kako ta pisca Nove zaveze nakazujeta simbolni in duhovni pomen Jordana? Mt 3,16.17; Mr 1,9`

Jezusova zemeljska služba v smislu Izraelovega Predstavnika sledi vzoru zgodovine starega Izraela. Tudi Jezus je doživel preizkušnjo »Rdečega morja« in »Jordana«. Po Herodovi smrti je bil poklican iz Egipta (Mt 2,14-16); 40 dni je preživel v puščavi (Mt 4,2), podobno kot je stari Izrael 40 let živel v puščavi; prehod iz zasebnega življenja v javno službo je zaznamoval s krstom v Jordanu (Mt 3,16.17; Mr 1,9).

V Heb 3–4 je izpostavljen simbolni pomen prečkanja Jordana. Vstop v Kanaan je predstavljen kot napoved »počitka milosti«, v katerega kristjani stopamo po veri.