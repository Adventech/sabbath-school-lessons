---
title:  Vrednote na nepričakovanih krajih
date:   06/10/2025
---

`Kaj nam naslednji odlomki povedo o Rahabi? Joz 2,2-11; Heb 11,31; Jak 2,25`

Osrednji del Rahabine zgodbe je laž, ki jo je izrekla, da bi obvarovala oglednika. Ko proučujemo te dogodke, se moramo zavedati, da je bila Rahaba del zelo grešne družbe, kar je na koncu pripeljalo do Božje odločitve o sodbi nad tem ljudstvom (1 Mz 15,16; 5 Mz 9,5; 3 Mz 18,25-28). Čeprav Nova zaveza hvali Rahabino vero, pa natančna analiza novozaveznih omemb Rahabinih del razkrije, da noben odlomek ne odobrava vsega, kar je naredila, in ne odobrava njene laži.

Heb 11,31 potrjuje njeno vero in hvali dejstvo, da je stopila na stran oglednikov, namesto da bi se oklepala svoje pokvarjene kulture. Jak 2,25 hvali dejstvo, da je ponudila prenočišče dvema izraelskima oglednikoma in jima svetovala, kako naj se vrneta po varni poti. Sredi uživaške in razvratne kulture je Bog kljub Rahabinemu grešnemu življenjskemu slogu v svoji milosti videl iskrico vere, po kateri jo je lahko rešil. Bog je uporabil tisto, kar je bilo pri Rahabi dobro – izpovedana vera vanj in njena odločitev, da želi pripadati Božjemu ljudstvu – vendar nikoli ni odobraval vsega, kar je naredila. Rahabo je cenil zaradi njenega izjemnega poguma, zaradi njene odločne vere in ker je postala posrednica odrešitve ter si izbrala Izraelovega Boga.

Ko je videla, kaj se dogaja, je rekla: »Resnično, Gospod, vaš Bog, je Bog zgoraj v nebesih in spodaj na zemlji.« (Joz 2,11) Pomenljivo je brati Kanaankino priznanje, da je Jahve edini Bog. To je priznala na strehi hiše, v kateri so v skladu z njeno pogansko vero običajno molili k nebeškim božanstvom.

Prepričanje, ki ga je izrazila Rahaba v Joz 2,11, najdemo pred tem samo v kontekstu Božje izključne pravice, da se ga časti (2 Mz 20,4; 5 Mz 4,39; 5 Mz 5,8). Njene besede priznanja pričajo o premišljeni in zavestni odločitvi, da je Izraelov Bog edino resnično božanstvo. Njeno priznanje kaže, da je razumela tesno povezavo med Božjo vrhovno oblastjo in sodbo, ki bo doletela Jeriho.

Zavedala se je, da v luči Jahvejeve sodbe obstajata samo dve možnosti: nadaljevati upor proti njemu in biti uničen ali pa se mu izročiti z vero. Zaradi svoje odločitve za Izraelovega Boga je postala zgled tega, kar bi lahko doletelo prebivalce Jeriha, če bi se obrnili k Izraelovemu Bogu in ga prosili za milost.

`Kaj nas ta zgodba uči o tem, da moramo biti popolnoma zvesti Bogu?`