---
title:  Novo zavezništvo
date:   07/10/2025
---

`Kako nam besedila iz 2. Mojzesove knjige pomagajo razumeti dogovor med oglednikoma in Rahabo? Joz 2,12-21; 2 Mz 12,13.22.23`

Rahabina kupčija je bila zelo jasna: življenje za življenje in prijaznost za prijaznost. Hebrejska beseda ch.esed (Joz 2,12) – dobrota – ima bogat pomen, ki ga je v drugih jezikih težko izraziti z eno samo besedo. Nanaša se predvsem na zavezno zvestobo, vendar zajema tudi pojem milosti, dobrohotnosti in prijaznosti.

Rahabine besede spominjajo tudi na 5 Mz 7,12, kjer je sam Jahve prisegel, da bo ohranjal svoj ch.esed do Izraela: »In zato, ker boste poslušali te odloke in jih vestno izpolnjevali, ti bo Gospod, tvoj Bog, ohranjal zavezo in dobroto [ch.esed], ki jo je prisegel tvojim očetom.«

Zanimivo je, da je v istem poglavju predpisana tudi izključitev (heb. _ch.esed_) Kanaancev (5 Mz 7). Čeprav je bila Kanaanka Rahaba izključena iz Božjega ljudstva, pa je s svojo porajajočo se vero zahtevala obljube, ki so bile dane Izraelcem. In to jo je rešilo.

Prva stvar, ki nam neizogibno pride na misel v povezavi s pogovorom med dvema oglednikoma in Rahabo, je pasha iz 2. Mojzesove knjige. Da bi bili Izraelci zaščiteni, so morali ostati doma in podboje svoje hiše namazati s krvjo žrtvovanega jagnjeta.

»Tedaj bo za vas kri znamenje na hišah, v katerih bivate: ko zagledam kri, pojdem mimo vas; pri vas ne bo morilne šibe, ko udarim egiptovsko deželo.« (2 Mz 12,13; glej tudi 2 Mz 12,22.23)

»S poslušnostjo so ljudje dokazovali svojo vero. Tako morajo spoznati vsi, ki upajo na rešitev po zaslugah Kristusove krvi, da imajo tudi sami opraviti pri zagotovitvi svojega zveličanja. Samo Kristus nas lahko reši pred kaznijo za prestopek, mi pa se moramo obrniti od greha k poslušnosti. Človek je lahko zveličan z vero, ne z deli, vendar pa mora svojo vero pokazati z deli.« (Ellen White: Očaki in preroki, str. 204 [v izvirniku str. 279])

V tem primeru je bila kri znamenje, ki jih je rešilo pred Božjim angelom pokončevalcem. Kakor je Bog med zadnjo egiptovsko šibo prizanesel Izraelcem, so morali Izraelci prizanesti Rahabi in njeni družini, ko je Jeriho doletelo uničenje.

`Katero močno evangeljsko sporočilo najdemo v teh dveh zgodbah? Katere evangeljske nauke lahko izluščimo iz njiju?`