---
title:  Za globlje proučevanje
date:   10/10/2025
---

V knjigi Očaki in preroki v poglavju »Prečkanje Jordana« preberi strani 372 in 373 (v izvirniku str. 482.483).

Po zgodbi o Rahabi in dveh izraelskih oglednikih Stara zaveza Rahabe ne omenja več, dokler se spet ne pojavi v Jezusovem rodovniku. Tam piše, da je bila žena Salmona iz Judovega rodu in Boazova prednica. Njeno ime je zapisano ob imenu še ene izredne ženske, Rute (Mt 1,5; primerjaj z Rut 4,13.21). Po svoji veri v Boga je prostitutka iz Jeriha, mesta, ki je bilo obsojeno na popoln propad, postala pomemben člen Davidove kraljevske linije in prednica Mesije. To priča o tem, kaj lahko Bog doseže po veri, pa čeprav je naša vera morda po velikosti podobna gorčičnemu zrnu (Mt 17,20; Lk 17,6).

»Njena [Rahabina] spreobrnitev pa ni bila osamljen primer Božje milosti do malikovalcev, ki so priznali njegovo božansko oblast. Sredi dežele se je številno ljudstvo – Gibeonci – odreklo poganstvu in se pridružilo Izraelu ter prejelo delež v zaveznih blagoslovih.

Bog ne priznava razlik zaradi narodnosti, rase ali družbenega razreda. On je Stvarnik vseh ljudi. Po stvarjenju smo vsi ena družina in vsi smo eno tudi po odrešenju. Kristus je prišel podret vsak ločitveni zid in odpret vsak predel svetišča, da bi vsak človek imel prost dostop do Boga. Njegova ljubezen je tako široka, tako globoka in tako popolna, da prežema vse. Izpod Satanovega vpliva rešuje ljudi, ki so jih zapeljale njegove prevare ter jih postavi blizu Božjega prestola, ki ga obdaja mavrica obljube. V Kristusu ni ne Juda ne Grka, ne sužnja ne svobodnega.« (Ellen White: Preroki in kralji, str. 225.226 [v izvirniku str. 369.370])

**Vprašanja za pogovor**

`V sobotnošolskem razredu se pogovorite o »novih priložnostih« in tem, kako bi tudi našim bližnjim morali dati drugo priložnost. Kako se obvarovati pred izkoriščanjem tega koncepta? Pomisli na primer na žensko, ki jo mož zlorablja, vendar ji nekdo svetuje, naj vztraja v zvezi (»milost«), čeprav se zloraba nadaljuje. Kako najti pravo ravnovesje?`

`Pogovorite se o Rahabi kot o zgledu vere. Kako lahko cenimo odprtost ljudi za Boga, četudi je njihov življenjski slog daleč od svetopisemskega ideala? Kako lahko cenimo njihovo vero in obenem ne odobravamo nekaterih njihovih dejanj?`

`Jozuetu je uspelo na praktičen način združiti pravičnost in milost, da bi rešil težavo, ki je nastala zaradi zvijače Gibeoncev in njegove malomarnosti, ko se ni posvetoval z Gospodom. Pomisli na primer iz svojega življenja, ki zahteva tako pravičnost kot milost. Na katere praktične načine lahko združiš to dvoje?`