---
title:  Druga priložnost
date:   05/10/2025
---

`Zakaj se je Jozue lotil osvajanja obljubljene dežele tako, da je tja poslal oglednika? Joz 2,1; 4 Mz 13,1.2.25-28.33; 4 Mz 14,1-12`

Kraj, od koder sta bila poslana oglednika, se v hebrejščini imenuje Šitim in nas spomni na dva negativna dogodka v izraelski zgodovini.

Prvi dogodek je prav tako zgodba o oglednikih (4 Mz 13) z enakimi bistvenimi elementi: pooblastilo oglednikov, skrivni vdor oglednikov na sovražnikovo območje, vrnitev oglednikov, njihovo poročilo o tem, kar so videli, in odločitev o ukrepanju na podlagi poročila.

Drugi dogodek, ki se je zgodil v Šitimu, priča o eni najbolj predrznih in malikovalskih kršitev zaveze, ko so Izraelci na Bileámovo [Balaam v Chraskovem prevodu] pobudo prešuštvovali z Moabkami in častili njihove bogove (4 Mz 25,1–3; 4 Mz 31,16). S tem v mislih ime »Šitim« povzroči napetost v pričakovanju razpleta zgodbe. Ali bo to še en neuspeh na meji obljubljene dežele? Ali pa bodo Izraelci vendarle doživeli dolgo pričakovano izpolnitev starodavne obljube?

`Katere podobnosti opaziš med drugo priložnostjo, ki jo je dobil izraelski narod, in drugo priložnostjo, ki jo je dobil apostol Peter? Jn 18,16-18.25–27; Jn 21,15-19`

Bog je Bog drugih priložnosti. Pa ne samo drugih, tudi tretjih, četrtih, petih … Sveto pismo nove priložnosti imenuje »milost«. Milost pomeni, da prejmemo to, česar si ne zaslužimo. Svetopisemsko sporočilo je nabito s pojmom milosti (primerjaj z Rim 5,2; Ef 2,8; Rim 11,6). Bog vsakomur milostno ponuja možnost novega začetka (Tit 2,11-14). Peter je osebno izkusil to milost in spodbudil cerkev, naj raste v njej (2 Pt 3,18). Ta dobra novica je lahko še boljša: Bog nam daje več kot samo drugo priložnost, kajne? (Kje bi bili, če bi imeli samo dve priložnosti?)

`Razmisli o izkušnji Izraelcev, ko so dobili drugo priložnost za vstop v Kanaan, in o milosti, ki je je bil deležen Peter, po tem ko je zatajil svojega Gospoda. Kaj bi nas morala ta dva primera naučiti o tem, kako širiti milost na tiste, ki jo potrebujejo?`