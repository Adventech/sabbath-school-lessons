---
title:  Presenetljiva milost
date:   09/10/2025
---

`Kako se v Jozuetovi rešitvi težave kažeta pravičnost in milost? Joz 9,21-27`

Četudi bi Izraelci želeli napasti Gibeonce, tega zaradi prisege knezov izraelske skupnosti ne bi smeli narediti. Izraelski knezi so ravnali v skladu z načelom, da je prisega – če le ne vključuje napačnega ravnanja ali zločinskega namena (Sod 11,29-40) – zavezujoča, četudi prinaša osebno škodo.

V Stari zavezi sta premišljenost pred prisego in držanje prisege vrlini pobožnega človeka (Ps 15,4; Ps 24,4; Prd 5,2.6). Ker je bila prisega dana v imenu Gospoda, Izraelovega Boga, je knezi niso mogli spremeniti.

Po slovesni prisegi izraelskih knezov je bila Izraelova usoda neločljivo povezana z usodo Gibeoncev. Gibeonci so postali sestavni del Izraelove skupnosti čaščenja; določeni so bili za sekalce drv in oskrbnike vode za Božjo hišo (Joz 9,23). Jozuetov odgovor se je razlikoval od razsodbe izraelskih knezov, ki je narekovala služenje Gibeoncev »vsej občini« (Joz 9,21), in je spremenil prekletstvo v potencialni blagoslov za Gibeonce (primerjaj z 2 Sam 6,11).

Nadaljnja zgodovina Gibeoncev priča o številnih verskih prednostih, ki jih je uživalo njihovo mesto, kakor tudi o njihovi zvestobi Božjemu ljudstvu. Izraelova prisega je veljala več generacij in ko so se Izraelci vrnili iz babilonske sužnosti, so bili Gibeonci med tistimi, ki so pomagali obnoviti Jeruzalem (Neh 7,25). Njihova dejanja so imela večne posledice, vendar le zaradi Božje milosti.

Kaj bi se zgodilo, če bi Gibeonci odkrito povedali, kdo so, in prosili za milost kakor Rahaba? Tega ne vemo, vendar ne moremo izključiti možnosti, da bi bili obvarovani pred uničenjem, če bi se knezi posvetovali z Bogom. Končni Božji namen ni kaznovati grešnike, temveč jih spodbuditi h kesanju in jim nakloniti svojo milost (primerjaj z Ezk 18,23 in Ezk 33,11). Prevaro Gibeoncev je treba razumeti kot prošnjo za Božjo milost, kot sklicevanje na njegov dobrotljiv in pravični značaj. Kanaanci so bili iztrebljeni ravno zato, ker se niso hoteli pokesati in sprejeti Božjih načrtov (1 Mz 15,16). Bog je počastil priznanje Gibeoncev o njegovi nadvladi, njihovo željo po miru in ne uporu ter njihovo pripravljenost, da se odpovedo malikovanju in začnejo častiti edinega pravega Boga.