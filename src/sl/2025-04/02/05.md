---
title:  Nasprotujoče si vrednote
date:   08/10/2025
---

`Katere podobnosti in razlike opaziš v zgodbi o Rahabi in zgodbi o Gibeoncih? Zakaj so pomembne? Joz 9,1-20`

Na začetku Joz 9 izvemo, da so kanaanski kralji, ki so vladali majhnim mestnim državam, združili svoje moči proti Izraelcem, Gibeonci pa so se odločili skleniti zavezo z Izraelom.

Da bi jih prelisičili in prisilili k sklenitvi zaveze z njimi, so se pretvarjali, da so poslanci iz tuje dežele. 5 Mz 20,10-18 pravi, da je Bog razlikoval med Kanaanci in ljudstvi, ki so živela zunaj obljubljene dežele.

Beseda, ki je prevedena kot »zvito« ali »zvijačno«, ima lahko pozitiven pomen, ki označuje preudarnost in modrost (Prg 1,4; Prg 8,5.12), pa tudi negativen pomen, ki označuje zločinske namere (2 Mz 21,14; 1 Sam 23,22; Ps 83,3). V primeru Gibeoncev je njihovo zvijačo spodbudila želja po samoohranitvi.

Govor Gibeoncev je bil osupljivo podoben Rahabinemu govoru. Tako Rahaba kot Gibeonci so priznali moč Izraelovega Boga in to, da Izraelov uspeh ni zgolj človeški dosežek. V nasprotju z drugimi kanaanskimi ljudstvi se ti ljudje niso uprli Jahvejevemu načrtu, da deželo izroči Izraelcem. Priznali so, da je Gospod tisti, ki preganja ta ljudstva pred Izraelom. Novica o osvoboditvi iz Egipta ter zmagi nad Sihonom in Ogom je Rahabo in Gibeonce spodbudila, da so si prizadevali skleniti zavezo z Izraelci. A namesto da bi se Gibeonci kakor Rahaba popolnoma izročili Izraelovemu Bogu, so se zatekli k zvijači.

Mojzesov zakon je določal, da se v takšnih primerih za razsodbo vpraša Gospoda (4 Mz 27,16-21). Jozue bi se moral posvetovati z Gospodom in tako bi se izognil njihovi prevari.

Temeljna dolžnost vsakega pobožnega voditelja je iskati Božjo voljo (1 Krn 28,9; 2 Krn 15,2; 2 Krn 18,4; 2 Krn 20,4). Zaradi zanemarjanja tega načela so bili Izraelci prisiljeni ali kršiti temeljne pogoje zavojevanja dežele ali prelomiti prisego, ki so jo dali v Gospodovem imenu, ki je bila enako zavezujoča.

`Kako pogosto se ti je zgodilo, da si se znašel v precepu med dvema na videz nasprotujočima si svetopisemskima vrednotama?`