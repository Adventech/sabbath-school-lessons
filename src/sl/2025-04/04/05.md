---
title:  Gospod se bo bojeval za vas
date:   22/10/2025
---

`Kakšen je bil Božji prvotni in idealni načrt o vključenosti Izraelcev v vojne? 2 Mz 14,13.14.25`

V trenutku krize, ko so se Izraelci znašli v slepi ulici, je Mojzes odgovoril ljudstvu: »Nikar se ne bojte! Vztrajajte in videli boste rešitev, ki vam jo danes nakloni Gospod. Kajti kakor danes vidite Egipčane, jih ne boste videli nikdar več. Gospod se bo bojeval za vas, vi pa ostanite mirni!« (2 Mz 14,13.14) Sveto pismo pravi, da so celo Egipčani razumeli to resničnost, saj so rekli: »Bežimo pred Izraelom, kajti Gospod se bojuje zanje proti Egipčanom!« (2 Mz 14,25)

Božje čudežno posredovanje v prid nemočnim Izraelcem, ki niso bili izurjeni bojevniki, je postalo ponavljajoč vzorec. 2. Mojzesova knjiga je primer Božjega posredovanja za Izraelce. Ne le, da se je Jahve bojeval zanje, temveč jim je celo naročil, naj se ne bojujejo (2 Mz 14,14). Bog je bojevnik. On daje pobudo, določi strategijo in sredstva ter vodi bojni pohod. Če se Jahve ne bi bojeval za Izraelce, ne bi imeli možnosti za uspeh.

Ellen White pojasnjuje, da Bog »ni želel, da bi obljubljeno deželo dobili z bojevanjem, temveč s pokorščino in brezpogojno poslušnostjo njegovim ukazom« (Ellen White: The Signs of the Times, 2. 9. 1880). Kakor ob izhodu iz Egipta je Bog tudi v prihodnje bojeval bitke namesto njih. Vse, kar so morali narediti, je bilo, da mirno stojijo in opazujejo njegovo mogočno posredovanje.

Zgodovina kaže, da se Izraelcem ni bilo treba bojevati, kadar so zaupali Bogu (glej 2 Kr 19; 2 Krn 32; Iz 37).

Božji idealni načrt je bil, da se jim nikoli ne bi bilo treba bojevati. Zaradi njihove nevere, ki so jo pokazali po izhodu iz Egipta, jim je dovolil sodelovati v vojnah proti Kanaancem. Kakor jim ob izhodu iz Egipta ni bilo treba prijeti za meč, se jim nikoli ne bi bilo treba bojevati niti pri zavojevanju Kanaana (5 Mz 7,17-19).

`»Če Izraelovi otroci ne bi godrnjali proti Gospodu, njihovim sovražnikom ne bi dopustil, da se bojujejo proti njim.« (Ellen White: The Story of Redemption, str. 134) Kako pa godrnjanje vpliva na naše življenje?`