---
title:  Poveljnik Gospodove vojske
date:   19/10/2025
---

`Kaj nam Joz 5,13-15 pove o ozadju osvajanja Kanaana?`

Izraelci so pravkar prečkali Jordan in stopili na sovražnikovo ozemlje. Pred njimi je trdnjava Jeriho; njena vrata so trdno zaprta (Joz 6,1). Na tej točki izraelsko ljudstvo ne pozna nobene bojne strategije. Še bolj zaskrbljujoče pa je, da imajo za spopad z mestom, ki je zgrajeno tako, da zdrži dolgo obleganje, na voljo samo frače, sulice in puščice.

Jozue na svoja vprašanja o identiteti nenavadnega obiskovalca dobi precej nejasen odgovor: »Ne.« Ta odgovor pokaže, da se obiskovalec ni pripravljen poistovetiti s kategorijama, ki mu ju predstavi Jozue. Z drugimi besedami: končno vprašanje ni, ali je na Jozuetovi strani, temveč ali je Jozue na njegovi strani.

`Kaj naslednja svetopisemska besedila razkrijejo o identiteti poveljnika Gospodove vojske? Joz 5,14.15; 2 Kr 6,8-17; Neh 9,6; Iz 37,16`

Čeprav je izraz »poveljnik Gospodove vojske« v hebrejskem Svetem pismu edinstven, pa se kombinacija besed »poveljnik« in »vojska« vedno nanaša na vojaškega poveljnika. Beseda »vojska« se lahko v Svetem pismu nanaša na vojaške enote, angele ali nebesna telesa.

Kristus se Jozuetu ni prikazal le kot zaveznik, niti le kot resnični Poveljnik Izraelove vojske, temveč kot Poveljnik nevidne, čeprav resnične vojske angelov, ki je vpletena v veliko večji boj kot Jozuetov boj s Kanaanci. Jozuetov odgovor jasno kaže na njegovo razumevanje Poveljnikove identitete. Poveljnik je enak Bogu. Jozue pade pred njim na tla v znak globokega spoštovanja in čaščenja (Joz 5,14; 1 Mz 17,3; 2 Sam 9,6; 2 Krn 20,18). Jozue je pripravljen prejeti bojno taktiko za vojaški pohod, ki je sestavni del veliko večjega spopada, v katerega je vpleten sam Bog nad vojskami.

`Kakšno tolažbo lahko in bi jo tudi morali najti v spoznanju, da »Poveljnik Gospodove vojske« brani svoje ljudstvo?`