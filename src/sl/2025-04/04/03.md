---
title:  Vojna v nebesih
date:   20/10/2025
---

`Jozue je vedel, da je ta bitka del večjega spora. Kaj vemo o sporu, v katerega je vpleten tudi sam Bog? Iz 14,12-14; Ezk 28,11-19; Dan 10,12-14; Raz 12,7-9`

Bog je naselil vesolje z odgovornimi bitji, ki jim je dal svobodno voljo, kar je predpogoj za to, da bi bila zmožna ljubiti. Odločijo se lahko, ali bodo ravnala v skladu ali v nasprotju z Božjo voljo. Lucifer, najmočnejši angel, se je uprl Bogu in na svojo stran pritegnil veliko angelov.

Izaija in Ezekiel omenjata ta spor, čeprav nekateri razlagalci poskušajo omejiti pomen Iz 14 in Ezk 28 na dobesednega babilonskega kralja in tirskega vladarja. Toda v svetopisemskem besedilu so jasni pokazatelji, ki kažejo na nadnaravno resničnost. O babilonskem kralju piše, da je bil v nebesih ob Božjem prestolu (Iz 14,12.13), tirski kralj pa naj bi prebival v Edenu kot kerub varuh na Božji sveti gori (Ezk 28,12-15). Nič od tega ne velja za resničnega babilonskega ali tirskega kralja.

Prav tako za zemeljske kralje ne velja, da so dovršeni in »pečat popolnosti«. Iz tega sledi, da ti dve osebi presegata dobesedno babilonsko in tirsko kraljestvo.

Izaija predstavi »priliko/prispodobo« (heb. _mašal_), ki presega neposredni zgodovinski kontekst. V tem primeru babilonski kralj postane vzorec oziroma zgled upora, samozadostnosti in ponosa. Podobno tudi Ezekiel razlikuje med tirskim knezom (Ezk 28,2) in tirskim kraljem (Ezk 28,11.12), pri čemer postane knez, ki je dejaven na zemeljskem področju, simbol za kralja, ki deluje na nebeškem področju.

Glede na Dan 10,12-14 ta uporna nebeška bitja ovirajo uresničevanje Božjih namenov na zemlji. V luči te povezave med nebesi in zemljo bi morali razumeti tudi izraelske vojne, ki jih je odobril Bog. Razumeti jih moramo kot zemeljske manifestacije velikega spora med Bogom in Satanom ter med dobrim in zlom, katerih končni cilj je, da se v padlem svetu spet vzpostavita Božja pravičnost in ljubezen.

`Na katere načine danes v svetu okoli sebe in v svojem življenju vidimo resničnost vesoljnega spopada med dobrim in zlom?`