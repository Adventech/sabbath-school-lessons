---
title:  Druga najboljša možnost
date:   23/10/2025
---

`Katere podobnosti opaziš med poročiloma o boju iz 2 Mz 17,7-13 in Joz 6,15-30? V čem se poročili razlikujeta?`

Po odhodu iz Egipta se je Izrael prvič bojeval v 2 Mz 17, kjer se je branil pred Amalekovci. Izrael je bil priča vsemogočni Božji moči, ki je udarila Egipčane in vodila Izraelce v svobodo. Videli smo, da prvotni Božji načrt za Izraelce ni vključeval bojevanja z drugimi narodi (2 Mz 23,28; 2 Mz 33,2). Toda kmalu po rešitvi iz Egipta so začeli godrnjati (2 Mz 17,3) in celo dvomiti o Božji navzočnosti med njimi. Takrat so se Amalekovci prišli bojevat proti njim. To ni bilo naključje. Bog je Amalekovcem dovolil napasti Izraelce, da bi se naučili ponovnega zaupanja vanj.

Ne da bi ogrozil svoja načela, se je Bog spustil na raven svojega ljudstva in ga nenehno vabil nazaj k idealnemu načrtu: k popolnemu in brezpogojnemu zaupanju v njegovo božansko posredovanje. Pravzaprav so Izraelci pravila za vojno (5 Mz 20) prejeli šele po 40 letih bivanja v puščavi. Nove okoliščine so zahtevale nove strategije in šele takrat je Bog od njih zahteval, naj popolnoma uničijo Kanaance (5 Mz 20,16-18).

Poleg tega, da je vojna za Izraelce postala nujna, se je izkazala tudi za preizkus njihove zvestobe Jahveju. Bog ni obupal nad njimi. Ko so se popolnoma naslonili nanj, jim je dovolil biti priče njegovi moči.

O Izraelovem sodelovanju pri zavojevanju Kanaana priča tudi Jozuetov sklep na koncu knjige, kjer piše, da so se Kanaanci bojevali proti Izraelcem (Joz 24,11). Padec mestnega obzidja je bil Božji čudež, toda izraelsko ljudstvo je moralo dejavno sodelovati v boju in se spopasti s trdovratnim odporom prebivalcev Jeriha.

Izraelovo sodelovanje v oboroženih spopadih je postalo način za razvijanje brezpogojnega zaupanja v Jahvejevo pomoč. Vendar so bili Izraelci vedno opomnjeni (Joz 7,12.13; Joz 10,8), da je izid vsake bitke v Gospodovih rokah. Na izid vojaškega spopada so lahko vplivali le tako, da so (ali niso) verovali Gospodovim obljubam. Odločitev je bila njihova.