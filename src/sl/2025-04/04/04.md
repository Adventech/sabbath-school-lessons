---
title:  Gospod je bojevnik
date:   21/10/2025
---

`Kaj pomeni to, da je Bog bojevnik? 2 Mz 2,23-25; 2 Mz 12,12.13; 2 Mz 15,3-11`

Med dolgim bivanjem v Egiptu so Izraelci pozabili na resničnega Boga svojih prednikov. Številni dogodki v času njihovega potovanja po puščavi kažejo, da je njihovo poznavanje Abrahamovega, Izakovega in Jakobovega Boga zbledelo, v svoje verske prakse pa so vnesli poganske prvine (primerjaj z 2 Mz 32,1-4). Ko so jih Egipčani zatirali, pa so vpili h Gospodu (2 Mz 2,23-25) in Gospod je ob pravem času posredoval zanje.

Toda spor, ki je opisan v prvih dvanajstih poglavjih 2. Mojzesove knjige, je bil večji od preprostega boja za oblast med Mojzesom in faraonom. V skladu s starodavno bližnjevzhodno vojno ideologijo so spore med narodi razumeli kot spore med posameznim bogom ali bogovi. 2 Mz 12,12 pravi, da je Gospod opravil sodbo ne le nad faraonom, temveč tudi nad egiptovskimi bogovi, mogočnimi demoni (3 Mz 17,7; 5 Mz 32,17), ki so stali za zatiranjem in nepravičnim družbenim sistemom Egipta.

Bog je v vojni z grehom in ga ne bo večno prenašal (Ps 24,8; Raz 19,11; Raz 20,1-4.14).Vsi padli angeli in ljudje, ki so se očitno in nepopravljivo poistovetili z grehom, bodo uničeni. V luči tega je treba Izraelove vojne s prebivalci kanaanske dežele razumeti kot zgodnejšo fazo tega spopada, ki je kasneje dosegel vrhunec na križu in se bo zaključil ob končni sodbi, ko bosta opravičena Božja pravičnost in njegov značaj ljubezni.

Koncept popolnega uničenja Kanaancev moramo razumeti na podlagi svetopisemskega pogleda na svet, v katerem je Bog vpleten v vesoljni spor z zastopniki zla v vesolju. Na kocki sta Božji ugled in njegov značaj (Rim 3,4; Raz 15,3).

Odkar je greh postal del človeškega obstoja, nihče ne more ostati neopredeljen. Ali bomo na Božji strani ali na strani zla. S tem ozadjem v mislih lahko uničenje Kanaancev razumemo kot »predogled« končne sodbe.

`Resničnost velikega spopada dopušča samo eno od dveh strani. Kako veš, na kateri strani si?`