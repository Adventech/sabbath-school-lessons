---
title:  Hrepenenje po Božji navzočnosti
date:   13/11/2025
---

`Zaradi katere dejavnosti je Jozue začasno ustavil razdeljevanje dežele? Joz 18,1.2`

Opisu ozemlja, ki sta ga na zahodnem bregu Jordana dobila dva večja rodova in polovica Manasejevega rodu, sledi odlomek o zboru skupnosti v Šilu, kjer je bila dežela razdeljena preostalim sedmim rodovom.

Ustanovitev svetišča je izpolnitev Božje obljube, da bo živel med svojim ljudstvom (2 Mz 25,8; 3 Mz 26,11.12), in razodeva osrednjo temo Jozuetove knjige: Božja navzočnost v Izraelu je omogočila osvojitev dežele in bo nenehen vir blagoslovov za Izraelce, po njih pa za ves svet (1 Mz 12,3). Čaščenje Boga je v središču in ima prednost celo pred razdeljevanjem dežele. Navzočnost svetišča in kasneje templja naj bi ljudem pomagala zavedati se Božje prisotnosti med njimi in njihove dolžnosti, da ostanejo zvesti zavezi.

`Česa se lahko kot kristjani, ki nimamo zemeljskega svetišča, kjer bi bil Bog telesno navzoč med nami, naučimo od Jozueta? Heb 6,19.20; Heb 9,11.12; Heb 10,19-23`

Nenadna omemba svetišča na tem mestu nas ne bi smela presenetiti, saj se v Jozuetovi knjigi večkrat omenja skrinja zaveze, ki nakazuje temo svetišča. Skrinja zaveze je bila osrednji kos pohištva v najsvetejšem in zaznamuje prva dva dela Jozuetove knjige: prečkanje Jordana in osvajanje dežele. Ko Jozue pred razdeljevanjem dežele naroči postaviti shodni šotor, pravzaprav pokaže, da je vse življenje Izraela osredotočeno na shodni šotor, ki je Jahvejev »sedež« na zemlji.

Za kristjane, ki živimo v dobesednem »dnevu« sprave, je še bolj pomembno, da smo osredotočeni na nebeško svetišče, medtem ko se spopadamo z modernimi (ali postmodernimi) velikani, ki predstavljajo izziv naši veri, upanju in duhovni dediščini. Če se nenehno zanašamo na delo, ki ga je Kristus dosegel na križu in v nebeškem svetišču, lahko z vero pričakujemo čas, ko bo Bog spet prebival s svojim ljudstvom – tokrat za vedno (Raz 21,3).