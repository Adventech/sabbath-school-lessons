---
title:  Oltarji obnove
date:   11/11/2025
---

`Kaj je Jozueta spodbudilo, da je zgradil oltar Gospodu? Joz 8,30.31; primerjaj s 5 Mz 11,26-30 in 5 Mz 27,2-10.`

V času očakov so oltarji zaznamovali pot njihovega romanja in bili viden prikaz njihove pravice do dežele, ki jim jo je obljubil Bog. Oltar, ki so ga zdaj zgradili Izraelci, je pričal o izpolnitvi obljub, ki so jih prejeli njihovi predniki. V tem primeru je gradnja oltarja pomenila neposredno izpolnitev navodil, ki jim jih je dal Mojzes (5 Mz 11,26-30; 5 Mz 27,2-10).

Joz 8,30-35 igra pomembno vlogo pri oblikovanju teološkega sporočila Jozuetove knjige. S tem, ko poveže eno najbolj groznih in nasilnih zgodb (vojno) z nečim povsem drugačnim – prizorom obnove zaveze (čaščenjem) – nas Jozue spomni na eno izmed najpomembnejših teoloških tem, ki se pojavi že na samem začetku knjige: Jozue ima nalogo, da Izraelce vodi v življenje zavezne poslušnosti (Joz 1,7). Tudi na koncu knjige Jozue ravna na enak način (Joz 24).

Kljub pomembnosti vojskovanja in osvajanja ozemlja pa obstaja še nekaj pomembnejšega: zvestoba zahtevam Božjega zakona. Osvajanje je samo en korak v izpolnitvi Božjega načrta za Izraelce in obnovi celotnega človeštva. Zvestoba predpisom zakona postane glavno vprašanje usode človeštva. Jozue je napisal postavo na velike pobeljene kamne, drugačne od tistih, ki so tvorili oltar (primerjaj s 5 Mz 27,2-8). Tako so kamni, na katerih je bilo najverjetneje zapisanih deset zapovedi, tvorili ločen spomenik v bližini oltarja, kar je Izraelce nenehno spominjalo na prednosti in dolžnosti zaveze.

Jozue je bil podoba novozaveznega Jozueta – Jezusa (v angleščini sta si imeni podobni: Joshua (Jozue) in Jehoshua (Jezus); op. prev.), čigar poslanstvo je bilo pripeljati človeštvo nazaj k poslušnosti Bogu. Da bi to uresničil, se je moral Jezus spopasti s silami zla. Njegov končni cilj je bil, da namesto nas izpolni zahteve zaveze.

`Katere duhovne prakse, ki jih lahko izvajamo danes, imajo enako vlogo, kot jo je v starih časih imela gradnja oltarja?`