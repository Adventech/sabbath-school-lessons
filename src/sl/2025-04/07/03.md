---
title:  Pasha
date:   10/11/2025
---

`Zakaj je pomembno, da je Jozue odredil praznovanje pashe kljub nujni in ogromni nalogi osvajanja obljubljene dežele? Joz 5,10; 2 Mz 12,6; 3 Mz 23,5; 4 Mz 28,16; 5 Mz 16,4.6`

Druga pomembna dejavnost pred začetkom osvajanja dežele je bila praznovanje pashe. Izraelci so pasho praznovali na večer štirinajstega dne meseca, pri čemer so skrbno upoštevali Božja navodila. Poseben poudarek je bil na simboličnem pomenu praznovanja pashe: dogodki v Jozuetovi knjigi so odsev dogodkov, ki so se zgodili ob izhodu iz Egipta. Pasha je v spomin Izraelcev priklicala noč, ko je Bog udaril Egipt z deseto šibo (2 Mz 12) in je Gospodov angel ubil vse prvorojeno v Egiptu, Izraelcem pa prizanesel. Sledil je izhod iz Egipta, prečkanje Rdečega morja in potovanje po puščavi.

Zgodba druge generacije pa se začne v puščavi, nadaljuje s prečkanjem Jordana, obrezo in praznovanjem pashe ter vodi h ključnemu trenutku, ko bo Gospod čudežno posredoval proti njihovim sovražnikom, Kanaancem. Ta pasha označuje začetek novega obdobja v Izraelovi zgodovini.

S simbolom žrtvenega jagnjeta je pasha usmerjala njihovo pozornost v preteklost – na to, kako so bili odrešeni egiptovske sužnosti. Poleg tega je simbol kazal tudi v prihodnost, in sicer na izpolnitev v Božjem Jagnjetu (Jn 1,29.36; 1 Kor 5,7; 1 Pt 1,18.19), ki nas je odrešilo suženjstva grehu. Pri Gospodovi večerji je Jezus, preden se je žrtvoval kot največja možna daritev, spremenil pasho v spomin njegove smrti (Mt 26,26-29; 1 Kor 11,23-26).

Toda pasha in Gospodova večerja naznanjata še slavnejšo resničnost: nekoč bo odrešena množica vstopila v nebeški Kanaan. Apostol Janez opisuje, kako 144.000 ljudi stopa po steklenem morju pred Božjim prestolom, kar je simboliziralo prečkanje Rdečega morja in Jordana (Raz 4,6; Raz 7,9.10). Zveličani bodo na Jagnjetovi poročni gostiji praznovali končno izpolnitev pashe in Gospodove večerje (Mt 26,29; Raz 19,9).

`Na kakšne načine se lahko tudi takrat, ko ne obhajamo Gospodove večerje, zavedamo resničnosti križa?`