---
title:  Najprej zaveza
date:   09/11/2025
---

`Zakaj je Gospod zapovedal Jozuetu, naj drugo generacijo Izraelcev obreže ravno na tej točki osvajanja obljubljene dežele? Joz 5,1-7`

Po tem, ko so raziskali deželo in prejeli spodbudno poročilo oglednikov ter čudežno prečkali Jordan po suhem, bi pričakovali, da bodo Izraelci takoj napadli sovražnika. Toda Izraelova zaveza z Bogom je bila pomembnejša od vojaškega zavojevanja.

Preden je nova generacija začela zavojevati deželo, se je morala popolnoma zavedati posebnega odnosa z Lastnikom dežele. Obnovitev znamenja zaveze je bila odziv na Božje milostno in čudežno dejanje, ko je Izraelce varno pripeljal čez Jordan.

Naša zaveza z Bogom bi morala biti odraz hvaležnosti za to, kar je dosegel za nas, in nikoli ne bi smela biti poskus tega, da z legalistično poslušnostjo njegovim zahtevam pridobimo določene koristi. (Nedvomno je bil ta koncept ključen v Pavlovem boju z verniki, ki so vztrajali, da se morajo pogani, ki so sprejeli vero, obrezati, kar je najbolj jasno razvidno iz njegovega Pisma Galačanom.)

Izrael je bil tik pred največjo vojaško kampanjo v svoji zgodovini in pričakovali bi, da bo ves tabor zaposlen s pripravami na boj. In res je bil, vendar ne v običajnem smislu. Namesto da bi vpregli konje in nabrusili meče, so sodelovali pri obredu, zaradi katerega je bila večina vojakov vsaj tri dni ranljiva.

S tem so praznovali svoj odnos z Bogom, ki jih je rešil iz Egipta. Zakaj? Ker so se zavedali, da je bitka Gospodova. On jim zagotavlja zmago in uspeh. Jezus je to načelo ubesedil nekoliko drugače: »Iščite najprej Božje kraljestvo in njegovo pravičnost in vse to vam bo navrženo.« (Mt 6,33) Večino časa se zdi, da smo obremenjeni s številnimi pomembnimi stvarmi, zato pozabimo dati prednost najpomembnejši stvari v življenju – vsakodnevni obnovi svoje predanosti Kristusu.

`Spomni se časa, ko si zanemarjal čas z Bogom, ker si imel preveč drugih »pomembnih« zadev. Zakaj se nam to tako zlahka zgodi in kako se lahko borimo proti temu?`