---
title:  Za globlje proučevanje
date:   12/12/2025
---

V knjigi Očaki in preroki v poglavju »Delitev Kanaana« preberi strani 399–402 (v izvirniku str. 517–520).

»Medtem ko je po eni strani pomembno, da se izognemo popustljivosti v ravnanju z grehom, je enako pomembno, da se izognemo prenagli obsodbi in neutemeljenim sumničenjem. /…/

Modrost, ki so jo razodeli Rubenovci in njihovi tovariši, je vredna posnemanja. Čeprav so jih napačno razumeli in strogo grajali, medtem ko so iskreno želeli povišati pravo vero, vseeno niso pokazali zamere. Vljudno in potrpežljivo so poslušali obtožbe svojih bratov, preden so se branili, potem pa popolnoma pojasnili svoje vzgibe in dokazali svojo nedolžnost. Tako je bila prijateljsko rešena težava, ki bi lahko imela resne posledice.

Celo ko so obtoženi po krivem, se lahko ti, ki imajo prav, vedejo mirno in premišljeno. Bog je seznanjen z vsem, kar ljudje napačno razumejo in predstavijo, zato mu lahko z gotovostjo prepustimo svoj primer. Tako zanesljivo bo branil zadevo njih, ki postavljajo svoje zaupanje vanj, kakor je preiskal Ahanovo krivdo. Ti, ki jih spodbuja Kristusov Duh, bodo razodevali usmiljenje, ki vse prenaša in je dobrotljivo.

Božja volja je, da med njegovim ljudstvom obstajata edinost in bratska ljubezen. Kristusova molitev tik pred križanjem je bila, da bi bili njegovi učenci eno, kakor je On eno z Očetom, da bi svet veroval, da ga je poslal Bog. Ta najbolj ganljiva in čudovita molitev sega skozi veke celo do danes. Njegove besede so bile: ›Ne prosim pa samo za te, ampak tudi za tiste, ki bodo po njih besedi verovali v mene‹ (Jn 17,20 CHR). Naš stalni cilj naj bi bil doseči to stanje edinosti, čeprav ne smemo žrtvovati niti enega načela resnice.« (Ellen White: Očaki in preroki, str. 401.402 [v izvirniku str. 519.520])

**Vprašanja za pogovor**

`Kako nam lahko Pavlov opomin, naj imamo »v ponižnosti drug drugega za boljšega od sebe« (Flp 2,3), pomaga, da se izognemo hudim domnevam o naših bratih in sestrah?`

`Pogosto se zaradi slabih izkušenj iz preteklosti pretirano odzovemo na določene okoliščine. Kako se lahko izognemo tej težnji?`

`Pogovorite se o pomenu tega, da prisluhnemo stališču drug drugega. Kako lahko v svoji cerkvi razvijamo kulturo poslušanja? (Primerjaj z Jak 1,19.)`

`Živimo v družbi, kjer se zdijo zahteve v službi ter odgovornosti v družini in cerkvi prevelike. Kako nam lahko načelo, da naj vse delamo »iz srca kakor Gospodu« (Kol 3,23 EKU), pomaga postati odgovornejši in nam obenem prinese notranji mir?`