---
title:  Obtoževanja
date:   08/12/2025
---

`Česa so rodovi z zahodne strani Jordana obtožili rodove z vzhodne strani? V kolikšni meri so bile te obtožbe utemeljene? Joz 22,9-20`

V nasprotju s 1. vrstico, v kateri so rodovi vzhodnega brega imenovani na običajen način (Rubenovci, Gadovci …), so tukaj uporabljena drugačna poimenovanja: »Rubenovi in Gadovi sinovi ter polovica Manásejevega rodu« (Joz 22,11).

V besedilu se izraz »Izraelovi sinovi« nanaša samo na devet in pol Izraelovih rodov na zahodnem bregu Jordana, s čimer je izpostavljena razpoka, ki se je pojavila med obema skupinama. Pravzaprav je temeljno vprašanje tega dogodka, ali se rodovi na vzhodni strani reke sploh še lahko štejejo za Izraelce.

Pričakovali bi gladek razplet zgodbe, toda napetost začne naraščati, ko prispe poročilo, da so rodovi vzhodnega brega postavili oltar ob Jordanu. Besedilo tukaj ne poda nobenega razloga za to dejanje niti opisa vloge oltarja ali dejavnosti, ki bi bila povezana z njim. Dvoumnost pomena tega oltarja se še poveča, ko se spomnimo na prvo prečkanje Jordana v Joz 3 in 4, kjer je ves Izrael stopil na rob reke, da bi jo prečkal in prispel v Kanaan. Zdaj pa del Izraela pride na jordansko ozemlje, vendar bo reko prečkal v nasprotni smeri.

Ob obeh priložnostih je bil zgrajen kup iz kamnov. Prvi kup je služil kot spomenik, drugi pa je bil videti kot osupljiv oltar. Neizogibno vprašanje se glasi: »Kaj pomenijo ti kamni?« (Primerjaj z Joz 4,6.22.) Ali je ta oltar zgrajen za daritve ali pa je zgolj spomenik? Mar so ti rodovi že začeli odpadati od prave vere?

Ker se ljudstvo ni posvetovalo z Jozuetom, Eleazarjem ali knezi rodov, je prišlo do nesporazuma, ki bi lahko zanetil strašen spor.

`Na kaj se nanašata Jezus in Pavel, ko nas opominjata, naj ne sodimo drugih? Glej Lk 6,37; Jn 7,24; 1 Kor 4,5. Zakaj je tako enostavno priti do napačnih zaključkov o spodbudah drugih?`