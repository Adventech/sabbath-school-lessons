---
title:  Slaba izkušnja iz preteklosti
date:   09/12/2025
---

`Joz 22,13-15 tokrat preberi v luči tega, kar piše v 4 Mz 25. Zakaj so Izraelci izbrali Pinhása kot vodjo svoje odprave k Rubenovemu, Gadovemu in polovici Manasejevega rodu?`

Preden so verjeli govoricam, ki bi jih lahko interpretirali kot izjavo o samostojnosti, je devet rodov in polovica Manasejevega rodu, ki so v tem odlomku dvakrat imenovani »Izraelovi sinovi«, poslalo svoje predstavnike, da se jim pojasni namen in pomen njihovega oltarja. Del odprave je bil tudi Pinhás, sin velikega duhovnika Eleazarja in njegov naslednik (Joz 24,33). Pinhás je bil znan po tem, da je v preteklosti naredil konec Izraelovi razuzdanosti pri Baal Peorju (4 Mz 25).

»Ko je to videl Pinhás, sin Eleazarja, ki je bil sin duhovnika Arona, se je vzdignil iz srede skupnosti, vzel sulico v roko in šel za Izraelcem v ženski prostor in prebodel oba, Izraelca in žensko, skozi trebuh. In nadloga med Izraelovimi sinovi je prenehala.« (4 Mz 25,7.8)

Pinhás je zagotovo imel vpliv. Drugi odposlanci so bili predstavniki rodov zahodnega Jordana – vsak od njih je bil knez družine (dobesedno »poglavar očetovske hiše«) znotraj Izraelovih rodov.

Odposlanci so svojo obtožbo o svetoskrunstvu in uporu začeli z uradnim preroškim obrazcem »tako pravi«. Razlika je v tem, da tukaj ne govori Gospod, temveč »vsa Gospodova občina« (Joz 22,16). Svoje brate so obtožili, da so se prekršili ter zagrešili izdajo in upor. Hebrejski izraz »prekršiti se« je uporabljen tudi v poročilu o Ahanovemu grehu (Joz 7,1) in je večkrat zapisan tudi v petih Mojzesovih knjigah (npr. 3 Mz 5,15; 3 Mz 6,2; 4 Mz 5,6.12). Primera Ahana in Baal Peorja služita kot zgled za podobno ravnanje: eden za izdajo in drugi za upor. Izražata tudi zaskrbljenost rodov z druge strani Jordana, da bi gradnja nezakonitega oltarja vodila v odpadništvo, malikovalstvo in nemoralo, zaradi česar bi si ves Izrael nakopal Gospodovo jezo.

`Vsi imamo kakšno negativno izkušnjo iz preteklosti, ki vpliva na to, kako se spoprijemamo s podobnimi primeri v sedanjosti. Kako nam lahko Božja milost pomaga, da tragedije iz naše preteklosti ne določajo načina, kako se vedemo do svojih bližnjih v sedanjosti?`