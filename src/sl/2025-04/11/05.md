---
title:  Mil odgovor
date:   10/12/2025
---

`Preberi Joz 22,21-29 in Prg 15,1. Kaj se lahko naučimo iz odgovora rodov na vzhodnem bregu?`

Odgovor obtoženih, ki je bil prav tako neposreden in močan kot obtožba, je z vidika teme in strukture jedro tega poglavja. Do tistega trenutka rodovi niso odgovorili na obtožbe, temveč so molče poslušali, česa jih obtožujejo preostali rodovi. Glede na to, da so bile obtožbe zelo resne, je njihova potrpežljivost pravi zgled, ki kaže na pravi pomen pregovora: »Mil odgovor pomirja togoto, žaljiva beseda pa zbuja jezo.« (Prg 15,1)

V uvodni povedi zagovora je uporabljena vrsta božanskih imen za Izraelovega Boga: El, Elohim, Jahve (Joz 22,22). Vsako ime je ponovljeno dvakrat, kar izjavi da moč in ton svečane prisege, katere namen je razbliniti dvome in lažne obsodbe, ki so skoraj zanetili državljansko vojno. Obtoženi so bili popolnoma prepričani, da Bog v celoti pozna in razume okoliščine, ter upali, da bodo poslanci prišli do enakega zaključka. Poleg tega so priznali tudi svojo odgovornost pred Gospodom in ga pozvali, naj se maščuje nad njimi, če bi bili resnično krivi (primerjaj s 5 Mz 18,19; 1 Sam 20,16).

Temu je sledilo osupljivo razkritje, ki je po eni strani dokazalo, da je podlaga za obtožbo neveljavna (oltar ne more služiti samo kot kraj za žrtve), po drugi strani pa je razkrilo pravo pobudo obtožencev. Podlaga za njihovo dejanje ni bilo odpadništvo, temveč strah pred ločitvijo od Izraela. Zato izgradnja oltarja ni bila dokaz odpadništva, kot se je predvidevalo. Pravzaprav je bilo ravno nasprotno: ravnali so iz strahu pred Gospodom, prav kakor so ravnali rodovi na zahodni strani Jordana. Resnična podlaga za Izraelovo edinost ni bila geografija ali fizični obseg njihove dediščine, temveč duhovna zvestoba Gospodovim zahtevam.

Pristna zaskrbljenost rodov z zahodnega brega se dokaže v njihovem iskrenem veselju, ko se je izkazalo, da so rodovi vzhodnega brega nedolžni. Namesto da bi se zaradi argumentov svojih bratov čutili poražene, so pokazali iskreno veselje, da so se njihovi sumi izkazali za napačne. S tem so se izognili državljanski vojni in ohranili enotnost naroda.

`Kako se spoprijemaš z lažnimi obtožbami? V sobotnošolskem razredu povej nekaj načel, ki vodijo tvoje ravnanje. Za navdih preberi Ps 37,3-6.34.37.`