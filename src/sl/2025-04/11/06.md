---
title:  Reševanje konfliktov
date:   11/12/2025
---

`Preberi Joz 22,30-34. Katere vpoglede v reševanje konfliktov in načine zagotavljanja enotnosti v cerkvi nam daje ta primer? Primerjaj s Ps 133; Jn 17,20-23; 1 Pt 3,8.9.`

Dogodek, zapisan v Joz 22, vsebuje več načel komuniciranja, ki jih lahko uporabimo pri odnosih v družini, cerkvi in skupnosti.

Ko gredo stvari narobe ali pa se zdi, da gredo narobe, je najboljša stvar, da se o tem pogovorimo, namesto da opažanja poskušamo potlačiti, dokler ne eksplodirajo. Dobro je, da Božje ljudstvo ni brezbrižno, ko se pojavijo težave. Če bi rodovi vzhodnega brega jasno izrazili namen gradnje oltarja, bi se lahko izognili nesporazumu in obtožbam.

Četudi smo prepričani o svoji presoji, ne sklepajmo prehitro. Rodovi na zahodni strani Jordana so hitro verjeli govorici, ki so jo slišali, in napačno sklepali, da so se Izraelci na drugi strani Jordana že izneverili Bogu.

Preden ukrepamo na podlagi svojih zaključkov, se pogovorimo o resničnih ali domnevnih težavah s tistimi, ki jih to zadeva.

Bodimo pripravljeni žrtvovati se, da bi dosegli enotnost. Izraelci na zahodni strani Jordana so se bili pripravljeni odpovedati svojemu deležu, da bi tja naselili rodove z vzhodnega brega, če bi se izkazalo, da je vzrok njihovega (domnevnega) odpadništva to, da prebivajo na drugi strani Jordana, ločeni od večine Izraela.

Kadar smo lažno ali upravičeno obtoženi, podajmo mil odgovor, ki pomirja jezo. Če na obtožbo odgovorimo z obtožbo, ne bomo nikoli dosegli miru. Poskusimo razumeti, še preden smo razumljeni.

Veselimo se in slavimo Boga, ko spet zavlada mir. Kako čudovito je, da so bili Izraelci iskreno veseli, ko so izvedeli za resnično pobudo rodov vzhodne strani Jordana! Niso se oklepali svojih sodb in ni jim bilo težko priznati, da so se motili.

Če bi rodovi na vzhodnem bregu Jordana odpadli od vere, bi preostali Izraelci uveljavili določila zaveze. Enotnost nikoli ne sme biti razlog za to, da se zanemari resnico ali opusti svetopisemska načela. Vendar bi morala biti cerkvena disciplina vedno zadnje (in ne prvo) sredstvo ter bi se morala izvršiti šele po tem, ko so spodleteli poskusi sprave in dušebrižniške pomoči na podlagi Božje besede. Kako drugačne bi bile naše cerkve, če bi verniki dosledno uporabljali ta načela!