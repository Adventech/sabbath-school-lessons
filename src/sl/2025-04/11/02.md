---
title:  Predanost
date:   07/12/2025
---

`Kaj nam odlomek v Joz 22,1-8 pove o predanosti Rubenovcev, Gadovcev in polovice Manasejevega rodu?`

Jozue je potrdil, da so rodovi z drugega brega Jordana v celoti izpolnili obe obveznosti, ki sta jih določila z Mojzesom, kar je kazalo na njihovo veliko predanost in požrtvovalnost v imenu skupnega Izraelovega cilja. S svojimi brati so se bojevali »mnogo dni« – pravzaprav šest ali sedem let (primerjaj z Joz 11,18; Joz 14,10; 5 Mz 2,14). Čeprav so njihove žene in otroci ostali sami na vzhodni strani Jordana, so se odločili, da se bodo zvesto bojevali s svojimi brati kljub grožnji, da se v vojni poškodujejo ali celo umrejo.

Te vrstice vsebujejo posredno sporočilo o pomenu enotnosti naroda in dežele. Poleg tega pripravljajo pot za nadaljevanje zgodbe, katere sporočilo je enotnost. Ali bodo izraelski rodovi ostali enotni kljub mogočni naravni meji, ki jo je predstavljala reka Jordan? Ali bodo dovolili zemljepisnim oviram, da zaznamujejo njihovo nacionalno identiteto, ali pa jih bo čaščenje edinega pravega Boga ohranilo kot izbrano ljudstvo, ki je zedinjeno in močno pod Božjim teokratskim vodstvom?

Jozue je pojasnil, zakaj je takšna zvestoba mogoča: ti moški niso služili svojim bratom, temveč samemu Jahveju, ki jim je zaupal poslanstvo.

To načelo najdemo tudi v Novi zavezi. Apostol Pavel je kristjane opominjal, naj služijo drugim, kakor da bi služili Bogu in ne ljudem (glej Ef 6,7; Kol 3,23; 1 Tes 2,4). Ali sploh obstaja višje poslanstvo, kot delati za Stvarnika vesolja?

V vsakdanjem življenju se pogosto spopadamo z izzivi in težavami, ki nam zlahka vzamejo pogum in zaradi katerih bi se kdaj najraje kar predali. In res bi bilo včasih najenostavneje narediti prav to. Vendar pa se lahko zanesemo na Gospodovo moč. On nam je obljubil, da bo z nami in da nam bo pomagal narediti to, kar zahteva od nas. Če imamo pred očmi svoje vzvišeno poslanstvo, nas to lahko spodbudi, da vztrajamo kljub neizogibnim izzivom in oviram, ki so del našega padlega stanja na zemlji.

`V Joz 22,5.6 piše, da je Jozue nagovoril rodove, ki so se vračali v svojo dediščino, naj ostanejo zvesti Gospodu, nato pa jih je blagoslovil. Kako bi se spremenili naši odnosi v cerkvi, če bi več molili drug za drugega?`