---
title:  Novi Mojzes
date:   28/09/2025
---

`Zakaj je pomembno, da se Jozuetova knjiga začne z odmevom obljube o tem, kaj se bo zgodilo po Mojzesovi smrti?`

Mojzes je umrl in Bog je postavil drugega voditelja, Jozueta, toda ta dva vodja sta si bila podobna. Obema je Bog rekel, da bosta vodila svoje ljudstvo v deželo, ki jo je obljubil njihovim očetom. Gospod je rekel Jozuetu: »Vsak kraj, kjer bo hodilo stopalo vaših nog, vam dajem, kakor sem govoril Mojzesu.« (Joz 1,3) Jozue, ki je bil novi Mojzes, je moral dokončati nalogo, ki je bila najprej dana Mojzesu.

`Kaj nam naslednja besedila povedo o Jozuetu? 2 Mz 33,11; 4 Mz 14,6.30.38; 4 Mz 27,18; 4 Mz 32,12; 5 Mz 1,38; 5 Mz 31,23; 5 Mz 34,9`

Na tej stopnji je Božja obljuba o preroku, podobnemu Mojzesu, ki ga bo Bog obudil iz ljudstva (5 Mz 18,15), le možnost in ne uresničitev. Uvodne besede Jozuetove knjige spomnijo bralca na obljubo in obenem ustvarijo pričakovanje njene izpolnitve.

Čeprav je Mojzes mrtev, v prvem poglavju še vedno prevladuje. Njegovo ime je zapisano desetkrat, Jozuetovo samo štirikrat. Mojzes je imenovan »Gospodov služabnik«, Jozue pa »Mojzesov pomočnik« (Joz 1,1). Da bi Jozue prejel naziv »Gospodov služabnik«, je moral vse življenje posvetiti zvesti službi in poslušnosti (Joz 24,29).

Čeprav prvo poglavje Jozuetove knjige opisuje prehod med dvema velikima izraelskima voditeljema, je najpomembnejša osebnost Gospod. Jozuetova knjiga se začne z Gospodovimi besedami in v njej prevladuje njegovo vodstvo. Nobenega dvoma ni, kdo je resnični vodja Izraela.

`Bog je skozi stoletja poklical moške in ženske za voditelje svojega ljudstva. Zakaj si je tako pomembno zapomniti, kdo je resnični, nevidni Vodja cerkve?`