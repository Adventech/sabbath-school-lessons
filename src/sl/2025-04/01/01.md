---
title:  Recept za uspeh
date:   27/09/2025
---

### Preberi pred proučevanjem

5 Mz 18,15-22; Joz 1; Ps 1,1-3; Rim 3,31; Ef 6,10-18; Heb 6,17.18

> <p>Ključno besedilo</p>
> Samo krepak bodi in odločen, da boš ohranil in storil vse po postavi, kakor ti je zapovedal Mojzes, moj služabnik. Ne odstopaj od nje ne na desno ne na levo, da boš uspeval, kjer koli boš hodil. Joz 1,7

Benjamin Zander, glasbeni vodja Bostonskega filharmoničnega orkestra, je poučeval interpretacijo glasbe. Opazil je, da so bili študenti vedno bolj napeti, ko se je bližalo ocenjevanje njihovega nastopa. Da bi jih pomiril in jim pomagal kar najbolje izkoristiti njihov potencial, je prvi dan naznanil, da bodo vsi dobili najboljšo oceno. Ta ocena ni bila pričakovanje, ki ga je bilo treba izpolniti, temveč možnost, ki jo lahko uresničijo. Edina zahteva je bila naslednja: študenti so morali v prvih štirinajstih dneh semestra napisati pismo in v njem pojasniti, zakaj si zaslužijo najvišjo oceno.

Jozuetova knjiga govori o novih možnostih. Mojzes, ki je 40 let vodil Izraelce, je pripadal preteklosti. Obdobje izhoda iz Egipta in potovanja po puščavi, ki je bilo tragično zaznamovano z uporom in trmo ljudstva, se je končalo. Novi rod, ki je bil voljan poslušati Boga, je bil pripravljen vstopiti v obljubljeno deželo. To ni bilo pričakovanje, ki ga je bilo treba izpolniti, temveč možnost, ki so jo lahko uresničili.

Ta teden bomo proučevali o tem, kako je Bog odprl novo poglavje v življenju Izraela in kako lahko enako naredi tudi za nas.