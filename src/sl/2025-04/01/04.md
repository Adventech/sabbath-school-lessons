---
title:  Dediči obljub
date:   30/09/2025
---

V Joz 1,2.3 Gospod pove Jozuetu, da ljudstvu daje deželo, vendar pravi tudi, da jim jo je že dal. Kaj to pomeni?

Dežela je bila Gospodov dar in On je bil resnični lastnik dežele. V Joz 1,2.3 sta uporabljeni dve različni obliki glagola »dati«, ki odražata dva pomembna vidika podedovanja dežele. Prva oblika izraža postopek dajanja dežele. Izrael je zasedel samo transjordanska ozemlja. Večina obljubljene dežele še ni bila zavzeta.

V Joz 1,3 je uporabljen dovršni glagol, ki daje vtis, da jim je Bog že dal deželo. Kadar je Bog osebek takšnih dejanj, uporabljeno obliko imenujemo »preroški dovršnik«, to pa zato, ker so Božje obljube, zapisane v njegovi besedi, gotovo dejstvo, ki mu lahko zaupamo kot sedanji resničnosti.

Zaimka »vam« in »vaše« v 3. vrstici sta v množini, kar pomeni, da obljuba ni dana samo Jozuetu, temveč celotnemu Izraelu. Podobnost z obljubo, ki jo je Bog dal Mojzesu, nakazuje neprekinjenost Božjega delovanja.

Hebrejska beseda kol, ki pomeni »vsak« oziroma »vse«, se v prvem poglavju večkrat ponovi. Vseprisotnost te besede izraža celovitost, ki je ključna za dosego cilja, ki ga je Bog postavil pred Jozueta. Med Bogom, Jozuetom in Izraelci je morala vladati popolna usklajenost, da bi bilo zavojevanje obljubljene dežele uspešno.

`Preberi Joz 1,4-6 in Heb 6,17.18. V tistem času je bila obljubljena dežela prav to – obljuba. Toda Bog jo je kljub temu imenoval dediščina. Kaj pomeni biti dedič Božjih obljub?`

V Božjih obljubah ni nič magičnega. Same po sebi nimajo moči, ki bi zagotovila njihovo izpolnitev. Zagotovilo o njihovi uresničitvi se skriva v navzočnosti Boga, ki pravi: »Jaz bom s teboj.« Gospodova navzočnost je bila resnično ključna za preživetje Izraelcev. Brez nje bi bili samo eden med številnimi narodi brez posebne poklicanosti, identitete ali poslanstva (2 Mz 33,12-16). Gospodova navzočnost je bila vse, kar je Jozue potreboval za uspeh.

Tudi danes ni nič drugače, zato imamo Jezusovo obljubo: »Jaz sem z vami vse dni do konca sveta.« (Mt 28,20)