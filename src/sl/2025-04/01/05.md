---
title:  Bodi krepak!
date:   01/10/2025
---

`Zakaj je moral Gospod dvakrat poudariti, da mora biti Jozue krepak in odločen? Joz 1,7-9`

Naloga, ki je čakala Jozueta, ni bila brez velikih izzivov. Obzidja kanaanskih mest so se zdela nepremagljiva, poleg tega so bili prebivalci dežele izurjeni za boj. V nasprotju z njimi so bili Izraelci preprosti nomadi in niso imeli niti najpreprostejše bojne opreme, s katero bi se lahko lotili rušenja utrjenih obzidij. Zgodovina pravi, da niti takratni velesili, Egiptu, ni uspelo trajno osvojiti Kanaana.

Božji poziv Jozuetu, naj bo krepak in odločen, ni bil povezan samo z vojnim duhom ali strategijo. Krepkost in odločnost sta bili pomembni, da bi ostal zvest tori in njenim zahtevam, ki so opredeljevale Izraelovo zavezo z Jahvejem.

`Kako lahko Božje besede spodbude Jozuetu uporabimo v naših vsakodnevnih duhovnih bojih, čeprav se danes od nas ne zahteva, da sodelujemo v vojaškem spopadu? Ef 6,10-18`

Kristjani se danes pri izpolnjevanju naloge, ki nam jo je zaupal Kristus, spopadamo s podobnimi izzivi kakor Jozue. Od nas se zahteva, da se bojujemo proti lastnim grešnim nagnjenjem, proti vladarstvom, oblastem, svetovnim gospodovalcem te mračnosti in proti duhovnim silam v nebeških področjih. Kakor Jozue smo tudi mi prejeli obljubo Kristusove navzočnosti: »Jaz sem z vami vse dni do konca sveta.« (Mt 28,20) Kakor je bila Gospodova podpirajoča navzočnost dovolj, da je pregnala Jozuetove strahove, tako bi morala zadostovati, da prežene tudi naše dvome in skrbi.

Naš izziv je dovolj dobro poznati Gospoda, da bi lahko zaupali njemu in njegovim obljubam. Zato bolj kot kar koli drugega potrebujemo osebni odnos z njim.

`Glavno vprašanje za nas danes ni nič drugačno od tistega, na katerega je moral odgovoriti Jozue. Kako lahko ostanemo zvesti temu, kar pravi Božja beseda, tudi ko je to nepriljubljeno ali neprijetno?`