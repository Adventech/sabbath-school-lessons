---
title:  Cveteti in uspevati
date:   02/10/2025
---

`Kaj na podlagi naslednjih svetopisemskih odlomkov pomeni cveteti in uspevati kot človek? Joz 1,7-9; 1 Mz 24,40; Iz 53,10; Ps 1,1-3`

Hebrejski izraz tsalakh, ki ga lahko prevedemo z besedo »cveteti« (Joz 1,8), pomeni ugodno uresničitev načrtovanega ali stanje ugodnih okoliščin.

Hebrejski izraz sakal, ki pomeni »biti moder« (Joz 1,8), bi lahko prevedli tudi kot »uspevati« ali »biti uspešen«. Pomeni pa lahko tudi »biti razsoden« ali »ravnati modro«. Ta izraz je pogosto zapisan v Jobu, Pregovorih in Psalmih, kjer je pojem uspeha tesno povezan z modrim ravnanjem – s tem, da se bojimo Boga in smo poslušni njegovi Besedi.

Ta vpogled razkriva, da uspeh ni nujno opredeljen kot materialna blaginja, čeprav je ne izključuje. Uspeh bi morali razumeti kot stanje usklajenosti z duhovnimi vrednotami in načeli, ki so temelj Božjega ustvarjenega sveta in so izraženi v njegovem zakonu.

Zaupanje v Božje obljube, še posebej v obljubo o zveličanju po veri, in poslušnost njegovemu zakonu se ne izključujeta, temveč sta kot dve plati iste medalje.

`Kaj pravi Rim 3,31 o odnosu med zakonom in vero?`

Če vero v Jezusovo spravno smrt za nas postavljamo nasproti poslušnosti Božjemu zakonu, je to napačno in nevarno ločevanje na dva nasprotna dela. Zakon in milost sta vedno neločljivo povezana. Samo površinsko razumevanje vloge zakona lahko vodi k temu, da »zakon« in »milost« razumemo kot nasprotji.

Pisci Stare zaveze so visoko čislali zakon in ga dojemali kot vir naslade (Ps 1,2; Ps 119,70.77.174). Pravilno razumljen in uporabljen zakon bo vodil h globljemu razumevanju lastne grešnosti (Rim 7,7) in potrebe po Kristusovi pravičnosti (Gal 3,24).

`Kako ti lastne izkušnje kažejo potrebo po Kristusovi pravičnosti, ne glede na to, kako zelo si po Božji milosti prizadevaš izpolnjevati njegov zakon?`