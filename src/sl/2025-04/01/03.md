---
title:  Prečkajte! Osvojite! Razdelite! Služite!
date:   29/09/2025
---

`Kaj se lahko iz uvodnega poglavja naučimo o zgradbi Jozuetove knjige? Joz 1`

Prvo poglavje Jozuetove knjige je uvod v celotno knjigo. Sestavljeno je iz štirih govorov, ki sovpadajo s štirimi glavnimi deli knjige: prečkanje Jordana (Joz 1,2-9), osvajanje dežele (Joz 1,10.11), razdeljevanje dežele (Joz 1,12-15) in služenje s poslušnostjo zakonu (Joz 1,16-18).

Jozuetovo knjigo lahko razumemo tudi kot niz božanskih pobud. Pri vsaki pobudi Bog Jozuetu da določeno nalogo, ki je povezana z osvajanjem Kanaana, in vsaka od njih je po uspešnem zaključku tudi potrjena.

Na koncu se bodo izpolnile Božje obljube glede osvajanja dežele. Od takrat naprej bo odgovornost za ohranitev dežele v rokah Izraelcev; ohranijo jo lahko le z iskreno vero in poslušnostjo, ki jo vzbudi takšna vera.

Božje pobude, izražene s tremi glagoli (»prečkati«, »osvojiti« in »razdeliti«), so dobile ustrezen odgovor v poslušnosti ljudstva, ki izhaja iz zadnje pobude – »služiti«.

Jozuetova knjiga ima štiri glavne dele. Za vsakega od njih je značilen določen pojem, izražen s prevladujočo hebrejsko besedo:

- prečkati (Joz 1,1–5,12)
- osvojiti (Joz 5,13–12,24)
- razdeliti (Joz 13,1–21,45)
- služiti (Joz 22,1–24,33)

Tudi sama zgradba knjige posreduje njeno glavno sporočilo: Božje pobude se ne uresničijo samodejno, temveč zahtevajo zvest odziv ljudstva. To pomeni, da smo z vsem, kar je Bog naredil za nas – vključno z vsem, kar je naredil za nas in česar sami ne moremo narediti zase – poklicani, da naredimo tisto, kar lahko naredimo sami, torej da ubogamo Božje ukaze. Tako je bilo v vsej sveti zgodovini in tako je še danes. Tudi opis Božjega ljudstva zadnjega časa v Raz 14,12 izraža enako zamisel: vera v to, kar je Bog naredil za nas, vodi v poslušnost.

`Razmisli o Božjih obljubah, ki so zate najdragocenejše. Kaj zahtevajo od tebe, da bi se lahko uresničile?`