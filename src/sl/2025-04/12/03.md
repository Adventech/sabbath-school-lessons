---
title:  Znamenje zaskrbljenosti
date:   15/12/2025
---

Slavni zaključek tega dela (Joz 21,43-45) govori tudi o izpolnjenem pogoju poslušnosti. Uspeh nikoli ni samoumeven, temveč je vedno povezan s poslušnostjo Božji besedi. Razdelitev dežele je bila znamenje Božje zvestobe Izraelu (Neh 9,8), obenem pa je ustvarila priložnost za razvoj prihodnosti, ki bo odvisna od Izraelove naravnanosti. Ali bo ljudstvo zmožno ohraniti to, kar je bilo doseženo?

`Katere so glavne točke Jozuetovega uvoda v govor? Joz 23,1-5`

Jozuetov govor napreduje od ostarelega govorca (kar je poudarjeno dvakrat) k poslušalcem, ki bodo morali nadaljevati poslanstvo, ki jim ga je zaupal Bog. Jozue pove, kako so osvojili deželo: Gospod se je bojeval zanje. Četudi so morali zaradi svoje nezvestobe in nevere po izhodu iz Egipta sodelovati v vojnah, pa dežele niso zavzeli s svojo vojaško silo, temveč zaradi Božjega posredovanja.

Bog je Izraelcem naklonil počitek od njihovih sovražnikov, toda ostalo je še nekaj narodov, ki jih je bilo treba razlastiti. Za Izraela zmaga ni bila trajna in za vedno dosežena resničnost, temveč vedno navzoča možnost, ki je temeljila na neprestanem zaupanju v Božjo pomoč.

`Katere podobnosti opaziš med tem, kako so Izraelci pod Jozuetovim vodstvom zavzeli Kanaan, in tem, kako lahko kristjani živimo zmagoslavno duhovno življenje? Joz 23,10; Kol 2,15; 2 Kor 10,3–5; Ef 6,11-18`

Izraelci svojih zmag niso mogli pripisati svoji moči ali strategiji. Podobno nam je tudi duhovna zmaga nad grehom in skušnjavami zagotovljena samo po Jezusovi žrtvi in vstajenju. Božje ljudstvo se mora nenehno zanašati na duhovno oskrbo, ki jo zagotavlja Sveti Duh, da bi lahko živelo zmagoslavno življenje.

`Zakaj je kljub številnim čudovitim obljubam še vedno tako enostavno grešiti?`