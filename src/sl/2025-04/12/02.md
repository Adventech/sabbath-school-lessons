---
title:  Vse se je izpolnilo
date:   14/12/2025
---

`Kako je Bog predstavljen v Joz 21,43-45? Kako se te besede nanašajo ne le na obljubljeno deželo Kanaan, temveč tudi na naše zveličanje? 2 Tim 2,11-13`

Te vrstice predstavljajo vrhunec in teološki povzetek Jozuetove knjige ter poudarjajo eno od glavnih tem: zavezno zvestobo Jahveja, ki drži obljube in izpolni svoje prisege. Ta kratki odlomek povzema tudi celotno vsebino knjige do te točke. Joz 21,43 govori o razdelitvi in naseljevanju dežele (Joz 13–21), medtem ko se Joz 21,44 naveže na zmage nad sovražniki in nadzor, ki so ga Izraelci dobili nad deželo (Joz 1–12). Ta pregled preteklosti je podan skozi prizmo Božje zvestobe. Izraelci so se morali spominjati, da nimajo nobenih zaslug za zmage nad sovražniki ali za deželo, ki so jo dobili v dediščino. Vse to jim je bilo dano, ker je bil Bog zvest temu, kar jim je obljubil.

Bog jim je dal »vso deželo« (Joz 21,43); »vse njihove sovražnike je Gospod dal v njihove roke« (Joz 21,44) in vse se je zgodilo, »povsem kakor je bil prisegel« (Joz 21,44.45). Hebrejska beseda kol (»vse«) se v treh vrsticah ponovi kar šestkrat (Joz 21,43-45), s čimer je poudarjeno dejstvo, da je dežela Jahvejev dar in da Izrael nima zaslug zanjo. Gospod je bil tisti, ki je prisegel, da bo dal deželo Izraelcem in jim izročil njihove sovražnike.

Ves Izraelov uspeh je pripisan izključno Božji pobudi in zanesljivosti. To velja tudi za naše zveličanje: »Z milostjo ste namreč odrešeni po veri, in to ni iz vas, ampak je Božji dar. Niste odrešeni iz del, da se ne bi kdo hvalil.« (Ef 2,8.9)

Apostol Pavel poudarja Božjo zvestobo: »Zanesljiva je tale beseda: Če smo z njim umrli, bomo z njim tudi zaživeli. Če z njim vztrajamo, bomo z njim tudi zakraljevali. Če pa ga bomo zatajili, bo tudi on nas zatajil. Če se mi izneverimo, on ostane zvest, kajti sebe ne more zatajiti.« (2 Tim 2,11-13)

`Kako nam dejstvo, da Bog vedno izpolni svoje obljube, vliva zaupanje, da bo izpolnil tudi obljube o prihodnosti? Glej 1 Kor 10,13; 2 Kor 1,18-20.`