---
title:  Oklepajte se Gospoda
date:   18/12/2025
---

Izrael se skušnjavi malikovalstva in Božji jezi ni mogel izogniti tako, da bi se nenehno spominjal prepovedi zaveze, temveč z negovanjem zavestne in dosledne zvestobe Gospodu. Isti glagol – »držati se« Gospoda (5 Mz 4,4) – se uporablja tudi za opis poročne zaveze med možem in ženo (1 Mz 2,24) ter za opis Rutine zvestobe do Naomi (Rut 1,14). Pomembno je opaziti, da je bila po Jozuetovi oceni takšna zvestoba značilna za Izraelce kot narod »do tega dne«. Na žalost ta trditev ni držala za kasnejša obdobja Izraelove zgodovine, kar je razvidno že iz knjige Sodnikov (Sod 2,2.7.11; Sod 3,7.12; Sod 4,1 itd.).

`Jozue je spodbujal Izraelce, naj ljubijo Gospoda, svojega Boga (Joz 23,11; primerjaj s 5 Mz 6,5). Ljubezen ne more biti prisilna, saj potem ni več ljubezen. V kakšnem smislu pa je mogoče ljubezen ukazati?`

Da bi Izraelci še naprej uživali blagoslove zaveze, so morali ostati zvesti Bogu. V hebrejščini lahko zaznamo močan poudarek: »Zato skrbno čuvajte svoje duše.« (CHR) Hebrejska beseda ahabah, ki pomeni »ljubiti«, se lahko nanaša na širok spekter čustev, vključno s prijateljsko naklonjenostjo, spolno intimnostjo, materinsko nežnostjo, romantično ljubeznijo in zvestobo Bogu. Če ljubezen do Boga razumemo kot zavestno zavezanost in predanost njemu, jo lahko uživamo, ne da bi kršili njeno pravo naravo (primerjaj z Jn 13,34). Bog si je zamislil, da bi poslušnost njegovim zapovedim izvirala iz osebnega odnosa z njim (2 Mz 19,4 [pripeljal sem vas k sebi]; 5 Mz 6,5; primerjaj z Mt 22,37) in bi temeljila na tem, kar je po svoji veliki milosti in ljubezni naredil zanje.

Zapoved, naj ljubimo Boga, izraža vzajemno, ne pa tudi sorazmerno naravo Božje ljubezni. Bog hrepeni po tem, da bi bil v zaupnem in osebnem odnosu z vsakim posameznikom, ki mu vrača ljubezen. Njegova univerzalna ljubezen do vseh je okvir za izražanje naše prostovoljne, vzajemne ljubezni.

`Jezus je učencem dal novo zapoved. V kakšnem smislu je bila ta zapoved obenem nova in stara? Jn 13,34; Jn 15,17; 1 Jn 3,11. Te vrstice primerjaj s 3 Mz 19,18.`