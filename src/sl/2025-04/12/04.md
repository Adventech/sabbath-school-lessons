---
title:  Jasne meje
date:   16/12/2025
---

Jozue je zdaj z enakimi besedami, s katerimi ga je Gospod ogovoril na začetku knjige (Joz 1,7.8), Izraelcem povedal, da naloga, ki je pred njimi, ni vojaške narave, temveč duhovne. Njihova naloga je bila poslušnost Božji volji, ki je razodeta v postavi.

`Zakaj meniš, da je Jozue zavzel tako odločno stališče o Izraelovem odnosu z okoliškimi narodi? Joz 23,6-8.12.13`

Nevarnost, ki je pretila Izraelcem, ni bila sovražna naravnanost preostalih kanaanskih narodov, temveč tveganje, da bi se z njimi spoprijateljili. Njihovo orožje Izraelcem morda ni predstavljalo nobene grožnje, toda njihova ideologija in vrednote bi se lahko izkazale za veliko nevarnejše kot katera koli vojaška sila. Jozue je pozornost voditeljev usmeril na ključno dejstvo, da je spopad, v katerega so vpleteni, v prvi vrsti duhovne narave. Zato je moral Izrael ohraniti svojo edinstveno identiteto.

Prepovedi spominjanja bogov teh narodov, priseganja pri njih ter služenja in čaščenja se nanašajo na malikovalstvo. Na starem Bližnjem vzhodu je ime božanstva predstavljalo njegovo/njeno navzočnost in moč. Spominjanje ali omenjanje imen tujih bogov v vsakdanjih pogovorih ali trgovskih poslih je pomenilo priznavanje njihove oblasti, kar bi Izraelce lahko spodbudilo, da v stiski poiščejo njihovo pomoč (primerjaj s Sod 2,1-3.11-13).

Nevarnost poročanja s preostalimi kanaanskimi narodi se je skrivala v izgubi Izraelove duhovne čistosti. Namen Jozuetovega svarila ni bil spodbujati rasno ali etnično čistost, temveč izogniti se malikovanju, ki bi lahko pripeljalo do Izraelovega duhovnega propada. Salomonovo življenje je dramatičen primer žalostnih duhovnih posledic, ki jih prinašajo takšne zakonske zveze (1 Kr 3,1; 1 Kr 11,1-8). V Novi zavezi so kristjani jasno posvarjeni pred zakonsko zvezo z neverniki (2 Kor 6,14), čeprav v primeru že obstoječih zakonskih zvez apostol Pavel ne svetuje razveze, temveč vernega zakonca poziva, naj živi zgledno krščansko življenje v upanju, da bo svojega zakonca pripeljal h Gospodu (1 Kor 7,12-16).

`Jozuetovo svarilo pred škodljivimi zvezami neizogibno sproži vprašanje o tem, kakšen odnos imamo kristjani do »sveta«. Kako imeti uravnovešen odnos do družbe, ki nas obdaja?`