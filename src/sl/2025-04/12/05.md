---
title:  Gospodova jeza
date:   17/12/2025
---

`Kako naj si razlagamo opise Božje jeze in povračilne sodbe v Jozuetovi knjigi (Joz 23,15.16) ter drugod v Svetem pismu? (Glej tudi 4 Mz 11,33; 2 Krn 36,16; Raz 14,10.19; Raz 15,1.)`

Izrael je med svojim tavanjem po puščavi že izkusil Gospodovo jezo (4 Mz 11,33; 4 Mz 12,9), prav tako pa jo je doživel tudi v obljubljeni deželi (Joz 7,1), zato se je popolnoma zavedal posledic izzivanja Jahvejeve jeze z očitnim kršenjem določil zaveze. V teh vrsticah resnost Jozuetovega govora doseže vrhunec. Šokantno je slišati, da bo Gospod uničil Izraelce, saj je bil ta izraz malo prej uporabljen za izbris kanaanskih narodov. Kot je Gospod zvesto izpolnil svoje obljube blagoslovov za Izraela, se bodo uresničila tudi prekletstva zaveze (3 Mz 26; 5 Mz 28), če bodo Izraelci odstopili od zaveze. V luči razlastitve in uničenja Kanaancev te vrstice znova kažejo na to, da je Jahve končni sodnik vse zemlje. On razglaša vojno proti grehu ne glede na to, kje se greh nahaja. Svete vojne niso posvetile Izraelcev ali jim prinesle posebnih zaslug, kakor tudi poganski narodi, ki so kasneje postali orodje Jahvejeve sodbe nad izvoljenim ljudstvom, zaradi tega niso bili posvečeni ali deležni posebnih zaslug.

Izrael se je lahko odločil, da bodo slavne gotovosti preteklosti postale temelj tega, kar jih čaka v prihodnosti.

Na prvi pogled se zdi, da je svetopisemski nauk o Božji jezi nezdružljiv s trditvijo, da je Bog ljubezen (Jn 3,16; 1 Jn 4,8), pa vendar svetopisemski nauk o Božji ljubezni postane še pomembnejši prav v luči Božje jeze. Sveto pismo predstavlja Boga kot ljubečega, potrpežljivega in pripravljenega odpustiti (2 Mz 34,6; Mih 7,18). V svetu, ki je okužen z grehom, je Gospodova jeza pri spopadanju z grehom in zlom pravzaprav odraz njegove svetosti in pravičnosti. Njegova jeza nikoli ni čustveno, maščevalno ali nepredvidljivo pretiravanje. Nova zaveza uči, da je Kristus zavoljo nas postal nosilec greha (2 Kor 5,21) in da smo po njegovi smrti spravljeni z Bogom (Rim 5,10). Tisti, ki veruje vanj, ne bo izkusil Božje jeze (Jn 3,36; Ef 2,3; 1 Tes 1,10). Koncept Božje jeze kaže na Boga kot pravičnega sodnika vesolja in zagovornika pravičnosti (Ps 7,12; Ps 50,6; 2 Tim 4,8).