---
title:  Pravi Jozue kot antitip
date:   03/12/2025
---

Jozuetovo zgodbo moramo razumeti skozi prizmo tipologije. Vojne, ki jih je vodil Jozue, so zgodovinski dogodki, ki tvorijo bistveni del Izraelove zgodovine. Cilj teh vojn je bil, da se Izraelci ustalijo v obljubljeni deželi, kjer bodo lahko v miru uživali dodeljeno dediščino in ustanovili novo družbo, ki bo temeljila na načelih Božjega zakona.

Kasnejši starozavezni pisci, na primer Izaija, so napovedali, da bo Mesijevo delo zajemalo tudi razdeljevanje »opustošene dediščine [svojemu ljudstvu]« (Iz 49,8), pri čemer so uporabili enako izrazje, ki je značilno za Jozuetovo knjigo. Kakor je bila Jozuetova naloga razdeliti deželo Izraelcem, tako tudi Mesija, ki je upodobljen kot novi Jozue, deli duhovno dediščino novemu Izraelu.

`Kako Nova zaveza potrjuje, da je Jozue – novi Mojzes – tip/podoba Jezusa Kristusa? Heb 3,7–4,11`

Pisci Nove zaveze so v povezavi z Jozuetovim delom predstavili številne vidike Jezusovega poslanstva. Kakor je Jozue po štiridesetih letih življenja v puščavi vstopil v kanaansko deželo, tako je tudi »antitipski Jozue« – Jezus – nastopil svojo zemeljsko službo po štiridesetih dneh v puščavi (Mt 4,1-11; Lk 4,1-13) in svojo nebeško službo po štiridesetih dneh v puščavi te zemlje (Apd 1,3.9-11; Heb 1,2).

Po Jezusovem krstu v Jordanu (kar je bilo njegovo »prečkanje Jordana« [Mt 3,13-17; Mr 1,9-11]) so pisci evangelijev navedli besede iz Ps 2,7 in Iz 42,1 – iz mesijanskega psalma in speva o Gospodovem služabniku (Mt 3,17; Mr 1,11; Lk 3,22). Jezus je skozi svoj krst predstavljen kot božanski bojevnik, ki bo z življenjem zveste poslušnosti, celo poslušnosti do smrti, vodil Jahvejeve vojne proti silam zla. S svojim življenjem in smrtjo na križu je izgnal Satana, premagal naše duhovne sovražnike, ponudil duhovni počitek svojemu ljudstvu in dodelil dediščino odrešenim (Ef 4,8; Heb 1,4; Heb 9,15).

`Kaj pomeni, da lahko »počivamo« v tem, kar je Kristus naredil za nas? Kako smo lahko prepričani, da je Jezus za nas premagal Satana?`