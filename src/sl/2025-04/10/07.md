---
title:  Za globlje proučevanje
date:   05/12/2025
---

»Ljudje Kristusovega časa niso razumeli njegovega poslanstva. /…/ Nauke, ki jim jih je namenil Bog, so nadomestili z izročili in človeškimi zakoni. Ta izročila in pravila so postala ovira pri njihovem razumevanju in udejanjanju prave vere. In ko je prispela Resničnost v osebi Kristusa, v njem niso prepoznali izpolnitve vseh simbolov, uresničitve vseh senc. Oklepali so se obredov in simbolov, njega pa zavrgli. Božji Sin je prišel, oni pa so še naprej zahtevali znamenje. Na besede: ›Spreobrnite se, kajti približalo se je nebeško kraljestvo!‹ so odvrnili z zahtevo po čudežu (Mt 3,2). Kristusov evangelij je bil zanje kamen spotike, ker so zahtevali znamenja namesto Zveličarja. Pričakovali so Mesija, ki bo svoje trditve podkrepil z mogočnimi osvajalskimi pohodi ter ustanovil cesarstvo na ruševinah pozemskih kraljestev. Ta pričakovanja je Kristus nagovoril s priliko o sejalcu. Božje kraljestvo ni slavilo zmage z močjo orožja ali nasilnega napada, temveč z vsaditvijo novega načela v človeško srce.« (Ellen White: Kristusove prilike, str. 16 [v izvirniku str. 34.35])

»Cerkvi so potrebni verniki, kakršna sta bila Kaléb in Józue, ki z veseljem privolijo v poslušnost, ki je od Boga postavljen pogoj za večno življenje. Naše cerkve trpijo zaradi pomanjkanja delavcev. Ves svet predstavlja naše delovno polje. Misijonarji so nujni v mnogih mestih in vaseh, katerih prebivalci so v malikovalstvu, globljem kot pogani Daljnega vzhoda, ki jih luč sedanje resnice ni še nikoli dosegla. Pravi misijonarski duh vse bolj izginja iz cerkva in sredine teh, ki izpovedujejo tako vzvišeno vero, saj jim v srcu več ne plamti ljubezen do izgubljenih duš kakor nekoč in želja, da bi jih privedli h Kristusovi čredi. Manjkajo nam iskreni in goreči delavci. Mar se ni nihče pripravljen odzvati na vabilo: ›Pridi in pomagaj nam‹ – vabilo, ki prihaja z vseh strani?« (Ellen White: Testimonies for the Church, vol. 4, str. 156)

**Vprašanja za pogovor**

`Kako ti svetopisemska tipologija pomaga bolje razumeti Jezusovo poslanstvo, ki ga opravlja za naše dobro?`

`V čem se naša duhovna vojna lahko primerja z osvajanjem Kanaana? V čem se razlikuje?`

`Razmisli o končni izpolnitvi Jozuetove tipologije. Kako nam podoba sveta brez bolečine, trpljenja in smrti daje resnično upanje v naših vsakodnevnih življenjskih bojih?`

`Jozue je Božji značaj odseval do te mere, da je kazal na Kristusovo poslanstvo. Na katere praktične načine lahko Jezusu omogočiš, da v tebi še popolneje razodene svoj značaj?`