---
title:  Jozue kot tip
date:   02/12/2025
---

`Kakšen je pomen številnih vzporednic med Mojzesom in Jozuetom v luči svetopisemske tipologije? 2 Mz 3,1.2; Joz 1,1-3; 4 Mz 13,1.2; Joz 2,1; 2 Mz 3,5; Joz 5,15`

Kot smo izpostavili v prvem nauku tega četrtletja, je Jozue predstavljen kot novi Mojzes, ki je v življenju druge generacije ponovil najpomembnejše korake izhoda iz Egipta. Bog se je osebno srečal z Mojzesom in Jozuetom ter ju pooblastil za nalogo. Pod vodstvom obeh mož je Izraelov sloves vzbujal strah pri okoliških narodih. Mojzes je vodil Izraelce čez Rdeče morje, Jozue pa čez Jordan. Oba voditelja sta bila opomnjena na nujnost obreze in pomembnost obhajanja pashe. V Mojzesovem času je začela padati mana, v Jozuetovem času pa je prenehala. Obema voditeljema je bilo naročeno, naj si sezujeta sandale. Njune razširjene roke so nakazovale Izraelovo zmago. Mojzes je dal navodila za razdelitev dežele in ustanovitev zavetnih mest, Jozue pa je ta navodila izpolnil. Oba sta se poslovila od naroda z govorom in na koncu svojega poslanstva obnovila zavezo med Izraelom in Bogom.

`Pozorno preberi 5 Mz 18,15-19; 5 Mz 34,10-12; Jn 1,21; Apd 3,22-26; Apd 7,37. Kdo je izpolnil Mojzesovo prerokovanje o preroku, kakršen je bil on? Kako se Jozue vklaplja v to sliko?`

Jozuetovo življenje je bilo delna izpolnitev prerokovanja, ki ga je podal Mojzes (5 Mz 18,15.18). To prerokovanje je lahko dokončno izpolnil le Mesija. Jezus je temeljito poznal svojega Očeta (Jn 1,14.18). Bil je zvest in je verodostojno razodel Boga (Lk 10,22; Jn 14,6; Mt 22,16). Bog Oče je v njegova usta položil svoje besede (Jn 14,24). Tako Mojzesovo kot Jozuetovo življenje je bilo tip prihajajočega Mesija, Jezusa.

`Kako pomemben je Jezus za tvojo krščansko pot? Zakaj mora biti Jezus in to, kar je naredil zate, temelj tvoje krščanske izkušnje?`