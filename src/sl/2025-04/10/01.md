---
title:  Resnični Jozue
date:   29/11/2025
---

### Preberi pred proučevanjem

Joz 1,1-3; Mt 2,15; Apd 3,22-26; 1 Kor 10,1-13; 2 Kor 10,3-5; Heb 3,7–4,11

> <p>Ključno besedilo</p>
> To se je onim zgodilo, da bi bili za zgled, zapisano pa je bilo v svarilo nam, nad katere je prišel konec vekov. 1 Kor 10,11

Ob branju Jozuetove knjige dobimo občutek, da življenje glavnega junaka kaže na resničnost, ki je veliko večja od njega samega. To načelo opazimo tudi v številnih drugih primerih Svetega pisma. Kanaan je na primer simbol upanja na novo zemljo. Tudi zemeljsko svetišče je razodevalo višjo realnost: »Kristus pa je nastopil kot veliki duhovnik prihodnjih dobrot in je šel skozi večji in popolnejši šotor, ki ni z roko narejen, to je, ki ni tega stvarjenja.« (Heb 9,11 CHR)

Ob tem se porodijo vprašanja: Kako je Jozue kazal na prihodnjo izpolnitev? Kako smo lahko prepričani, da je takšna razlaga Jozuetove knjige legitimna? Katera svetopisemska načela narekujejo načine, kako je Jozuetova knjiga povezana z novozaveznimi stvarnostmi in dogodki zadnjega časa?

Ta teden si bomo ogledali načela svetopisemske razlage tipologije. Proučili bomo, kako sámo Sveto pismo vsebuje pokazatelje tipologije in kako Jozuetovo življenje napove Mesijevo poslanstvo ter usmerja pozornost na simboliko, ki se izpolni v cerkvi in ob koncu človeške zgodovine.