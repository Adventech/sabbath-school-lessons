---
title:  Prelomljena zaveza
date:   02/11/2025
---

`Katera sta bila glavna dva razloga za Izraelov poraz proti Aju? Joz 7`

Zanimivo je, da bralec že od samega začetka pozna razlog Jahvejeve jeze, pa tudi ime storilca. Za napetost zgodbe razkritja Ahanovega prestopka poskrbi napetost med perspektivo bralca ter perspektivo Jozueta in Izraelcev. Tako kot številna druga poglavja Stare zaveze ima tudi Joz 7 kiastično zgradbo. Osrednji del, ki je vrhunec dogodka, odgovori na vprašanje o tem, zakaj Izraelci niso mogli premagati Aj v prvem poskusu.

Za Izraelov poraz pri Aju obstajata dva glavna razloga: Ahanov greh in Izraelovo prekomerno zaupanje v lastno moč, kar je kasneje privedlo do podcenjevanja sovražnikove moči in do tega, da se niso posvetovali z Gospodom, preden so napadli Aj.

Na podlagi Joz 7,1.11-13 vidimo, da je bil ves narod odgovoren in je trpel zaradi Ahanovega greha, čeprav je bil Ahan tisti, ki je prestopil Božjo prepoved. Bog je Ahanov greh opisal tako, da je postopoma pokazal njegovo težo z rabo besede »tudi« (heb. _gam_) v 11. vrstici. Najprej je uporabljena najpogostejša beseda za greh: kh.ata. Nato je prestopek opisan s petimi bolj specifičnimi grehi, ki jih uvede hebrejska beseda gam: (1) ‘abar, ki pomeni tudi »prestopiti, prekršiti«, (2) vzeti (laqakh.) od zakletih reči (kh.erem), (3) ukrasti (ganab), (4) utajiti (kakh.ash) in (5) dati (sim) ukradene kh.erem med svojo opravo.

Zaveza med Jahvejem in Izraelom je zajemala ljudi tako na ravni posameznika kakor na skupni, korporativni ravni. V luči zaveze je Izrael obravnavan kot nedeljiva celota izvoljenega Božjega ljudstva. Zatorej je greh enega Izraelca ali celo greh nekaj Izraelcev nakopal krivdo celotni zavezni skupnosti. Kot je rekel Gospod: »Izrael je grešil. In tudi mojo zavezo, ki sem jim jo zapovedal, so prekršili.« (Joz 7,11)

`Na kakšne načine lahko trpijo in so trpele celotne skupnosti zaradi slabih dejanj posameznikov znotraj te skupnosti? Katerih primerov se spomniš in kako so vplivali na skupnost?`