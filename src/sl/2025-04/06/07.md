---
title:  Za globlje proučevanje
date:   07/11/2025
---

V knjigi Očaki in preroki v poglavju »Padec Jeriha« preberi strani 380–384 (v izvirniku str. 493–498).

»Smrtni greh, ki je vodil v Ahanovo pogubo, je imel korenine v pohlepu. To je eden izmed grehov, ki je najpogostejši in se ga jemlje najbolj zlahka. /…/

Ahan je priznal svojo krivdo, ampak šele tedaj, ko je bilo prepozno, da bi mu priznanje koristilo. Videl je, da so se Izraelove vojske vrnile iz Aja poražene in malodušne, pa vseeno ni prišel naprej in priznal svojega greha. Videl je Jozueta in Izraelove starešine, ki so se sklanjali k zemlji v žalovanju, ki se ne da opisati z besedami. Če bi takrat priznal, bi dokazal resnično spokorjenje. On pa je še vedno molčal. Slišal je objavo, da je bilo storjeno hudodelstvo. Slišal je celo natančno opisan značaj hudodelstva. Toda njegove ustnice so bile še vedno zapečatene. Potem je prišla resna preiskava. Kako je bil prestrašen, ko je videl, da je pokazan njegov rod, potem njegova rodovina in družina! Pa še vedno ni izrekel priznanja, dokler ni Božji prst pokazal nanj. Potem ko greha ni bilo več možno skrivati, je priznal resnico. Kako pogosto slišimo podobna priznanja. Velika razlika obstaja med priznanjem dejstev, potem ko so bila dokazana, in priznanjem grehov, ki jih vemo le sami in Bog. Ahan ne bi priznal, če ne bi upal, da bo tako odvrnil posledice svojega zločina. Njegovo priznanje je služilo samo kot prikaz, da je njegova kazen pravična. V njem ni bilo nobenega pristnega spokorjenja za greh, nobenega kesanja, nobene spremembe namena, nobenega studa do zla.« (Ellen White: Očaki in preroki, str. 382–384 [v izvirniku str. 496–498])

**Vprašanja za pogovor**

`Pogovorite se o tem, kakšne posledice ima deseta zapoved (2 Mz 20,17) v svetu, kjer prevladujeta oglaševanje in potrošništvo. Kako lahko razlikujemo med željo in potrebo in zakaj je ta razlika sploh pomembna?`

`Preberi Danielovo molitev, zapisano v Dan 9,4-19. Zakaj je pomembno, da je Daniel med priznavanjem Izraelovih grehov uporabljal zaimek »mi« – mi smo naredili vse te slabe stvari – čeprav ne vemo, ali je tudi on storil kaj slabega?`

`Razmisli o vprašanju na koncu četrtkovega nauka. Zakaj je bila Izraelova poslušnost vsem »zakonom in odlokom« tako pomembna za njihovo pričanje? Kako isto načelo velja za našo cerkev? Koliko učinkovitejše bi bilo naše pričanje, če bi resnično upoštevali vse, kar nam je izročil Bog?`