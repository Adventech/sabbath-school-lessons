---
title:  Vrata upanja
date:   05/11/2025
---

`Kaj nam dogodek, zapisan v Joz 8,1-29, pove o tem, kako lahko Bog tudi najhujše neuspehe spremeni v priložnosti?`

Jahvejeva strategija je spremenila Izraelov prvotni poraz v taktično prednost. Tako je dolina Ahor (hebrejska beseda za »težavo«) postala »vrata upanja« (primerjaj z Oz 2,17). Prebivalci Aja so z zmago nad Izraelci postali preveč samozavestni, zato so ob novem napadu Izraelcev ponovili svojo strategijo. Izraelci pa so se pretvarjali, da se umikajo, in spet je bilo videti, kot da bodo poraženi. Ko so prebivalce Aja zvabili iz njihovih utrdb, je 30.000 Izraelcev, ki se je skrivalo nedaleč proč od Aja (Joz 8,4), zajelo prazno mesto in ga sežgalo. V Joz 8,7 jasno piše, da Izraelci ne bodo zmagali zaradi svoje strategije, temveč da jim bo sam Gospod zagotovil zmago in jim izročil Aj. Celo v poglavju, v katerem bolj kot v drugih poglavjih Jozuetove knjige prevladujejo vojaški elementi, je poudarjena temeljna resnica: zmaga je Jahvejev dar.

Odločilni trenutek v boju nastopi, ko možje iz Aja zapustijo mesto in začnejo preganjati Izraelce. Na tem mestu v poglavju Bog drugič spregovori, po tem ko v Joz 8,2 razkrije bojno strategijo, kar kaže na to, da je On tisti, ki nadzoruje boj. Do tega trenutka ne poznamo izida, od te točke naprej pa postane jasno, da bo Izraelova vojska zmagala.

Jozue je imel v svoji roki srpast meč in ne navadnega meča ali kopja (v SSP in CHR je sicer uporabljena beseda kopje oziroma sulica; op. prev.). V Jozuetovem času se srpast meč morda ni uporabljal kot dejansko orožje, vendar je postal simbol vrhovne oblasti. S svojim orožjem je Jozue dal znamenje za napad in pokazal popolno Božjo oblast nad Ajem. S tem, ko je v iztegnjeni roki držal srpast meč, dokler Izraelci niso dosegli popolne zmage, je Jozue pokazal, da je v celoti prevzel vodstveno vlogo, ki jo je pred njim imel Mojzes ob prečkanju Rdečega morja (2 Mz 14,16) in v boju proti Amaleku (2 Mz 17,11-13), ki ga je vodil Jozue.

Tokrat Bog ni posredoval na viden in čudežen način, toda to ni pomenilo, da jim je pomagal manj kakor v boju proti Egipčanom, čemur je bila priča prva generacija, ali pri nedavnem zavzetju Jeriha. Ključ do uspeha je ležal v Jozuetovi veri v Gospodovo besedo in njegovi neomajni poslušnosti tej besedi. Načelo, ki ga vidimo v tem dogodku, velja tudi za sedanje Božje ljudstvo ne glede na to, kje živi in s kakšnimi izzivi se spopada.