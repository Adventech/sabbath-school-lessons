---
title:  Ahanov greh
date:   03/11/2025
---

`Kaj nam postopek, zapisan v Joz 7,16-19, pove o Bogu in Ahanu?`

Namesto da bi takoj razkrinkal prestopnika, je Bog določil postopek, ki je pokazal njegovo pravičnost in milost. Po tem, ko je pojasnil razlog za Izraelov poraz in ljudstvo pozval k posvetitvi (Joz 7,13), je med razglasitvijo postopka in njegovo dejansko izvršitvijo pustil nekaj časa, da bi Ahan lahko razmislil, se pokesal in priznal svoj greh. Tudi njegova družina se je imela priložnost odločiti, ali želi sodelovati v prikrivanju ali ne (če je vedela, kaj se je zgodilo) – kakor Korahovi sinovi, ki so se izognili uničenju, ker se niso želeli postaviti na stran svojega očeta (primerjaj s 4 Mz 16,23-33; 4 Mz 26,11).

Način reševanja nastale težave je nasproten načinu, kako je do težave v Izraelu sploh prišlo: skupinska krivda je odpravljena in s celotnega Izraela omejena na en rod; z roda na družino; z družine na gospodinjstvo in z gospodinjstva na posameznike. Preiskovalni postopek je razkril storilca in razbremenil nedolžne. Tudi to je bil pomemben vidik natančnega sodnega postopka, pri katerem je sam Bog nastopil kot priča Ahanovih dejanj, ki jih ni videl nihče drug.

Bralec lahko skorajda čuti napetost, ko Bog vso svojo pozornost usmeri na Ahana. Kdo se ne bi čudil njegovi trmoglavosti in upanju, da bo ostal neopažen? Nič ne ostane skrito Gospodovim prodornim očem (Ps 139,1-16; 2 Sam 16,9). Gospod ve, kaj se skriva v človeškem srcu (1 Sam 16,7; Jer 17,10; Prg 5,21).

Pomembo je opaziti, kako je Jozue nagovoril Ahana. Rekel mu je »moj sin«. Ta nagovor ne kaže le na Jozuetovo starost in njegovo vodstveno vlogo, temveč tudi na naravnanost, s katero je ta veliki bojevnik pristopil k pravici. Njegovo srce je bilo polno sočutja do Ahana, čeprav je bil poklican izvršiti sodbo nad prestopnikom. Jozue je s svojo naravnanostjo spet pokazal rahločutnost, prijaznost in ljubezen, ki so bile značilne za Tistega, ki »nikoli ni bil grob, nikoli ni brez potrebe izgovoril ostre besede, nikoli ni po nepotrebnem prizadel občutljive duše. /…/ Neustrašno je žigosal hinavščino, nevero in krivičnost, vendar je bilo v njegovem glasu čutiti žalost, ko je izgovarjal svoje ostre graje« (Ellen White: Jezusovo življenje, str. 306 [v izvirniku str. 353]).

`Kako na tvoje življenje vpliva spoznanje o tem, da Bog ve vse o tebi, celo to, kar je skrito? Kako bi to moralo vplivati na tvoje življenje?`