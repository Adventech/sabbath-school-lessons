---
title:  Usodne odločitve
date:   04/11/2025
---

`Kaj je Jozue zahteval od Ahana in kakšen pomen je imela ta zahteva? Kako razumeš Ahanovo priznanje? Joz 7,19-21`

Jozue je od Ahana zahteval dvoje: prvič, naj da čast Bogu in mu izkaže slavo. Drugič, naj prizna, kaj je storil, in naj ničesar ne prikriva. Ahan bi moral dati čast Bogu s priznanjem tega, kar je naredil. Izraz, ki je uporabljen na tem mestu (todah), se lahko nanaša na izrekanje hvale (Ps 26,7; Iz 51,3; Jer 17,26), pa tudi na priznanje greha (Ezr 10,11).

Na žalost svetopisemsko besedilo ne pove, ali je Ahan pokazal resnično obžalovanje. Do zadnjega je upal, da bo ostal skrit. Zaradi kljubovalnega ravnanja je bil obravnavan kot prestopnik, za katerega po Mojzesovi postavi ni bilo možnosti sprave (primerjaj s 4 Mz 15,27-31).

Ahanove besede, zapisane v Joz 7,21, spominjajo na padec Adama in Eve. Eva je videla (ra’ah), da je drevo dobro (kh.amad), in vzela (laqakh.) njegov sad (1 Mz 3,6). Ahan je priznal, da je med plenom videl (ra’ah) lep plašč iz Šinarja, dvesto šeklov srebra in zlat jeziček. Nato je zahlepel (kh.amad) po tem in vzel (laqakh.) te reči. Kakor pri Adamu in Evi je tudi Ahanova odločitev pokazala, da je greh poželenja pravzaprav greh nevere. Človek predvideva, da si Bog za svoja bitja ne želi le najboljše in da pred njimi skriva izvrstne užitke, ki naj bi sodili samo v božansko domeno.

Poleg podobnosti s človekovim padcem v greh besedilo kaže tudi na osupljivo nasprotje med naravnanostjo Rahabe (primerjaj z Joz 2,1-13) in Ahana. Rahaba je peljala oglednika na streho in ju skrila pred vojaki; Ahan pa je vzel prepovedane reči in jih skril pred Jozuetom. Rahaba je izraelskima oglednikoma izkazala dobroto in Izraelcem pomagala do zmage; Ahan pa je s svojim pohlepom Izraelcem prinesel težave in poraz. Rahaba je sklenila zavezo z Izraelci; Ahan pa je prelomil zavezo z Jahvejem. Rahaba je rešila sebe in svojo družino, nakar so vsi postali spoštovani prebivalci Izraela; Ahan pa je sebe in svojo družino obsodil na smrt ter postal primer sramote.

`Razmisli o grehu poželenja. Kako se lahko obvarujemo pred njim ne glede na to, koliko imamo oziroma nimamo? Primerjaj z Lk 12,15.`