---
title:  Eden in Kanaan
date:   23/11/2025
---

`Katere so bile posledice padca v greh, kar se tiče življenjskega prostora prvega človeškega para? 1 Mz 2,15; 1 Mz 3,17-24`

Ob stvarjenju je Bog postavil Adama in Evo v popolno okolje, ki je poosebljalo obilje in lepoto. Prvi človeški par se je srečeval s Stvarnikom v ljubkem življenjskem prostoru, ki je lahko zadovoljil vse njune telesne potrebe. Poleg izrečene Božje besede je edenski vrt služil kot središče učenja, kjer sta Adam in Eva pridobila pomembna spoznanja o Božjem značaju in življenju, ki si ga je zamislil zanju. Ko sta torej prelomila zaupen odnos s svojim Stvarnikom, se je spremenil tudi njun odnos do edenskega vrta. Kot znak načetega odnosa sta morala zapustiti vrt. Izgubila sta ozemlje, ki jima ga je dal Bog. Tako je edenski vrt postal simbol obilnega življenja, njegove motive pa bomo znova odkrili v temi obljubljene dežele.

`Kako so očaki razumeli obljubo dežele? Glej 1 Mz 13,14.15; 1 Mz 26,3.24; 1 Mz 28,13. Kaj po tvojem mnenju za adventiste pomeni živeti kot dediči obljub? Heb 6,11-15`

Ko je Abraham prišel v deželo, ki mu jo je pokazal Bog, je ta po veri postala Dežela obljube zanj in za njegove potomce. To je ostala 400 let. Očaki niso bili njeni pravi lastniki. Njihova ni bila v smislu, da bi jo lahko dali svojim otrokom v dediščino. Pripadala je Bogu, prav tako kot mu je pripadal edenski vrt. Kakor Adam in Eva nista naredila ničesar, kar bi jima dalo pravico do raja, tudi Izrael ni prispeval ničesar, da bi si zaslužil to deželo. Obljubljena dežela je bila Božji dar, ki je temeljil na njegovi pobudi. Izrael ni imel nobene dedne pravice do nje (5 Mz 9,4-6); lastili so si jo lahko samo zaradi Božje milosti.

Dokler se obljube niso izpolnile, so bili očaki le dediči obljub. Kot Kristusovi sledilci smo podedovali celo boljše obljube (Heb 8,6), ki bodo izpolnjene, če bomo »posnemovalci tistih, ki so zaradi vere in potrpežljivosti postali dediči obljub« (Heb 6,12).