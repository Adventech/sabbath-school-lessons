---
title:  Izziv dežele
date:   25/11/2025
---

`Čeprav je bila kanaanska dežela Božji dar izraelskemu ljudstvu, je njeno lastništvo prineslo tudi nekatere izzive. Katere? Joz 13,1-7`

Izraelci so več stoletij živeli kot sužnji, zato njihove vojaške spretnosti niso bile zadostne za osvojitev dežele. Niti njihovi gospodarji Egipčani je niso mogli trajno osvojiti, čeprav so imeli izurjeno in dobro opremljeno vojsko. Egipčani niso nikoli v celoti osvojili Kanaana, saj so bila kanaanska mesta utrjena z močnim obzidjem. Zdaj pa je bilo narodu bivših sužnjev rečeno, da bo osvojil deželo, ki je njegovi bivši gospodarji niso uspeli podjarmiti. To so lahko dosegli le po Božji milosti in nikakor ne s svojo močjo.

V Joz 13–21 beremo o razdeljevanju dežele Izraelovim rodovom. Ta razdelitev je Izraelce seznanila s tem, kar jim je bilo dodeljeno, pa tudi s tem, kar še morajo osvojiti. Izraelci so lahko zdaj varno živeli v deželi, ki jim jo je dal Bog v dediščino. Bili so zakoniti in upravičeni najemniki dežele, ki je Božja last. Toda Božji pobudi mora slediti človeški odziv. V prvi polovici Jozuetove knjige izvemo, da je Bog razlastil Kanaance in njihovo ozemlje dal Izraelcem. Druga polovica knjige poroča o tem, kako so Izraelci zavzeli deželo in se naselili v njej.

Kompleksnost osvajanja dežele ponazarja dinamiko našega zveličanja. Podobno kot Izrael tudi mi ne moremo narediti ničesar, da bi si zaslužili zveličanje (Ef 2,8.9), ki je Božji dar, kakor je bila njegov dar tudi kanaanska dežela, ki je temeljila na zaveznem odnosu Izraelcev in Boga. Zagotovo ni temeljila na njihovih zaslugah in dosežkih (glej 5 Mz 9,5).

A da bi Izraelci lahko uživali Božji dar, so morali prevzeti vse odgovornosti, ki jih je prineslo dejstvo, da so živeli v deželi, kakor moramo tudi mi prestati postopek posvečenja v ljubeči poslušnosti zahtevam, ki veljajo za državljane Božjega kraljestva. Čeprav ne gre za isto stvar, pa obstajajo podobnosti med tem, da so Izraelci dobili deželo po milosti, in tem, da tudi mi zveličanje prejemamo po milosti. Dobili smo čudovit dar in če smo neprevidni, se nam lahko zgodi, da ga zapravimo.

`Kako se kristjani danes spopadamo s podobnimi izzivi kot Izraelci pri osvajanju obljubljene dežele? Glej Flp 2,12; Heb 12,28.`