---
title:  Dežela kot dar
date:   24/11/2025
---

`Kakšen je bil odnos med Bogom, Izraelom in obljubljeno deželo? 2 Mz 3,8; 3 Mz 20,22; 4 Mz 13,27; 5 Mz 4,1.25.26; 5 Mz 6,3; Ps 24,1`

Na najosnovnejši ravni dežela predstavlja fizično identiteto naroda. Poleg lokacije naroda dežela določa tudi njegove dejavnosti in življenjski slog. Sužnji niso imeli korenin in niso spadali nikamor; nekdo drug je užival sadove njihovega dela. Imeti deželo je pomenilo biti svoboden. Identiteta izvoljenega ljudstva je bila močno povezana z njihovim življenjem v deželi.

Med Bogom, Izraelom in deželo je vladal poseben odnos. Izrael je deželo prejel kot Božji dar, kar pomeni, da ni bila Izraelova neodtujljiva pravica. Izvoljeno ljudstvo je lahko posedovalo deželo, dokler je bilo v zaveznem odnosu z Jahvejem in je spoštovalo zavezne predpise. Z drugimi besedami, brez Božjega blagoslova niso mogli imeti dežele in uživati njenih blagoslovov.

Obenem je dežela služila temu, da ljudstvo bolje spozna Boga. Življenje na tem ozemlju bi jih moralo vedno spominjati na Boga, ki drži svoje obljube, je zvest in zaupanja vreden. Ne dežela ne Izrael ne bi obstajala brez Božje pobude; Bog je bil vir in temelj njihovega obstoja. V Egiptu so Nil, namakalni sistem in marljivo delo omogočali pridelek, ki so ga potrebovali za preživetje. Kanaan pa je bil drugačen. Tamkajšnji prebivalci so se za obilno žetev zanašali na dež; samo Bog je bil tisti, ki je lahko nadzoroval vreme. Zato je dežela spominjala Izraelce na njihovo nenehno odvisnost od Boga.

Čeprav je Izrael prejel deželo v dar, je Bog ostal njen lastnik. Kot resnični lastnik vse zemlje (Ps 24,1) ima Jahve pravico dati deželo Izraelu in mu jo tudi odvzeti. Če je Bog lastnik dežele, so Izraelci in tudi vse človeštvo tujci in priseljenci. Pravzaprav smo vsi Božji najemniki na njegovi zemlji.

`Kako v luči 1 Pt 2,11 in Heb 11,9-13 razumeš to, da živiš kot tujec in priseljenec ter pričakuješ mesto, katerega graditelj in stvaritelj je sam Bog?`