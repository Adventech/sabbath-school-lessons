---
title:  Obnovljena dežela
date:   27/11/2025
---

`Kaj je Bog obljubil Izraelcem glede vrnitve v obljubljeno deželo? Kako se je ta obljuba izpolnila? Jer 24,6; Jer 31,16; Ezk 11,17; Ezk 28,25; Ezk 37,14.25`

Med babilonskim suženjstvom Izraelci niso izkusili le žalostne resničnosti tega, kako je biti brez doma, temveč tudi obljubo, da njihov odnos z Bogom, čeprav utemeljen z obljubo o deželi, ni pogojen in omejen z lastništvom dežele. Ko so Izraelci priznali svoje grehe, se pokesali in iskali Gospoda z vsem svojim srcem, je Bog spet izpolnil svojo obljubo in jih pripeljal nazaj v njihovo deželo kot znamenje njihove obnove. To pomeni, da je bil njihov Bog tudi takrat, ko niso živeli v svoji deželi.

Obljuba, da bo Izrael večni lastnik dežele, je bila pogojna (5 Mz 28,63.64; Joz 23,13.15; 1 Kr 9,7; 2 Kr 17,23; Jer 12,10-12). Prav tako je bila pogojna obljuba o tem, da se bo Izrael po izgnanstvu vrnil v deželo in spet uspeval. Obenem so starozavezni preroki kazali na obnovo, ki jo bo v prihodnosti prinesel kralj Davidovega rodu (Iz 9,6.7; Zah 9,9.16). Ta obljuba se je izpolnila v življenju, smrti in vstajenju Jezusa Kristusa, v katerem so se izpolnile vse obljube, dane staremu Izraelu.

Čeprav obljubljena dežela v Novi zavezi ni neposredno omenjena, pa je rečeno, da so se Božje obljube izpolnile v in po Jezusu Kristusu (2 Kor 1,20; Rim 15,8). V luči Kristusa ima dežela novo razlago in postane simbol duhovnih blagoslovov, ki jih Bog načrtuje dati svojemu zvestemu ljudstvu tukaj in zdaj (Ef 2,6) ter v prihodnjem življenju.

Končno uresničitev Božje obljube o počitku, obilju in dobrobiti v deželi bomo doživeli na novi zemlji, ki bo osvobojena greha in njegovih posledic. V tem smislu krščansko upanje temelji na Kristusovi obljubi, da se bo vrnil in po tisočletju v nebesih vzpostavil svoje večno kraljestvo na novi zemlji. To bo končna izpolnitev vseh obljub o deželi.

`Kakšno upanje najdemo v naslednjih vrsticah? Zakaj nam Jezusova smrt zagotavlja uresničitev tega upanja? Jn 14,1-3; Tit 2,13; Raz 21, 1-3`