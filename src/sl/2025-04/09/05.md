---
title:  Jubilej
date:   26/11/2025
---

Za obstoj Izraela kot Božjega ljudstva je bila zemlja tako pomembna, da je ni bilo mogoče dati v celoti. Razdeliti so jo morali po plemenih, rodovih in družinah (4 Mz 34,13-18), da ne bi postala last vladajoče elite.

`Kakšen je bil namen sobotnega in jubilejnega (svetega) leta? 3 Mz 25,1-5.8-13`

V nasprotju z Egiptom, kjer so prebivalci pogosto izgubili svojo zemljo in postali faraonovi sužnji, je bil Božji namen za Izraelce, da nikoli ne bi bili trajno prikrajšani za svoje pravice. Nihče poleg rodbine in družine, ki je prejela zemljo, ni mogel postati njen lastnik. Božji načrt je bil, da se zemlja nikoli ne bi mogla prodati; lahko se je dala v najem v skladu z njeno vrednostjo, ki je bila določena na podlagi števila let do naslednjega jubilejnega leta. Zato je imel sorodnik človeka, ki je moral »prodati« zemljo svojih prednikov, dolžnost, da jo odkupi pred jubilejnim letom (3 Mz 25,25).

Dodelitev zemlje je postala okno v Božje srce. Naš nebeški Oče si želi, da bi bili njegovi otroci velikodušni do tistih, ki imajo manj, in bi jim vsako sedmo leto omogočili, da se vrnejo na svojo zemljo. Sobotno leto je v širšem obsegu uporabilo načelo zapovedi o soboti. Poleg tega, da se je spodbujalo in cenilo trdo delo, je lastništvo zemlje zahtevalo spoštovanje in prijaznost do tistih, ki so se spopadali s finančnimi izzivi.

Zakonodaja o lastništvu zemlje je vsakemu Izraelcu dala priložnost, da se osvobodi podedovanih ali samopovzročenih zatiralnih okoliščin ter začne novo življenje.

V samem bistvu je to glavni namen evangelija: izbrisati razliko med bogatimi in revnimi, delodajalci in delavci, privilegiranimi in prikrajšanimi ter nas vse postaviti na isto raven, s tem ko prepoznamo, da prav vsi potrebujemo Božjo milost.

Na žalost Izrael ni dosegel merila, ki ga je postavil Bog. Čez stoletja so se izpolnila opozorila o izgubi dežele (2 Krn 36,20.21).

`Kako nas sobota in načela razdeljevanja zemlje v primeru starega Izraela spominjata na to, da smo v Božjih očeh vsi enaki? Kako nam lahko sobota pomaga reči »ne« izkoriščevalskemu začaranemu krogu potrošništva, ki pesti številne družbe po svetu?`