---
title:  Svobodne odločitve
date:   29/10/2025
---

`Kako nam pravila za vojno in postopanje proti malikovalskemu mestu v Izraelu v 5. Mojzesovi knjigi, pomagajo razumeti omejitve popolnega uničenja v vojni, v kateri so sodelovali Izraelci? 5 Mz 20,10.15-18; 5 Mz 13,12-18; Joz 10,40`

V hebrejskem besedilu je za opis uničenja ljudi v vojni uporabljen edinstven izraz »ch.erem«. Ta izraz označuje to, kar je »izobčeno«, »prekleto« ali »posvečeno uničenju«. V večini primerov označuje popoln in nepreklicen prenos ljudi, živali ali neživih predmetov pod Božjo izključno oblast, kar je v vojni večinoma pomenilo njihovo uničenje. Koncept in praksa »ch.erema« kot popolnega uničenja ljudi v vojni moramo razumeti v luči Jahvejevega spopada s silami zla v vesolju, pri čemer sta na kocki njegov značaj in ugled.

Odkar se je na svetu pojavil greh, ni mogoče ostati neopredeljen. Ali smo za Boga ali proti njemu. Ena stran vodi v večno življenje, druga pa v večno smrt.

Popolno uničenje je pravična Božja sodba nad grehom in zlom. Bog je izvrševanje dela svoje sodbe prenesel na svoje izbrano ljudstvo, stari Izrael. Njihova predanost uničevanju je potekala pod njegovim strogim teokratskim nadzorom in je bila omejena samo na določeno zgodovinsko obdobje – na osvajanje Kanaana – ter na natančno opredeljeno zemljepisno področje – na starodavni Kanaan. Kakor smo videli v včerajšnjem nauku, so se tisti, ki so bili obsojeni na uničenje, neprestano upirali Božjim načrtom in se nikoli niso pokesali. Zato Božja odločitev, da jih pokonča, ni bila niti samovoljna niti nacionalistična.

Še več, Izrael je lahko pričakoval enako postopanje, če se bo odločil privzeti kanaanski življenjski slog (primerjaj s 5 Mz 13). Čeprav se morda zdi, da je bila usoda ljudi na obeh straneh božanske vojne vnaprej določena (Izraelci bodo podedovali deželo, Kanaanci pa bodo uničeni), je še vedno obstajala možnost prehajanja z ene na drugo stran kakor v primeru Rahabe, Ahana in Gibeoncev.

Zaščita in uničenje ljudem nista bila vsiljena. Tisti, ki so zaradi odnosa z Jahvejem uživali prednosti, so se mu lahko uprli in s tem izgubili privilegiran položaj. In tisti, ki jih je čakalo uničenje, so se lahko podredili Jahvejevi veljavi in živeli.

`Katerih duhovnih naukov se lahko naučimo iz upora Kanaancev Bogu? Kako naše svobodne odločitve vplivajo na nas?`