---
title:  Vrhovni sodnik
date:   27/10/2025
---

`Kaj naslednje svetopisemske vrstice povedo o Božjem moralnem značaju? Kako nam Božja vloga Sodnika vesolja pomaga razumeti vprašanje vojne, ki jo je zapovedal? 1 Mz 18,25; Ps 7,12; Ps 50,6; Ps 82,1; Ps 96,10; 2 Tim 4,1.8`

To, da je Božji značaj svet, pomeni, da Bog ne more prenašati greha. Čeprav je Bog potrpežljiv, mora greh žeti svoj končni sad, ki je smrt (Rim 6,23). Jahve je napovedal vojno grehu ne glede na to, ali se je nahajal v Izraelu ali med Kanaanci. Izrael zaradi sodelovanja v svetih vojnah ni bil nič bolj posvečen od drugih narodov (5 Mz 9,4.5; 5 Mz 12,29.30) niti takrat, ko so ti narodi postali orodje Jahvejeve sodbe nad njegovim izvoljenim ljudstvom. V nasprotju z drugimi ljudstvi Bližnjega vzhoda so Izraelci doživeli preobrat svete vojne, ko se Bog ni več vojskoval zanje, temveč proti njim, in je njihovim sovražnikom dovolil, da jih zatirajo (primerjaj z Joz 7).

Celoten koncept svete vojne lahko razumemo samo v luči Božjega delovanja kot sodnika. Tako dobijo Izraelove osvajalske vojne popolnoma drugačen značaj. V nasprotju z vojnami, katerih namen je bil lastno poveličevanje in ki so bile tako pogoste v starem svetu (in tudi v današnjem), Izraelove vojne niso bile namenjene iskanju lastne slave, temveč vzpostavljanju Božje pravičnosti in mira v deželi. Zatorej v samem bistvu razumevanja svetih vojn leži koncept Božjega vladanja in suverenosti, ki je na kocki v podobi Boga kot bojevnika, kakor tudi v podobi Boga kot kralja ali sodnika.

Jahve kot bojevnik in sodnik je zavezan k izvajanju, utrjevanju in vzdrževanju vladavine zakona, ki je odsev njegovega značaja. Podoba Boga kot bojevnika podobno kot podoba Boga kot sodnika in kralja potrjuje, da Jahve ne bo večno prenašal upiranja svojemu ustaljenemu redu. Zato lahko potrdimo, da cilj Jahvejevega delovanja nikoli ni vojna ali zmaga, temveč ponovna vzpostavitev pravice in mira. Navsezadnje so sojenje, vojskovanje in zagotavljanje pravice ena in ista stvar, če je Bog tisti, ki sodi, se vojskuje in zagotavlja pravico.

`Razmisli o Bogu kot pravičnem sodniku, ki se ga ne da podkupiti in ki ni pristranski. Kako je Bog, ki ne bo večno prenašal greha, zatiranja, trpljenja nedolžnih in izkoriščanja zatiranih, sestavni del evangelija?`