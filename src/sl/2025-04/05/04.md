---
title:  Razlastitev ali uničenje?
date:   28/10/2025
---

`Kaj naslednja svetopisemska besedila razodevajo o namenu osvajanja in obsegu uničenja? 2 Mz 23,28-30; 2 Mz 33,2; 2 Mz 34,11; 4 Mz 33,52; 5 Mz 7,20; 2 Mz 34,13; 5 Mz 7,5; 5 Mz 9,3; 5 Mz 12,2.3; 5 Mz 31,3.4`

Prvotni Božji načrt za Kanaance ni bil uničenje, temveč razlastitev. Ko se poglobimo v odlomke, ki opisujejo način Izraelovega sodelovanja v osvajalskih vojnah, ugotovimo, da so v opisih uporabljeni izrazi, ki govorijo o razlastitvi, izgonu in počasnem razkroju prebivalcev obljubljene dežele. Druga skupina izrazov, ki se nanašajo na uničenje in v katerih je Izrael vršilec dejanja, se v večini primerov nanaša na nežive predmete, na primer na predmete poganskega čaščenja in predmete, podvržene uničenju. Kraji poganskega čaščenja in oltarji so bili središče kanaanske religije.

Sveta vojna je bila usmerjena predvsem proti pokvarjeni kanaanski kulturi in družbi. Da se ne bi onečastili, so morali Izraelci uničiti vse, kar je spodbujalo pokvarjenost. Vsi Kanaanci in tisti, ki so pred ali celo med osvajanjem njihove dežele priznali Božjo nadvlado, so se lahko rešili tako, da so se izselili (Joz 2,9-14; primerjaj s Sod 1,24-26). Edini del kanaanskega prebivalstva, ki je bil obsojen na uničenje, je bil tisti, ki se je umaknil v utrjena mesta in se je še naprej trmasto upiral Božjemu načrtu za Izraelce ter zakrknil svoje srce (Joz 11,19.20).

Toda pri tem se porodi vprašanje: Zakaj so morali Izraelci ubiti toliko ljudi, če je bil prvotni načrt osvojitve Kanaana izgnati prebivalce, ne pa jih uničiti?

Analiza svetopisemskih besedil, ki so povezana z osvajanjem Kanaana, pokaže, da je prvotni načrt nakazoval počasen razkroj kanaanskega prebivalstva. Toda večina Kanaancev je kakor faraon zakrknila svoje srce in se tako zlila s kulturo, da je uničenje njihove kulture pomenilo, da morajo biti uničeni tudi oni.

`Kateri deli tvojega značaja in katere tvoje navade morajo biti izruvani in uničeni?`