---
title:  Hudobija Kanaancev
date:   26/10/2025
---

`Kaj nam naslednja svetopisemska besedila povedo o širšem Božjem načrtu glede dežele, ki jo je Bog želel dati Izraelcem? 1 Mz 15,16; 3 Mz 18,24-30; 5 Mz 18,9-14; Ezr 9,11`

Da bi v celoti razumeli, kaj je pomenila hudobija prebivalcev Kanaana, moramo pogledati dlje od Jozuetove knjige. Na to namigujejo ostudne prakse kanaanskih narodov: žrtvovanje otrok, vedeževanje, čarovništvo, rotenje duhov in spiritizem (5 Mz 18,9-12).

Odkritje starih ugaritskih besedil (iz Ras Šamre) nam je dalo boljši vpogled v kanaansko vero in družbo ter pokazalo, da obsodba te kulture ni bila le razumljiva, temveč po moralnih merilih Stare zaveze celo upravičena.

Kanaanska vera je temeljila na prepričanju, da na naravne pojave, ki so zagotavljali rodovitnost, vplivajo spolni odnosi med bogovi in boginjami. Menili so, da lahko s svojim ravnanjem spodbudijo božanstva v spolne odnose, zato so izvajali obredne spolne prakse. Ta koncept je vodil v »sveto« prostitucijo, v kateri so sodelovali tako moški kot ženske, ki so se udeleževali orgij, vse to pa je bil del njihovih verskih praks.

Narod ne more preseči moralnih meril bogov, ki jih časti. Zaradi takšnega razumevanja bogov, ni nenavadno, da so kanaanski verski obredi vključevali tudi žrtvovanje otrok, kar Sveto pismo izrecno prepoveduje.

Arheološki dokazi potrjujejo, da so Kanaanci pogosto žrtvovali svoje prvorojence bogovom, ki so jih častili in ki so bili pravzaprav demoni. Majhna okostja, ki so jih našli stlačena v velike posode s spominskim zapisom, pričajo o njihovi ponižujoči veri in tem, kaj je prinesla številnim otrokom.

Uničenje Kanaancev torej ni bil poznejši domislek, nekaj, kar se je v Božjih mislih pojavilo po tem, ko se je odločil, da bo Izraelcem dal deželo. Kanaanci so dobili preizkusno obdobje, čas, ki je prinesel dodatno milost. Zaradi pričevanja očakov, ki so živeli med njimi, so imeli priložnost spoznati Boga in njegov značaj. Dobili so priložnost, vendar so jo zapravili in nadaljevali svoje grozljive prakse, dokler jih Gospod končno ni ustavil.