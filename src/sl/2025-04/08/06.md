---
title:  Premislek, ki spreminja
date:   20/11/2025
---

`Razmišljanje o življenju velikih junakov vere je ključnega pomena za našo duhovno rast. Obenem pa je naš največji zgled Jezus Kristus – njegovo življenje in nauki. Kako se spreminjamo, ko se osredotočimo na Jezusovo življenje? Heb 12,1.2; 2 Kor 3,18`

Marco Iacoboni, nevroznanstvenik s Kalifornijske univerze v Los Angelesu, je raziskoval delovanje zrcalnih nevronov. Ti majhni celični tokokrogi se aktivirajo, ko opravljamo določeno dejavnost (ko se na primer smejimo ali nekoga objamemo), pa tudi takrat, ko opazujemo nekoga drugega, ki opravlja enako dejanje. Dejavnost teh nevronov zmanjšuje razliko med gledanjem in delovanjem.

Ellen White govori o pomenu opazovanja Jezusovega značaja: »Ko oči upremo v Jezusa, prejemamo jasnejše in razločnejše znanje o Bogu, hkrati pa se tudi mi spreminjamo. Dobrota in ljubezen do bližnjih postane naraven odziv. Razvijemo značaj, ki se lahko primerja z božanskim. Ko mu postajamo vse bolj podobni, povečamo zmožnosti za spoznavanje Boga. Kolikor bolj stopamo v občestvo z nebeškim svetom, toliko bolj raste zmožnost sprejemati bogastvo večnega znanja in modrosti.« (Kristusove prilike, str. 246 [v izvirniku str. 355])

`Katera dva procesa v našem življenju delujeta v nasprotju drug z drugim? Kako se lahko prepričamo, da omogočamo delovanje pravemu procesu? Rim 12,1.2`

V sklepnem poglavju Pisma Rimljanom apostol Pavel govori o dveh nasprotujočih si silah, ki poskušata oblikovati naše življenje. Na eni strani nas svet z raznimi vplivi vsak dan poskuša preoblikovati po svoje in si nas tako želi podrediti od zunaj navznoter.

Sveti Duh se zoperstavlja temu vplivu in nas lahko spreminja odznotraj navzven, kar je podobno preobrazbi gosenice v čudovitega metulja. A da bi se to zgodilo, se moramo posvetiti Bogu in ga prositi, naj nadaljuje dobro delo, ki ga je začel v nas (Flp 1,6). Konec koncev se moramo iz trenutka v trenutek zavestno odločati, da bomo hodili v Duhu.

`Kako nas zakon usmerja k Jezusu? Kaj nam zakon razodeva o nas, kar nas resnično usmerja k Jezusu?`