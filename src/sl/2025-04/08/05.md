---
title:  Ponižni junak
date:   19/11/2025
---

Dolg seznam imen krajev, ki so predstavljali mejo ozemelj, dodeljenih izraelskim rodovom, zaokrožuje poročilo o deležu, ki sta ga prejela junaka prvega ogleda kanaanske dežele – Kaleb in Jozue. Kaleb je prvi prejel dediščino, Jozue pa zadnji. Jozue je do takrat razdeljeval deželo izraelskim rodovom, zdaj pa je napočil čas, da Izraelci dajo Jozuetu njegovo dediščino.

`Kaj je globlji pomen tega, da je véliki Izraelov vodja, ki je rodovom razdelil deželo, zadnji prejel dediščino? Joz 19,49-51`

Timnát Sêrah, ime mesta, ki ga je dobil Jozue, je sestavljeno iz dveh besed. Prva beseda (Timnát) izvira iz hebrejskega glagola manah, katerega pomen je šteti ali dodeliti, in pomeni delež ali ozemlje. Druga beseda verjetno izvira iz hebrejskega glagola serach. in pomeni višek ali ostanek (primerjaj z 2 Mz 26,12). Ime Jozuetovega mesta bi lahko prevedli kot ostanek deleža ali preostalo ozemlje.

Ime mesta, ki ga je Jozue prejel od tega, kar je ostalo, priča o plemenitem značaju drugega Izraelovega voditelja. Počakal je, dokler ni vse ljudstvo dobilo svojega deleža. Nato zase ni izbral gosto poseljenih območij ali najmogočnejših mest, temveč skromno mesto ali morda celo ruševine tega mesta, ki ga je z napornim delom obnovil in pozidal (Joz 19,50).

Poleg tega se je Timnát Sêrah nahajal blizu Šila, kjer je bil shodni šotor, kar kaže na Jozuetove prioritete in to, kam ga je vleklo njegovo srce. Po tem ko je novorojeni izraelski narod prišel v obljubljeno deželo in sta vsak rod in družina z Božjo pomočjo dobila dediščino, Bog gotovo ne bi nasprotoval Jozuetovi prošnji za boljšo dediščino. Toda Jozue je bil zadovoljen s tem, da je živel preprosto življenje in se je lahko osredotočil na najpomembnejše. Zaradi tega je bil pravo utelešenje molitve, ki jo je kasneje zapisal kralj David: »Za eno prosim Gospoda, to skušam doseči: da bi prebival v Gospodovi hiši vse dni svojega življenja, da bi zrl Gospodovo milino, premišljal v njegovem templju.« (Ps 27,4)

`Česa se lahko naučiš iz Jozuetove naravnanosti? Kako bi že zdaj lahko posnemal njegov zgled?`