---
title:  Daj mi to pogorje
date:   17/11/2025
---

`Kako bi opisal Kalebovo in Jozuetovo naravnanost? Kaj pomeni popolnoma slediti Gospodu? 4 Mz 14,24; 4 Mz 32,12; 5 Mz 1,36; Joz 14,6-14; Lk 6,45`

Kaleb ni nikoli pozabil obljube, ki mu jo je Gospod dal po Mojzesu: da bo prispel v deželo, po kateri so stopale njegove noge (4 Mz 14,24). Čez 40 let je svoje poročilo o deželi poimenoval »poročilo po svojem prepričanju« (Joz 14,7 EKU). To poročilo je temeljilo na njegovem prepričanju, da bo Izrael z Božjo pomočjo in vodstvom lahko zavzel deželo.

V nasprotju s poročilom preostalih desetih oglednikov, ki so zanetili strah med Izraelci, je Kaleb pokazal neomajno zaupanje in predanost Gospodovi obljubi. Hebrejska fraza, katere dobesedni prevod se glasi »popolnoma sem bil za Gospodom« (Joz 14,8), je verjetno kratka oblika daljše fraze »moje srce je popolnoma sledilo Gospodu« ali »svoje srce sem napolnil, da bi hodil za Gospodom«. V nasprotju z drugimi, ki so hodili za tujimi bogovi in niso popolnoma sledili Gospodu, je bilo Kalebovo srce popolnoma predano Gospodu.

Isti izraz se potem ponovi še dvakrat, s čimer je poudarjena Kalebova zvestoba (Joz 14,9.14). Njegov opis se ujema s tem, kar je Gospod imenoval »drug duh« (4 Mz 14,24), po katerem se je Kaleb razlikoval od drugih desetih oglednikov. Celo pri starosti 85 let je bil še naprej zgled tega, kar lahko Gospod doseže po ljudeh, katerih srce je popolnoma predano njemu in njegovemu poslanstvu.

Kaleb je razumel, da bo ozemlje, ki ga bo na koncu prejel vsak rod, sorazmerno s tem, koliko si bodo upali verovati Gospodovim obljubam in koliko dežele si bodo po veri pripravljeni prisvojiti. Božje obljube se ne izpolnijo same od sebe v smislu, da bi se uresničile neodvisno od naše volje, pač pa zahtevajo vero, ki jo spremlja odločno delovanje. Hebrejska beseda ’ulay, ki pomeni »morda« (Joz 14,12), lahko izraža strah in dvom, vendar običajno pomeni upanje in pričakovanje, da se bo zgodilo nekaj dobrega (1 Mz 16,2; 4 Mz 22,6.11; 4 Mz 23,3).

`Kateri »majhni« kompromisi nas lahko ovirajo pri tem, da bi popolnoma sledili Gospodu?`