---
title:  Za globlje proučevanje
date:   21/11/2025
---

»Kalebova vera je bila zdaj prav takšna, kakršna je bila, ko je s svojim pričevanjem nasprotoval slabemu poročilu oglednikov. Veroval je Božji obljubi, da bo pripeljal svoje ljudstvo do kanaanske posesti, in v tem je popolnoma sledil Gospodu. S svojim ljudstvom je zdržal dolgo tavanje v puščavi ter z njimi delil razočaranja in bremena krivde. Ampak nad tem se ni pritoževal, temveč je poviševal Božjo milost, ki ga je ohranila v puščavi, ko so bili njegovi bratje pokončani. Gospod ga je ohranil sredi vseh stisk, nevarnosti in šib v času tavanja skozi puščavo ter v letih vojskovanja, odkar so stopili v Kanaan. Zdaj, ko je bil star več kakor osemdeset let, je bila njegova življenjska moč nezmanjšana. Zase ni prosil ozemlja, ki bi bilo že osvojeno, marveč prostor, za katerega so ogledniki bolj kakor za druge menili, da ga ni mogoče podjarmiti. Z Božjo pomočjo bo iztrgal to trdnjavo iz rok samih velikanov, katerih moč je omajala Izraelovo vero. Kalebova prošnja ni bila napihnjena z željo po časti ali poviševanju. Pogumni stari bojevnik si je želel ljudem dati zgled, ki bo v čast Bogu, in opogumiti rodove, da bi popolnoma pokorili deželo, ki se je njihovim očetom zdela nepremagljiva.« (Ellen White: Očaki in preroki, str. 395 [v izvirniku str. 512.513])

»Kaleba je vera v Boga opogumila in ga obvarovala pred tem, da bi se bal človeka, ter mu pomagala pogumno in neomajno braniti to, kar je prav. Z zanašanjem na to isto moč – na mogočnega Vojskovodjo nebeške vojske – bo vsak iskren vojak križa prejel moč in pogum za premagovanje ovir, ki se zdijo nepremagljive.« (Ellen White: The Advent Review and Sabbath Herald, 30. 5. 1912)

**Vprašanja za pogovor**

`Pogovorite se o pritisku vrstnikov in pogumu, ki je potreben za to, da spregovorimo, ko drugi molčijo. Kakšna je vloga poguma pri veri? Kako se lahko izognemo temu, da smo nesramni, medtem ko zagovarjamo to, kar verujemo, da je prav?`

`V razredu podajte nekaj primerov vernih ljudi iz vaše cerkve ali skupnosti, ki so oblikovali vaše življenje in značaj. Katere značajske lastnosti teh ljudi je vredno posnemati?`

`Pogovorite se o vplivu medijev na naše življenje. Kako se lahko izognemo njihovim negativnim vplivom in izkoristimo njihov potencial za dobre stvari?`

`Razmislite o ponižnosti, ki jo je imel Jozue kot vodja, in o njegovi želji, da živi blizu shodnega šotora. Kako vas nagovarja njegov zgled?`