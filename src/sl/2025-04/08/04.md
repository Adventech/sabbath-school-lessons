---
title:  Moč zgleda
date:   18/11/2025
---

`Kaj nam ta zgodba sporoča o moči zgleda? Kako se je Kalebov zgled prenesel na mlajšo generacijo? Joz 15,16-19; Sod 1,13; Sod 3,7-11`

V tem odlomku je Kaleb obljubil svojo mlajšo hčer Ahso za ženo tistemu, ki bo osvojil Kirját Sefer. Mesto je zavzel Otniél in dobil Ahso za ženo. Ta zgodba je pomembna, saj razodeva Kalebov pogum, vero in pripravljenost na izzive.

Poleg tega kaže, da je nov rod Izraelcev posnemal zgled dveh velikanov vere – Kaleba in Jozueta. Starejša generacija je zaključevala svoje poslanstvo, toda tu je bila mlajša generacija, ki se je bila pripravljena spopasti z izzivi in izpolnjevati Božji načrt za Izraelce.

Ahsa je na pobudo svojega moža pokazala enako vero in odločnost kot njen oče, ki je Jozuetu predstavil podobno zahtevo: »Daj mi to pogorje.« S svojo odločnostjo in pogumom je Ahsa posnemala Kalebov zgled vere v izpolnitev obljube o lastništvu dežele.

Dežela je bila Jahvejevo darilo Izraelcem, toda ljudstvo si jo je moralo prilastiti s sklicevanjem na Gospodove obljube z vero in pogumom. Ahsina odločnost je nakazala vztrajnost žensk, ki so omenjene v Evangelijih, ki jim niti množica niti učenci ne bodo mogli vzeti poguma ter ne bodo odnehale, dokler ne bodo prejele Jezusovega blagoslova zase in za svojo družino.

`Kakšen nauk lahko izluščimo iz prilike, zapisane v Lk 18,1-5?`

`Za izpolnitev poslanstva, ki nam ga je zaupal Bog, je ključno, da baklo vere predamo naslednji generaciji. Razmisli o tem, s kakšnimi izzivi se spopadamo, ko si prizadevamo predati vero mlajši generaciji, po drugi strani pa razmisli tudi o priložnostih za mlade, ki lahko prevzamejo večjo odgovornost pri Božjem delu. Kaj lahko naredimo, da bi mladim pomagali in jih usposobili za pobožne vodje? Kako pomemben je pri tem naš zgled?`