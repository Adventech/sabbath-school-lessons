---
title:  Zvestoba
date:   16/11/2025
---

`Kdo je bil Kaleb? Kakšno je bilo njegovo mesto v izraelskem ljudstvu? 4 Mz 13,6.30-32; Joz 14,6.14`

Ime Kaleb izhaja iz hebrejske besede keleb (»pes«), ki se v Stari zavezi vedno pojavlja v negativnem kontekstu. Toda beseda keleb v nesvetopisemskih pismih in himnah izraža služabnikov pogum, vztrajnost in zvestobo gospodarju. V tem pogledu je Kaleb ravnal skladno s pomenom svojega imena, saj je bil vse življenje neomajno zvest svojemu Gospodarju.

`Kaj nam o Kalebu pove dejstvo, da je bil pripravljen povedati svoje stališče, čeprav je večina oglednikov imela popolnoma drugačno mnenje in mu je ljudstvo grozilo s smrtjo? 4 Mz 14,6-10.21-25; 4 Mz 26,65; 4 Mz 32,12`

Pomisli na pomembne izraelske voditelje, ki so bili Jozuetovi in Kalebovi sodobniki: Šamúa, Šafát, Jigál, Paltí, Gadiél, Gadí, Amiél, Setúr, Nahbí in Geuél. Ali ta imena zvenijo znano? Verjetno ne. Zakaj? Ker so to imena preostalih desetih oglednikov, ki jih je Mojzes poslal raziskat kanaansko deželo. Ta imena so pozabljena, ker niso bila vredna spomina. Ti možje so Izraelcem sporočili, da je obljubljeno deželo nemogoče osvojiti. V primerjavi z velikani, ki so živeli na nekaterih območjih dežele, so se sami sebi zdeli kot kobilice. Njihovo srce je trepetalo pred »nepremagljivimi« zidovi utrjenih kanaanskih mest.

Kaleb, ki je bil eden od dveh oglednikov, ki sta Izraelcem posredovala pozitivno poročilo o deželi, je prevzel pobudo in predstavil drugo možnost – vero. Kljub nasprotovanju je bil pripravljen povedati to, kar je vedel, da je prav, četudi bi moral umreti: »Tedaj ju je vsa občina mislila posuti s kamenjem.« (4 Mz 14,10 EKU)

`Kako ravnaš v primerih, ko ima večina ljudi okoli tebe drugačno mnenje, mnenje, ki je v popolnem nasprotju s tvojimi najglobljimi prepričanji?`