### Druge priložnosti: Jozuetova knjiga

Jozuetova knjiga zaznamuje prehod z Mojzesovega na Jozuetovo vodstvo. Začne se z Izraelovim vstopom v obljubljeno deželo in konča z njihovim poseljevanjem dežele. Pred Jozuetom je bila težka naloga, saj je Mojzes postavil visoka merila vodenja. Nadaljevati je moral tam, kjer je Mojzes končal. Toda ta izziv je bil samo začetek. Jozueta je čakalo nekaj, česar Mojzes ni mogel narediti: po štiridesetih letih v puščavi je Jozue popeljal ljudstvo čez Jordan v Kanaan, kot je Bog pred mnogimi leti obljubil njihovim očetom.

»Mojzes, moj služabnik, je umrl. Zdaj vstani, pojdi čez ta Jordan, ti in vse to ljudstvo, v deželo, ki vam jo dajem, o Izraelovi sinovi.« (Joz 1,2)

V teh Gospodovih besedah, namenjenih Jozuetu, najdemo ključ celotne zgodbe: ljudstvo bo vstopilo »v deželo, ki vam jo dajem [jaz, Jahve]«.

Jozue te naloge ne bo opravil sam, temveč po moči in vodstvu Gospoda, ki bi ljudstvo popeljal v deželo že eno generacijo prej, če bi bilo zvesto svojemu delu zaveze. Na žalost ni bilo, zato je moralo žeti posledice svojih dejanj.

Dejstvo je, da se je Izrael v preteklih štiridesetih letih soočil z negativno stranjo zaveze. Zaradi svojega upora proti Bogu je celotna generacija odraslih, ki so ob izhodu iz Egipta doživeli številne čudeže, pomrla v puščavi. Ostala sta samo Kaleb in Jozue. Štiri od petih Mojzesovih knjig govorijo o tem, kaj se je dogajalo z ljudstvom, ko je hodilo po puščavi. Pod Jozuetovim vodstvom je bila zdaj druga generacija pripravljena na izzive, ki so jo čakali ob zavzetju dežele.

»Tedaj je Mojzes poklical Józueta in mu pred očmi vsega Izraela rekel: ›Bodi krepak in odločen! Kajti ti boš šel s tem ljudstvom v deželo, za katero je Gospod prisegel njihovim očetom, da jim jo bo dal, in ti jim jo boš razdelil v dediščino. Gospod hodi pred teboj; on bo s teboj; ne bo te pustil samega in ne bo te zapustil. Nikar se ne boj in se ne pláši!‹« (5 Mz 31,7.8)

Obljuba, ki jo je Bog dal očakom in Mojzesu, se bo kmalu izpolnila. Med ljudstvom je vladalo vzdušje pričakovanja in navdušenja. To je pomenilo nov začetek za ljudi, ki dolgo niso imeli doma in lastnine. Bog se je izkazal za zvestega, ko jih je rešil suženjstva, zato so mu z gotovostjo lahko zaupali, da bo izpolnil tudi obljube glede dežele.

»Glavni namen Jozuetove knjige je opisati Izraelov prihod v obljubljeno deželo, osvajanje dežele in razdelitev posesti med rodove. Ta namen je osnova sporočila knjige – da Bog zvesto izpolnjuje obljubo, dano Abrahamu. Knjiga poudarja Božjo zvestobo zaveznim obljubam (Joz 21,43-45).« (Andrews Bible Commentary [Andrews University Press, 2020], str. 365)

Čeprav je bila Jozuetova knjiga napisana pred več kot tremi tisočletji, bomo odkrili, da svet, v katerem živimo danes, v duhovnih izzivih ni toliko drugačen od Jozuetovega sveta. Res je, da se danes spopadamo z izzivi drugačne narave, vendar vsi doživljamo izzive, še posebej duhovne, ki ogrožajo našo varnost, vero in poslanstvo, ki ga je Bog zaupal svojemu ljudstvu. Jozuetov zgled nas bo gotovo navdihnil, da se oklenemo Božjih obljub za naš čas in uspevamo po Božji moči kakor Jozue.

_Barna Magyarosi trenutno služi kot izvršni tajnik Interevropske divizije in predsednik odbora za raziskovanje Svetega pisma v diviziji. Svoje služenje cerkvi je začel kot pastor in vodja oddelka v Južnotransilvanski konferenci v Romuniji in nadaljeval kot profesor teologije in predsednik Univerze Adventus v Romuniji._