---
title:  Moč molitve
date:   08/01/2026
---

`Za kaj je v molitvi prosil Pavel? Kol 1,9-12`

Pavel je prosil Boga, da bi se Kološani »izpopolnili po globokem spoznanju njegove volje« (Kol 1,9). Spoznanje Božje volje je opisal kot »modrost in duhovno razumnost« (Kol 1,9). Modrost je, ko popolnoma zaupamo Bogu in smo pripravljeni izpolnjevati njegovo voljo (Jn 7,17) ter se ne zanašamo na svojo razumnost (Prg 3,5). Toda v nas se pogosto pojavi vprašanje, ki se glasi nekako tako: Kaj je Božja volja zame v tej situaciji? Obstajajo štirje glavni viri, ki nam pomagajo spoznati Božjo voljo, ko jo iskreno iščemo v molitvi.

Najpomembnejši vir modrosti je Sveto pismo. »Tvoja beseda je svetilka mojim nogam, luč moji stezi.« (Ps 119,105)

Bog nam je po Duhu preroštva dal posebno modrost za zadnje dni (Raz 12,17; Raz 19,10), ki se odraža v spisih Ellen White. Sveto pismo nas spodbuja: »Zanesite se na Gospoda, svojega Boga, pa boste zanesljivo vzdržali; zanesite se na njegove preroke in boste uspeli!« (2 Krn 20,20)

Božjo voljo in vodstvo lahko prepoznamo tudi v okoliščinah, ko ga prosimo, naj nam odpre ali zapre določena vrata (glej Kol 4,3).

Ko se naučimo prepoznati glas Svetega Duha, nas bo On vodil: »Tvoja ušesa bodo slišala za teboj besedo, ki bo pravila: ›To je pot, po njej hodite!‹ če boste morali iti na desno ali na levo.« (Iz 30,21)

Pavel je molil, da bi Kološani »živeli, kakor je vredno Gospoda« (Kol 1,10). Seveda nihče sam po sebi ni »vreden«, toda Bog nas po svoji milosti šteje za vredne in nas vabi, da živimo skladno s tem vzvišenim klicem (Ef 4,1; 1 Tes 2,12). Pavel je v tem pismu še trikrat uporabil glagol »živeti« (Kol 2,6; Kol 3,7; Kol 4,5 CHR), ki pomeni živeti in delovati v skladu z Božjim zakonom (2 Mz 18,20), kar je mogoče samo po delovanju Svetega Duha (Ezk 36,27).

Pavel je molil tudi, da bi bilo njihovo (in naše) življenje v vsem všeč Gospodu, nato pa je naštel tri načine, kako to doseči, in sicer »/…/ da bi obrodili sad v vsakršnem dobrem delu«; in »rastli v spoznanju Boga« (Kol 1,9.10); ter se »zahvaljevali Očetu« (Kol 1,12).