---
title:  Sad evangelija
date:   07/01/2026
---

Pavlov odnos s Kološani je bil drugačen kot s Filipljani. Verniki v Kolosah ga nikoli niso videli (Kol 2,1), a jim je kljub temu zagotovil, da se zahvaljuje Bogu zanje in neprestano moli zanje.

`Za katere tri stvari se Pavel zahvaljuje Bogu? Kol 1,3-8`

Pavel tukaj združuje tri vrline, ki jih omenja tudi drugje: vero, upanje in ljubezen (glej 1 Kor 13,13; 1 Tes 1,3; 1 Tes 5,8). Pavel ne hvali Kološanov, da imajo te vrline, temveč se zahvaljuje Očetu zanje, ker spadajo med dobra in popolna darila, ki jih prejemamo od njega (Jak 1,17). Ko vidimo ljubezen, ki jo ima Bog do nas, nas to vodi k veri v Kristusa (Ef 2,4-8) in prejmemo upanje nebes. Peter je to opisal kot »nepropadljivo, neomadeževano in nevenečo dediščino, ki je v nebesih shranjena za vas« (1 Pt 1,4).

Pavel je poudaril, da je evangelij zanesljiv, ker temelji na besedi resnice. Ta izraz je uporabil tudi na drugih mestih v zvezi z navdihnjeno Božjo besedo (glej 2 Kor 6,7; 2 Tim 2,15). V nasprotju s človeško besedo Božja beseda učinkovito deluje v verujočih (1 Tes 2,13) in izvršuje njegovo voljo (Iz 55,11). Ko se oznanjuje evangelij, se Božja moč kaže po delovanju Svetega Duha na srca poslušalcev; in ljudje se odzovejo. Evangelij proizvede sad, ker je »beseda življenja« (Flp 2,16).

Morda je najbolj presenetljivo to, da se je evangelij razširil v tako kratkem času. Že trideset let po Kristusovi smrti in vstajenju je Pavel lahko rekel, da se je razširil »po vsem svetu« (Kol 1,6). Malo kasneje v istem poglavju pravi, da je bil evangelij »oznanjen vsemu stvarstvu pod nebom« (Kol 1,23). Obsežna mreža rimskih cest je omogočala hitra potovanja in prenos informacij, zaradi česar so lahko Pavlova pisma hitro krožila po tako velikem zemljepisnem območju. Toda Božja moč, ki deluje po besedi, je tista, ki rojeva duhovno življenje v človeku (Jak 1,18; 1 Pt 1,23) ter ga spreminja v novo stvaritev v Kristusu (2 Kor 5,17).

`V Kol 1,5 Pavel piše o upanju, »ki vam je pripravljeno v nebesih«. Kako razumeš to upanje in zakaj velja zate osebno, čeprav ga nisi vreden?`