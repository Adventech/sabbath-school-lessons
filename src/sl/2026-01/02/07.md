---
title:  Za globlje proučevanje
date:   09/01/2026
---

»Mnogi niso zmožni narediti jasnih načrtov za prihodnost. Njihovo življenje je negotovo. Ne morejo predvideti izida dogodkov, to pa jih pogosto navdaja s strahom in nemirom. Ne pozabimo, da je življenje Božjih otrok na tem svetu življenje romarjev. Nimamo modrosti, da bi načrtovali svoje življenje. Ni naše delo določati lastne prihodnosti.

›Po veri je bil Abraham pokoren, ko je bil poklican, naj odide v kraj, ki naj bi ga dobil v delež. Odšel je, ne da bi vedel, kam gre.‹ (Heb 11,8)

Kristus ni delal načrtov zase. Sprejemal je Božje načrte zanj, kakor mu jih je dan za dnem razodeval Oče. Tudi mi bi morali biti tako odvisni od Boga, da bi naše življenje odsevalo samo njegovo voljo. Če mu bomo izročili svoje poti, bo usmerjal naše korake.

Vse preveč ljudi pri načrtovanju sijajne prihodnosti doživi popoln polom. Dovolite Bogu načrtovati za vas. Zaupajte v njegovo vodstvo kakor otrok, ker bo varoval ›korake svojih zvestih‹ (1 Sam 2,9). Bog nikoli ne vodi svojih otrok drugače, kakor bi si sami izbrali, če bi lahko videli konec že od začetka in spoznali slavo namena, ki ga izpolnjujejo kot njegovi sodelavci.« (Ellen White: Zdravje na dosegu roke, str. 325 [v izvirniku str. 478.479])

**Vprašanja za pogovor**

`Pomisli na pretekli teden in naštej stvari, za katere si hvaležen. Ali je možno, da imaš več razlogov za hvaležnost, kot si sprva mislil?`

`Razmisli o zadnji povedi zgornjega navedka Duha preroštva. Kako močna izjava vere! Kako se lahko naučiš zaupati Bogu na tako globok način?`

`V luči Kol 1,6.23 razmisli o naslednjem navedku: »Polnih štirideset let so nevera, godrnjanje in uporniški duh izključevali starodavnega Izraela iz Kanaanske dežele. Isti grehi so preložili vstop sodobnega Izraela v nebeški Kanaan. V nobenem primeru niso bile krive Božje obljube. Nevera, posvetnost, neposvečenost in spori med njimi, ki se imajo za Božje ljudstvo, so nas toliko let zadržali na tem svetu greha in žalosti. Če bi bila Kristusova cerkev opravila svojo določeno nalogo, kakor je ukazal Gospod, bi bil svet že zdavnaj opozorjen in Gospod Jezus bi bil že prišel na svet v moči in veliki slavi.« (Ellen White: Dogodki zadnjih dni, str. 29 [v izvirniku str. 38]) Kako smo tudi danes morda krivi teh istih stvari?`