---
title:  Duhovna razsodnost v praksi
date:   06/01/2026
---

Filipljani so bili povsem upravičeno žalostni, ko so slišali, da je Pavel v zaporu. Zdaj je bilo njegovo delo močno omejeno. Ni mogel potovati. Ni mogel pridigati. Ni mogel obiskovati sinagog in poučevati ljudi o Jezusu, Mesiju. Ni mogel več ustanavljati cerkva. Filipljani so poslali Epafrodita, da preveri apostolovo stanje, ga spodbudi in se prepriča o tem, da so zadovoljene njegove telesne potrebe.

`Kako je Pavel gledal na to, da je v zaporu? Flp 1,12-18 Kaj se lahko naučimo iz njegove naravnanosti, ki jo je imel kljub okoliščinam, v katerih se je znašel?`

Sporočilo, ki ga je Pavel poslal po Epafroditu, je gotovo presenetilo Filipljane. Pavel je na svoje razmere gledal z drugačnimi očmi. Zaradi svoje duhovne razsodnosti je na svoj čas v zaporu gledal kot na dobro stvar. To nikakor ni oviralo njegovega dela, temveč je »veliko prispevalo k razmahu evangelija« (Flp 1,12). Kjer so drugi videli samo verige in rešetke, je Pavel videl potencialne kandidate za Božje kraljestvo. Opazil je tudi, da so njegove okoliščine opogumljale druge, da so bili še bolj dejavni in odločni pri oznanjanju evangelija ter se niso bali posledic tega, da pogumno govorijo o Kristusu.

Nekateri pa so menili, da lahko imajo osebne koristi od tega, da je Pavel v zaporu. Mislili so, da bo njegova nepomembnost prinesla več pozornosti njim samim in njihovem oznanjevanju evangelija. Kako mogočen in žalosten primer človeške sebičnosti celo v cerkvi! Jeremija je dolgo pred Pavlom zapisal: »Srce je zvijačnejše od vsega in zahrbtno; kdo ga more doumeti?« (Jer 17,9)

Na srečo so tudi nekateri zvesti delavci postali še bolj goreči pri oznanjevanju evangelija. Pavla so imeli tako radi, da jih je trpljenje, ki ga je prestajal za svojo vero, spodbudilo, da so še močneje zaupali Kristusu. Opogumilo jih je, da so še bolj delali za Gospoda. To jim je dalo moč, da so šli tja, kamor si prej niso upali iti; spregovorili so v okoliščinah, v katerih bi sicer molčali. Sad tega je bil, da je še več ljudi sprejelo Kristusa, evangelij zveličanja pa se je širil.

`Kaj si se naučil iz izkušenj, ki so bile slabe, a so kljub temu prinesle določene koristi? Kako se lahko naučimo zaupati Bogu tudi takrat, ko v slabih izkušnjah morda ne vidimo nobene koristi?`