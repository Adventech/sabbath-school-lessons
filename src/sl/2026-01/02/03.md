---
title:  Pavlove prošnje za molitev
date:   05/01/2026
---

Pred nekaj leti je neki pastor govoril o molitvah, ki so se vrtele samo okoli posameznika: »jaz«, »mene«, »meni«, moje potrebe in moje želje. Tovrstne molitve je ustrezno imenoval »sebične molitvice«, Bog ima namreč v mislih nekaj veliko večjega.

`Kaj je v središču Pavlove molitve v Flp 1,9-11? Katere velike prošnje je izrekel? Kaj nam to pove o molitvi na splošno?`

Ta molitev v grščini šteje samo 43 besed, pa vendar vključuje vse Pavlove pomembne teme, ki jih je podrobneje razložil v nadaljevanju svojega pisma: ljubezen, znanje, razsodnost, iskrenost, izogibanje temu, da bi koga žalili, in pravičnost, ki jo imamo po Jezusu Kristusu. Osnova te molitve kakor tudi Pavlove hvaležnosti je poudarek na cerkvi kot celoti. Pavlova molitev je v celoti osredotočena na druge, na korist in dobrobit celotne cerkve. V nadaljevanju si bomo pobliže ogledali nekatere elemente te molitve.

Naj vaša ljubezen čedalje bolj napreduje. Pavel ne moli samo za več ljubezni, temveč za ljubezen, ki gre v določeno smer – »v spoznavanju in v vsakršnem zaznavanju« (Flp 1,9). S spoznanjem ni mišljeno le intelektualno znanje, temveč spoznanje duhovnih stvari, ki ga lahko pridobimo samo v občestvu z Bogom in pri proučevanju njegove Besede (glej Ef 1,17; Ef 4,13; 1 Tim 2,4).

Da boste znali razlikovati. Pavel to pojasni kot sposobnost razlikovanja med tem, »kaj je boljše« v nasprotju s tem, kar je moralno škodljivo, da bi tako bili »čisti in neomadeževani za Kristusov dan« (Flp 1,10).

Biti iskren. Ta beseda v grščini pomeni »biti sojen na sončni svetlobi« in se nanaša na neomadeževano čistost dejanj: »Vse, kar kristjan dela, mora biti jasno kot beli dan.« (Ellen White: Odsevajmo Kristusa, str. 65 [v izvirniku str. 71])

Ne biti v spotiko. To pomeni, da nismo kamen spotike ter da ne govorimo ali delamo tega, kar bi drugim otežilo njihovo vero.

Pravičnost po Kristusu. Pavel to podrobno obravnava v pismu Rimljanom in Galačanom, pa tudi v 3. poglavju pisma Filipljanom. Sami po sebi nimamo pravičnosti; pravičnost prejemamo samo po Kristusu.

`Kako lahko v vsem, kar delamo, naša ljubezen čedalje bolj napreduje? Flp 1,9 Zakaj je to tako pomembno za krščansko življenje? Glej tudi 1 Kor 13,1-8.`