---
title:  Občestvo v evangeliju
date:   04/01/2026
---

`Za kaj je Pavel hvaležen? Kakšno zagotovilo da Filipljanom in zakaj je to pomembno? Flp 1,3-8`

Pavel je ustanovil cerkev v Filipih, zato lahko v tem njegovem pismu zaznamo toplino krščanskega občestva. Čeprav je bil oddaljen na stotine kilometrov in vklenjen v zaporu, pa je to cerkev in njene vernike nosil v srcu. Po njih je hrepenel »v ljubezni Kristusa Jezusa« (Flp 1,8) in se zahvaljeval Bogu zanje. Njegova molitev hvaležnosti je bežna slika Jezusovega posredovanja za nas v nebesih.

Na naprsniku velikega duhovnika je bilo dvanajst kamnov, ki so predstavljali dvanajst Izraelovih rodov. Ljudstvo je bilo »na njegovem srcu«, ko je posredoval zanj (2 Mz 28,29). Na še bolj mogočen način pa naš Veliki duhovnik v nebeškem svetišču nosi imena svojega ljudstva pred Očeta.

Zanimivo je, da lahko besede v Flp 1,3 razumemo na dva načina. Običajno v prevodu piše, da se Pavel vernikov spominja v molitvah, vendar bi te besede lahko prevedli tudi, da se oni spominjajo njega. V obeh primerih je poudarjena tesna medsebojna povezanost, ki je še dodatno okrepljena z rabo besede »občestvo« (gr. koinonia; beseda občestvo je omenjena v Flp 1,5 v SSP, op. prev.). Kakor je imel Pavel delež v Kristusovem trpljenju (Flp 3,10; tudi tukaj je uporabljena beseda občestvo, op. prev.), so bili Filipljani soudeležni (gr. sunkoinōneō) pri Pavlovih stiskah in so finančno podprli njegovo poslanstvo (Flp 4,14.15). Ta medsebojna povezanost »od prvega dne do zdaj« (Flp 1,5) ga je spodbudila k temu, da se je zahvaljeval Bogu zanje in molil zanje »z veseljem« (Flp 1,4).

Zanimivo je, da je Pavel svoje jetništvo opisal precej pozitivno – kot priložnost za obrambo in utrjevanje evangelija (Flp 1,7). Uporaba teh dveh pravnih izrazov nakazuje, da se je bližalo njegovo sojenje, a tudi, da je dejavno oznanjal evangelij vojakom in obiskovalcem. Branjenje evangelija (gr. apologia) pred napadi in potrjevanje njegovih večnih resnic sta bistvenega pomena. Videti je, kakor da Pavla manj skrbi za svojo prihodnost kot za zaščito evangelija. Ne glede na to, ali bo živel ali umrl, pa je prepričan, da bo Bog dokončal »dobro delo«, ki ga je začel v vseh, ki zaupajo vanj (Flp 1,6).

`Kako razumeš obljubo, da bo Bog dokončal »dobro delo« v tebi (Flp 1,6)? Kaj to pomeni? Ali bo to delo končano že pred drugim Jezusovim prihodom?`