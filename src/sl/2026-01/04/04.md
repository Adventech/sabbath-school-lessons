---
title:  Umski vsadek ali operacija uma?
date:   20/01/2026
---

Številna podjetja po svetu razvijajo tehnologijo, ki bi združevala računalniško zmogljivost in človeške možgane. Povedano drugače, znanstveniki upajo, da bi prek računalnikov lahko vplivali na naš um, če bi ga seveda uspeli povezati z računalnikom. Čeprav uporaba vsadkov v človeških možganih obljublja pozitivne rezultate, ki vključujejo tudi obvladovanje epilepsije, depresije in Parkinsonove bolezni, pa si ni težko predstavljati tudi bolj zloveščih scenarijev. Nadzorovanje uma morda ni več tako daleč.

V nekaterih pogledih pa je to že resničnost. Naš um je kot računalnik, vendar veliko boljši kot najboljši računalnik. Nenehen tok informacij, ki smo mu vsakodnevno izpostavljeni, »programira« naš um, vpliva na naše misli in vodi naša dejanja. Ko dovolimo, da nas prežame vsebina medijev, posvetni način razmišljanja pusti svoj pečat v našem umu in tudi mi začnemo razmišljati enako. Je kot da bi bil um drugih ljudi vsajen v naš um oziroma združen z njim.

Kot Jezus bi morali tudi mi imeti »duhovno mišljenje« oziroma duhovni um (Rim 8,6). Nihče ne ve, »kaj je v Bogu, razen le Božji Duh«, ki ga Pavel prikaže kot nasprotje duha tega sveta (1 Kor 2,11.12 CHR). Kdo je naš učitelj? Kaj se učimo?

`Kaj pomeni misliti tako kot Kristus? Flp 2,5`

Morda lahko spremenimo svoj um, vendar ne moremo spremeniti svojega srca. To lahko naredi samo Bog. Sveti Duh mora opraviti operacijo našega srca, pri čemer uporabi »meč Duha« (Ef 6,17), živo in dejavno Božjo besedo, ki »zareže do ločitve duše in duha, sklepov in mozga ter presoja vzgibe in misli srca« (Heb 4,12). Samo po Svetem Duhu lahko resnično poznamo sebe, saj je po naravi naše srce zvijačno (Jer 17,9). Hebrejska beseda za »zvijačno« (‘aqov) se nanaša na neravna tla, na katerih se lahko spotaknemo. V prenesenem pomenu to predstavlja naše misli, ki so umazane, izkrivljene in sprijene. Spremeniti se moramo z »obnovo svojega uma«, da bi lahko razpoznavali, »kaj hoče Bog, kaj je dobro, njemu všečno in popolno« (Rim 12,2).

`Zakaj je tako pomembno, da upoštevamo Pavlove besede »Sicer pa, bratje, vse, kar je resnično, kar je vzvišeno, kar je pravično, kar je čisto, kar je ljubeznivo, kar je častno, kar je količkaj krepostno in hvalevredno, vse to imejte v mislih« (Flp 4,8)?`