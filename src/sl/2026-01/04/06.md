---
title:  Skrivnost pobožnosti
date:   22/01/2026
---

»Če si kdo domišlja, da je kaj spoznal, še ni spoznal, kakor bi bilo treba spoznati.« (1 Kor 8,2) Ni teme, o kateri bi vedeli vse. Vedno obstaja še kaj, kar se lahko naučimo. Koliko bolj to drži za večne resnice o Božanstvu in Jezusovem utelešenju! Pavel večkrat omenja Kristusovo neverjetno ponižnost, ki jo je izkazal s tem, da je postal človek. To je tema, ki je ne bomo mogli v celoti dognati niti v večnosti.

`Kaj je bilo značilno za Jezusovo ponižnost in človeško naravo, ki si jo je nadel? Rim 8,3; Heb 2,14-18; Heb 4,15`

Kako je bilo mogoče, da je večni Božji Sin po Svetem Duhu (Lk 1,35) postal božansko-človeško bitje v Marijini maternici? Ne moremo dojeti, kako je neomejeno in večno nenadoma postalo omejeno in podvrženo smrti. To je bistvo tega, kar Pavel imenuje »skrivnost prave pobožnosti« (1 Tim 3,16).

V čudoviti hvalnici v Flp 2 Pavel Jezusovo ponižnost razloži podrobneje, kot je pojasnjena drugje v Svetem pismu.

Bil je v podobi Boga (Flp 2,6). Beseda morphē (podoba) se nanaša na njegovo božansko naravo – Jezus je bil enak Očetu (primerjaj z Jn 1,1).

Sam sebe je izpraznil (Flp 2,7). Skrivnostna narava Jezusa, ki se je izpraznil svojih božanskih prednosti, da bi lahko postal človek in bil preizkušan, je resnično osupljiva.

Sam sebe je ponižal (Flp 2,8). Ko je prevzel človeško naravo, se je z vsesplošne nadvlade spustil na popolno služenje, kar je nasprotje Luciferjevih ciljev.

Vse do smrti, in sicer smrti na križu (Flp 2,8). Ni bilo bolj sramotnega načina umiranja od tega, ki ga je zase izbral Jezus skupaj z Očetom na »snovanju miru« (Zah 6,13) in ga vnaprej ponazoril po Mojzesu, ki je dvignil kačo (4 Mz 21,9; Jn 3,14). Tako je On, »ki ni poznal greha«, zaradi nas postal nosilec greha, »da bi mi postali Božja pravičnost v njem« (2 Kor 5,21).

`Kako nas lahko osredotočenost na to, kar je Jezus na križu naredil za nas – pri čemer križ razumemo kot zgled izročitve in ponižnosti – naredi bolj ponižne in pokorne Bogu?`