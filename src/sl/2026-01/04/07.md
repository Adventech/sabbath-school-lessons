---
title:  Za globlje proučevanje
date:   23/01/2026
---

»Vsa starševska ljubezen, ki se je s kanali človeških src prenašala iz generacije v generacijo, vsi izlivi nežnosti, ki so kdaj koli izhajali iz človeške duše, predstavljajo le komaj opazen potoček proti neskončnemu oceanu, če se primerjajo z neskončno in neizčrpno Božjo ljubeznijo, ki se s človeškimi besedami ne more izraziti niti s peresom opisati. O njej lahko razmišljate vsak dan v svojem življenju, marljivo preiskujete Svete spise, da bi jo razumeli, vprežete vse od Boga dane sposobnosti in moči v prizadevanju, da bi dojeli ljubezen in sočutje nebeškega Očeta, pa vendar ostaja pred vami neskončnost. To ljubezen lahko proučujete na veke, pa vendar ljudje nikoli ne bodo mogli popolnoma dojeti vse globine, širine in višine ljubezni, ki jo je Bog pokazal, ko je dal svojega Sina, da umre za ta svet. Niti sama večnost je ne bo nikoli mogla popolnoma odkriti. Pa vendar, ko proučujemo ob molitvi, razmišljamo o Kristusovem življenju in načrtu odrešenja, se te velike teme vse bolj odkrivajo našemu razumevanju.« (Ellen White: Testimonies for the Church, vol. 5, str. 740)

»Kaj naj se naučimo, ko se izobražujemo, kakor se je izobraževal Mojzes v Kristusovi šoli? Naj postanemo ošabni? Naj imamo visoko mnenje o sebi? Seveda ne! Bolj ko se učimo v tej šoli, bolj bi morali napredovati v krotkosti in ponižnosti duha. Ne bi smeli misliti, da smo se naučili vsega, kar je vredno znati. Kar najbolje moramo izkoristiti talente, ki nam jih je dal Bog, da tega, kar smo pridobili, ne bomo pustili za seboj, temveč bomo to lahko nesli s seboj na drugo stran, ko se bomo spremenili iz smrtnih v nesmrtne. V neskončnih letih večnosti bo Kristus in njegovo delo zveličanja tema našega premišljevanja.« (Ellen White: Manuscript 36, 1885)

**Vprašanja za pogovor**

`Kako si v svojem življenju izkusil resničnost Božje ljubezni? V razredu se pogovorite o različnih načinih, na katere ste spoznali in doživeli njegovo ljubezen.`

`Kaj pravzaprav pomeni, da je bil Jezus po zunanjosti kakor človek (Flp 2,7)? Primerjaj z Rim 8,3.`

`S katerimi izzivi enotnosti se spopada vaša cerkev? Ne glede na to, za kakšne izzive gre, razmislite o tem, zakaj je lahko pripravljenost, da se ponižamo in ne delamo ničesar »iz prepirljivosti in ne iz praznega slavohlepja« (Flp 2,3), odličen način, da začnemo naslavljati te izzive.`