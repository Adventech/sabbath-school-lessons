---
title:  Vir enotnosti
date:   19/01/2026
---

Razmisli o Pavlovem poudarjanju enotnosti v Flp 2,2, kjer je pravzaprav na štiri različne načine povedal isto stvar. Zapazi tudi njegovo osredotočenost na um, misli in čustva. Medtem ko so verski voditelji poudarjali zunanje vedenje, se je Jezus osredotočil na naše misli in čustva. Bogati mladenič je na primer trdil, da že od mladosti izpolnjuje postavo. Toda ko mu je Jezus rekel, naj proda vse, kar ima, in izkupiček da ubogim ter pride in hodi za njim, je s tem preizkusil njegovo navezanost na posvetne reči. Rekel je tudi, da človeka omadežuje to, kar prihaja iz njegovega srca (ali uma): »Iz srca namreč prihajajo hudobne misli, umori, prešuštva, nečistovanja, tatvine, kriva pričevanja, kletve.« (Mt 15,19) »Kajti česar je polno srce, to usta govoré.« (Mt 12,34 EKU)

`Katere praktične korake za doseganje enotnosti v cerkvi priporoča Pavel? Flp 2,3.4`

Pavlove besede kažejo sliko ponižnosti: skromnost uma, cenjenje drugih kot boljših od sebe, skrb za interese drugih in ne le za lastne interese. To je lažje reči kot delati, kajne? Ta načela je pomembno imeti v mislih pri vseh naših interakcijah. Pri pogovoru z ljudmi smo nagnjeni k temu, da se bolj osredotočimo na svoj odgovor na to, kar je bilo povedano, namesto da bi osredotočeno poslušali, da bi razumeli to, kar govori naš sogovornik, in poskušali videti stvari z njegovega zornega kota. Pogosto pride do spora zaradi preprostega nesporazuma, ki bi se mu lahko enostavno izognili, če bi le znali bolje poslušati. Morda se ne strinjamo z vsem, toda poslušanje in prizadevanje, da bi razumeli stališče sogovornika, sta prva koraka zdrave komunikacije in zaupanja.

Pavel govori o enotnosti, ki jo Duh dosega z vezjo miru (Ef 4,3). Če so v cerkvi prepiri, lahko Sveti Duh pomiri razburkane vode, nas vodi k enotnosti in ustvari skladnost. Pavel v istem poglavju govori o edinosti vere in spoznanju Božjega Sina (Ef 4,13). To dvoje je torej povezano. Imeti isto vero, isto razumevanje Svetega pisma, ki izvira iz poznavanja Kristusa in njegovih naukov, je ključnega pomena za enotnost med nami.

`Kakšna vrsta smrti samemu sebi nas lahko pripelje do točke, kjer bomo druge cenili višje od sebe? Kako se to naučimo? Kako drugačni bi bili naši odnosi, če bi vsi živeli tako?`