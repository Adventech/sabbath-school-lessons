---
title:  Kristusov um
date:   21/01/2026
---

Mohamed Ali je dejal: »Jaz sem največji.« Avgusta 1963, šest mesecev pred zmago na svetovnem prvenstvu v težki kategoriji boksa, je celo izdal album »Jaz sem največji« (I Am the Greatest). Ni dvoma, da je bil Ali izredno dober športnik, vendar ni vzor, ki ga je vredno posnemati, če želimo imeti Kristusov um.

V nasprotju z njim pa je bil Jezus popolnoma brez greha. Čeprav je bil preizkušan »v vsem kakor mi« (Heb 4,15 CHR), nikoli ni grešil, niti v mislih. »Čeprav je bil Sin, se je iz tega, kar je pretrpel, naučil poslušnosti« (Heb 5,8). Jezusova podrejenost Očetovi volji je bila vedno popolna. V nobenem trenutku se ji ni upiral, čeprav to nedvomno ni bilo vedno enostavno.

`Preberi Flp 2,5-8. Nekateri menijo, da je to najlepši in najmogočnejši odlomek Svetega pisma. Kaj nam Pavel želi povedati? Kaj je globlji pomen teh besed? In, kar je najpomembneje, kako lahko ta načela uporabimo v svojem življenju?`

Jezus, ki je enak Bogu Očetu in ki je tudi sam Bog, ni le vzel nase človeške podobe, temveč je postal služabnik (gr. doulou – suženj, služabnik) in se nato daroval kot žrtev za naše grehe! Na drugem mestu Pavel pravi, da je Jezus »za nas postal prekletstvo« (Gal 3,13). Bog, naš Stvarnik, je umrl na križu, da bi postal naš Odrešenik, in za to je moral postati »prekletstvo«.

Kako lahko to sploh dojamemo? Še več, kako lahko delamo tako, kot nam narekujejo te vrstice – kako smo se lahko kot Jezus pripravljeni ponižati in žrtvovati za dobro drugih?

Jezus je rekel: »Največji med vami bodi vaš strežnik. Kdor se bo poviševal, bo ponižan, in kdor se bo poniževal, bo povišan.« (Mt 23,11.12) To je v mnogih pogledih odsev Pavlovih besed v Flp 2,5-8.

Na bolj nazoren način je Pavel tukaj izrazil to, kar je povedal že prej: »Ne delajte ničesar iz prepirljivosti in ne iz praznega slavohlepja …« (Flp 2,3)

`Kako naj se odzovemo na to, kar je Kristus naredil za nas, o čemer govori tudi Flp 2,5-8? Kakšen odziv je sploh »ustrezen« oziroma vreden tega, kar je Kristus naredil za nas, razen morda, da pademo na kolena in ga častimo? Zakaj je narobe misliti, da lahko s svojimi deli pridodamo kaj temu, kar je Kristus že dosegel za nas?`