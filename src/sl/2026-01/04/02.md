---
title:  Neenotnost v Filipih
date:   18/01/2026
---

`Kateri dejavniki so pripeljali do neenotnosti v cerkvi? Kakšno rešitev je predlagal Pavel? Flp 2,1-3`

Pavel je bil gotovo zelo razočaran, ko je videl, da je cerkev, ki jo je ustanovil in imel rad, zdaj razdvojena zaradi tekmovanja in prepirov. Težave je opisal z zelo ostrimi besedami. Izraz »prepirljivost« je prevod grške besede eritheia (v Chráskovem prevodu »sebičnost«; op. prev.). Ta izraz je uporabljen tudi v Flp 1,17, kjer je Pavel govoril o tekmovalnih ljudeh v Rimu, ki so si bolj prizadevali za lastno slavo kot za napredek Kristusovega dela.

»Sebičnost« spada med dela mesa (Gal 5,20). Jakob pravi: »Kjer sta namreč nevoščljivost in prepirljivost, tam je nered in vsakršno zlo.« (Jak 3,16) Grška beseda za domišljavost je v Novi zavezi uporabljena samo na tem mestu, vendar je zapisana tudi v nesvetopisemski literaturi v smislu ošabnosti, praznega ponosa in precenjenega mnenja o sebi. Pavel je uporabil podobno besedo, ko je opominjal Galačane: »Nikar ne iščimo prazne slave s tem, da drug drugega izzivamo in drug drugemu zavidamo.« (Gal 5,26)

Oglejmo si rešitve, ki jih je Pavel naštel za te težave.

_Tolažba v Kristusu._ Pavel je v nadaljevanju uporabil Kristusov zgled kot močno spodbudo.

_Tolažba ljubezni._ Jezus razodeva božansko ljubezen in nam ukazuje, naj ljubimo drug drugega, kakor On ljubi nas (Jn 15,12).

_Občestvo Svetega Duha._ Navzočnost Svetega Duha ustvarja tesen krščanski odnos, kakršen je bil značilen za prvo cerkev (Apd 2,42; primerjaj z 2 Kor 13,14).

_Naklonjenost (ali sočutje)._ To božansko lastnost pogosto vidimo v Kristusovem življenju (glej Mt 9,36; Mt 20,34; Mr 1,41); prisotna je tudi v priliki o usmiljenem Samarijanu (Lk 10,33) in izgubljenem sinu (Lk 15,20).

_Usmiljenje._ Ta lastnost, ki je značilna za Jezusa, se mora videti tudi v življenju njegovih sledilcev (Lk 6,36).

_Biti istih misli, iste ljubezni, ene duše in enega mišljenja._ Kakšna slika! Težko si je predstavljati, kako bi lahko Pavel še močneje poudaril pomen enotnosti. Izpostavil je, da bi moralo biti naše mišljenje takšno, kakršno je bilo v Kristusu (Flp 2,5).