---
title:  Za globlje proučevanje
date:   13/02/2026
---

»Samo tisti, ki stalno sprejemajo nove zaloge milosti, bodo imeli moč, ki bo sorazmerna z njihovimi vsakodnevnimi potrebami in tem, kolikor je morejo uporabiti. Ne čakajo na kakšen čas v prihodnosti, da bi bili s posebnim izlivanjem duhovne sile čudežno usposobljeni za pridobivanje ljudi, temveč se vsak dan izročajo Bogu, da bi jih lahko naredil za posode, ki jih potrebuje. V mejah sposobnosti vsak dan izkoriščajo priložnosti za delo. Vsak dan pričajo za Gospoda, kjer koli so, bodisi v ožjem delovnem področju, doma ali pa v javnem delovanju.

Posvečenega delavca čudovito tolaži spoznanje, da je celo Kristus v času svojega življenja na zemlji vsak dan prosil Očeta za sveže zaloge potrebne milosti. Po takšni zvezi z njim pa je odšel blagoslavljat in krepčat druge. /…/

Vsak delavec, ki se ravna po Kristusovem zgledu, bo pripravljen prejeti in uporabiti moč, ki jo je Bog obljubil cerkvi za dozorevanje zemeljske žetve.« (Ellen White: Osupljiva Božja milost, str. 118 [v izvirniku str. 117])

»Bog pozna naše potrebe in skrbi zanje. Gospod ima zakladnico zalog za svoje otroke in jim lahko vsekdar da, kar potrebujejo. Zakaj mu torej ne zaupamo? Svojim otrokom je dal dragocene obljube pod pogojem zveste poslušnosti njegovim zahtevam. Ni bremena, ki ga On ne bi mogel odstraniti, ni teme, ki je ne bi mogel pregnati, ni slabosti, ki je ne bi mogel spremeniti v moč, ni strahu, ki ga ne bi mogel pomiriti, ne plemenitih želja, ki jih ne bi mogel voditi in upravičiti.

Ne smemo gledati nase. Bolj ko razmišljamo o svojih slabostih, manj moči bomo imeli, da jih premagamo.« (Ellen White: That I May Know Him, str. 224)

**Vprašanja za pogovor**

`Spomni se najbolj osupljivih odgovorov na tvoje molitve. Kako so ti pomagali doživeti Božji mir, ki presega ves um? Kaj pa molitve, ki niso bile uslišane? Kako lahko kljub temu izkusiš obljubljeni mir?`

`V luči Flp 4,8 razmisli o tem, kaj je po navadi v tvojih mislih in o čem premišljuješ. V kolikšni meri to, o čemer razmišljaš, krepi tvojo vero in hojo z Gospodom?`

`V razredu se pogovorite o drugem navedku današnjega nauka. Kaj je globlji pomen izjave »Bolj ko razmišljamo o svojih slabostih, manj moči bomo imeli, da jih premagamo«? Kaj je torej ključ za premagovanje slabosti?`