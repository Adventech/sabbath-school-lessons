---
title:  »Vse to imejte v mislih«
date:   11/02/2026
---

Mir, ki presega vsak um, bo varoval naša srca in naše misli v Kristusu Jezusu (Flp 4,7). Naše notranje življenje potrebuje zaščito. Zanimivo je, da je v Flp 4,7 uporabljena vojaška metafora v povezavi z Božjim mirom. Grški glagol phroureō je uporabljen za opis vojaških enot, ki stražijo mesto pred vdorom (2 Kor 11,32; primerjaj z Apd 9,24).

Še en pomemben vidik notranjega miru vključuje življenje, ki je v skladu z Božjo voljo. »Velik mir imajo, kateri ljubijo zakon tvoj, in ni jim spotike.« (Ps 119,165 CHR)

`H katerim dejanjem nas spodbuja apostol Pavel v Flp 4,8.9?`

Pavel začne Flp 4,8.9 z besedama »sicer pa« in nato našteje šest vrlin, ki jim sledi jedrnat povzetek in spodbuda, naj posnemajo njegov zgled. Zaključna spodbuda se dobro ujema z grško-rimskim okoljem Filipov, ki je poudarjalo dvoje: vrline in zgled. Zanimivo je, da je poudarek na svetopisemskih vrlinah, kar precej očitno nakazuje dejstvo, da je Pavel izpustil štiri glavne grške vrline (razumnost, pravičnost, zmernost in pogum).

- _»Kar je resnično«._ Ni naključje, da se seznam začne z glavno svetopisemsko vrlino – resnico – ki so jo poudarjali tudi Jezus (»Resnično ti pravim …«) in drugi novozavezni pisci (glej na primer Apd 26,25; Rim 1,18; 1 Kor 13,6; 2 Kor 4,2; Ef 4,15; 1 Tim 3,15; Jak 1,18; 1 Pt 1,22; 1 Jn 2,21).
- _»Kar je vzvišeno«._ Grška beseda za »vzvišeno« se nanaša na osebno vrlino (prouči še druge primere rabe te besede v 1 Tim 3,8.11 in Tit 2,2, kjer je prevedena kot »dostojanstven« [v SSP]).
- _»Kar je pravično«._ Ta vrlina je opredeljena s pravičnim Božjim značajem (primerjaj s Flp 1,7).
- _»Kar je čisto«._ To pomeni, da misli in dejanja tečejo iz Božje upravičujoče pravičnosti, ki jo prejemamo po veri (glej 1 Jn 3,3).
- _»Kar je ljubeznivo«._ Tukaj gre za estetsko lepoto, ki jo vidimo povsod v Božjem stvarstvu.
- _»Kar je častno«._ To pomeni: kar je prijazno, prijetno in dostojanstveno.

Da se nobeni od teh vrlin ne bi pripisovalo poganskega pomena, Pavel poda še dve lastnosti: »/…/ kar je količkaj krepostno in hvalevredno« (Flp 4,8) – premišljevati moramo o teh nebeških vrlinah. Pavel je želel odstraniti vsak dvom in morebitne napačne razlage, zato nas poziva, naj živimo skladno s tem, kar smo se naučili, prejeli, slišali in videli od njega (Flp 4,9).