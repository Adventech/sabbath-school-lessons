---
title:  »Veselite se v Gospodu zmeraj«
date:   10/02/2026
---

`Kako lahko doživimo »Božji mir«? Flp 4,4-7`

Pavel se spet dotakne enotnosti (Flp 4,1-3) in nato nadaljuje s temo veselja v Gospodu (Flp 4,4-7).

Kolikokrat si bil pod pritiskom zaradi stvari, ki so se na koncu razrešile tako hitro, kot so se pojavile? Jezus je večkrat ponovil, naj ne skrbimo (glej Mt 6,25-34; Mt 10,19), Peter pa nas spominja, naj vse svoje skrbi vržemo na Gospoda, »saj on skrbi za [n]as« (1 Pt 5,7). Pravzaprav bi nas morali številni problemi po svetu navdati z upanjem, da je Gospodov prihod blizu (primerjaj Mt 24,33; Lk 21,28; Jak 5,8).

Molitev vere je rešitev za našo zaskrbljenost (Flp 4,6.7). Jasno je, da moramo tudi verovati in delovati v skladu z našo molitvijo, kakor da bi že bila uslišana, saj moramo moliti »z zahvaljevanjem«. Tukaj je zapisana tudi beseda »prošnja« (gr. deēsis), ki nakazuje, da gre za skrajne in nujne situacije (glej na primer Lk 1,13; Flp 1,19; 1 Tim 5,5; Jak 5,16). Naše molitve so še vedno prošnje, vendar lahko vemo, da jih je Bog sprejel, če »prosimo po njegovi volji« (1 Jn 5,14). Nato smo lahko mirni, saj vemo, da so vse naše prošnje v njegovih rokah.

`Kako ti naslednji odlomki pomagajo razumeti Božji mir? Ps 29,11; Iz 9,6; Lk 2,14; Jn 14,27; 1 Kor 14,33`

Božji mir je nekaj, česar svet ne more dati, saj izvira iz zagotovila, da imamo po našem Zveličarju Jezusu dar večnega življenja (Rim 5,1; Rim 6,23). Ta mir vpliva na vsak vidik našega življenja in »presega vsak um« (Flp 4,7). Z razumom ga ne moremo dojeti, kar nakazuje tudi grška beseda nous, ki je uporabljena na tem mestu.

`Kako bi nekomu pojasnil, kaj pomeni imeti Božji mir?`