---
title:  Vzorniki
date:   08/02/2026
---

Gotovo smo že vsi kdaj občudovali kakšno osebo in jo želeli posnemati. Za otroke je še posebej pomembno, da imajo dobre vzornike. V idealnem primeru bi to morali biti njihovi starši. Med odraščanjem si bodo poiskali druge vzornike, ki bodo morda povezani z želeno kariero, ali pa bodo to ljudje, o katerih so brali v biografijah. Poleg tega se lahko naučijo, kako so se različne svetopisemske osebnosti spopadale z izzivi, in jih primerjajo s svojimi življenjskimi situacijami.

Na žalost je v sodobnih medijih veliko slabih vzornikov. Bombardirani smo z opolzkimi zgodbami in težavami razpadlih življenj zvezdnikov. Tudi bralci Pavlovega pisma so se spopadali s podobnimi izzivi, čeprav niso imeli interneta.

Dejstvo je, da je bil svet, v katerem je živel Pavel, zelo pokvarjen, nemoralen in hudoben, prav takšen, kot je še danes. Zla je vedno bilo in ga vedno bo dovolj (dokler ne pride Jezus). Vprašanje za nas je, kako se odzivamo nanj.

`Kako so v naslednjem odlomku opisani dobri in slabi vzorniki? Kako lahko razlikujemo med njimi? Flp 3,17-19`

Ne smemo spregledati Pavlove ljubezni do tistih, s katerimi se ni strinjal. Te ljudi je omenjal v solzah. Ne pravi, da so njegovi sovražniki, temveč »sovražniki Kristusovega križa« (Flp 3,18). Pavel je dojel, da gre za veliko večje vprašanje o tem, kako križ ruši ovire in nas postavlja na isto raven, saj smo vsi grešniki, ki potrebujemo Zveličarja (glej Ef 2,11-14).

Poleg tega ne spreglejmo, da Pavel poziva Filipljane, naj se osredotočijo na dobre zglede, ne na slabe. Spodbuja jih, naj pozorno opazujejo tiste, katerih način življenja je podoben njegovemu. Zanimivo je, da podoben jezik uporabi tudi takrat, ko svari Rimljane, naj se varujejo »tistih, ki delajo razprtije in pohujšujejo v nasprotju z naukom, v katerem ste bili poučeni: izogibajte se jih« (Rim 16,17). Sleparji v Rimu »ne služijo našemu Gospodu Kristusu, ampak lastnemu trebuhu« (Rim 16,18).

`Čeprav je Jezus naš popoln vzornik, obstajajo tudi ljudje, ki jih lahko posnemamo vsaj na določenih področjih. Kakšen vzor pa ti predstavljaš drugim?`