---
title:  Ključ do zadovoljstva
date:   12/02/2026
---

`Kaj je po Pavlovih besedah potrebno za zadovoljno in srečno življenje? Flp 4,10-13.19`

Kadar se znajdemo v ekstremnih razmerah (na primer lakota, bolezen, poškodba ali izguba), začnemo premišljevati o tem, kar je resnično pomembno, in o blagoslovih, ki jih običajno jemljemo za samoumevne. Moč naše vere se pokaže, kadar smo revni, lačni ali v pomanjkanju (Flp 4,12).

Toda dokler živimo v obilju, bi se morali vedno zavedati, da se lahko okoliščine v trenutku spremenijo (glej Prg 23,5). Job in Pavel nas spominjata, da ob rojstvu na ta svet nismo prinesli ničesar in tudi ničesar ne bomo mogli vzeti s sabo v grob (Job 1,21; 1 Tim 6,7).

Razmisli o naslednjih svetopisemskih obljubah.

»Gospod je moj pastir, nič mi ne manjka.« (Ps 23,1)

»/…/ vaš nebeški Oče ve, da vse to potrebujete.« (Mt 6,32)

»Vso svojo skrb vrzite nanj, saj on skrbi za vas.« (1 Pt 5,7)

»Moj Bog, bogat, kakor je, bo po svojem bogastvu v veličastvu potešil vse vaše potrebe v Kristusu Jezusu.« (Flp 4,19)

Najlepša obljuba pa se glasi: »Vse morem v njem, ki me krepča, v Kristusu.« (Flp 4,13 CHR) Verjetno nihče izmed nas ne more popolnoma dojeti, kaj pomeni »vse« v zgornji vrstici. Kadar prosimo za Božjo pomoč in moč, moramo prositi v skladu z njegovo voljo. Toda pogosto ne prosimo niti za stvari, za katere vemo, da so mu po volji. Zato Jakob pravi: »[N]imate, ker ne prosite.« (Jak 4,2)

V nadaljevanju je naštetih nekaj stvari, za katere lahko z gotovostjo prosimo, saj vemo, da so v skladu z Božjo voljo:

- Za zveličanje ljubljene osebe ali prijatelja (1 Tim 2,3.4).
- Za pogum, da bi delili svojo vero z drugimi (Raz 22,17).
- Za odpuščanje, ko priznamo in opustimo svoj greh (1 Jn 1,9).
- Za moč, da bi lahko izpolnjevali Božje zapovedi (Heb 13,20.21).
- Za ljubezen do tistih, ki nas sovražijo in grdo ravnajo z nami (Mt 5,44).
- Za modrost v zahtevnih situacijah (Jak 1,5).
- Za razumevanje resnice v Božji besedi (Jn 8,32).

`Kako se spopadaš z neuslišanimi molitvami?`