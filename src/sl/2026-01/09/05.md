---
title:  Bog razodene svojo skrivnost
date:   25/02/2026
---

`Pavel v Kol 1,26.27 dvakrat omeni »skrivnost«. Kaj je ta skrivnost?`

Na drugem mestu Pavel omenja »Božjo modrost v skrivnosti«, ki je večni Božji namen, pred veki vnaprej določen za naše veličastvo (1 Kor 2,7) in razodet v načrtu zveličanja. Peter je o tej resnici govoril kot o nečem, kar so pričakovali preroki in kar želijo gledati celo angeli (1 Pt 1,10-12). To je bilo načrtovano »pred stvarjenjem sveta« (1 Pt 1,20) in zamolčano skozi večne čase (Rim 16,25). Ta skrivnost pa se je razodela po Kristusovem življenju, smrti in vstajenju (2 Kor 3,14).

**Kako naslednji omembi Božje skrivnosti osvetljujeta različne vidike načrta zveličanja?**

`Ef 1,7-10`

`Ef 3,3-6`

Na koncu bodo vse stvari v nebesih in na zemlji združene v popolno edinost v Kristusu. To je bilo v središču Kristusove molitve v Jn 17. Kako natančno se bo to zgodilo, je bila skrivnost, ki se je zdaj razodela skozi evangelij.

Zakaj nas je Bog tako zelo ljubil, da je za naše zveličanje dal Jezusa, najdragocenejši nebeški zaklad, bo predmet našega proučevanja skozi vso večnost. Toda vemo naslednje: »Za vse pa je umrl zato, da tisti, ki živijo, ne bi živeli več zase, ampak za tistega, ki je zanje umrl in bil obujen.« (2 Kor 5,15) Posledično imajo vsi, ki verujejo v Kristusa – tako Judje kakor pogani – enak delež v Božjih obljubah evangelija in so združeni v eno telo, ki je cerkev.

»Kristus v vas« (Kol 1,27) se nanaša na to, da Kristus po veri živi v našem srcu (Ef 3,17; primerjaj z Gal 2,20). Ta duhovna združitev s Kristusom vernikom že zdaj omogoča sedeti v nebeških prostorih (Ef 2,6) in okušati »moči prihodnjega sveta« (Heb 6,5). Po Kristusovi navzočnosti v našem življenju nas On že združuje v nebesih. Evangelij, ki deluje v srcu vernikov, nas je usposobil za delež svetih v luči (Kol 1,12).