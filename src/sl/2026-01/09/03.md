---
title:  Če ostanete v veri
date:   23/02/2026
---

`Kaj je mislil Pavel z utemeljenostjo v veri in trdnostjo? Kol 1,23 (Glej tudi Kol 2,5 in Ef 3,17.)`

V grščini obstajajo štiri vrste pogojnikov, pri čemer ima vsak nekoliko drugačen pomen. Tisti, s katerim se začne Kol 1,23, predpostavlja, da je pogoj resničen. To pomeni, da Pavel spodbuja Kološane z mislijo, da bodo zares ostali v veri. Kmalu v pismu tudi nakaže, da je že videl dokaze njihove vere in trdnosti (Kol 2,5). Toda njihovo upanje je še vedno odvisno od tega, ali bodo ostali na poti vere, na katero so se podali.

Zamisel o vztrajnosti je zajeta v pomenu grške besede, ki je prevedena kot »ostati, nadaljevati« (Kol 1,23). Zapisana je tudi v kontekstu pismoukov in farizejev, ki so od Jezusa vztrajno želeli izvedeti, kaj naj naredijo z žensko, zasačeno v prešuštvu (Jn 8,7), in v primeru Petra, ki je vztrajno trkal na vrata, ko je Roda prepoznala njegov glas, vendar mu ni odklenila, temveč je stekla povedat drugim (Apd 12,16). To besedo je zapisal tudi Pavel, ko je spodbujal Timoteja, naj ostane zvest naukom in praktičnim nasvetom (1 Tim 4,16). Tudi v Kol 1,23 je pomen te besede podoben, le da se tu nanaša na vernike na splošno.

Kakor bomo videli v nauku tega tedna, Pavla skrbi, da Kološani sledijo človeškim načinom zveličanja, namesto da bi se trdno oprijeli upanja, ki je dano po evangeliju (glej na primer Kol 2,8.20-22). Beseda »utemeljen« se nanaša na trdni temelj vere in ljubezni, ki izvira iz Božje besede (glej Mt 7,25; Ef 2,20; Ef 3,17).

S to zamislijo je povezana grška beseda, ki jo prevajamo z besedama »stanoviten« ali »trden«. Nanaša se na nepremično strukturo in v prenesenem pomenu na kristjana, ki se ne pusti odtrgati od upanja evangelija (Kol 1,23). Ista beseda je uporabljena tudi v 1 Kor 15,58: »/…/ bodite stanovitni, neomahljivi, nadvse uspešni v Gospodovem delu, ker veste, da vaš trud v Gospodu ni prazen.«

V nasprotju z razširjenim prepričanjem »enkrat rešen – za vedno rešen« Pavel trdi nekaj povsem drugega.

`Kakšne izkušnje imaš na področju vztrajnosti v veri? Zakaj se je treba vedno zavestno odločati za to? Kaj bi se zgodilo, če tega ne bi delali?`