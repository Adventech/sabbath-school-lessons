---
title:  Za globlje proučevanje
date:   27/02/2026
---

»Sami po sebi nimamo pravičnosti, s katero bi izpolnjevali zahteve Božjega zakona. Toda Kristus je za nas odprl pot rešitve. Na zemlji je živel sredi enakih preizkušenj in skušnjav, s kakršnimi se mi bojujemo, vendar je živel brezgrešno življenje. Umrl je za nas, zdaj pa nam ponuja, da bi vzel naše grehe in nam dal svojo pravičnost. Kakor koli je lahko grešno vaše življenje, boste zavoljo Jezusa šteti za pravične, če se mu izročite in ga sprejmete za svojega Zveličarja. Njegov značaj bo zavzel prostor vašega značaja in Bog vas bo sprejel, kakor da nikdar niste grešili.

Še več – Kristus spreminja vaše srce. V njem živi po veri. Po veri morate vzdrževati zvezo s Kristusom, svojo voljo pa morate neprestano podrejati njegovi. Kolikor dolgo boste to delali, bo deloval v vas, da boste hoteli in delali v skladnosti z njegovo dobro voljo. /…/

Nimamo torej ničesar v sebi, s čimer bi se lahko ponašali. Nimamo razloga za poviševanje samega sebe. Edini temelj našega upanja je dana Kristusova pravičnost, ki deluje po njegovem Duhu v nas in po nas.« (Ellen White: Pot h Kristusu, str. 52.53 [v izvirniku str. 62.63])

»Dana mi je bila zelo močna luč, da nas bodo mnogi zapustili ter svojo pozornost namenili zapeljivim duhovom in demonskim naukom. Gospod hrepeni po tem, da bi vsak posameznik, ki verjame resnici, imel razumno znanje o tem, kaj je resnica.« (Ellen White: Evangelism, str. 363)

**Vprašanja za pogovor**

`Znova preberi ključno besedilo tega nauka: »Njega, ki ni poznal greha, je zavoljo nas storil za greh, da bi mi postali Božja pravičnost v njem.« (2 Kor 5,21) Kaj to pomeni? Kaj pomeni, da je Kristus postal greh za nas in kako nam to pomaga razumeti nadomestno naravo križa? Kaj pomeni postati Božja pravičnost v Kristusu?`

`Znova razmisli o konceptu »enkrat rešen – za vedno rešen«. To verujejo številni kristjani. Zakaj adventisti verjamemo, da je to lažni nauk? Katere očitne nevarnosti prežijo na posameznika, ki veruje v ta nauk? Kako lahko imamo zagotovilo zveličanja, čeprav zavračamo ta nauk?`

`V kolikšni meri si utemeljen in trden v veri (Kol 1,23)? Kako dobro poznaš svoja prepričanja in razloge za vero? Kaj lahko narediš, da bi to še izboljšal? Zakaj je sploh pomembno biti utemeljen in trden v veri?`