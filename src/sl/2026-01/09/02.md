---
title:  Očiščeni od hudobnih del
date:   22/02/2026
---

`Na kaj namiguje Pavel z odtujenostjo in sovražnostjo? Kaj je pričakovani končni sad Kristusove smrti? Kol 1,21.22 (Glej tudi Ef 5,27.)`

Pavel vedno slika temačno sliko človeštva, ki nima Kristusove pravičnosti. Kdo bi danes, skoraj dva tisoč let kasneje, lahko nasprotoval temu stališču? Nekdo je nekoč rekel, da je grešnost človeštva edini krščanski nauk, ki ga ni treba sprejeti z vero.

Bog je pobudnik sprave z grešnimi in slabotnimi ljudmi, odkar se je na svetu pojavil greh. To pomeni, da si že od samega začetka prizadeva rešiti težavo greha, čeprav je bila rešitev možna samo po njegovi smrti na križu.

V Edenu je Bog poklical Adama, krono stvarstva, z besedami: »Kje si?« (1 Mz 3,9) Tudi danes išče izgubljene ovce – nas. Išče enega po enega. Njegov načrt, kako nas doseči, je popoln. Uporablja evangeljsko obljubo iz 1 Mz 3,15 – med nas in Satana postavlja sovraštvo.

Včasih kdo evangelij predstavi tako zapleteno in teoretično, da ima bolj malo praktične vrednosti za človeka, ki živi v enaindvajsetem stoletju. Toda evangelij je v svojem bistvu precej preprost in jasen.

Sestavljen je iz treh delov. Prvič, ker se sami nismo sposobni rešiti, je Jezus prišel umret za naše grehe (glej Rim 5,6-8).

Drugič, ko z vero, kesanjem in krstom njegovo smrt sprejmemo kot svojo, smo opravičeni in svobodni obsodbe greha (glej Rim 5,9-11; Rim 6,6.7).

Tretjič, življenje, ki ga živimo zdaj, je sad združenosti s Kristusom, izkušnje njegove obnavljajoče moči in njegovega življenja v nas (glej 2 Kor 5,17-21; Gal 2,20).

Ni nujno, da so ti koraki ali dogodki ločeni. Lahko se zgodijo naenkrat, ko smo pripravljeni sprejeti Jezusa. Obnavljajo se lahko vsak dan, ko se mu zjutraj izročimo. Ne glede na to, kako smo kot posamezniki doživeli Kristusovo zveličavno delo, je Jezusova smrt vedno temelj vsega. Vedno se moramo vračati k temu.

`Kaj ti tvoj značaj in notranjost povesta o tvoji potrebi po križu?`