---
title:  Večni Božji načrt
date:   24/02/2026
---

`Kaj pravi Pavel o svojem trpljenju za Kristusa? Kol 1,24.25`

Čeprav je Pavel pismo vernikom v Kolosah pisal iz pripora v Rimu, mu je verjetno največje trpljenje povzročalo to, da ni mogel hoditi iz kraja v kraj, iz doma v dom in oznanjevati kakor poprej (Apd 20,20). To trpljenje ali stisko, ki jo je napovedal Kristus (Mt 24,9; Jn 16,33), se »ne dá primerjati s slavo, ki se bo razodela v nas« (Rim 8,18). To je velika slika. Pavel vernikom v Kolosah piše podobne besede kot vernikom v Filipih: veseli se svojega trpljenja, ker jim prinaša koristi (Kol 1,24).

Pavel je resda v zaporu, »vendar Božja beseda ni vklenjena« (2 Tim 2,9). Med prestajanjem zaporne kazni je napisal tudi pisma Filipljanom, Efežanom in Filemonu. Po tem, ko je bil izpuščen, ga je Bog navdihnil, da je napisal pomembne nasvete Timoteju in Titu. Ko je bil še zadnjič v rimskem zaporu, je napisal Drugo pismo Timoteju. Povedano na kratko, v poslednjih letih svojega življenja je imel priložnost napisati znaten del Nove zaveze, kar je verjetno zajemalo tudi Pismo Hebrejcem.

Večni Božji načrt je zajemal vse to in še več. Grška beseda, ki jo je Pavel uporabil v Kol 1,25 in jo običajno prevajamo kot »služabnik« ali »oskrbnik«, je oikonomia. V omejeni rabi (na primer v 1 Tim 1,4) se nanaša na »Božji način urejanja stvari« (Luke Timothy Johnson, The First and Second Letters to Timothy [New York: Doubleday], 2001, str. 164). To vključuje tudi Pavlovo apostolstvo. Toda v širšem pomenu vključuje vse, kar je Bog priskrbel z načrtom zveličanja. Poslanstvo apostolov, Pavla in celo starozaveznih prerokov (Ef 2,20; Ef 3,5), vključno z Mojzesom, je bilo določeno za izpolnitev Božje besede (Kol 1,25), pri čemer je bilo vse povezano z njegovim božanskim načrtom.

Čeprav si bomo to temo podrobneje ogledali jutri, je na tej točki koristno opaziti, da je Pavel svoje poslanstvo razumel kot majhen del veliko večjega in obsežnejšega načrta, ki se izpolnjuje že »od začetka sveta« (Mt 13,35; Ef 1,4).

`Razmisli o svojem življenju. Kako so lahko velike in male odločitve, ki jih sprejmeš, del večjega Božjega načrta? Ali res lahko rečemo, da je neka odločitev »majhna«? Kako lahko ima »majhna« odločitev večje posledice, ki bodo vidne šele kasneje?`