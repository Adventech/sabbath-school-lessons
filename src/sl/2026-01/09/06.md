---
title:  Moč evangelija
date:   26/02/2026
---

`Na kaj se osredotoči Pavel v Kol 1,28.29? Zakaj se beseda »vsakega« ponovi kar trikrat?`

Glavna tema Pavlovega oznanjevanja je križani Kristus (1 Kor 1,23). Namen Kristusove žrtve je, »da bi sam postavil predse veličastno cerkev, brez madeža, gube ali česa podobnega, da bo sveta in brezmadežna« (Ef 5,27). Zato je namen Pavlovega oznanjevanja evangelija, da bi vsakega človeka »napravili popolnega v Kristusu« (Kol 1,28). To dosega s poučevanjem in svarjenjem: poučuje različne točke krščanskega nauka in delovanja (2 Tes 2,15; 1 Tim 4,11; 1 Tim 5,7; Tit 1,9) ter svari pred posledicami zavračanja evangelija in nevarnostmi lažnih učiteljev (Apd 20,29-31; Rim 16,17).

Ko sprejmemo nauke in upoštevamo svarila Božje besede, postajamo zreli kristjani. Zrelost je pomemben koncept. Starši novorojenčka se veselijo vsakega otrokovega mejnika – prvih besed, prvih korakov, prvih poskusov branja … Bili bi zelo zaskrbljeni, če otrok več let ne bi mogel hoditi ali govoriti. Rast in razvoj sta nekaj običajnega in pričakovanega. Enako velja v krščanskem življenju.

Grška beseda, ki jo prevajamo z besedo »zrel« (teleios), pomeni popoln in brezgrajen. Med krščansko rastjo se začnemo še bolj zavedati globine Božje postave in tega, da so njene zahteve zelo široke (Ps 119,96). Začnemo razumeti, da segajo vse do vzgibov in misli srca (Heb 4,12).

Biti moramo tudi previdni, zaradi česar je Pavel v Kol 1,28 zapisal besedo »opominjati« (EKU). »Marsikatera pot se zdi človeku prava, njen konec pa so poti smrti.« (Prg 14,12) Duhovna razsodnost je sad poznavanja Božje besede, kar vodi Sveti Duh. Lažni nauki običajno vsebujejo delček resnice, vendar Svetemu pismu bodisi kaj dodajo bodisi kaj odvzamejo (glej Iz 8,20). Slednje je pogosto uspešno. Če že ne dvomimo o tem, kar pravi Bog, pa se vsaj sprašujemo, ali je to res mogoče oziroma ali je sploh uporabno za naš čas. Ko gre za razlikovanje med doktrinalno resnico in zmoto, moramo biti preudarni kakor kače in nepokvarjeni kakor golobje.

`Kaj po tvojem razumevanju pomeni biti »popoln v Kristusu« (Kol 1,28)? Kako nam razumevanje tega, kar je Jezus dosegel za nas na križu, lahko pomaga spoznati, kaj pomeni biti »popoln v Kristusu«?`