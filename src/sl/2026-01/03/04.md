---
title:  Biti prepričan
date:   13/01/2026
---

`Kaj je Pavel mislil z besedami, da bi bilo dosti boljše, če bi se razrešil in bil s Kristusom? Flp 1,23.24`

To svetopisemsko besedilo je bilo v preteklosti pogosto napačno razumljeno. V ključnem besedilu nauka tega tedna Pavel omeni nasprotje med živeti in umreti. Kristjan živi za Kristusa in je pripravljen celo umreti zanj. V tem smislu je smrt »dobiček«, ker je s tem naše pričanje toliko močnejše in prepričljivejše (Flp 1,21). Nobenega dvoma ni, da oseba veruje, če je pripravljena umreti za svojo vero.

Toda omeniti moramo tudi to, da so mrtvi resnično mrtvi in ničesar ne vedo. Počivajo v grobu do vstajenja (glej Prd 9,5; Jn 5,28.29). Zato je Jezus o Lazarju, ki je umrl, rekel: »Naš prijatelj Lazar spi, vendar grem, da ga zbudim« (Jn 11,11).

Predstavljaj si, kako bi bilo Lazarju, če bi ljudje takoj po smrti šli v nebesa. Po štirih radostnih dneh v nebesih k njemu pride angel s slabo novico: »Oprosti, Lazar, toda Jezus te kliče nazaj na zemljo. Ne moreš več ostati tukaj.«

Ko sledimo zmoti do njenega logičnega zaključka, vidimo, kako je v bistvu napačna. Smrt je kot spanje brez sanj, iz katerega bo Jezus prebudil svoje zveste sledilce ob drugem prihodu. Nato bodo skupaj z živimi svetimi vzeti v nebo, kjer bodo za vedno z Jezusom (glej 1 Tes 4,16.17).

Pavlova »ločitev« od trenutnega življenja, da bi bil na koncu s Kristusom, pomeni biti z Jezusom v trpljenju in smrti (2 Tim 4,6), da bi prišel do vstajenja mrtvih (Flp 3,11). Nedvomno se je zavedal, da bo ob smrti zaprl oči in da bo v trenutku, ko jih bo spet odprl, zagledal Jezusa, ki ga bo skupaj z vsem Božjim ljudstvom odpeljal na kraj, ki ga je Bog pripravil za vse, ki ga ljubijo (Jn 14,3; 1 Kor 2,9).

Čeprav je bil Pavel pripravljen umreti za Kristusa, je vedel, da je za Filipljane bolje, da ostane »v mesu« (Flp 1,24). Zanimivo je, da kristjanu ni nujno enostavno odgovoriti, ali je bolje živeti za Kristusa ali umreti zanj. Pavel je bil razpet med tema možnostma (Flp 1,23): ali ostati živ ali počivati v grobu.

`Nihče si ne želi umreti, toda ali si kdaj vseeno razmišljal o tem, da bo Kristusov prihod prva stvar, ki se je bomo zavedali po svoji smrti, ob vstajenju? Kako ti ta misel pomaga razumeti Pavlovo razmišljanje v Flp 1,23.24?`