---
title:  »Kristus bo poveličan«
date:   11/01/2026
---

`Kakšen izid svojega sojenja je pričakoval Pavel? Kaj je bilo zanj še pomembnejše od svobode? Flp 1,19.20`

Čeprav Pavel ni bil zločinec, ni bil prvič v zaporu in tudi preganjanje mu ni bilo neznano. Vernikom v Korintu je podrobno opisal svoje trpljenje do tistega časa: »Večkrat v hudih naporih, večkrat v ječah, neprimerno bolj pod udarci, večkrat v smrtni nevarnosti. Od Judov sem jih petkrat dobil po eno manj kot štirideset. Trikrat so me bičali, enkrat kamnali, trikrat sem doživel brodolom in eno noč in dan preživel na globokem morju. Pogosto sem bil na potovanjih, v nevarnostih na rekah, v nevarnostih pred razbojniki, v nevarnostih pred rojaki, v nevarnostih pred pogani, v nevarnostih v mestu, v nevarnostih v puščavi, v nevarnostih na morju, v nevarnostih med lažnimi brati. V trudu in mukah, v pogostem bedenju, v lakoti in žeji, v pogostih postih, v mrazu in goloti.« (2 Kor 11,23-27)

`Kakšen je bil Pavlov odnos do cerkva, ki jih je ustanovil, in ljudi, ki jih je pridobil za Kristusa? 1 Kor 4,14-16; 1 Tes 2,10.11; Gal 4,19; Flm 1,10`

Kakor Jezus, ki je dal vse, da bi nas rešil, je bil tudi Pavel pripravljen do konca razdati samega sebe za sovernike (2 Kor 12,15). Toda bolj kot so človekova dejanja podobna Jezusovim, manj nekateri cenijo in ljubijo takšnega človeka. »Sicer pa bodo preganjani vsi, ki hočejo res pobožno živeti v Kristusu Jezusu.« (2 Tim 3,12) Zvestoba kristjanov je morda najmogočnejši način slavljenja Boga in razodevanja resnice evangelija (primerjaj s Flp 1,7). »Pavlova potrpežljivost in vedrost v času njegovega dolgega in nepravičnega jetništva ter njegov pogum in vera so bili neprestana pridiga.« (Ellen White: Dejanja apostolov, str. 292 [v izvirniku str. 464])

`Razmisli o tem, kako živiš in kako ravnaš z ljudmi, še posebej s tistimi, ki niso prijazni do tebe. Kakšno pričevanje o Jezusu daješ s tem?`