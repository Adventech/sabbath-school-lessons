---
title:  Združeni in neustrašni
date:   15/01/2026
---

`Kako sta naša enotnost in enodušno bojevanje za vero evangelija povezana z neustrašnostjo? Flp 1,27-30`

Satanova strategija je razdvajati in premagati. Neenotnost je usodna. Jezus je rekel: »Če se dom razdvoji sam zoper sebe, ne bo mogel obstati ta dom.« (Mr 3,25 CHR) Satan je zelo vesel, ko pozabimo to preprosto načelo. Naša enotnost nas bolje usposobi za izpolnjevanje naše preroške vloge kot zvestega ostanka, opisanega v svetopisemskih prerokovanjih (Raz 12,17): oznaniti večni evangelij vsem prebivalcem zemlje, vsakemu narodu, rodu, jeziku in ljudstvu (Raz 14,6). Našega sporočila ni mogoče ločiti od našega poslanstva ali enotnosti, ker je enotnost ključna za izpolnitev našega poslanstva širjenja tega sporočila, ki smo ga dobili od Boga, in ker Jezusova molitev v Jn 17 poudarja resnico Božje besede kot enega najpomembnejših ključev enotnosti (Jn 17,17.19). Vse troje stoji ali pade skupaj. Če ena od teh treh stvari manjka, nam ne more uspeti. Če pa imamo vse tri, se nimamo česa bati. Ni se nam treba bati nasprotnikov (Flp 1,28). Satan je poraženi sovražnik. Četudi bi morali umreti za svojo vero, nas nič ne more uničiti, če smo vneti za dobro (1 Pt 3,13). Hudič ne more ustaviti napredovanja Božje resnice.

`Preberi naslednje svetopisemske odlomke in na kratko povzemi njihovo skupno temo: Mt 10,38; Apd 14,22; Rim 8,17; 2 Tim 3,12`

Življenje na tem padlem planetu je težko celo za »najboljše« med nami. Job je bil pravičen mož. Sveto pismo o njem pravi: »Ta mož je bil popoln in iskren, bal se je Boga in se varoval hudega.« (Job 1,1) Kljub temu pa ga je čez noč zadela nesreča. Le kdo iz osebnih izkušenj ali iz izkušenj drugih še ni spoznal, da se zdi, kot da ves čas živimo na robu prepada in nikoli ne vemo, kdaj bomo padli čez rob! Trpljenje je v določeni meri usoda nas vseh. Seveda pa je veliko bolje trpeti za Kristusa kot zaradi česar koli drugega.

`Kakšno upanje in tolažbo imamo kristjani sredi svojega trpljenja?`