---
title:  Enotnost
date:   14/01/2026
---

V zadnji Jezusovi molitvi za učence prevladuje tema enotnosti. Jezus je v mislih že gledal čas po križu, ko se bo združil z Očetom in z nami: »Oče, hočem, naj bodo tudi ti, ki si mi jih dal, z menoj tam, kjer sem jaz, da bodo gledali moje veličastvo, ki si mi ga dal, ker si me ljubil pred začetkom sveta.« (Jn 17,24) Jezus je Očeta prosil, naj ohrani svoje otroke, da bodo eno, kakor sta onadva eno (Jn 17,11). Poudaril je tudi strašne posledice neenotnosti: zaradi nje so mnogi nehali verovati. Jezus je v tej molitvi dvakrat poudaril našo enotnost z njim in Očetom, »da bo svet veroval« in spoznal, da ga je poslal Oče (Jn 17,21.23).

`Primerjaj Flp 1,27 z Jn 17,17-19. Kaj je po Jezusovih in Pavlovih besedah nujno potrebno za enotnost v cerkvi?`

Grška beseda, ki je prevedena kot »živeti tako, kakor je vredno« (Flp 1,27), je politeuomai in pomeni »živeti kot prebivalci«, toda ne kot prebivalci zemeljskega kraljestva, temveč nebeškega. Pridiga na gori blagrov prikaže čudovito sliko tega, kaj pomeni biti otrok nebeškega Očeta in prebivalec njegovega kraljestva: ubog v duhu, krotek, lačen in žejen pravičnosti, usmiljen, čist v srcu, mirovnik, tak, ki nastavi drugo lice, ljubi svoje sovražnike, blagoslavlja tiste, ki ga preklinjajo, in dela dobro tistim, ki ga sovražijo. Na kratko: takšen človek ravna pravično, ljubi dobrohotnost in ponižno hodi s svojim Bogom (Mih 6,8).

Na takšnega človeka je težko biti jezen ali razburjen. Včasih zamerimo ljudem, ki se zdijo preveč dobri. Morda nas celo zamika, da bi jih ponižali ali našli njihovo šibko točko in jim dokazali, da vendarle niso tako dobri, kot se zdijo, samo da bi se mi počutili bolje. Namesto tega pa raje razmislimo, kako smo lahko mi še bolj ljubeči, radodarni, usmiljeni in ponižni.

Ellen White je govorila o tistih, ki »ljubijo svet in njegov dobiček bolj, kot ljubijo Boga ali resnico« (Testimonies for the Church, vol. 5, str. 277).

Neenotnost v cerkvi pogosto izvira iz ponosa. »Ker se je cenilo ponos in posvetne ambicije, se je Kristusov duh umaknil, prišli pa so tekmovalnost, nesoglasje in spori, da bi zbegali in oslabili cerkev.« (Testimonies for the Church, vol. 5, str. 240.241)

Kako pomembno je, da vsi posnemamo Jezusovo ponižnost in krotkost! Kako drugačna bi bila cerkev, ki bi tako ravnala, kajne?