---
title:  Luč v temnem svetu
date:   26/01/2026
---

Pavel v pismu naroča Filipljanom, naj vse delajo »brez godrnjanja in preračunljivosti« (Flp 2,14). Grožnje cerkveni enotnosti so tako resne, da enotnosti ni mogoče ohraniti brez precejšnjih naporov vernikov. Enotnost v cerkvi je stranski produkt naše enotnosti s Kristusom in poslušnosti njegovi besedi. Pavel je v nadaljevanju izpostavil, da je to ključnega pomena za naše pričanje. Pozval nas je, naj žarimo na svetu kakor zvezde (Flp 2,15).

V noči, ko ne sveti luna, lahko na kraju, daleč stran od mestnih luči, na nebu vidimo veliko zvezd, ki močno svetijo. Tako je zaradi kontrasta. Temnejše kot je nebo, bolj izstopajo zvezde. Enako velja tudi za naše pričanje. Večja kot je moralna tema okoli nas, večji je kontrast med življenjem iskrenih Božjih sledilcev in življenjem posvetnih ljudi. Kako pomembno je torej, da umetni svetlobi posvetnih zamisli, pritiskov in praks ne dovolimo zasenčiti našega pričanja ali ga celo popolnoma uničiti.

`Kaj naj bi bili in kaj naj bi delali kot Božji otroci? Flp 2,15.16`

»Neoporečen« pomeni »brezgrajen, nepokvarjen«. Ta beseda je uporabljena v zvezi z Jobom in njegovim brezgrajnim značajem (glej Job 1,1.8; Job 2,3; Job 11,4; Job 33,9). Grška beseda, ki se prevaja kot »nepokvarjen«, dobesedno pomeni »nemešan, čist«. Jezus nas v luči hudobnih napadov, ki bodo doleteli njegove priče, spodbuja, naj bomo »nepokvarjeni kakor golobje« (Mt 10,16). Podobno nam tudi Pavel pravi, naj bomo »nepokvarjeni glede zla« (Rim 16,19). Sodobni mediji niso znani po čistih, spodbudnih in navdihujočih vsebinah. V takšnih časih nam Davidov način delovanja predstavlja odlično merilo: »Ne bom postavljal pred svoje oči pogubnih reči.« (Ps 101,3)

Nikoli se ne bi smeli bati biti drugačni – pravzaprav bi se morali zaradi svoje vere vedno bolj razlikovati od drugih. Cilj je, da žarimo na svetu kakor zvezde (Flp 2,15). Edini način, kako to doseči, je, da se ne prilagajamo svetu (Rim 12,2) in se držimo besede življenja (Flp 2,16). Naše odločitve določajo o tem, ali živimo z mislijo na »Kristusov dan« ali pa tečemo v prazno (Flp 2,16; primerjaj z 1 Kor 9,24-27).

`Verjetno v tvojem življenju obstajajo področja, ki bi jih lahko označil kot posvetna. Kako jih lahko očistiš?`