---
title:  Za globlje proučevanje
date:   30/01/2026
---

»Najbliže Kristusu bodo stali tisti, ki so bili na zemlji najbolj prežeti z duhom Kristusove požrtvovalne ljubezni – ljubezni, ki ›se ne ponaša, se ne napihuje, /…/ ne išče svojega, ne da se razdražiti, ne misli hudega‹ (1 Kor 13,4.5), ki spodbuja učence, kakor je spodbujala našega Gospoda darovati vse, živeti, delati in žrtvovati celo svoje življenje za zveličanje ljudi. Ta duh se je pokazal v Pavlovem življenju. Pavel je rekel: ›Zakaj življenje je meni Kristus,‹ ker je njegovo življenje razodevalo Kristusa ljudem; ›in smrt dobiček‹, dobiček za Kristusa. Sama smrt bo razodela moč Kristusove milosti in ljudi pritegnila k njemu. Pavel pravi tudi: ›Kristus [bo] poveličan v mojem telesu, bodisi z življenjem bodisi s smrtjo‹ (Flp 1,21.20 EKU).« (Ellen White: Jezusovo življenje, str. 478 [v izvirniku str. 549])

»Ni daleč čas, ko bo vsak človek na preizkušnji. Prisilno dajanje žiga zveri je tik pred nami. Tisti, ki korak za korakom popuščajo zahtevam sveta in se raje prilagajajo navadam sveta, se bodo raje podredili tej sili, kot da bi se izpostavili zasmehovanju in vsesplošnim napadom, izgubi svobode in smrti. /…/

[K]o se bo množica lažnih bratov ločila od pravih, se bo videlo, kako se tisti, ki so zdaj skriti, zbirajo pod Kristusovo zastavo in kličejo: Hosana! Tisti, ki so plašni in ne zaupajo vase, se bodo odkrito izjasnili za Kristusa in resnico. Tisti, ki so bili v cerkvi najslabši in najmanj odločni, bodo takrat pogumni in neustrašni kakor David. Kolikor globlja in mračnejša je noč, toliko bolj so zvezde bleščeče, tako pa je tudi z Božjim ljudstvom. Satanovi napadi proti zvestim bodo vse pogostejši, toda v Jezusovem imenu bodo izšli iz tega spopada več kot zmagovalci.« (Ellen White: Testimonies for the Church, vol. 5, str. 81.82)

**Vprašanja za pogovor**

`Razmisli o svarilu, podanem v zgornjem navedku, o ljudeh, »ki korak za korakom popuščajo zahtevam sveta in se raje prilagajajo navadam sveta«. Kaj vse to zajema? V razredu se pogovorite o tem, kako se to lahko nanaša ne le na posameznike, temveč tudi na cerkev kot celoto.`

`Bog je rekel: »Tiste, ki me časte, počastim tudi jaz.« (1 Sam 2,30 CHR) Na katere načine častimo Boga? Ali je to isto kot dati mu slavo (Raz 14,7 EKU)? Zakaj da oziroma zakaj ne?`

`Kako razumeti zamisel udejanjanja lastnega zveličanja, ne da bi se pri tem ujeli v past legalizma?`