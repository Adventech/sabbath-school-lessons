---
title:  »Imejte v časti ljudi, kakršen je on«
date:   29/01/2026
---

`Kako je Pavel opisal Epafrodita? Katere lastnosti in dejanja tega krščanskega delavca razodevajo njegov značaj? Flp 2,25-30`

Epafrodit je omenjen samo v tem pismu, vendar že iz nekaj kratkih omemb izvemo kar precej o njem. Na podlagi njegovega imena, ki je povezano s kultom boginje Afrodite, lahko sklepamo, da se je spreobrnil iz poganstva. Izraz »sodelavec« namiguje na to, da je dejavno širil evangelij, morda celo v Filipih skupaj s Pavlom. Izraz »sobojevnik« se verjetno nanaša na konflikte, s katerimi se je Epafrodit moral spopasti, ko je oznanjeval evangelij, pri čemer je bil pripravljen tvegati celó svoje življenje (Flp 2,30).

Kot »poslanec« (grško apostolos), ki ga je imenovala cerkev v Filipih, je bil Epafrodit poslan služit Pavlu v zapor in poskrbeti za njegove potrebe (Flp 2,25). Verniki v Filipih so mu zaupali finančne darove za Pavla (Flp 4,18). Ta dar je bil nadvse pomemben, saj so si morali rimski zaporniki sami plačati hrano, oblačila, posteljnino in druge potrebščine. Včasih so za to poskrbeli njihovi prijatelji in družina (primerjaj z Apd 24,23). Ko se je iztekal čas njegove druge zaporniške kazni, je prosil Timoteja, naj pohiti in pride še pred zimo ter mu prinese popotni plašč, ki ga je pustil v Troadi (2 Tim 4,21.13). Verjetno je v mrzli kamniti celici potreboval svoj debel volneni plašč. Epafroditu je bilo zaupano tudi to, da Pavlovo pismo odnese v Filipe (glej Ellen White: Dejanja apostolov, str. 301 [v izvirniku str. 479]).

Morda je Pavel zaradi težav v Filipih (glej 4. nauk) menil, da je treba Epafrodita poslati nazaj prej, kot je bilo predvideno, zato je Filipljane pozval, naj ga sprejmejo »v Gospodu z vsem veseljem« (Flp 2,29). Želel se je prepričati, da vernike v Filipih ne bi skrbelo za njegov položaj v zaporu. Poleg tega je poudaril, da je Epafrodit takšne vrste človek, ki bi ga morali kristjani imeti v časti, pa ne zaradi njegovega bogastva ali družbenega položaja, temveč zaradi njegovega požrtvovalnega duha, s katerim je posnemal Jezusov zgled (Flp 2,6-11.29.30; primerjaj z Lk 22,25-27). Grška beseda za »imeti v čislih« oziroma »spoštovati« je v Novi zavezi uporabljena samo nekajkrat: za služabnika, ki je bil stotniku »zelo drag« (Lk 14,8); za tiste, ki jim je izkazana čast s posebnim mestom na pojedini (Lk 14,8); in za Jezusa, ki je »dragocen« vogelni kamen (1 Pt 2,4.6). Epafrodit je moral biti resnično zvest človek, da je bil vključen v to skupino.