---
title:  Preizkušen značaj
date:   28/01/2026
---

Omenili smo že vlogo Timoteja kot soavtorja pisma (Flp 1,1), zdaj pa Pavel začne podrobno opisovati, kako dragocen sodelavec je Timotej. Opiše ga kot evangelista (2 Tim 4,5), ki ga je poslal v Makedonijo (1 Tes 3,2; primerjaj z Apd 18,5; Apd 19,22) in večkrat tudi v Korint (1 Kor 4,17; 1 Kor 16,10). V preteklosti je sodeloval s Pavlom in Silo v Korintu (1 Kor 1,1; 2 Tes 1,1), kasneje tudi v Efezu (1 Tim 1,2.3; primerjaj z Apd 19,22). Pavel je zanj rekel, da je enakega mišljenja kot on sam (Flp 2,20 CHR). Grška beseda, ki bi jo dobesedno lahko prevedli »enak po duši«, namiguje, da je bil Timotej v številnih pogledih podoben Pavlu, torej tudi po njegovi predanosti Kristusu, po odločnih prizadevanjih za širjenje evangelija in po posebni skrbi za vernike v Filipih.

`Zakaj je Pavel na tem mestu tako pozitivno in na dolgo pisal o Timoteju? Flp 2,19-23 Kaj je poleg tega še povedal o njem? 1 Kor 4,17; 2 Tim 1,5`

Pavel omeni tudi Timotejevo »preizkušenost« (Flp 2,22). Izvirna grška beseda opisuje nekoga, ki je prestal številne preizkušnje (Rim 5,4), a sta se njegov značaj in delo izkazala za pristna (2 Kor 2,9; 2 Kor 9,13). Pavel je vedel, da to velja za Timoteja, saj je to videl ob številnih priložnostih, ko sta sodelovala pri širjenju evangelija.

Težke življenjske izkušnje preizkušajo naš pogum in pokažejo, kdo smo v resnici. Ellen White je to opisala tako: »Življenje je nenehna šola. /…/ Na svoji življenjski poti bomo vsekakor naleteli na izzivanje in žalitve, to pa zato, da bi pokazali svojo pravo naravo; toda prav s pripravljenostjo, da se vse to premaga v pravem duhu, se razvijajo krščanske vrline. Če žalitve in zmerjanje prenašamo v duhu krotkosti, če na žaljive besede odgovarjamo blago in potrpežljivo, na tlačiteljska ravnanja pa z dobroto, je to očiten dokaz, da v našem srcu prebiva Kristusov duh.« V nadaljevanju pravi: »/…/ če dobro prestanemo vse težave in nadloge, ki smo jih poklicani nositi, bodo te v nas razvile značaj, ki bo podoben Kristusovemu, po čemer se bomo razlikovali od posvetnih ljudi.« (Testimonies for the Church, vol. 5, str. 344)

`Pomisli na »izzivanja«, »težave« in »nadloge«, s katerimi si se spopadal v zadnjem času. Ali si jih premagoval v duhu krotkosti in vse to dobro prestal? Kako lahko te izkušnje uporabiš za razvoj samodiscipline in vzdržljivosti?`