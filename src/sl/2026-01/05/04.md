---
title:  Živa žrtev
date:   27/01/2026
---

`O čem govori Pavel v naslednjih odlomkih? Flp 2,17; 2 Tim 4,6; Rim 12,1.2; 1 Kor 11,1`

Pavel je že izrazil presenetljivo neodločnost glede tega, ali naj živi ali umre v službi za Kristusa (Flp 1,20-23). Zdaj pa omeni še zelo resnično možnost, da se izlije kot pitna daritev (Flp 2,17). Ta podoba temelji na starodavni praksi opravljanja pitne daritve, ki je vključevala izlivanje tekočine (na primer olja, vina ali vode) v daritev Bogu (glej na primer 1 Mz 35,14; 2 Mz 29,40; 2 Sam 23,15-17). Navidezno »zapravljanje« dragocene tekočine kot dejanje izročitve nas spomni na Marijino maziljenje Jezusove glave in nog z dragocenim dišavnim oljem pristne narde (Mr 14,3-9; Jn 12,3). Čeprav to ni bila pitna daritev v pravem pomenu besede, je predstavljala ogromno žrtev, ki ponazarja neskončno Kristusovo žrtev za naše odrešenje.

Če bi bil Pavel usmrčen zaradi oznanjevanja evangelija, bi se veselil, ker bi bilo njegovo življenje »izlito« kot daritev Bogu. Ker je pitno daritev v hebrejskem Svetem pismu običajno spremljala žrtev (glej 4 Mz 15,1-10; 4 Mz 28,1-15), bi Pavel darovanje svojega življenja imel za primerno dopolnilo »žrtvi in daritvi« vernikov v Filipih, ki so se po veri odločili posvetiti svoje življenje Bogu kot »živo žrtev« (Rim 12,1).

Prvi kristjani, vključno z verniki v Filipih (Flp 1,27-29), so aktivno širili svojo vero. Evangelij so oznanjevali od hiše do hiše (Apd 5,42). Svoje domove so odprli za proučevanje Svetih spisov (Apd 12,12; 1 Kor 16,19; Kol 4,15; Flm 1,1.2). Na podlagi Svetega pisma so znali utemeljiti svoje prepričanje (Apd 17,11; Apd 18,26; 1 Pt 3,15). Tako so ravnali tudi adventistični pionirji. Za širjenje sporočila se niso zanašali samo na pastorje, temveč so sami delili svojo vero, vodili proučevanje Svetega pisma in pripravljali ljudi, da bi jih pastor lahko krstil.

Na kratko: ti kristjani so se za širjenje evangelija žrtvovali kot »živa žrtev«. Ali naj bi mi ravnali kako drugače?

`Razmisli, kaj bi za tvoje življenje pomenilo, če bi postal »živa žrtev«. Koliko se žrtvuješ za Božje kraljestvo? Kaj tvoj odgovor pove o tebi?`