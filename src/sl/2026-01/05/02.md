---
title:  Delamo to, kar Bog dela v nas
date:   25/01/2026
---

Pavel je najprej predstavil Jezusa kot popoln zgled ponižnosti in poslušnosti Božji volji, nato pa se je osredotočil na Filipljane. Potrdil je njihovo poslušnost Gospodu, ki je postala vidna po tem, ko so sprejeli sporočilo evangelija (glej Apd 16,13-15.32.33), in jih spodbudil, naj ostanejo poslušni.

Potem ko je predstavil zgled Kristusovega življenja in križ kot pot k zveličanju, se je bolj neposredno osredotočil na to, kako je vse to videti v praksi.

`Kaj je Pavel mislil s tem, da naj udejanjamo svoje odrešenje? Kakšna je po tvojem mnenju povezava med vero in deli? Flp 2,12.13`

V teh dveh vrsticah Pavel ne predstavi drugačnega evangelija od tistega, ki ga je podal v Pismu Rimljanom in drugih pismih. Lahko smo prepričani, da je to njegovo sporočilo skladno z evangelijem opravičenja po veri, ki ga je oznanjal v Filipih in drugod. Pomembno je upoštevati vse, kar Sveto pismo pravi o določeni temi, še posebej o temi odrešenja, ki se jo hitro lahko razume napačno.

`Kaj nas naslednji odlomki učijo o odrešenju? Rim 3,23.24; Rim 5,8; Ef 2,8-10`

Nedvomno je odrešenje Božje delo; zanj nimamo popolnoma nobenih zaslug. Celo vera je dar – spodbuja jo delovanje Svetega Duha. Naša lastna dela nas ne morejo rešiti, toda po novem rojstvu nas Bog v duhovnem smislu na novo ustvari in usposobi za dobra dela. Božji Duh deluje v nas in krepi našo voljo, da bi se bili zmožni odločati za to, kar je prav, se upirati skušnjavi in sprejemati prave odločitve.

Tako »s strahom in s trepetom« delamo to, kar Bog dela v nas (Flp 2,12). Ali to pomeni, da bi se morali bati Božje obsodbe naših šibkih poskusov poslušnosti? Seveda ne! Te besede se nanašajo na zavedanje Božje navzočnosti (glej Ps 2,11) in na našo potrebo, da smo mu poslušni.

`Na kakšne načine si izkusil Kristusovo delovanje v tebi? Kako se tvoja padla narava bojuje proti temu, kar Bog dela v tebi, in kako se lahko upreš svoji padli naravi?`