---
title:  Stvari, ki so resnično pomembne
date:   03/02/2026
---

Kakor smo izpostavili v včerajšnjem nauku, so bile stvari, ki so bile Pavlu nekoč v ponos, pravzaprav ovire na njegovi poti vere, ker so ga zaslepile za njegovo potrebo po Kristusu. Pavel je za opis svoje »poslovne knjige«, preden je srečal Jezusa, uporabil izraze, značilne za trgovski svet (na primer dobiček in izguba). Čeprav o tem neradi razmišljamo, ima vsak človek svojo »duhovno poslovno knjigo«. Pavlovo mišljenje so prej oblikovale judovske vrednote tistega časa in ne svetopisemske vrednote, ki jih je učil Jezus.

Po spreobrnjenju je bila njegova »duhovna poslovna knjiga« videti precej drugače, saj so se dramatično spremenile njegove vrednote. Z »judovske valute« je prešel na »nebeško valuto«.

»Tisti, ki je prišel iz nebes, lahko govori o nebesih in pravilno predstavi stvari, ki oblikujejo nebeško valuto, na katero je vtisnil svojo podobo in napis. On pozna nevarnost, ki preti tistim, ki jih je prišel dvignit iz bede in jih povzdignit na prostor ob sebi na prestolu. Kaže jim nevarnost, ki jo predstavlja pretirana naklonjenost neuporabnim in nevarnim predmetom. Prizadeva si um odvrniti od posvetnega in ga usmeriti k nebeškemu, da ne bi izgubljali časa, talentov in priložnosti za stvari, ki so popolnoma puhle.« (Ellen White v The Advent Review and Sabbath Herald, 1. 7. 1890)

V judovstvu prvega stoletja je bil Pavel naglo vzhajajoča zvezda do trenutka, ko je na poti v Damask oslepel ob pogledu na poveličanega Jezusa (Apd 9), ki je popravil njegov duhovni vid.

`V Jn 9 je zapisan dogodek o slepem moškem, ki mu je Jezus povrnil vid. Jezus je rekel, da je prišel na svet, »da bi videli tisti, ki ne vidijo, in oslepeli tisti, ki vidijo« (Jn 9,39). Kako lahko to načelo uporabiš v svojem življenju?`

Le kaj je dragocenejše od večnega življenja v nebesih in na novi zemlji? Posvetne vrednote so številne ljudi oslepile za to resničnost. Med stvarmi, ki jih ceni ta svet (glej Mt 13,22; Lk 4,5.6; 1 Jn 2,16), in tem, kar cenijo nebesa (podobnost Kristusu in reševanje ljudi), vlada inherentna napetost.

`Svet nas lahko zaslepi za duhovne resnice in za to, kar je resnično pomembno. Kako lahko naše oči ostanejo osredotočene na to, kar resnično šteje?`