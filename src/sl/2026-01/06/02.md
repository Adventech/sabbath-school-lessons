---
title:  Veseliti se v Gospodu
date:   01/02/2026
---

`Katere pozitivne in negativne opombe poda Pavel v Flp 3,1-3? Kako so povezane med seboj? Kako je opisal vernike?`

Pavel začne zelo pozitivno in zdi se, da namerava zaključiti pismo, a se nato vrne na eno od glavnih tem pisma, ki je veselje v Gospodu. Za to je navedel več razlogov. Najpomembneje je, da zaupamo v Kristusa in ne vase. »[P]onašamo [se] v Kristusu Jezusu, pri tem pa ne zaupamo v meso.« (Flp 3,3) Le kdo med nami ni na tak ali drugačen način spoznal, da ne smemo zaupati v meso?

Močnega opozorila »pazite se«, ki je zapisano kar trikrat, ne najdemo nikjer drugje v Svetem pismu. Očitno so Filipljani zelo dobro vedeli, katere nevarnosti je imel Pavel v mislih. Opozorilo se ne nanaša na tri ločene težave, temveč na skupino lažnih učiteljev, ki je opisana na tri različne načine.

Hudobni ali neverni ljudje v Izraelu so na nekaterih mestih imenovani »psi« (Flp 3,2; primerjaj s Ps 22,17; Iz 56,10; Mt 7,6; 2 Pt 2,21.22). Lažne učitelje bi lahko ustrezno imenovali tudi »hudobni delavci«. O njih se govori tudi kot o »oškrnjencih« (Flp 3,2) oziroma tistih, ki pohabljajo meso, kar kaže na to, da so si kakor drugod tudi tukaj prizadevali vsiliti obrezo iz poganstva spreobrnjenim vernikom, kar je bilo v nasprotju z odločitvijo zbora apostolov v Jeruzalemu (glej Apd 15).

Zdi se, da je ena od rešitev za duhovne izzive, vključno s širjenjem lažnih naukov, prav veselje v Gospodu (Flp 3,1; primerjaj s Flp 4,4).

Vse, kar nas veseli, nam prinaša veselje. Bog si želi, da bi bili veseli, njegova beseda pa daje navodila za resnično veselje in trajno srečo. To vključuje sprejemanje Božjega usmiljenja in dobrote (Ps 31,8), zaupanje vanj (Ps 5,12), prejemanje blagoslovov odrešenja (Ps 9,15), privzemanje Božjega zakona kot načina življenja (Ps 119,15), vključno s soboto (Iz 58,13.14), vero v njegovo besedo (Ps 119,162) in vzgajanje otrok v pobožne ljudi (Prg 23,24.25).

`Življenje je lahko zelo težko, čeprav se nam v tem trenutku morda zdi, da stvari potekajo dobro. A četudi zdaj stvari ne potekajo dobro, razmisli o tem, česa se kljub temu lahko veseliš. Kaj te ovira pri veselju?`