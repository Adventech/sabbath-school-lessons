---
title:  Samo eno – poznati Kristusa
date:   05/02/2026
---

`Katere so glavne točke, ki jih je Pavel izpostavil v Flp 3,10-16?`

Gotovo nič ni pomembneje od tega, da poznamo Kristusa, saj nam to zagotavlja, da nas bo tudi On poznal in priznal pred Očetom (glej Mt 7,21–23; Mt 10,32.33). Kako ga lahko spoznamo? Tako da beremo in živimo v skladnosti z njegovo pisano besedo – Svetim pismom. Žal Kristusa ne moremo poznati iz obličja v obličje, kakor so ga poznali učenci. Vendar pa učenci kljub temu niso razumeli njegovih besed, kar kaže na našo potrebo po vodstvu Svetega Duha (glej Jn 16,13). Bolje kot ga poznamo, bolj se mu približamo, ker doživimo »moč njegovega vstajenja« (Flp 3,10), ki nas obudi v novo življenje (Rim 6,4 CHR).

Jezusu se lahko približamo tudi tako, da imamo »delež pri njegovem trpljenju« (Flp 3,10). Vsaka težava, s katero se spopademo, vsaka boleča izkušnja, ki jo prestanemo, nam pomaga bolje spoznati in ceniti to, kar je Jezus pretrpel za nas, poleg tega pa jasneje razumemo njega in njegovo voljo.

Tretji način, kako se mu lahko približamo, je, da vztrajno tečemo proti cilju (Flp 3,14). Kaj pa je cilj? Grška beseda v izvirniku je skopos in je v Svetem pismu zapisana samo na tem mestu. Nanaša se na ciljno črto teka in nagrado, ki jo prejme zmagovalec. Pavel to nagrado imenuje »darilo nebeškega poklica Božjega v Kristusu Jezusu« (Flp 3,14 CHR). Kakor se je Kristus po svoji smrti in vstajenju povzpel v nebesa, nas Bog vabi, da prejmemo enako nebeško nagrado kot On – večno življenje.

Seveda tega še nismo dosegli. Dokler »naše bedno telo« ne bo spremenjeno in podobno telesu Kristusovega veličastva (Flp 3,21), ne bomo popolni v polnem pomenu te besede. Toda ko ga vsak dan spoznavamo in povabimo v svoje življenje, vztrajno tečemo proti cilju, ki je, da smo že zdaj na vse možne načine podobni Jezusu. To je tisto »eno«, na kar se osredotoča tudi Pavel. Tako kot pri teku tudi pri duhovnem teku ne posvečamo pozornosti temu, kje smo bili ali kdo je za nami (glej 1 Kor 9,24-27). Edina stvar, na katero smo osredotočeni, je to, kar je pred nami: nebeška nagrada, ki nas čaka. Ta prispodoba je zelo nazorna: tekač je popolnoma osredotočen na cilj; napete so vse njegove mišice; teče naprej vse do ciljne črte.

`Zakaj je pri tvoji hoji z Gospodom tako pomembno, da se ne oziraš nazaj na svoje grehe in neuspehe, temveč gledaš naprej na to, kar ti obljublja Jezus Kristus?`