---
title:  Kristusova vera
date:   04/02/2026
---

Ne spreglejmo Pavlovega glavnega sporočila. Na svoji poti v Damask je doživel čudovito izmenjavo – svoje staro življenje, ki je temeljilo na postavi, je zamenjal za navzočnost samega Kristusa – »da bi bil Kristus moj dobiček in da bi se znašel v njem« (Flp 3,8.9).

`»Da bi se znašel v njem«, tj. v Kristusu, je zanimiv izraz. Preberi naslednje odlomke in razmisli, kaj je imel Pavel v mislih s temi besedami. Ef 1,4; 2 Kor 5,21; Kol 2,9; Gal 2,20`

O teh Pavlovih besedah (»da bi se znašel v njem«) se je veliko razpravljalo. Pa vendar ne preseneča, da je to najbolje pojasnil sam Pavel: »/…/ da bi ga uresničil v polnosti časov: osrediniti v Kristusu kot glavi vse, kar je v nebesih in kar je na zemlji« (Ef 1,10). To je bil Božji namen od samega začetka. Pavel je pojasnil, kako se to zgodi: »Iz njega pa ste vi v Kristusu Jezusu, ki je za nas postal modrost od Boga, pravičnost, posvečenje in odkupitev.« (1 Kor 1,30)

Biti »v Kristusu« zajema ves načrt zveličanja – od začetka naše duhovne inteligence (modrost), opravičenja po veri (pravičnost), priprave za nebesa (posvečenje) in končno do poveličanja ob drugem Jezusovem prihodu (odrešitev). Zveličanje je Kristusovo delo od začetka do konca – za nas in v nas. Če torej pridobimo Kristusa, imamo vse, kar potrebujemo.

`Kateri dve stvari primerja Pavel v Flp 3,9? Zakaj si je pomembno zapomniti to nasprotje?`

Pavel je spoznal, da imeti svojo »pravičnost« pravzaprav ne pomeni, da imamo pravo pravičnost, saj postava ne more dati življenja (glej Gal 3,21.22); po veri nam ga lahko da samo Kristus. Vendar ne po kakršni koli veri. Navsezadnje tudi demoni verjamejo in trepetajo (Jak 2,19). Edina zveličavna vera je vera Kristusa Jezusa. Samo njegova vera je bila popolnoma poslušna in edina lahko posluša. (Grška beseda za vero je pistis in lahko pomeni tudi zvestobo.) Če smo torej v Kristusu in On živi v nas (Gal 2,20), živimo po njegovi veri s svojo vero vanj.