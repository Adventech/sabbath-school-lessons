---
title:  Pavlovo »preteklo življenje«
date:   02/02/2026
---

Ljudje, ki so se spreobrnili v krščanstvo, svoje življenje pogosto vidijo razdeljeno na dva dela: na življenje pred odločitvijo za Jezusa in življenje po tej odločitvi, podobno kot apostol Pavel v Flp 3. Kljub temu o ljudeh, ki niso kristjani, včasih rečemo, da so »dobri ljudje« – in po merilih sveta so mnogi zares dobri. Toda po Božjih merilih nihče ni dober, niti kristjan.

`V Flp 3,4-6 Pavel izpostavi številne stvari, na katere je bil nekoč ponosen. O čem govori? Kako bi ti opisal »dobre« stvari v svojem življenju (preteklem ali sedanjem)?`

Pavel posredno primerja verujoče Jude, ki širijo lažen nauk, in neobrezane vernike, ki se za svoje zveličanje popolnoma zanašajo na Kristusa in ne zaupajo človeškim delom, na primer obrezi (glej Heb 6,1; Heb 9,14; primerjaj z Rim 2,25-29). Čeprav bi Pavlovo preteklo življenje in njegov rodovnik na številne Jude naredila močan vtis, pa nič od tega ni prispevalo k njegovemu zveličanju. Pravzaprav ga je celo oviralo, ker ga je za nekaj časa oslepilo za njegovo potrebo po Kristusu.

Pavel ni bil samo obrezan – obrezan je bil osmi dan, kar pomeni, da je bil Izraelec od rojstva in je kot takšen pripadal zaveznemu ljudstvu. Poleg tega je bil iz Benjaminovega rodu, na ozemlju Benjaminovcev pa so stala nekatera pomembna izraelska mesta. Ne le da je Pavel kot Gamalielov učenec in farizej znal hebrejsko, temveč je zelo dobro poznal postavo in kako naj bi se jo – vsaj po tradiciji – upoštevalo.

Bil je tako goreč zagovornik postave, da je preganjal cerkev, ker je v njej videl grožnjo judovskemu načinu življenja, ki ga je po njegovem mnenju predpisovala postava. Čeprav je bil s človeškega vidika pravičnosti »brez hibe«, je spoznal, da je postava pravzaprav veliko globlja in zahtevna, kot si je predstavljal, in da je brez Kristusa obsojen.

`Rim 7,7-12 primerjaj z Mt 5,21.22.27.28. Katero ključno sporočilo o zakonu in tem, zakaj je »vera v Kristusa« (Flp 3,9) in ne postava edini vir pravičnosti, sta podala Jezus in Pavel? Kako dobro izpolnjuješ postavo?`