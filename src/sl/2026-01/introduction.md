### Povezati nebesa in zemljo

Pomisli na najtežje delo, ki si ga kdaj moral opraviti. Zaradi česa je bilo težko? Ali zaradi pričakovanj ali ker si imel na voljo premalo časa ali pa oboje? Je bil kriv tvoj odnos do naloge? Ali morda ljudje, s katerimi si delal? Ali pa se ti je preprosto zdelo, da je nalogo nemogoče opraviti?

Zdaj pa pomisli na namen načrta zveličanja, ki je povezati nebesa in zemljo. Ali zveni nemogoče? S človeškega vidika gotovo. Kljub temu je Jezus tik pred vnebohodom učencem zaupal na videz nemogočo nalogo: »Pojdite torej in naredite vse narode za moje učence: krščujte jih v ime Očeta in Sina in Svetega Duha in učite jih izpolnjevati vse, kar koli sem vam zapovedal!« (Mt 28,19.20)

Jezus je Pavla poslal k poganom, da bi izpolnil na videz nemogočo nalogo, »da jim odpreš oči, da bi se odvrnili od temè k luči in od satanove oblasti k Bogu in da bi po veri vame prejeli odpuščanje grehov in delež med posvečenimi« (Apd 26,18).

Nekateri bi se ob takšni nalogi kar takoj predali. Vendar ne smemo pozabiti na obljube, ki jih je Jezus dal v obeh primerih. Učencem je dejal: »In glejte: jaz sem z vami vse dni do konca sveta.« (Mt 28,20) Pavlu pa je rekel: »Zato sem se ti prikazal, da bi te izvolil za svojega služabnika in za pričo tega, kar si videl in kar ti bom še pokazal.« (Apd 26,16)

Jezus daje naloge, ki so s človeškega vidika nemogoče, da bi se za njihovo izpolnitev zanašali nanj in ne nase. Nikoli nam ne bo zaupal naloge, ne da bi nam obenem dal tudi moč, da jo izpolnimo. »Ko človeška volja sodeluje z Božjo, postane vsemogočna. Kar koli nam zapove, naj naredimo, bomo dosegli z njegovo močjo. Vse njegove zapovedi nas hkrati usposobijo, da jih lahko izvršujemo.« (Ellen White: Kristusove prilike, str. 228 [v izvirniku str. 333])

Ko je Pavel pisal Kološanom, je bil evangelij »oznanjen vsemu stvarstvu pod nebom« (Kol 1,23). Kako osupljivo! Seveda evangelija niso sprejeli vsi. Če si podrobno ogledamo naročilo, ki ga je Jezus dal apostolom (Mt 28,18-20) in Pavlu, opazimo, da Jezus ni nikoli obljubil, da bodo vsi postali učenci ali da se bodo vsi spreobrnili. Evangelij »bo oznanjen po vsem svetu v pričevanje vsem narodom, in takrat bo prišel konec« (Mt 24,14; poudarek je dodan). Kakšno je to pričevanje? Kako naj bi se uresničilo?

To četrtletje bomo proučevali Pavlovi pismi Filipljanom in Kološanom. Pismi sta si podobni, predvsem pa razodevata Kristusa, ki je edini zmožen povezati nebesa in zemljo. On je lestev, postavljena med zemljo in nebom, ki jo je Jakob videl v sanjah (1 Mz 28,12; primerjaj z Jn 1,51). Kot Sin človekov in Božji Sin nas rešuje greha in posreduje za nas.

Med proučevanjem teh dveh pisem bomo videli oba vidika Jezusa. Razmislili bomo o nekaterih najveličastnejših izjavah o Kristusovi božanskosti in o tem, kako se je za našo rešitev odpovedal vsemu. Videli bomo, kako se Pavel iz zapora bori s težavami cerkve v Filipih, ki jo je ustanovil, in cerkve v Kolosah, ki je ni nikoli obiskal. Povezave, ki jih je Pavel vzpostavil po takratni »svetovni cerkvi«, so mu omogočile, da se je celo iz rimskega zapora spopadal z izzivi. Vedel je, da se mu čas izteka, zato je naredil vse, kar je lahko, da bi cerkev približal nebesom in vernike zbližal med seboj. S tem nam je pokazal, kako se lahko današnja Božja cerkev poveže z nebesi, da bi izpolnila nalogo za zadnji čas, zapisano v Raz 14, ki jo poznamo kot sporočila treh angelov.

Clinton Wahlen je pomočnik direktorja Inštituta za raziskovanje Svetega pisma pri Generalni konferenci. Je strokovnjak za Novo zavezo, hermenevtiko<sup>1</sup> in zgodovino Krščanske adventistične cerkve. Živel in delal je v Nemčiji, na Novi Zelandiji, v Rusiji, Združenem kraljestvu in na Filipinih. Z ženo Gino imata dva odrasla otroka, snaho in dva vnuka.

<sup>1</sup> Hermenevtika je nauk o metodah razlaganja cerkvenih besedil (vir: Fran.si).