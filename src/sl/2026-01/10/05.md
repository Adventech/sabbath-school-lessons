---
title:  Senca ali snov?
date:   04/03/2026
---

`Katere judovsko-krščanske prakse je izpostavil Pavel v Kol 2,16-19?`

Učenjaki si niso enotni glede tega, katero težavo je Pavel obravnaval v Kol 2,16-19. Gotovo pa je, da Pavlovo pismo ponuja precej podatkov o tem, kar se zdi judovsko-krščanski spor, ki je razdeljeval cerkev, sestavljeno pretežno iz spreobrnjencev iz poganstva (Kol 2,13). Judovski verniki so poganske vernike silili izpolnjevati stvari, ki niso bile nujne.

V Kol 2,16 je naštetih nekaj običajnih judovskih praks, ki so jih nekateri judovski spreobrnjenci v krščanstvo očitno nadaljevali. Tudi elementi v Kol 2,18 ustrezajo temu kontekstu. Jezus je grajal narejeno ponižnost med verskimi voditelji (na primer Mt 6,1.5.7.16). Iz Kumranskih zvitkov izvemo, da so angeli imeli pomembno vlogo v nekaterih judovskih predstavah o čaščenju. Zato so težave, ki jih je Pavel naslovil v Pismu Kološanom, verjetno zelo podobne tistim, ki jih je naslavljal tudi v drugih pismih.

Ker so besede v Kol 2,16 pogosto napačno razumljene, je pomembno, da podrobno proučimo to vrstico. Bodimo pozorni na naslednje točke.

Pavel uporabi besedo »potemtakem« (»torej« v CHR), s čimer nakaže, da gre za zaključek, ki izhaja iz tega, kar je že povedal. Prej je povedal, da je potreba po dobesedni obrezi odpravljena; potrebna je sprememba notranjosti – srca (Kol 2,11-15).

»Hrana in pijača« se v tem primeru nanašata na jedilne in pitne daritve, ki so jih Izraelci prinašali v tempelj.

Omemba »praznikov, mlajev in sobot« (Kol 2,16) namiguje na Oz 2,11, kjer je zapisano enako zaporedje prazničnih dni, ki so vključevali tudi obredne sobote [sobote slovesnega počitka] (glej na primer 3 Mz 23,11.24.32).

Pavlova razlaga je ključnega pomena za razumevanje te vrstice. Pravi, da so »te reči […] senca prihodnjih, telo pa je Kristusovo« (Kol 2,17). Praznični dnevi so kakor tudi žrtve kazali na Kristusovo delo (glej 1 Kor 5,7; 1 Kor 15,23). Sobota je bila za razliko od drugih praznikov dana že v Edenu – pred pojavom greha na zemlji in dolgo pred obrednimi žrtvami v svetišču. Zatorej sobota ni bila »senca«, odpravljena s križem.

`Kako lahko v svojem življenju upoštevaš Pavlov nasvet, naj ne sodimo drugih?`