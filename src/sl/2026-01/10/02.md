---
title:  Božja modrost in spoznanje
date:   01/03/2026
---

Job je vprašal: »Modrost pa, kje jo je moč najti, kje je kraj razumnosti?« (Job 28,12) Pavel je odgovoril: V Kristusu, »v katerem so skriti vsi zakladi modrosti in spoznanja« (Kol 2,3; primerjaj z 1 Kor 1,30). Če imamo Kristusa, imamo vse, celó »vse bogastvo gotovosti v dojemanju« namena življenja (Kol 2,2). Po Kristusu se je razodela Božja skrivnost, ki obsega celoten načrt zveličanja.

`S kakšnim namenom je Pavel napisal pismo Kološanom? Kol 2,1-7`

Grška beseda paraklēthōsin pomeni »spodbujeni« ali »okrepljeni« (Kol 2,2). Pavlova želja ni le pomagati vernikom v Kolosah prepoznati lažne nauke, temveč »združiti« (gr. sumbibasthentes) vernike v krščanski ljubezni. Glagolski čas v obeh primerih (»spodbujati« in »združiti«) kaže na Pavlovo prepričanje, da bo njegovo pismo doseglo svoj namen.

Vernike v Kolosah je pohvalil za njihovo urejeno življenje in trdno vero v Kristusu (Kol 2,5).

Grška beseda taxis, ki je prevedena kot »urejeno«, se v Novi zavezi uporablja v zvezi z Aronovim in Melkizedekovim duhovniškim redom (Lk 1,8; Heb 7,11; Heb 5,6.10; Heb 6,20; Heb 7,11.17), toda Pavel jo uporabi za red v cerkvi (1 Kor 14,40) in tudi na tem mestu svojega pisanja. Včasih obstaja težnja, da cerkveni red in organizacijo razumemo zgolj kot cerkveno institucijo, ki nima teološkega pomena.

S tem, ko je Pavel predpisal primerno vedenje pri bogoslužju (glej na primer 1 Kor 11) ter določil, kako naj se izbira starešine in diakone (1 Tim 3; Tit 1), je pokazal, da mu je zelo mar za ohranjanje reda v cerkvi. S temi ukrepi se ohranjajo in oznanjajo Božja modrost in nauki Svetega pisma.

Trdna vera je bila sad dobrega nauka, ki so ga Kološanom oznanili Pavlovi sodelavci. Takšna vera se ne da omajati, ker stoji na trdnem svetopisemskem temelju, ki jih bo, če bodo vztrajali na njem, pomagal zaščititi pred zmotami lažnih učiteljev.

`»Vse besede, ki jih je govoril Gospod, bomo izpolnjevali.« (2 Mz 24,3) Kolikokrat si tudi sam izgovoril te besede, vendar ti je potem spodletelo? Kaj je edina rešitev za to težavo?`