---
title:  Človeške zapovedi
date:   05/03/2026
---

`Kako v luči drugih stvari, ki jih obravnava 2. poglavje, razumeš Pavlova svarila v Kol 2,20-23?`

Podobno kot v Pismu Galačanom Pavel tudi v tem pismu izrazi svojo skrb, da se judovske obrede izpolnjuje kot »prvine tega sveta« (Kol 2,8.20; primerjaj z Gal 4,3.9). Povedano drugače: kakor zemeljsko svetišče tudi te stvari sodijo na zemljo, toda naša domovina je v nebesih. Obredni zakon je napovedal resničnost, ki jo zdaj uživamo v Kristusu, zato se nam ni treba obremenjevati z njim. Čeprav jih je dal Bog, pa ti predpisi niso več potrebni, saj so izpolnili svojo vlogo.

Ker so bili odpravljeni s križem, kar je nakazala tudi pretrgana zavesa v svetišču (Mt 27,51; primerjaj z Dan 9,27), jim kristjani (vključno z judovskimi spreobrnjenci v krščanstvo) niso več podrejeni. Če bi jih namreč še vedno izpolnjevali, bi s tem sporočali, da se še vedno enačijo z minljivim svetom v nasprotju z novim svetom, ki nam je obljubljen v Kristusu.

Navsezadnje »pričakujemo nova nebesa in novo zemljo, v katerih biva pravičnost« (2 Pt 3,13), in ne zgolj obnove starega sveta.

Poleg tega, da so farizeji in pismouki Mojzesovim predpisom dodali človeške zahteve (glej Mr 7,1-13), ohranjanje starozaveznih obredov, ki so kazali na Kristusa in jih je On s svojim življenjem izpolnil, ni več moglo biti Božja zahteva, temveč le dolžnost, ki jo nalaga človek. Pravzaprav se zdi, da so ti predpisi postali breme za vero, namesto da bi jo okrepili. Zelo hitro se lahko zgodi, da začnemo na te stvari gledati kot na nekaj, kar nas postavlja v nadrejen položaj glede na vernike, ki jih ne izpolnjujejo (kar je že samo po sebi slabo), pa tudi kot na nekaj, kar nam prinaša zasluge za zveličanje. V to past pa se ne želimo ujeti.

V vsej krščanski zgodovini so poznavalci Svetega pisma podlegli skušnjavi in začeli podajati uradne verske izjave, pri čemer so si prisvojili vlogo Svetega Duha pri usmerjanju vernikov glede pomena svetopisemskih besedil. Sam Kristus je izvir, iz katerega teče resnica Svetega pisma, kot so jo učili tudi Pavel in drugi pisci Svetega pisma.

`Kako smo lahko prepričani, da razumemo, da je naš edini temelj zveličanja to, kar je Jezus naredil za nas, kar pomeni, da je ta temelj zunaj nas in ne v nas ne glede na to, kaj vse Jezus dela v nas?`