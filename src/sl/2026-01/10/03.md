---
title:  Ukoreninjeni v Kristusu
date:   02/03/2026
---

Tema Pisma Kološanom podaja eno najjasnejših pravil, kako živeti krščansko življenje: »Kakor ste torej sprejeli Gospoda Kristusa Jezusa, v njem živite.« (Kol 2,6) Zveličanje prejmemo tako, da sprejmemo Osebo in ne le sklopa naukov. Sprejeti Jezusa pomeni sprejeti tudi njegove nauke, kakor so bili podani po apostolih in prerokih Svetega pisma (glej Ef 2,20).

Bolj kot kar koli drugega pa sprejeti Kristusa pomeni umreti sebi in se popolnoma izročiti živemu Kristusu.

Živa beseda (Jezus) ne more biti ločena od pisane besede (Svetega pisma). To sta dve plati istega kovanca. Pravzaprav lahko Jezusa spoznamo samo po Svetem pismu. Svoje življenje živimo »v njem«, kar pomeni, da dovolimo njegovi besedi in Duhu, da nas vodita pri vseh naših odločitvah in delovanju.

V Kol 2,7 Pavel uporabi pogosto svetopisemsko metaforo, ki kristjane primerja z rastlinami. Ko sprejmemo Kristusa za svojega Zveličarja in svoje življenje uskladimo z njegovo besedo, postanemo ukoreninjeni v njem in utrjeni v veri.

`Kako naslednji odlomki osvetljujejo metaforo rastline kot simbola za vernike? Iz 61,3; Mt 3,10; Lk 8,11-15; 1 Kor 3,6`

Pavel jasno oriše dve možnosti, ki sta na voljo vernikom. Prva je, da ostanejo »Gospodov nasad« (Iz 61,3) ter se še naprej oklepajo Kristusa in njegovih naukov. Drugo možnost bi lahko primerjali z umetno rastlino, ki je morda videti kot resnična, a je v resnici mrtva. Če sprejmemo človeško filozofijo in tradicijo, postanemo njeni ujetniki (Kol 2,8). Čeprav nas je Kristus osvobodil, obstaja verjetnost, da se spet vprežemo v jarem suženjstva (Gal 5,1; primerjaj z Apd 15,10).

Na kratko: sprejeti nesvetopisemske nauke pomeni zavrniti Kristusa, saj so tisti, ki verjamejo lažnim naukom, na žalost sprejeli drugačen evangelij in se podredili človeški veljavi namesto veljavi Svetega pisma (glej Gal 1,6-9). Ta nevarnost je pretila zgodnji cerkvi in preti tudi nam danes.

`Kakšna je tvoja izkušnja s tem, kaj pomeni umreti sebi, da bi prejel Kristusa? Zakaj mora biti umiranje sebi stalen proces?`