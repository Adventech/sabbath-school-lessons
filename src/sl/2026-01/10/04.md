---
title:  Pribito na križ
date:   03/03/2026
---

`Katera vprašanja obravnava Pavel v Kol 2,11-15?`

Kako pogosto smo doživeli, da je bilo to besedilo (še posebej Kol 2,14) zlorabljeno kot argument proti zakonu in posvečevanju sobote?

Adventisti sedmega dne so predlagali dve glavni razlagi tega besedila. Prvič, »rokopis« (CHR), ki je pribit na križ, je seznam obtožb, ki so bile vložene »zoper nas«, kar je podobno napisu, ki ga je Pilat obesil na Jezusov križ (Mt 27,37; Jn 19,19.20). Drugič, na križ je bila pribita obredna postava, ki jo je napisal Mojzes (glej 5 Mz 31,24-26).

Ko si 14. vrstico ogledamo v njenem širšem sobesedilu, je jasno, da se nanaša na obredno postavo.

Pavel omenja tudi obrezo, »ki je ni naredila človeška roka« (Kol 2,11), to pa je obreza srca (Rim 2,28.29; primerjaj s 5 Mz 30,16), ki je v očitnem nasprotju z obrezo mesa, enim od najpomembnejših določb obredne postave (3 Mz 12,3; primerjaj z 2 Mz 12,48).

Pavel nato poveže notranjo spremembo s tem, da slečemo svoje meseno telo in se krstimo s potopitvijo. S krstom se poistovetimo s Kristusovo smrtjo in vstajenjem (Kol 2,11.12).

Izkušnja spreobrnjenja je nato primerjana s smrtjo zaradi prestopkov in z oživitvijo s Kristusom, ki nam je odpustil vse grehe (Kol 2,13).

Beseda »določbe« (Kol 2,14) se nanaša na posvetne (Lk 2,1; Apd 17,7) in cerkvene pravne odloke (Apd 16,4). Edini drugi primer uporabe te grške besede v Pavlovih pismih se nanaša na obredno postavo, ki je ustvarila steno pregrade med Judi in pogani (Ef 2,14.15).

Ker je Pavel že omenil odpuščanje grehov in notranjo spremembo, ki jo simbolizira krst, je malo verjetno, da bi se spet vrnil k tej temi z drugačno metaforo, ki ni uporabljena nikjer drugje v Svetem pismu. Zdi se, da Pavel poudarja podobno stvar kot v Pismu Efežanom: da poganom v Kolosah, ki so se spreobrnili v krščanstvo, ni treba upoštevati obredne postave, tudi ne obreze in obredov očiščevanja, ki so spremljali takšno obvezo (primerjaj z Apd 10,28.34.35).

Pavel gotovo ni namigoval na to, da je Kristus pribil na križ deset zapovedi, saj drugje opredeljuje greh kot kršitev desetih zapovedi (Rim 7,7).