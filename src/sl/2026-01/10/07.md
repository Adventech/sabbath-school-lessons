---
title:  Za globlje proučevanje
date:   06/03/2026
---

»Kakor v apostolskih dneh, ko so ljudje poskušali z izročilom in filozofijo uničiti vero v Pisma, tako želi danes sovražnik pravičnosti s prijetnimi mnenji visokega kriticizma, evolucijo, spiritualizmom, teozofijo in panteizmom zapeljati ljudi na prepovedane poti. Mnogim je Sveto pismo kakor svetilka brez olja, ker so svoj um usmerili k zagovornikom nezanesljivega verovanja, ki povzroča napačne razlage in zmedo. Visoki kriticizem, ki razčlenjuje, ugiba in prenareja, uničuje vero v Sveto pismo kot božansko razodetje. Božjo besedo oropa moči nadzora, moralnega dviga in navdihovanja človeških življenj. Spiritualizem uči množice, naj verujejo, da je želja najvišji zakon, da je razuzdanost svoboda ter da je človek odgovoren edino samemu sebi.

Kristusov sledilec se bo srečal ›s slepljivim pregovarjanjem‹ (Kol 2,4), zoper katerega je apostol svaril vernike v Kolosah. Srečal se bo s spiritualističnimi razlagami Svetega pisma, vendar jih ne sme sprejeti. Njegov glas mora jasno zagovarjati večne resnice Svetega pisma. S pogledom, usmerjenim na Kristusa, mora vztrajno napredovati po označeni poti ter zavreči zamisli, ki se ne ujemajo s Kristusovimi nauki. Božja resnica mora biti predmet njegovega proučevanja in razmišljanja. Sveto pismo mora biti zanj Božji glas, ki mu govori neposredno. Tako bo našel božansko modrost.« (Ellen White: Dejanja apostolov, str. 298 [v izvirniku str. 474.475])

**Vprašanja za pogovor**

`Kaj pomeni, da v Kristusu »telesno biva vsa polnost božanstva. V njem imate svojo polnost tudi vi, kajti on je glava vsakršnega vladarstva in oblasti« (Kol 2,9.10)? Glej tudi Jn 1,1; Heb 1,3 in 1 Pt 3,22.`

`Verjetno smo že vsi slišali, kako se Kol 2,14-16 uporablja kot argument proti soboti. Katere druge težave poleg teh, ki smo jih obravnavali v tem nauku, nastanejo, če ta odlomek uporabimo kot argument za to, da nam ni več treba izpolnjevati četrte zapovedi?`

`Kaj bi odgovoril kristjanom, ki trdijo, da moramo še vedno izpolnjevati obredno postavo? Katere težave nastanejo, če jo izpolnjujemo, čeprav so v njej gotovo tudi duhovni in teološki blagoslovi?`

`Ellen White je v zgornjem navedku napisala, da moramo Sveto pismo imeti za Božji glas, ki nam govori neposredno. Zakaj se moramo varovati pred vsem, kar bi lahko omajalo našo vero v veljavo in navdihnjenje celotnega Svetega pisma, vključno z odlomki, ki nam morda povzročajo nelagodje?`