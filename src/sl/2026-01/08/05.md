---
title:  »Začetek«
date:   18/02/2026
---

`Kakšna je povezava med naslednjima zamislima: Kristusom kot glava in Kristusom kot »začetek«? Kol 1,18`

V hebrejščini sta besedi za glavo (roʾš) in začetek (rēʾšît) sorodni. Hebrejska beseda za začetek se v Svetem pismu prvič pojavi v 1 Mz 1,1: »V začetku [rēʾšît] je Bog ustvaril nebo in zemljo.« Jezus je glava človeštva in cerkve ne le zato, ker je postal človek, temveč tudi zato, ker je naš Stvarnik.

V grščini ima beseda za začetek (archē) širok pomen. Tukaj se »začetek« nanaša na Jezusa kot vir ali začetnika cerkve (Kol 1,18), zato je posledično On njena glava kakor tudi začetnik oziroma pobudnik stvarjenja.

Toda Jezus ni le pobudnik stvarjenja in cerkve, temveč je po svojem vstajenju od mrtvih (Rim 6,3.4) tudi pobudnik novega stvarjenja. Ker je plačilo za greh smrt, Jezusova zmaga nad smrtjo kaže tudi na njegovo zmago nad grehom in njegovo moč, da v nas obnovi svojo podobo. Vse to nazorno prikazuje, zakaj je Jezus prvorojenec izmed mrtvih. Njegovo vstajenje je najpomembnejše, čeprav ni bilo prvo (prvi je vstal Mojzes, zato se je Hudič prerekal glede njegovega trupla [Jud 1,9]). Brez Kristusovega vstajenja, nihče drug ne bi mogel vstati od mrtvih.

Na tej točki na kratko preletimo razloge, ki jih je podal Pavel za Jezusovo vzvišenost.

Jezus je popolna podoba nevidnega Boga.

Po njem so bile ustvarjene vse stvari.

Obstajal je pred vsem; v njem ima obstoj vse stvarstvo.

On je glava cerkve; cerkev je njegovo telo.

On je pobudnik stvarjenja in novega stvarjenja.

Premagal je greh in smrt ter si tako pridobil pravico, da obudi od mrtvih vse, ki so ga sprejeli za Zveličarja.

Jezus obstaja od vekomaj, vendar je zdaj zaradi vsega tega postal vzvišena glava človeštva in cerkve.

`Kaj moraš spremeniti, da bi lahko bolje doživel Kristusovo vzvišenost v svojem življenju?`