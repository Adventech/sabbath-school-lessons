---
title:  Glava telesa
date:   17/02/2026
---

`Kaj pomeni »glava« v Ef 1,22 in Kol 2,10? Kaj misli Pavel s tem, ko Jezusa imenuje »glava cerkvi« (Ef 5,23)?`

V povezavi z vodstvenim položajem je nekaj običajnega govoriti o glavi v metaforičnem smislu. To se odraža v številnih jezikih širom sveta. Podobno rabo najdemo tudi v Stari in Novi zavezi. Oglej si, kako je beseda »glava« uporabljena v naslednjih vrsticah:

2 Mz 18,25 (EKU): »Mojzes je torej izbral iz vsega Izraela zmožne može in jih postavil za poglavarje [glave] čez ljudstvo: za načelnike čez tisoč, čez sto, čez petdeset in čez deset.«

4 Mz 31,26: »… družinski poglavarji [glave] skupnosti …«

5 Mz 28,13: Bog bo Izraelce naredil »za glavo in ne za rep«, če mu bodo poslušni.

Iz 7,8: »Glava Aráma je Damask in glava Damaska je Recín.«

Oz 2,2: »Judovi sinovi in Izraelovi sinovi se bodo združili, postavili si bodo enega poglavarja [eno glavo].«

Mih 3,9 (CHR): »Čujte to, pravim, glave hiše Jakobove in knezi hiše Izraelove.«

1 Kor 11,3: »Vsakemu moškemu je glava Kristus.«

Kristus kot glava cerkve zagotavlja vodstvo in usmeritev ter neguje cerkveno edinost in rast (glej Kol 2,19).

`Preberi 1 Kor 12,12-27, kjer Pavel opiše cerkev kot »telo«. Katere druge vidike cerkve še izraža ta metafora?`

Telo ne more živeti brez glave. Življenje pa je precej oteženo, kadar manjka ali je poškodovan kateri drugi del telesa. Pogosto se ne zavedamo, kako pomembna je neka stvar, dokler je ne izgubimo.

`Če bi moral izbrati med izgubo roke ali očesa, kaj bi izbral? Kaj ti to pove o tem, kako pomemben je vsak posamezni član cerkve?`