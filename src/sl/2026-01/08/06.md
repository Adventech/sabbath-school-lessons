---
title:  Sprava vsega stvarstva
date:   19/02/2026
---

`Kakšno spravo nam daje križ in kaj vse zajema? Kol 1,19.20`

Na koncu svojega opisa Jezusa Pavel uporabi zelo zanimiv grški izraz, s katerim posredno pokaže na Očeta, ki je omenjen v Kol 1,12. Očetova želja je bila, da bi v Jezusu prebivala vsa njegova polnost (primerjaj s Kol 2,9). Kaj pa je ta »polnost«? Janez jo imenuje Očetova slava, »polna milosti in resnice« (Jn 1,14).

V tem odlomku »polnost« zajema veliko reči. Obsega Božjo večnost in samoobstoj, njegovo ustvarjalno moč in moč ponovnega ustvarjanja. Najpomembneje pa je, da poudarja njegovo modrost pri premagovanju greha in smrti z najbolj presenetljivim sredstvom – križem. Bog je ta najbolj neslavni predmet spremenil v pričevanje o svoji večni ljubezni do vsakega ustvarjenega bitja. »Bog je namreč svet tako ljubil, da je dal svojega edinorojenega Sina, da bi se nihče, kdor veruje vanj, ne pogubil, ampak imel večno življenje.« (Jn 3,16 EKU)

Edini način, da se greh za vedno premaga in se zgladi vse, kar se da zgladiti, je povzet v slavni resnici: Bog je ljubil; vesolje in nas je ljubil tako zelo, da je s Kristusovo smrtjo na križu tvegal vse za našo rešitev. Grška beseda za »svet« je kosmos in lahko pomeni vse vesolje. Pavel to omenja tudi v kontekstu sledenja Kristusu: »/…/ postali [smo] prizor, ki ga gledajo svet [kosmos, vesolje], angeli in ljudje.« (1 Kor 4,9)

»Nebesa so z bolečino in osuplostjo opazovala Kristusa, ki je visel na križu /…/ Satan in vsi, ki se združijo z njim, se zaradi uporniškega življenja spravijo v stanje takšne neskladnosti z Bogom, da je zanje njegova navzočnost požirajoči ogenj. Slava njega, ki je ljubezen, jih bo uničila. V začetku velikega boja angeli tega niso razumeli. /…/

Ob koncu velikega boja pa ne bo tako. Ker bo tedaj dopolnjen načrt odrešenja, bo Božji značaj razodet vsemu razumnemu stvarstvu. /…/

Tako so se torej lahko angeli veselili, ko so opazovali Zveličarjev križ. /…/ Sam Kristus je popolnoma razumel sadove svoje daritve na Golgoti. Vse to je vnaprej videl, ko je na križu zavpil: ›Dopolnjeno je!‹ (Jn 19,30 CHR)« (Ellen White: Jezusovo življenje, str. 669.674.675 [v izvirniku str. 760.764]).