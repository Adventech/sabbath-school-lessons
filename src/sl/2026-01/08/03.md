---
title:  Prvenec vsega stvarstva
date:   16/02/2026
---

V Novi zavezi se izraz »prvorojenec« skoraj vedno nanaša na Jezusa (glej Lk 2,7; Rim 8,29; Heb 1,6; Raz 1,5), vključno z obema omembama v Pismu Kološanom. A tudi ko se nanaša na druge, ne pomeni nujno tistega, ki se je kronološko rodil prvi. Svetopisemski koncept prvorojenstva poudarja poseben odnos, ki ga ima sin do svojega očeta ne glede na vrstni red rojstva. Poleg tega so tudi primeri, ko je bil mlajši sin pomembnejši od starejšega ali starejših bratov, na primer Izak, Jakob in Jožef.

Čeprav je bil David najmlajši od osmih sinov, je bil maziljen za kralja (1 Sam 16,10-13). Bog je po psalmistu rekel: »Jaz ga bom postavil tudi za prvorojenca, za najvišjega kraljem zemlje.« (Ps 89,28) Mojzesu je dejal: »Moj prvorojenec je Izrael.« (2 Mz 4,22) V tem smislu ta izraz nakazuje vzvišeni položaj sina.

`Katere razloge je podal Pavel za to, da se Jezus imenuje »prvorojenec vsega stvarstva«? Kol 1,15-17`

Jasno je, da Pavel ne namiguje na to, da je bil Jezus prvo ustvarjeno bitje. Pravzaprav to možnost kategorično zavrača. Na dva različna načina pove, da je Jezus ustvaril vse stvari. Ustvarjene so bile po njem in zanj (Kol 1,16). V obeh primerih je Jezus osebni zastopnik, po katerem je Bog izvršil stvarjenje (glej tudi Ef 3,9; Jn 1,1-3; Raz 4,11).

Pavlova izjava je zelo izčrpna. Vse pomeni vse – prostorsko (nebesa in zemlja), ontološko (vidno in nevidno) in funkcionalno (prestoli, gospostva, vladarstva in oblasti). Slednji izrazi se običajno nanašajo na angelska bitja (glej Ef 3,10; Ef 6,12). Ker se je Pavel želel izogniti napačnim razlagam, je zapisal, da je Jezus »obstajal pred vsemi stvarmi« (Kol 1,17). Ta grški izraz lahko pomeni prednost tako v položaju kakor tudi v času, vendar se v vseh drugih primerih v Pavlovih pismih nanaša na čas (glej na primer 1 Kor 2,7; Gal 1,17; Ef 1,4).

Še en razlog, ki ga Pavel navede za Jezusovo vzvišenost, je, da ima vse svoj obstanek v njem (Kol 1,17). Grška beseda, ki je uporabljena na tem mestu (synistēmi), dobesedno pomeni »združiti« ali »zediniti«. Jezus je združevalni dejavnik vesolja ne le zaradi svoje vloge Stvarnika, temveč tudi zato, ker je naš Odrešenik.

`Bog Stvarnik je umrl za nas. Le kaj lahko temu pridodajo naša dela? Zakaj je zamisel, da bi z deli dodali kaj temu, kar je Kristus že naredil za nas, pravzaprav bogokletna?`