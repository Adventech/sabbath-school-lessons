---
title:  Podoba nevidnega Boga
date:   15/02/2026
---

Ko v ogledalu ali na fotografiji gledamo svojo podobo, je videti ploska in dvodimenzionalna. V nekaterih pogledih je kip jasnejši odsev človeške podobe, vendar še vedno ne more v celoti zajeti resničnosti živega človeka. Svetopisemska zamisel »podobe« pa nakazuje nekaj širšega, čeprav se včasih nanaša tudi na takšne upodobitve.

`Povzemi različne pomene besede »podoba« v naslednjih odlomkih. V čem se morda razlikujejo od opisa Jezusa kot Božje podobe? 1 Mz 1,26.27; 1 Mz 5,3; 1 Kor 15,49; 2 Kor 3,18; Heb 10,1`

Ljudje smo bili ustvarjeni tako, da smo čim bolj podobni Bogu – telesno, duhovno, odnosno in funkcionalno. Vendar pa odsevamo Božjo podobo le v nekaterih vidikih in greh je pokvaril celo to. Jezus nam je omogočil »videti« nevidnega Boga. »Kdor je videl mene, je videl Očeta.« (Jn 14,9) On je »podoba njegovega bitja« (Heb 1,3 EKU). Jezus je Božja misel, ki je postala slišna, in Božji značaj, ki je postal viden.

`Zakaj lahko edino Jezus razodene Očeta? Mt 11,27; Jn 1,1.2.14.18`

Jezus je svojo povezavo z Bogom Očetom opisal na več načinov.

»Moj Oče dela do zdaj in tudi jaz delam.« (Jn 5,17)

»Jaz in Oče sva eno.« (Jn 10,30)

»Nihče ne pride k Očetu drugače kot po meni.« (Jn 14,6)

Poleg tega je zase večkrat uporabil Božje ime »JAZ SEM« (glej 2 Mz 3,14). »Jaz sem kruh življenja.« (Jn 6,35) »Jaz sem luč sveta.« (Jn 8,12) »Jaz sem dobri pastir.« (Jn 10,11.14) »Jaz sem vstajenje in življenje.« (Jn 11,25) »Verujte mi, da sem jaz v Očetu in Oče v meni.« (Jn 14,11) »Preden se je Abraham rodil, jaz sem.« (Jn 8,58)

`Kaj bi pomenilo, če Jezus ne bi bil Bog? Ali ne tega, da je Bog Oče poslal ustvarjeno bitje umret za nas? Zakaj se to tako korenito in pomembno razlikuje od Boga, ki je v osebi Jezusa umrl za nas?`