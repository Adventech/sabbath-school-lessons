---
title:  Živeti novo življenje
date:   12/03/2026
---

Pavlova želja za mir in skladnost v cerkvi je jasno izražena v zadnjih vrsticah Kol 3. Božji mir smo podrobno obravnavali v sedmem nauku. Za razliko od pax Romana (latinski izraz za »rimski mir«), pa pax Christi (latinski izraz za »Kristusov mir«) ni mir, ki prihaja od zunaj, temveč nam »vlada« od znotraj. To je mogoče le, če ima Kristus nadzor nad našim življenjem.

`Kaj konkretno omogoča Kristusu, da ima nadzor nad našim življenjem, in kakšno vlogo ima pri tem glasba? Kol 3,16.17`

Jezik teh vrstic je zelo opisen. Govori o Kristusovi besedi, ki prebiva v nas. To se zgodi, ko zbrano beremo Sveto pismo, da bi prisluhnili in se učili Božje modrosti. Čeprav je grško besedilo nekoliko dvoumno, pa lahko z gotovostjo rečemo, da igra glasba pomembno vlogo pri poučevanju in spodbujanju (Kol 3,16).

A ne katera koli glasba. Pavel v Kol 3,16 in Ef 5,19 uporabi zelo specifične izraze: psalmi, hvalnice in duhovne pesmi.

Zdi se, da Pavel tukaj razlikuje med obstoječo zbirko starozaveznih psalmov in rastočim naborom hvalnic Nove zaveze. »Duhovne pesmi« pa je morda splošnejši izraz za razne hvalnice, povezane z duhovnim življenjem ali življenjem cerkve. Besedilo pesmi je sredstvo za poučevanje resnice in dajanje navodil kristjanom za novo življenje. Številne hvalnice preteklih stoletij imajo mogočno in spodbudno sporočilo upanja, ki je tako potrebno v svetu, ki nas zlahka potre.

Glasba ima močan vpliv. David je z zvoki harfe večkrat pomiril kralja Savla (1 Sam 16,23). Toda ko je David postal Savlov tekmec, sta Savlova jeza in čemernost narastli (1 Sam 18,10.11). Klinično dokazano je, da mirna klasična glasba zmanjšuje tesnobnost, izboljša delovanje možganov, sprošča telo, lajša bolečino in spodbuja socializacijo.

Le kdo od nas še ni doživel vpliva (dobrega ali slabega), ki ga ima glasba na naša čustva in misli? Prava glasba nas lahko duhovno dvigne.

`Rečeno nam je, naj vse delamo »v imenu Gospoda Jezusa« (Kol 3,17). Ali lahko trdiš, da resnično živiš tako? Kaj lahko spremeniš oziroma nehaš početi, da bi res vse delal v Gospodovem imenu?`