---
title:  Za globlje proučevanje
date:   13/03/2026
---

»Kadar Božji Duh nadzoruje misli in srce, spreobrnjenec zapoje novo pesem, saj spozna, da je bila v njegovi izkušnji izpolnjena Božja obljuba in so mu bili prestopki odpuščeni, greh pa pokrit. Spokoril se je pred Bogom za kršitev božanskega zakona in veroval v Kristusa, ki je umrl, da bi bil človek opravičen. Ko smo ›opravičeni po veri, imamo mir z Bogom po Gospodu našem Jezusu Kristusu‹ (Rim 5,1 CHR).

Čeprav je kristjan doživel to izkušnjo, ne sme skleniti rok in se zadovoljiti s tem, kar je doseženo zanj. Kdor se je odločil stopiti v Božje kraljestvo, bo odkril, da so zoper njega razvrščene vse moči in poželenja stare narave, ki jih podpirajo sile kraljestva teme. Vsak dan mora obnavljati svoje posvečenje in se vsak dan boriti z zlom. Stare navade in podedovana nagnjenja k zlu si bodo prizadevala za prevlado. Zoper nje mora biti vedno na preži in si v Kristusovi moči prizadevati za zmago. /…/

Naša velika nuja je moč za bolj vzvišeno, čisto in plemenito življenje. Preveč mislimo na svet in premalo na nebeško kraljestvo.

Ko se kristjan trudi, da bi dosegel želeni cilj, ki ga ima Bog zanj, nikoli ne sme obupati. Vsem sta po Kristusovi milosti in moči obljubljeni moralna in duhovna popolnost. Jezus je vir moči, izvir življenja. /…/ Dal nam je na razpolago vsemogočne nebeške sile. Na vsakem koraku čutimo njegovo življenjsko silo.« (Ellen White: Dejanja apostolov, str. 299.300 [v izvirniku str. 476–478])

**Vprašanja za pogovor**

`Kakšna je tvoja izkušnja obljube, da si opravičen po veri? Kako je ta čudovita obljuba spremenila tvoje življenje? Kako je povezana z zamislijo, da si »vstal s Kristusom«?`

`Kaj pomeni misliti na to, kar je zgoraj? Ali je to pomembneje od dobrih del na zemlji? Kako najti ravnovesje?`

`Razmisli o svojem vplivu na druge. Kakšen vpliv ima tvoja cerkev? Kako lahko tvoja krajevna cerkev vpliva na ljudi v svoji neposredni okolici?`

`Kaj nam Kol 3,11 pove o enotnosti, ki jo moramo imeti v Kristusu?`