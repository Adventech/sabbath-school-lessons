---
title:  Nebeško mišljenje
date:   08/03/2026
---

`Kateri pogoj mora biti izpolnjen, da bi mislili na to, kar je zgoraj? Kaj to sploh pomeni? Kol 3,1-4`

Z vrha gore lahko vidimo prostrano pokrajino okoli nas. Že od davnih časov so se na gore vzpenjali ljudje, ki so si želeli močnejšega doživetja Boga (glej Ps 121,1.2). Celo zigurati – gore, narejene s človeškimi rokami – so bile zasnovane s podobnim namenom: da bi se ljudje tam srečevali z bogovi. Zanimivo je, da je v mestu Ur, iz katerega je Bog poklical Abrahama, stal zelo velik zigurat, ki ga je bilo mogoče videti več kilometrov daleč. Vendar pa sprememba nadmorske višine nikoli ne bo nikogar približala nebesom, vsaj ne v duhovnem smislu. S svojimi prizadevanji tega ne moremo doseči.

Nebesom se je mogoče približati samo zaradi čudeža milosti, ko umremo v Kristusu in vstanemo z njim (s krstom [Kol 2,12.13]).

Zapazi, da se v Kol 3 večkrat poudarja to, kar je zgoraj, torej to, kar je v nebesih: »to, kar je zgoraj«, »kjer je Kristus«, »s Kristusom v Bogu«, Kristus, ki se prikaže v slavi (Kol 3,1-4).

V krščanskem življenju je veliko stvari, ki jih ni mogoče razložiti. Kako lahko človek resnično »umre« in »vstane od mrtvih«, ko pa je še vedno ista oseba, ki v resnici ni umrla in vstala od mrtvih? Naravnemu umu, na katerega ne vpliva Sveti Duh, je veliko stvari nerazumljivih. Toda tistim, ki imajo duhovni um, ker so prejeli novo srce, ki ga je obljubil Bog, sta smrt grehu in vstajenje v Kristusu nekaj povsem resničnega. Neka krščanska pesem pravi: »Sprašuješ me, kako vem, da je Kristus živ. On živi v mojem srcu.«

Duhovno življenje se mora nenehno obnavljati (glej 2 Kor 4,16). Zgodi se lahko, da odpademo od Boga in smo pogubljeni. Zavedati se moramo, da nikoli nismo varni pred skušnjavami tega življenja. Zato se moramo vsak dan odločiti, da bomo iskali to, kar je zgoraj (Kol 3,1). Naše večno življenje je varno »skrito s Kristusom v Bogu« (Kol 3,3), vendar pa bo zunanji izraz tega življenja vse prej kot prikrit.

`Kje so običajno tvoje misli – pri zemeljskih ali nebeških stvareh? Če so pri zemeljskih rečeh, kako lahko spremeniš njihovo smer?`