---
title:  Obnovljeni v spoznanju
date:   10/03/2026
---

`Kako Pavel v Kol 3,6-11 nadaljuje svojo misel?`

Besedi »zdaj pa«, s katerima se začne 8. vrstica, nakazujeta dramatično in odločilno spremembo iz smrti v življenje. Beseda »zdaj« je v grščini poudarjena. Zdaj pomeni ker smo vstali s Kristusom in ker si prizadevamo za stvari, ki so zgoraj, mora biti naše sedanje življenje v očitnem nasprotju s prejšnjim življenjem. Ker smo umorili to, »kar teži k zemlji« (Kol 3,5), moramo odvreči »jezo, srd, hudobnost, preklinjanje, nečedno besedovanje iz svojih ust« (Kol 3,8 CHR). Tako jeza kot srd lahko opišeta pravični Božji odziv na greh (Mr 3,5; Raz 6,16). Pozvani smo, naj bomo hitri za poslušanje, počasni za govorjenje, počasni za jezo, »kajti človekova jeza ne uresničuje Božje pravičnosti« (Jak 1,19.20). Hudobnost si za bližnjega želi slabih stvari. Obrekovanje je zasnovano tako, da očrni drugega. Pavel obsodi tudi žaljiv in nespodoben govor. Prav tako je prepovedano laganje, »saj ste slekli starega človeka z njegovimi deli vred« (Kol 3,9; primerjaj s 3 Mz 19,11.18).

`Kaj ima Pavel v mislih s »starim človekom« v primerjavi z »novim človekom«? Glej Rim 6,6 in Ef 4,22-24.`

Glagola, ki ju Pavel uporabi pri spremembi iz starega v novega človeka, namigujeta na proces oblačenja – kot da bi nekdo slekel stara in umazana oblačila ter si oblekel nova in bela oblačila (primerjaj z Zah 3,4). Podobno razliko med starim in novim opazimo tudi pri stari in novi zavezi. Staro zavezo zaznamuje zunanja črka zakona, novo zavezo pa zakon, ki ga Duh zapiše v človekovo srce (2 Kor 3,4-18).

Ti metafori nakazujeta na spreobrnjenje in njegove učinke. Pavel to imenuje »nova stvaritev« (2 Kor 5,17). Obnavljamo se v spoznanju po podobi njega, ki nas je ustvaril [Kristusa] (Kol 3,10 CHR), ki je podoba nevidnega Boga (Kol 1,15). Ko v Božji besedi spoznavamo Kristusa, nas to preobraža »v isto podobo, iz veličastva v veličastvo« (2 Kor 3,18). To nas dviguje nad vse etnične, zemljepisne in družbene ovire (Kol 3,11), saj smo državljani kraljestva, ki je zgoraj.