---
title:  Značilnosti novega življenja
date:   11/03/2026
---

Pavel je najprej opisal slabe in negativne lastnosti, ki jih odstranimo in odložimo, ko pridemo h Kristusu, nato pa nadaljeval s pozitivnimi lastnostmi, kakor da bi prešel iz teme v svetlobo.

`Kako so opisani verniki in kako je to povezano z lastnostmi, ki si jih morajo »obleči«? Kol 3,12-14`

Kakor Izraelci, ki jih je Bog poklical, da bi bili njegovo posebno ljudstvo, ki bo odsevalo njegov značaj, so tudi ljudje, ki verujejo v Jezusa, »Božji izvoljenci« (Kol 3,12), njegovi izbranci. Vendar pa vsi ne živijo v skladu s to poklicanostjo. Jezus je rekel: »Veliko je namreč poklicanih, a malo izvoljenih« (Mt 22,14; primerjaj z Mt 24,22.24.31). Pavlove omembe »izvoljencev« imajo podoben pomen (Rim 8,33; 2 Tim 2,10). Tako kot Izraelci so tudi verniki »ljubljeni« in »sveti« (5 Mz 7,6-8). Ta privilegij nosi tudi pomembno odgovornost: oznanjati odlike tistega, ki nas je poklical iz teme v svojo čudovito luč (1 Pt 2,9), kar delamo s svojim načinom življenja v sedanjosti.

Osem značilnosti, ki jih je naštel Pavel, tvori kar dolg seznam! »Kot Božji izvoljenci, sveti in ljubljeni, si torej oblecite čim globlje usmiljenje, dobrotljivost, ponižnost, krotkost, potrpežljivost. Prenašajte drug drugega in odpuščajte drug drugemu /…/. Nad vsem tem pa naj bo ljubezen.« (Kol 3,12-14) Te lastnosti lahko izvirajo samo iz srca, ki je združeno s Kristusom, saj opisujejo njegov značaj in način, kako On ravna z nami. Drugim moramo odpustiti, kakor je Gospod odpustil nam (Kol 3,13). Ljubezen je »vez popolnosti« (Kol 3,14), saj nas njegova ljubezen do nas veže nanj in nam omogoča iskreno ljubiti druge (1 Jn 4,11.12).

Te lastnosti na naše odnose vplivajo na dva načina. Prvič, zaradi izkazovanja ljubezni, usmiljenja, prijaznosti in odpuščanja smo blagoslovljeni tako mi kakor drugi. Izpolnjujoče je ljubiti in blagoslavljati druge. Ljudje se na to običajno odzovejo na enak način, s čimer se nadaljuje tok usmiljenja in odpuščanja (Mt 5,7; Mt 6,14). Drugič in najpomembneje: s tem poveličujemo Boga in spodbujamo druge, da začnejo verovati v Jezusa in mu slediti, saj opazijo moč božanske milosti. »Noben drug vpliv, ki ga človek širi, ni tako mogočen kakor vpliv nesebičnega življenja. Najmočnejši dokaz v prid evangeliju je ljubeč in prijazen kristjan.« (Ellen White: Zdravje na dosegu roke, str. 319 [v izvirniku str. 470])

`Kako dobro predstavljaš Jezusa s tem, kako ravnaš z drugimi, še posebej s tistimi, ki so neprijazni do tebe?`