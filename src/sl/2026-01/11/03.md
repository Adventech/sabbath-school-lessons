---
title:  Konec zemeljskemu
date:   09/03/2026
---

Morda si že slišal slogane: »Konec vojni!« »Konec sekanju gozdov!« »Konec jedrskemu orožju!« Toda verjetno nismo nikoli slišali slogana: »Konec zemeljskemu!« To se preprosto ne ujema z dojemanjem našega sveta. Ne mislim, da je kateri od naštetih sloganov napačen ali da je napačno to, kar zagovarjajo, vendar so zelo kratkovidni, če upoštevamo, kako blizu je večnost. Osredotočiti se moramo na nekaj višjega in večnega.

`Kaj v praksi pomeni umreti sebi in svetu ter živeti za stvari, ki so zgoraj? Kol 3,5.6 (Glej tudi Rim 6,1-7.)`

Čeprav smo v duhovnem smislu umrli s Kristusom, moramo moriti svoje »ude« (CHR) – skušnjave, ki nam jih predstavljajo naše misli in telo.

V povezavi s to zapovedjo moramo razmisliti o dvojem. Prvič, grška oblika besede, ki jo je Pavel uporabil v Kol 3,1, izraža predpostavko, da smo resnično bili obujeni s Kristusom. Drugič, zapoved v Kol 3,5 je posledica tega dejstva (beseda »zato« [SSP]). Posvetne vzgibe (nečistovanje, nečistost, strastnost, hudobno poželenje, slo po imetju itd.) lahko umorimo samo zato, ker smo bili obujeni s Kristusom in imamo njegovo duhovno življenje in moč, s katerima lahko iz svojega uma in življenja preženemo, kar je slabo.

Zanimivo je, da je v Svetem pismu grški izraz »Božja jeza« (Kol 3,6) zapisan samo še v Rim 1,18. Bog prepušča ljudi njihovim hudobnim potem. Njegova jeza prihaja »na sinove nepokorščine« (Kol 3,6; glej tudi Raz 6,16.17). V Rim 1,18 Pavel omenja brezbožnost in krivičnost, pri čemer zelo jasno poveže »nečistost« (uporabi isto grško besedo kakor v Kol 3,5) z ljudmi, ki se prepuščajo poželenju svojih src, da bi skrunili telo (Rim 1,24).

Kako pa skrunijo svoje telo? S sramotnimi strastmi in s tem, ko ne želijo priznati Stvarnika. »Njihove ženske so namreč zamenjale naravno občevanje s protinaravnim, podobno so tudi moški opustili naravno občevanje z žensko in se v svojem poželenju vneli drug do drugega. Moški so počenjali nespodobnosti z moškimi.« (Rim 1,26.27)

`Kako lahko upoštevamo besede »morite torej ude svoje, ki so na zemlji« (Kol 3,5 CHR)?`