---
title:  Molite drug za drugega
date:   18/03/2026
---

`Katera načela molitve so zapisana v Kol 4,2-4? Kakšne molitvene prošnje ima Pavel?`

Ko se nekdo bori z različnimi težavami (na primer v družini, na področju zdravja, financ ali česa drugega), pogosto rečemo, da molimo zanj. Nebesa so molitev določila kot sredstvo povezovanja in sodelovanja. »Del Božjega načrta je, da nam kot odgovor na našo molitev vere da to, česar nam ne bi dal, če ga ne bi prosili.« (Ellen White: Veliki spopad, str. 493 [v izvirniku str. 525])

Zapazi, katere glagole v zvezi z molitvijo zapiše Pavel: »vztrajajte«, »bedite«, »zahvaljujte se«. S tem nakaže, da gre za molitev vere. Naroča nam, naj molimo »ob vsaki priložnosti« (Ef 6,18) in »neprenehoma« (1 Tes 5,17). Še bolj presenetljivo pa je, da »niti ne vemo, kako je treba za kaj moliti, toda sam Duh posreduje za nas z neizrekljivimi vzdihi« (Rim 8,26).

`Katera »vrata besede« ti lahko Bog odpre, da bi delil svojo vero z drugimi? Kol 4,3`

Pavel je molil, da bi govoril prave besede. Včasih ko beremo njegova pisma ali govore v Apostolskih delih, si predstavljamo, da je bil vedno zgovoren in nikoli ni dvomil o tem, kaj naj pove. Toda na tem mestu prosi vernike, naj molijo za to, da bi lahko jasno oznanil sporočilo (Kol 4,4). V zadnjem delu te vrstice uporabi zelo pomembno grško besedo (dei), ki je ustrezno prevedena s »kakor moram govoriti« (tudi »kakor sem dolžan govoriti« [CHR]), kar kaže na božansko nujnost oznanjevanja evangelija. Pavel se je zavedal, kako pomembno je, da evangelij slišijo tudi ljudje na najvišjih položajih rimske vlade, vključno s cesarjevo hišo.

»Pri molitvi ni nujno vedno klečati. Navadimo se pogovarjati z Jezusom, kadar smo sami, hodimo in opravljamo vsakdanje delo. Srce naj se stalno dviguje v tihi prošnji za pomoč, luč, moč in spoznanje. Vsak dih naj bo molitev.« (Ellen White: Zdravje na dosegu roke, str. 348 [v izvirniku str. 510.511])