---
title:  Možje in žene
date:   15/03/2026
---

V Novi zavezi najdemo kar nekaj navodil za krščanski dom (glej Ef 5,21–6,9; Kol 3,18–4,1; Tit 2,1-10; 1 Pt 2,18–3,7). Treba je poudariti, da ti »kodeksi doma«, kot jim pravimo, niso popolnoma hierarhični, temveč vsebujejo tudi elemente, ki delajo odnose bolj obojestranske, takšne, kjer obe strani izgrajujeta druga drugo.

`Kakšno ravnovesje opaziš v Kol 3,18.19? Katere dodatne nasvete da Pavel v Ef 5,22-25.33?`

Nekateri moški navajajo Pavlove besede, da se morajo žene podrejati svojim možem (Kol 3,18). Tukaj se ustavijo, čeprav Pavel nadaljuje: »/…/ kakor se spodobi v Gospodu.« Nova zaveza ne uči, da bi se morale ženske podrejati vsem moškim; ne uči niti tega, da so ženske podrejene ali podjarmljene moškim; niti tega, da se morajo slepo podrediti vsaki moževi kaprici ali želji. Pavel poudarja, da mora biti žena najprej zvesta Gospodu, nato pa svojemu možu. Mož ne sme zatreti njene individualnosti ali biti njena vest.

Požrtvovalna Kristusova ljubezen do cerkve ponazarja, kako bi moral mož ljubiti svojo ženo (Ef 5,25). Takšne vrste ljubezen je zvesta ne glede na ceno in si prizadeva za to, kar je resnično najboljše za ženo tudi takrat, ko to zahteva osebno žrtev. Takšna ljubezen ženi olajša poslušnost Božji zapovedi o spoštovanju moža (Ef 5,33).

Za zdravo krščansko zakonsko zvezo je značilna vzajemnost: zakonca se posvetujeta drug z drugim, skupaj premislita o stvareh in skupaj sprejemata odločitve. Kadar imajo odločitve resne posledice za vso družino, je morda primerno, da v proces odločanja vključimo tudi otroke, vendar naj se starši nikoli ne prepirajo vpričo otrok. Če se mož in žena ne moreta sporazumeti, Sveto pismo narekuje, naj se žena podredi moževi presoji, če ta ne krši načel Božje besede. Po isti logiki se bo večina mož (ali pa kar vsi) spomnila, kako prav je bilo, da so poslušali ženin nasvet. Bolj kot mož in žena sodelujeta, srečnejša bo zakonska zveza.

`Kako se lahko izognemo sprevračanju čudovitih načel, izraženih v teh svetopisemskih odlomkih, v nekaj hudega, kar se je na žalost ponavljalo skozi vso zgodovino?`