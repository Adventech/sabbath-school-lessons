---
title:  Hoditi v modrosti
date:   19/03/2026
---

Kaj je najpomembnejša resnica, ki jo poznamo kristjani? Seveda to, da je Jezus Kristus umrl za naše grehe in da lahko imamo po veri vanj večno življenje. Te resnice nikoli ne bi mogli odkriti sami. Bog nam jo je povedal oziroma razodel v svoji besedi.

Velikega dela resnice, znanja in modrosti sploh ne bi poznali, če nam Bog tega ne bi razodel v svoji besedi. Toda spoznanje in modrost nam nista bila dana samo kot nekaj, kar moramo vedeti, temveč kot nekaj, kar je treba živeti. V svojem življenju moramo živeti v skladu z razodeto resnico, znanjem in modrostjo.

`V kakšnih okoliščinah se moramo še posebej »vesti z modrostjo«? Zakaj? Kol 4,5.6`

Na žalost smo kristjani včasih vse prej kot kristjani. Kakor je nakazal Pavel, je bil tudi Izrael kamen spotike nevernim: »Kajti zaradi vas se preklinja Božje ime med pogani, kakor je pisano.« (Rim 2,24; glej tudi Iz 52,5) Zelo pomembno je, kako ravnamo z drugimi, še posebej s tistimi, ki niso naše vere (glej Tit 2,5; 2 Pt 2,2). Krščanski dom, druženje mladih v molitvi in ne zaradi zganjanja vragolij, preprosta prijaznost in miren, potrpežljiv duh veliko povedo tistim, ki opazujejo, ali smo pristni kristjani ali ne.

V Kol 4,6 se Pavel še posebej osredotoča na naše besede: »Vaše govorjenje naj bo zmeraj ljubeznivo.« Naše besede naj ne bodo le prijazne in vljudne, temveč naj jih prežema in navdihuje Božja milost pod vplivom Svetega Duha.

»Začinjeno s soljo.« Naše besede bi morale biti ustrezne in privlačne tistim, ki so jim namenjene.

»Da boste vedeli, kako morate odgovarjati komur koli.« Samo Sveti Duh nam lahko da prave besede ob pravem času za pravi namen in pripravi misli poslušalcev za sporočilo, ki ga moramo oznaniti (tudi tukaj je uporabljena grška beseda dei [glej včerajšnji nauk]).

`Razmisli o svojih besedah in dejanjih ter o tem, kako se pogovarjaš z drugimi. Kakšno sporočilo daješ o svoji veri in o tem, kaj pomeni biti kristjan?`