---
title:  Odnosi pri delu
date:   17/03/2026
---

`Kakšna navodila so prejeli sužnji? Kakšna načela veljajo za delovna razmerja na splošno? Kol 3,22-25; Kol 4,1`

Včasih ljudje omenjajo suženjstvo, da bi nekatere svetopisemske nasvete odrinili v preteklost ali popolnoma odvzeli veljavo Svetemu pismu. Ironično pa je, da pri tem ne upoštevajo zgodovinskega konteksta starozaveznega Izraela in novozavezne cerkve. Ljudje smo ustvarjeni po Božji podobi in kot takšni smo ustvarjeni za svobodo. Mojzesov zakon je Izraelcem prepovedoval, da bi za vedno ostali sužnji (5 Mz 15,12), in kot najdaljši rok sužnjevanja za odplačilo dolga določal šest let (2 Mz 21,2-6; 3 Mz 25,39-43). Čeprav se sodobnemu človeku primeri suženjstva v Svetem pismu zdijo odvratni, pa ti primeri običajno niso bili podobni nagnusnim suženjskim praksam, ki smo jim bili priča v zahodnem svetu ter so bile vir nesreč in grozljivo hudodelstvo proti človeštvu.

V novozaveznih časih je morala cerkev delovati v okviru rimskega zakona, ki je dopuščal sužnjelastništvo, »toda v nasprotju s sodobnimi oblikami suženjstva je rimsko pravo sužnjem zagotavljalo precejšnje pravice in priložnosti; če bi si [kristjani] prizadevali odpraviti to prakso, bi lahko ogrozili napredek evangelija« (Clinton Wahlen, »Culture, Hermeneutics, and Scripture: Discerning What Is Universal«, v Frank M. Hasel, ur., Biblical Hermeneutics: An Adventist Approach [Silver Spring, MD: Biblical Research Institute/Review and Herald Academic, 2020], str. 166).

V cerkvi so bili sužnji najprej odgovorni Gospodu in ne Rimskemu cesarstvu. Njihovim gospodarjem je bilo naročeno, naj pošteno ravnajo z njimi, vedoč, da imajo tudi oni Gospodarja v nebesih (Kol 4,1 CHR). Pavel je naročil Filemonu, naj z Onezimom ne ravna več kot s sužnjem, temveč kot s svojim bratom (Flm 1,16). Pravzaprav so tako starozavezni kot novozavezni verniki imenovani Božji sužnji oziroma služabniki (glej na primer Ps 34,23; Lk 17,10; 1 Pt 2,16).

Četudi nam nekatere kulturne okoliščine, v katerih so bili zapisani določeni deli Svetega pisma, niso všeč, moramo kljub temu sprejeti avtoriteto tega svetopisemskega besedila. V nasprotnem primeru postavljamo sebe in svojo kulturo nad Sveto pismo. Bolje je, da najprej proučimo vse, kar ima Sveto pismo povedati o določeni temi, preden pridemo do jasnega sklepa o tem, kaj sporoča o njej.

`Razmisli o tem, kako se obravnavani svetopisemski odlomek nanaša na tvoje odnose na delovnem mestu. Kako ti lahko ta načela pomagajo, če si vodja/direktor, in kako, če si delavec?`