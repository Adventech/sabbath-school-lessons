---
title:  Povezanost cerkve
date:   23/03/2026
---

V svetu, ki ga povezujejo internet, družbena omrežja in neštete naprave, si je težko predstavljati izzive, s katerimi se je spopadal Pavel, ko si je prizadeval pokazati cerkvam, da so del nečesa večjega kot le svoje krajevne skupnosti vere.

`Kako je Pavel še spodbujal povezanost cerkve poleg poslancev, po katerih je pošiljal sporočila (Kol 4,7-9)? Kakšno sporočilo je dal s pozdravi, če pomislimo na težave, ki jih je naslovil v tem pismu? Kol 4,10.11`

S pozdravi je Pavel ustvarjal in spodbujal povezanost med verniki. Izvemo, da sta bila Marko in Barnaba bratranca. Pavel je na ta način verjetno pripravil pot Markovemu obisku v Kolosah (kar se je verjetno zgodilo). Aristarh je opisan kot »sojetnik v vojni«, kar pomeni, da je bil zaprt skupaj s Pavlom. Oba sta bila vojaka, oblečena v »Božjo bojno opremo« (Ef 6,10.11). Borila sta se za osvoboditev Satanovih ujetnikov, da bi lahko služili v Božjem kraljestvu (glej 2 Tim 2,1-4). Tudi Jezus/Just (judovsko in rimsko ime v grščini zvenita zelo podobno; kakor na primer Savel in Pavel) jim je priporočen kot zaupanja vreden sodelavec pri širjenju evangelija.

Pavel je izpostavil, da so Aristarh, Marko in Just judovski verniki (»tisti, ki so iz obreze«). Nadaljeval je z omembo treh poganov: Epafra, Luka in Dema (Kol 4,12-14). Pomembno je, da so ti možje sodelovali učinkovito, povezano in skladno kljub nekaterim napetostim, ki so vladale v cerkvi med Judi in pogani. Z opombo, da so ti »edini«, je Pavel morda izrazil določeno mero razočaranja, da mu v njegovem trpljenju ob strani ni stalo več judovskih kristjanov (Kol 4,11). Kljub temu pa je pomembno, da se je takrat Janez Marko, ki je zapustil Pavla in Barnaba na njunem prvem misijonskem potovanju (Apd 13,13), izkazal za zvestega, poleg tega pa je tudi tolažil Pavla (Apd 15,36-40).

Grožnje, ki pretijo enotnosti, niso nič novega. V zadnjih letih je Krščanska adventistična cerkev zaradi svojega širjenja po svetu doživela korenite spremembe; sile so vztrajno delovale proti njeni enotnosti. Poudarek na enotnosti lahko čutimo na vseh ravneh cerkve.

`Kaj lahko narediš, da bi v svoji krajevni cerkvi zmanjšal stvari, ki ogrožajo našo edinost? Katere so te napetosti na ravni krajevne cerkve in kaj lahko naredimo v zvezi s tem?`