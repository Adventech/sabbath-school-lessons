---
title:  Doseganje drugih
date:   22/03/2026
---

Od Pavla se lahko veliko naučimo o širjenju evangelija. Prepotoval naj bi približno 21.565 kilometrov, kar je presenetljivo, saj je večino časa hodil peš, del svojega življenja pa je preživel v zaporu.

Veliko časa je preživel v trgovskih mestih, na primer v Korintu in Efezu. Od tam se je sporočilo širilo v druga mesta. Poleg tega se je vrnil v cerkve, ki jih je ustanovil, da bi jih okrepil in spodbudil nove vernike. Kadar cerkve ni mogel obiskati osebno, ji je poslal pismo. Na ta način so verniki vedeli, da misli nanje in mu je mar zanje.

`Primerjaj Kol 4,7-9 in Ef 6,21. Kako je opisan Tihik? Kateri razlog navede Pavel za Tihikov in Onezimov prihod v Kolose?`

Nekatere stvari je bolje sporočiti ustno kakor pisno. Zanimivo bi bilo vedeti, kakšne novice sta ta dva moška prinesla vernikom v Kolosah. Sodeč po Pavlovih besedah, da jih bodo njune besede »potolažile« in »spodbudile« (Kol 4,7-9), sta jih verjetno podrobno obvestila o Pavlovih okoliščinah v zaporu. V vsakem primeru je bila takšna komunikacija pomembno sredstvo ohranjanja osebnih vezi, ki so povezovale vernike.

Tihik, čigar ime pomeni »srečnež«, je bil gotovo vreden zaupanja. Pavel ga je opisal z besedami »zvesti služabnik« in »soslužabnik«. Bil je eden izmed dveh moških iz Azije, ki ju je Pavel izbral (Apd 20,4) za svoja spremljevalca na potovanju, na katerem so nesli zbrana sredstva revnim vernikom v Jeruzalemu. S Pavlom je bil tudi takrat, ko je bil že drugič v zaporu. Takrat ga je Pavel poslal v Efez, da bi tam okrepil Gospodovo delo (2 Tim 4,12). Pavel je razmišljal, da bi ga poslal tudi k Titu na Kreto (Tit 3,12). Spremljal ga je Onezim, ki se je na podlagi Pavlovega pričanja spreobrnil v Rimu (glej 1. nauk) in o katerem je Pavel rekel, da je »zvest«.

Videti je, da je Pavel želel poznati okoliščine vernikov v Kolosah. Gotovo ni bilo težko poslati sporočila po nekom, če že ne po Tihiku. To je bil še en način, s katerim je Pavel kazal svojo ljubezen in skrb za tamkajšnje vernike, čeprav osebno ni obiskal njihove cerkve. Utrjeval jih je v veri, da bi lahko druge pridobili za Kristusa.

`Kako osebne zadeve v Pavlovih pismih ne kažejo le na njegovo človeškost, temveč v določeni meri potrjujejo tudi verodostojnost njegovega poslanstva?`