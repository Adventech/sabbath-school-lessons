---
title:  Za globlje proučevanje
date:   27/03/2026
---

»Človek, ki se izroči Kristusu, postane njegova trdnjava, ki jo ima v uporniškem svetu in si prizadeva, da ne bi bila v njem priznana nobena druga oblast poleg njegove. Človek, ki tako pripada nebeškim silam, je nepremagljiv za Satanove napade. Toda če se ne podredimo Kristusovi oblasti, bo z nami zagospodaril hudobni. Vsak od nas se mora podrediti ali eni ali drugi izmed teh dveh velikih sil, ki se bojujeta za premoč na svetu. Ni nam treba svojevoljno izbrati službe kraljestva teme, da bi prišli pod njegovo oblast. Dovolj je samo opustiti zvezo s kraljestvom luči. Če ne sodelujemo z nebeškimi silami, bo Satan zasedel srce in ga naredil za svoje prebivališče. Edina obramba proti grehu je Kristus, ki prebiva v srcu po veri v njegovo pravičnost. Dokler ne postanemo življenjsko povezani z Bogom, se nikoli ne bomo mogli upreti oskrunjajočemu vplivu samoljubja, popuščanja svojim nagnjenjem in zapeljevanja v greh. Lahko opustimo mnoge slabe navade, lahko za nekaj časa prekinemo zvezo s Satanom, toda brez življenjske zveze z Bogom, ko se mu izročamo iz trenutka v trenutek, bomo premagani. Brez osebnega poznanstva in stalnega občestva s Kristusom smo prepuščeni na milost in nemilost sovražniku in bomo izvrševali njegove ukaze« (Ellen White: Jezusovo življenje, str. 278 [v izvirniku str. 324]).

**Vprašanja za pogovor**

`Razmisli o zgornjem navedku. V velikem spopadu sta samo dve strani in če si Kristusa ne izberemo zavestno, smo na Satanovi strani (Lk 11,23). Ne glede na to, kako nas ta misel morda moti, ni Božja obveza skrbeti za to, da nas njegove resnice ne bi užalile. Kako ključno je potemtakem svojo voljo podrediti Kristusu?`

`Preberi Raz 14,14-16. Zgodnji dež na petdesetnico je omogočil, da je seme evangelija vzklilo in začelo rasti. Pozni dež pa bo pripravil zemljo za poslednjo žetev. Kako so besede iz Raz 14,12 povezane s tem upanjem?`

`Kako na cerkev in posamezne vernike vplivata kultura in svet okoli nas? Kako se lahko zaščitimo pred negativnimi vplivi sveta, ki so Božjemu ljudstvu v vseh zgodovinskih obdobjih predstavljali težavo?`