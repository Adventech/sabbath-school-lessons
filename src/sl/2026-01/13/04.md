---
title:  Popolni in dovršeni
date:   24/03/2026
---

O življenju z namenom in cerkvi z namenom so bile napisane številne knjige. Jasen namen je ključen, če želimo doseči pomemben cilj. Pavlovo življenje in poslanstvo kakor tudi življenje in poslanstvo njegovih sodelavcev in drugih apostolov je zgled te osredotočenosti (glej Flp 3,13.14). Sadovi govorijo sami zase: evangelij se je naglo širil po Rimskem cesarstvu in čez njegove meje (Kol 1,23). Podobno osredotočenost potrebujemo tudi danes.

`Kateri namen je opisan v Kol 4,12.13? Kako ga lahko dosežemo?`

Kakor smo že omenili, je Epafra verjetno veliko pripomogel k širjenju evangelija v Kolosah, Laodikeji in Hierapoli (glej 1. nauk). Njegovi pozdravi in molitve za te cerkve so bili nedvomno zelo opogumljajoči za tamkajšnje vernike. Epafrove molitve so imele jasen namen – da bi verniki v Kolosah stali »popolni in trdno prepričani v vsej volji Božji« (Kol 4,12 CHR). Oglejmo si bogate elemente te molitve.

Stati. Beseda pomeni »stati trdno in nepremično«, kar je mogoče le, če smo »utemeljeni v veri in trdni« ter se ne pustimo »odtrgati od upanja evangelija« (Kol 1,23). Pavel to besedo večkrat uporabi, ko se navezuje na boj proti Hudičevim zvijačam (Ef 6,11) in upiranje silam teme z božansko močjo, ko si nadenemo »celotno Božjo bojno opremo« (Ef 6,10-18; primerjaj z 2 Tim 2,19).

Popolni. Beseda se nanaša na popolnost značaja, katerega najvišji izraz je požrtvovalna ljubezen (Mt 5,44.48) tistih, ki nikoli ne bodo trdili, da so že prišli na cilj (Flp 3,12-15).

Dovršeni. Ta mogočna beseda pomeni popolnoma zadostiti nečemu ali doseči polno mero nečesa. Uporablja se v povezavi z Abrahamom, ki je bil »popolnoma prepričan«, da bo Bog izpolnil, kar je obljubil, četudi se to s človeškega vidika zdi nemogoče (Rim 4,21), in v zvezi s Pavlom, ki mu je Gospod dal moč, da »se [po njem] slavno dovrši oznanjevanje« (2 Tim 4,17).

V vsej Božji volji. Beseda »vse« je precej splošna. Pavel je molil, da bi bili verniki v Kolosah napolnjeni s spoznanjem Božje volje, »da bi živeli, kakor je vredno Gospoda, in bili njemu v vsem všeč« (Kol 1,9.10) »po moči njegovega veličastva« (Kol 1,11).