---
title:  Cerkvi v Filipih in Kolosah
date:   01/01/2026
---

`Kako sta opisani cerkvi v Filipih in Kolosah? Kakšen pomen ima ta opis? Flp 1,1-3; Kol 1,1.2`

Pavel v svojem značilnem pozdravu na začetku pisma kristjane imenuje »sveti«, kar pomeni, da so po krstu postali del posebnega Božjega ljudstva, kakor so po obrezi Izraelci postali del »svetega naroda« (2 Mz 19,5.6; primerjaj z 1 Pt 2,9.10). (Naziv »sveti« nima absolutno nič skupnega s prakso rimske cerkve, ki nekatere ljudi razglaša za »svetnike«.)

Zanimive so tudi podobnosti v pozdravu teh dveh pisem. Pavel v pismu Filipljanom omenja »nadzornike in služabnike« (Flp 1,1), v pismu Kološanom pa »zveste brate v Kristusu« (Kol 1,2). Kadar Nova zaveza govori o zvestih bratih, govori o ljudeh, ki so imeli v cerkvi posebno poslanstvo (glej Ef 6,21; Kol 4,7; 1 Pt 5,12). Zato se zdi, da Pavel ne nagovarja samo vernikov, temveč tudi cerkvene vodje v teh dveh mestih. Omemba služb, ki so podrobneje opisane na drugih mestih (na primer v 1 Tim 3,1-12 in Tit 1,5-9), priča o obstoju in pomenu organizacije že v najzgodnejšem obdobju cerkve.

Usposabljanje sodelavcev, kakršna sta bila Timotej in Epafrá, ter skrb za vodstvo v krajevnih cerkvah, sta bili Pavlovi prednostni nalogi, ki sta okrepili njegova evangelizacijska prizadevanja. Povedano drugače: Pavel je tako za širjenje cerkve kot za ohranjanje obstoječih vernikov uporabil strateški pristop. Adventistični pionirji so posnemali zgled novozavezne cerkvene organizacije, kar kažejo tudi številni članki revije Review and Herald od leta 1850 naprej. James White je rekel: »Božanski red Nove zaveze zadostuje za organizacijo Kristusove cerkve. Če bi bilo potrebno več, bi nam navdihnjenje to razodelo.« (»Gospel Order,« The Advent Review and Sabbath Herald, 6. 12. 1853, str. 173) Dolgo preden je Pavel pisal cerkvam, so apostoli že začeli imenovati uslužbence cerkve v Jeruzalemu (glej Apd 6,1-6; Apd 11,30), ki »je morala biti za zgled organizacije cerkvam v drugih krajih, kjer bodo oznanjevalci resnice pridobili spreobrnjence za evangelij« (Ellen White: Dejanja apostolov, str. 60 [v izvirniku str. 91]).

Znano je, da so Pavlu pri sestavljanju pisem pomagali pomočniki. Kot pošiljatelj se ponekod polega Pavla omenja tudi Timotej (na primer 2 Kor 1,1; Flm 1,1). Dejstvo, da Pavel v pismu nadaljuje z uporabo zaimka »jaz« in ne »mi«/«midva«, kaže, da sta tudi ti pismi napisani z njegovo avtoriteto.