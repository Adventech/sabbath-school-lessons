---
title:  Pavel in Kolose
date:   31/12/2025
---

V Svetem pismu ne piše, da bi Pavel kdaj obiskal Kolose, kar zopet priča o učinkovitosti njegove evangelizacijske strategije. Evangelij je v mesto prinesel Epafrá, prebivalec Kolos (Kol 4,12). Toda kako se je Epafrá spreobrnil? Najverjetneje sredi petdesetih let prvega stoletja, ko je bil Pavel v bližnjem Efezu in so »vsi, ki so prebivali v Aziji, Judje in Grki, lahko slišali Gospodovo besedo« (Apd 19,10; primerjaj z Apd 20,31).

Knjiga Razodetje priča o tem, kako močno se je evangelij razširil na tem področju (Raz 1,4). Najverjetnejša razlaga za ta uspeh, tudi za razširjenost evangelija v Kolosah, je, da gre za sad dela Pavlovih spreobrnjencev, ki so za evangelij najprej slišali v Efezu, najpomembnejšem mestu v Mali Aziji in glavnem pristanišču. Epafrá je slišal Pavla oznanjevati v Efezu in postal njegov sodelavec. Evangelij je ponesel nazaj v svoje domače mesto Kolose.

To mesto, ki leži približno 15 kilometrov jugovzhodno od Laodikeje, se šele zdaj izkopava, zato o njem vemo manj kot o drugih pomembnih mestih tistega območja. Vemo, da je tam živelo precej Judov: »/…/ na območju Frigije je živelo kar deset tisoč Judov« (Arthur G. Patzia, New International Biblical Commentary: Ephesians, Colossians, Philemon [Peabody, MA: Hendrickson Publishers Inc., 1990], vol. 10, str. 3). Kovanci, ki so jih kovali v Kolosah, nakazujejo, da so tamkajšnji prebivalci tako kot v drugih rimskih mestih častili različne bogove. Poganski običaji in močni kulturni vplivi so tamkajšnjim kristjanom predstavljali ogromen izziv ne samo pri oznanjevanju evangelija, temveč tudi pri ohranjanju zvestobe čisti evangeljski veri. Še en pomemben kristjan iz Kolos je bil Filemon, ki se je verjetno spreobrnil približno v istem času kot Epafrá.

`Kaj je Pavel priporočil Filemonu glede Onezima? Flm 1,15.16; glej tudi Kol 4,9`

Čeprav je rimski zakon od Pavla zahteval, da vrne Onezima Filemonu, Pavel nagovarja Filemona kot sovernika in mu trka na srce in vest ter ga poziva, naj z Onezimom ne ravna kot s sužnjem, temveč kot z bratom (Flm 1,16).

`Kako naj sprejmemo to, kar pravi Pavel na tem mestu, čeprav zavračamo zamisel o suženjstvu v kakršni koli obliki in si želimo, da bi Pavel obsodil to prakso? (Kako osupljivo je, da je Ellen White v dobi ameriškega sužnjelastništva adventistom izrecno naročila, naj zavrnejo zakon, ki je ljudem nalagal vrniti pobegle sužnje.)`