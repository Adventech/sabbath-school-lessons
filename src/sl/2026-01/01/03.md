---
title:  Pavel v verigah
date:   29/12/2025
---

Ko je bil Pavel v Makedoniji, je omenil, da so ga večkrat zaprli (2 Kor 6,5; 2 Kor 11,23; 2 Kor 7,5). Prvi zapisan primer se je zgodil v Filipih (Apd 16,16-24). Kasneje je bil za kratek čas zaprt še v Jeruzalemu, preden so ga prestavili v zapor v Cezareji.

Pavel je tudi na drugih mestih omenil, da je v verigah (Flm 1,10.13). Čeprav je bil v Rimu v hišnem priporu, je bil priklenjen na elitnega rimskega vojaka. Ignacij, kristjan z začetka drugega stoletja, ki je bil priklenjen na podoben način kot Pavel, je zapisal, da so se vojaki obnašali kot »divje zveri /…/, ki postanejo še hujše, če se z njimi lepo ravna« (Michael W. Holmes, ur., The Apostolic Fathers [Grand Rapids, MI: Baker Academic, 2007], str. 231).

`Preberi 2 Kor 4,7-12. Kaj v tem odlomku razkriva, kako je Pavel lahko preživel preizkušnje, ki so ga doletele? Kaj je bilo v središču njegovega življenja?`

Ne glede na to, kako težko je bilo življenje, je Pavel gledal na svetlo stran, kar mu je dalo pogum, da je lahko zdržal stres. Čeprav je Satan vanj vrgel vse, kar je lahko, je Pavel vedel, da ni pozabljen.

`Katere duhovne vire, ki so mu pomagali med težavami, je imel Pavel na razpolago? 2 Kor 6,3-7`

Pogosto smo v skušnjavi, da nam naše okoliščine, slabosti ali pretekli spodrsljaji vzamejo pogum. V takšnih časih se moramo spomniti vseh čudovitih stvari, ki nam jih Bog daje za zmago v boju proti zlu. Eno takšno orodje je Sveto pismo, »beseda resnice«, saj se lahko iz nje učimo o napakah in uspehih drugih. Poleg tega Sveti Duh »uveljavlja, kar je dosegel Odrešenik sveta. Čisti srce. Po njem postane vernik sodeležnik božanske narave. Kristus je dal svojega Duha kot božansko moč za premagovanje vseh podedovanih in pridobljenih nagnjenj k zlu in da vtisne svoj značaj svoji cerkvi« (Ellen White: Jezusovo življenje, str. 593 [v izvirniku str. 671]).

`Kako lahko »sebe priporočamo kot Božje služabnike«, najsi bomo laiki ali pastorji (oz. šolani teologi) (2 Kor 6,4)? Kaj to pomeni?`