---
title:  Pavel v Filipih
date:   30/12/2025
---

Med Pavlovim drugim misijonskim potovanjem, kmalu po tem ko se je ekipi pridružil še Timotej, jim je Sveti Duh preprečil oznanjati v provinci Aziji (Apd 16,6). V nočni prikazni je Pavel videl moškega, ki ga je prosil, naj pride v Makedonijo in jim pomaga (Apd 16,9). Nemudoma so se odpravili v Makedonijo. Iz Troade so pluli čez Egejsko morje proti Neapolisu na evropski celini. A namesto da bi tam oznanjevali evangelij, so se Pavel, Sila, Timotej in Luka, ki se jim je pridružil v Troadi (to je nakazano v Apd 16,11), odpravili v Filipe.

Pri svojih evangelističnih dejavnostih je Pavel vedno razmišljal strateško. Filipi so bili »mesto v prvem okrožju Makedonije« (Apd 16,12). Pravzaprav je bilo to mesto eno najbolj cenjenih mest Rimskega cesarstva, saj je prejelo naziv Ius Italicum, kar je bil najvišji možni naziv za mesto. Meščani so imeli enake privilegije kot italijanska mesta, vključno z oprostitvijo zemljiškega davka in glavarine. Vsakdo, ki se je rodil v mestu, je samodejno postal rimski državljan. To mesto je bilo tudi pomembna postojanka na Vii Egnatii, ki je bila glavna kopenska cesta med Rimom in Vzhodom. Ustanovitev vplivne krščanske skupnosti je omogočila širjenje evangelija v številna bližnja mesta, kot so bila Amfípolis, Apolonija, Tesalonika in Beroja (glej Apd 17,1.10).

Zanimivo je, da je bil uradni jezik Filipov prvega stoletja latinščina, kar potrjujejo prevladujoči latinski napisi. V Flp 4,15 Pavel bralce/poslušalce nagovori z imenom philippēsioi, ki zveni izrazito latinsko, s čimer je izpostavil njihov posebni rimski status. Kljub temu pa je bila grščina jezik tržnice ter okoliških vasi in mest in tako orodje širjenja evangelija. Luka opisuje, kako so se Pavel in njegovi sodelavci pridružili ljudem, ki so molili ob reki; ob tej priložnosti so se spreobrnili Lidija in njeni sorodniki (Apd 16,13-15). Kot uspešna podjetnica (prodajala je škrlatna oblačila) je verjetno postala ena glavnih finančnih podpornic Pavlovega delovanja v Filipih. Čas, ki sta ga Pavel in Sila preživela v tamkajšnjem zaporu, je prinesel spreobrnjenje še ene družine – ječarjeve.

Sveti Duh je vedel, da bodo Filipi idealna izhodiščna točka za oznanjevanje evangelija v Evropi, čeprav bo prišlo tudi do preganjanja. Drži, da je preganjanje samo po sebi slabo, vendar pa lahko v določenih okoliščinah pomaga, da evangelij doseže ljudi, ki jih sicer ne bi mogel doseči.

`Kako nam Apd 9,16 pomaga razumeti nekatere Pavlove preizkušnje? Kako nam lahko pomaga razumeti tudi naše preizkušnje?`