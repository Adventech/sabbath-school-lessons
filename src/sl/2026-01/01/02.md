---
title:  Pavel, jetnik Jezusa Kristusa
date:   28/12/2025
---

Filipljanom in Kološanom večkrat imenujemo tudi zaporniški pismi, ker ju je Pavel napisal iz zapora (drugi sta še Efežanom in Filemonu). Večina razlagalcev meni, da je Pavel ti dve pismi napisal v Rimu okoli leta 60–62 n. št. (glej Apd 28,16).

`Kako Pavel opisuje svoje jetništvo? Kakšen pomen ima to? Ef 3,1; Flm 1,1`

Pavel je svoje življenje namenil službi Jezusu Kristusu. Če je ta služba pomenila, da bo moral postati zapornik, je bil pripravljen tudi na to. Sebe je opisal kot človeka, ki opravlja poslanstvo v verigah (Ef 6,20). Bil je na misijonskih potovanjih, ustanavljal je cerkve in usposabljal delavce za Gospoda. Lahko bi se vprašal: »Le čemu sem tukaj, ko pa bi lahko naredil veliko več brez teh verig?« Pavel je bil v zaporu tudi kasneje, ko je pisal Drugo pismo Timoteju, ki velja za pastorsko pismo. Tako je vsaj pet knjig Nove zaveze napisanih iz zapora.

V nobenem od svojih zaporniških pisem Pavel ni zapisal, v katerem zaporu je. Nekateri predvidevajo, da je bil v Efezu ali Cezareji. V Svetem pismu nimamo dokaza, da bi bil Pavel kdaj zaprt v Efezu. Cezareja se zdi bolj verjetna možnost, le da v tem mestu Pavlovo življenje ni bilo ogroženo. Ta grožnja pa je vsekakor obstajala v času, ko je bilo napisano pismo Filipljanom (glej Flp 1,20; Flp 2,17).

To pismo nam daje še nekaj dodatnih namigov o tem, kje bi Pavel lahko bil zaprt. Prvič, tam je bil pretorij (dvorec). To se lahko nanaša na uradno rezidenco upravnika province, kakršna je bila v Jeruzalemu, ko je Pilat zaslišal Jezusa (Mt 27,27; Jn 18,33), in kakršna je bila v Cezareji, kjer je bil zaprt Pavel (Apd 23,35). Toda Pavel tega izraza očitno ni uporabljal za kraj, temveč za ljudi. Zapisal je, da je »vsa cesarska straža« izvedela za evangelij (Flp 1,13 CHR). V Rimu so ti elitni vojaki, ki jih je bilo približno 14.000, varovali cesarja in stražili njegove jetnike.

Drugič, Pavel je poslal tudi pozdrave vernikov »iz cesarjeve hiše« (Flp 4,22). To kaže, da je bil rimski zapornik in je imel stik z ljudmi, ki so služili cesarski hiši.

`Kako se lahko naučimo izvleči najboljše iz težkih situacij, v katerih se znajdemo? Zakaj to ni vedno lahko?`