---
title:  Za globlje proučevanje
date:   17/02/2023
---

»›Kadar pa pride Sin človekov v svoji slavi in vsi angeli z njim, tedaj bo sedel na prestol svoje slave. In pred njim se zbero vsi narodi, in ločil jih bo enega od drugega.‹ (Mt 25,31.32 CHR) Tako je Kristus na Oljski gori opisal učencem prizor velikega sodnega dne. Poudaril je, da bodo odločitve pri tej sodbi odvisne od ene lastnosti. Ko se bodo narodi zbrali pred njim, bosta obstajali samo dve skupini, njihova večna usoda pa bo določena po tem, kar so naredili ali opustili narediti zanj v osebnosti siromašnih in trpečih.« (Ellen G. White: Jezusovo življenje, str. 562)

»Ko odpremo svoja vrata Kristusovim trpečim in žalostnim, z dobrodošlico sprejemamo nevidne angele. Privabimo družbo nebeških bitij, ki prinašajo sveto ozračje veselja in miru. Prihajajo s hvalnico na ustnicah, v nebesih pa se sliši odmev. Vsako delo usmiljenja povzroči petje v nebesih. Oče na prestolu ima svoje nesebične služabnike za svoj najdragocenejši zaklad.« (Jezusovo življenje, str. 564)

**Vprašanja za pogovor**

`1.	»V deželi ne bo zmanjkalo revežev.« (5 Mz 15,11) Ta na tisoče let stara napoved se je na žalost uresničila, a kako bi jo morali razumeti danes? Nekateri s tem navedkom upravičujejo to, da ne pomagajo revnim, češ, da je Bog tako ali tako rekel, da bodo revni zmeraj med nami in da tako pač je. Zakaj je takšen način razmišljanja zmoten?`

`2.	V 1 Tim 6,17-19 piše: »Bogatašem tega sveta naročaj, naj se ne prevzamejo in naj ne naslanjajo svojega upanja na nezanesljivost bogastva, temveč na Boga, ki nam obilno daje vsega v uživanje. Dobrodelni naj bodo in naj se bogatijo z dobrimi deli, naj bodo radodarni, naj z drugimi delijo to, kar imajo. Tako si bodo nabrali zaklad, ki bo dober temelj za prihodnost. Tako bodo dosegli resnično življenje.« Vsem nam preti nevarnost, da se začnemo zanašati na svoje imetje in ne na živega Boga. Zakaj se lahko to tako hitro zgodi tistim, ki imajo denar, čeprav vedo, da jih na koncu vse njihovo bogastvo ne bo moglo ohraniti pri življenju? Zakaj moramo biti previdni, da se ne zanašamo na nič in na nikogar drugega razen na živega Boga?`