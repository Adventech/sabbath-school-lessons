---
title:  Božja določila za revne
date:   13/02/2023
---

Svetopisemski pisci so v svojih besedilih zapisali mnogo Božjih določil za revne, tujce, vdove in sirote. »Šest let sej na svoji zemlji in spravljaj njene pridelke! Sedmo leto pa jo pusti, naj počiva in leži neobdelana; naj jedo od nje siromaki tvojega ljudstva in kar še ostane, naj pojedo poljske živali! Prav tako delaj s svojim vinogradom in s svojim oljčnim nasadom!« (2 Mz 23,10-11)

`Preberi 3 Mz 23,22 in 5 Mz 15,11. Čeprav so danes okoliščine precej drugačne, pa lahko iz teh dveh vrstic izluščimo pomembna načela. Katera?`

Splošno razumevanje je, da se beseda brat v teh vrsticah nanaša na Izraelca ali sovernika. To so ljudje, ki jih je Jezus imenoval »najmanjši moji bratje«. V psalmih najdemo navodila, kako naj bi ravnali z ljudmi v potrebi. »Potegujte se za pravdo ubožca in sirote, nesrečnemu in siromaku pomagajte do pravice! Oprostite ubogega in potrebnega, iz roke krivičnih ga rešite.« (Ps 82,3-4 CHR). Ti vrstici kažeta, da moramo delovati na načine, ki presegajo samo zagotavljanje hrane.

V Svetem pismu so zapisane tudi obljube, namenjene njim, ki pomagajo ljudem v potrebi. »Kdor daje revnemu, ne bo trpel pomanjkanja.« (Prg 28,27) »Kralju, ki po pravici sodi reveže, je njegov prestol utrjen na veke.« (Prg 29,14) Kralj David je zapisal: »Blagor mu, ki misli na slabotnega, na dan nesreče ga bo Gospod rešil.« (Ps 41,2; Ps 41,1 CHR) V starem Izraelu je bila to zmeraj prednostna naloga, čeprav so jo včasih zanemarili.

V nasprotju s tem pa so v sodobni Angliji pod vplivom »socialnega darvinizma« mnogi menili, da ni moralne podlage za pomoč revnim in da je to celo narobe početi. Socialni darvinisti so zagovarjali zakone naravnih sil, zaradi katerih močni preživijo na račun šibkejših. Menili so, da bi bilo za družbo usodnega pomena, če bi pomagala revnim in bolnim, saj bi ti, če bi se namnožili, oslabili družbeno strukturo naroda kot celote. Takšen način razmišljanja je sad vere v evolucijo in njeno lažno pripoved.

`Kako bi moral evangelij – zamisel, da je Kristus umrl za vsakogar – vplivati na to, kako ravnano z vsemi, ne glede na to, kdo so?`