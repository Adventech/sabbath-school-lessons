---
title:  Jezusovo življenje in služba
date:   12/02/2023
---

Jezus je na začetku svoje službe odpotoval v Nazaret, ki je bil v galilejski regiji. To je bilo njegovo domače mesto; krajani so že slišali o njegovem delovanju in čudežih. Po svoji navadi se je v soboto udeležil bogoslužja v sinagogi. Čeprav ni bil uradno potrjeni rabi (učitelj), so ga navzoči prosili, naj bere iz Izaijevega zvitka. Prebral je Iz 61,1-2.

`Preberi Lk 4,16-19 in te vrstice primerjaj z Iz 61,1-2 (glej tudi Lk 7,19-23). Zakaj je Jezus izbral ravno ta odlomek? Zakaj so ljudje ti vrstici razumeli kot mesijanski? Kaj so razodevale o Mesijevem delu?`

Verski voditelji so očitno spregledali prerokbe, ki so govorile o Mesijevem trpljenju, in zlorabili tiste, ki so kazale na njegov veličastni drugi prihod (kako pomembno jih je pravilno razumeti!); zato je večina ljudi verovala v lažno zamisel, da bo Mesijevo poslanstvo osvoboditi Izraelce iz rok njihovih osvajalcev in zatiralcev – Rimljanov. Zdelo se jim je naravnost šokantno, da je geslo njegovega poslanstva zapisano v Iz 61,1-2.

Brezvestni uradniki, na primer pobiralci davkov, podjetniki in celo sosedi so na revne običajno gledali zviška. Veljalo je splošno prepričanje, da je revščina Božje prekletstvo in da so si za svoje nesrečne okoliščine krivi sami. Zaradi takšnega načina razmišljanja se je le peščica ljudi zanimala za revne in njihovo stisko.

Eden od najmočnejših dokazov, da je v resnici Mesija, je bila Jezusova ljubezen do revnih. To je razvidno tudi iz njegovega odgovora Janezu Krstniku, ki je k njemu poslal učence z vprašanjem o tem, ali je res Mesija (glej Mt 11,1-6). »Kakor Zveličarjevi učenci tako tudi Janez Krstnik ni dojel narave Kristusovega kraljestva. Pričakoval je, da bo Jezus zasedel Davidov prestol. Ko pa je čas mineval, Zveličar pa ni zahteval nobene kraljevske oblasti, je Janez postal zmeden in vznemirjen.« /Ellen G. White: Jezusovo življenje, str. 178/

`»Čista in neomadeževana pobožnost pred Bogom in Očetom je to: skrbeti za sirote in vdove v njihovi stiski ter se ohraniti neomadeževan od sveta.« (Jak 1,27) Kako nam lahko ta svetopisemska vrstica pomaga določiti naše verske prioritete? `