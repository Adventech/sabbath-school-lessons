---
title:  Zahej
date:   15/02/2023
---

Zahej je bil bogat Jud, ki je obogatel, ker je za osovražene Rimljane pobiral davek. Zaradi tega in ker so pobiralci davkov zahtevali več, kot je bilo predpisano, so ga Judje sovražili in ga imeli za »grešnika«.

Zahej je živel v Jerihi. To mesto se je nahajalo ob trgovski poti, zato se je v njem odvilo veliko trgovskih poslov. Srečanje med Jezusom in Zahejem ni bilo naključje. Zahej se je očitno odzival na delovanje Svetega Duha in je želel narediti spremembo v svojem življenju. Slišal je o Jezusu in ga želel videti. Dosegle so ga govorice, da bo Jezus s skupino svojih sopotnikov tistega dne prišel v njegovo mesto. Na svojem zadnjem potovanju v Jeruzalem je moral prečkati tudi Jeriho. Kristus je s svojimi prvimi besedami Zaheju razkril, da je o njem vedel vse, še preden je stopil v mesto.

`Preberi Lk 19,1-10. Katere razlike opaziš med Zahejevo izkušnjo in izkušnjo bogatega oblastnika?`

Med Zahejem in bogatim oblastnikom je nekaj podobnosti. Oba sta bila bogata; oba sta želela videti Jezusa in oba sta si želela prejeti večno življenje. Toda tukaj je podobnosti konec.

Ko je Zahej naznanil, da bo polovico svojega imetja dal revnim (Lk 19,8), je Jezus sprejel to gesto kot izraz iskrenega spreobrnjenja. Ni mu rekel: »Žal mi je, Zaki! Vse ali nič. Tako sem naročil tudi bogatemu oblastniku. Pol ni dovolj.« Zakaj? Verjetno zato, ker bogastvo ni bilo Zahejev bog, čeprav ga je imel rad. Čeprav ne vemo, kaj mu je Jezus rekel, je Zahej sam od sebe naznanil, da bi denar rad dal ubogim. V nasprotju z njim pa je Jezus bogatemu oblastniku moral reči, naj se odpove vsemu. V nasprotnem primeru bi ga bogastvo uničilo. Kakor vsak bogataš se je tudi Zahej moral varovati pasti bogastva, toda videti je bilo, da je imel boljši samonadzor kakor bogati oblastnik.

»Ko je bogati mladi poglavar odšel od Jezusa, so se učenci čudili Učiteljevim besedam: ›Kako težko je tistim, ki stavijo svoje upanje v bogastvo, priti v Božje kraljestvo.‹ Vzkliknili so: ›Kdo se potem more zveličati?‹ (Mr 10,24.26 CHR) Zdaj so videli pred seboj nazoren dokaz Kristusovih besed: ›Kar je nemogoče pri ljudeh, je mogoče pri Bogu‹ (Lk 18,27). Videli so, kako lahko bogataš po Božji milosti stopi v Božje kraljestvo.« /Ellen G. White: Jezusovo življenje, str. 483/

`»Blagor tistim, ki niso videli, pa so začeli verovati!« Kateri so razlogi za tvojo vero v Jezusa, čeprav vstalega Kristusa nisi videl na lastne oči?`