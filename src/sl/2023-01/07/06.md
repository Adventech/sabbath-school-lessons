---
title:  Premisli o Jobu
date:   16/02/2023
---

`Preberi Job 1,8. Kako je Bog opisal Joba?`

Bog je o Jobu rekel, da je »brezgrajen« in »iskren« (Job 1,8) – tako brezgrajen in iskren, da se nihče, ki je živel v njegovem času, ni mogel kosati z njim. To so dobesedne Božje besede o Jobu.

Celo po tem, ko so ga zadele številne nesreče, je Bog ponovil to, kar je že prej povedal o njem – da na zemlji ni nikogar, ki bi bil njemu enak. Bil je brezgrajen in iskren; a dodan je bil še en element. Job je bil vse to, čeprav je Satan Boga »nahujskal proti njemu, da bi ga pogoltnil brez vzroka« (Job 2,3).

Sveto pismo daje mogočen uvid v njegovo brezgrajnost in iskrenost: odločno se je uprl možnosti, da se odpove Bogu, kljub vsemu kar ga je doletelo in kljub nesrečni zbadljivki njegove žene – »Ali se boš še oklepal svoje popolnosti? Boga prekolni in umri!« (Job 2,9) Jobova knjiga pred razpletom drame razkrije še en vidik njegovega življenja.

`Preberi Job 29,12-16. Katero skrivnost Jobovega značaja nam razkriva ta odlomek?`

Morda so prav Jobove besede »potegoval sem se za pravico neznanca« (Job 29,16) najbolj pronicljive. Z drugimi besedami, Job ni preprosto čakal, da ga berač v razcapani obleki prosi miloščine. Namesto tega je dejavno iskal ljudi, ki so bili v potrebi, in jim nato poskušal pomagati.

»Ne čakajte, da bi morali revni preusmeriti vašo pozornost na svoje potrebe! Ravnajte, kakor je delal Job svoj čas! O sebi je lahko rekel: ›Ubožcem sem bil oče in potegoval sem se za pravico neznanca.‹ Pojdite in povprašajte, kaj jim manjka in na kateri način jim lahko najbolje pomagate!« (Ellen G. White: Testimonies for the Church, 5. knjiga, str. 151)

Ta raven gospodarjenja z denarjem in oskrbništva Božjih dobrin presega prakso mnogih Božjih otrok.

`Preberi Iz 58,6-8. Kako lahko te starodavne besede uporabimo v svojem življenju?`