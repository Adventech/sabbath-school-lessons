---
title:  Bogati mladenič
date:   14/02/2023
---

O bogatem mladeniču ne vemo prav veliko razen tega, da je bil bogataš in oblastnik. Očitno se je zanimal tudi za duhovne reči; tako zelo je bil zagnan, da je pritekel k Jezusu (Mr 10,17). Navdušen je želel izvedeti več o večnem življenju. Ta zgodba je očitno precej pomembna, saj je zapisana kar v treh sinoptičnih evangelijih: Mt 19,16-22; Mr 10,17-22 in Lk 18,18-23.

`Preberi Mt 19,16-22. Kaj je Jezus mislil z besedami: »Če hočeš biti popoln, pojdi, prodaj, kar imaš, in daj ubogim in imel boš zaklad v nebesih. Nato pridi in hôdi za menoj« (Mt 19,21)?`

Jezus od večine ljudi ne bo zahteval, naj prodajo vse, kar imajo, in dajo denar ubogim. Toda očitno je bil denar bog tega mladeniča. Čeprav se je Jezusov odgovor zdel precej oster, je vedel, da je to edino upanje za zveličanje tega človeka.

Sveto pismo pravi, da je mladenič odkorakal proč zelo žalosten, ker je bil izredno bogat, kar je dokaz tega, da je zares častil denar. Ponujeno mu je bilo večno življenje in položaj Jezusovega najtesnejšega sodelavca (»Hôdi za menoj!« so besede, ki jih je Jezus uporabil, ko je poklical svojih dvanajst učencev.). Po tem dogodku o njem ne izvemo ničesar več. Večnost je zamenjal za svoje zemeljsko imetje.  

Kako grozljiv kompromis! Kako žalosten primer neupoštevanja načela »odloženega zadovoljstva« (glej nauk prejšnjega tedna)! Kako varljiva je bila njegova izbira! Ne glede na to, kaj nam lahko v tem življenju prinese materialno bogastvo, pa prej ko slej vsi umremo in se srečamo z mislijo o večnosti. Mnogo bogatašev je spoznalo, da jim njihovo bogastvo ni prineslo miru in sreče, kakor so upali. V mnogih primerih se je zgodilo ravno nasprotno. Veliko življenjepisov govori o nesrečnem življenju mnogih bogatašev. V vsej zapisani zgodovini je eden izmed najboljših prikazov tega, kako nezadovoljivo je lahko bogastvo samo po sebi, podan v svetopisemski knjigi Pridigar. Poleg številnih naukov je še posebej jasno to sporočilo: denar ne more kupiti miru in sreče.

`»Kdor namreč hoče rešiti svoje življenje, ga bo izgubil; kdor pa izgubi svoje življenje zaradi mene in zaradi evangelija, ga bo rešil. Kaj namreč koristi človeku, če si ves svet pridobi, svoje življenje pa zapravi? Kaj bi človek lahko dal v zameno za svoje življenje?« (Mr 8,35-37) Kaj pomeni izgubiti življenje zaradi evangelija?`