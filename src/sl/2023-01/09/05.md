---
title:  Ananija in Safira
date:   01/03/2023
---

Kako vznemirljivo je bilo biti vernik v apostolskih časih! Po izlitju Svetega Duha na petdesetnico so apostoli z veliko močjo oznanjali evangelij. Na tisoče ljudi se je pridružilo cerkvi.

»Ko so odmolili, se je stresel prostor, kjer so bili zbrani; in vsi so bili polni Svetega Duha in so z vso srčnostjo oznanjali Božjo besedo. Množica teh, ki so sprejeli vero, je bila kakor eno srce in ena duša. Nihče ni trdil, da je to, kar ima, njegova last, temveč jim je bilo vse skupno.« (Apd 4,31-32)

Kakšno prednost sta imela Ananija in Safira! Bila sta del zgodnje cerkve, opazovala sta njeno rast in bila priči mogočnemu delovanju Svetega Duha. »Nihče med njimi ni trpel pomanjkanja. Lastniki, ki so prodajali zemljišča ali hiše, so prinašali izkupiček ter ga polagali k nogam apostolov; in sleherni je od tega dobil, kar je potreboval.« (Apd 4,34-35)

V teh okoliščinah sta se Ananija in Safira, na katera je dogajanje naredilo vtis in sta želela postati del tega, odločila prodati del svoje posesti in izkupiček darovati Cerkvi. Do sem je bilo vse dobro.

`Preberi Apd 5,1-11. Kaj je bilo po tvoje huje – zadržati del denarja ali lagati? Zakaj sta bila tako strogo kaznovana?`

Njuna želja, da prispevata za napredek Božjega dela, je bila videti iskrena. »Pozneje pa sta žalila Svetega Duha, ker sta dovolila, da je nad njima zagospodarila pohlepnost. Začela sta obžalovati, kar sta obljubila, in sta kmalu izgubila blagodejni vpliv blagoslova, ki je segrel njuno srce z željo, da bi čim več naredila za Kristusovo delo.« (Ellen G. White: Dejanja apostolov, str. 48)

Čeprav je bil njun povod na začetku dober, je njuna lakomnost povzročila, da sta se začela pretvarjati in lagati.

`»Velika groza je obšla vso Cerkev in vse, ki so to slišali.« (Apd 5,11) Po tem dogodku so bili ljudje gotovo še bolj skrbni pri vračanju desetine. Toda ta žalostni dogodek v Svetem pismu ni zapisan zato, da bi nas posvaril glede zvestobe pri vračanju desetine. Česa nas uči o tem, kam lahko vodi lakomnost?`