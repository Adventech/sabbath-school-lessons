---
title:  Premagati lakomnost
date:   02/03/2023
---

Lakomnost je stvar srca. Kakor ponos in sebičnost pogosto ostane neopažena, zaradi česar je lahko smrtonosna in varljiva. Dovolj težko je premagati grehe, ki so očitnejši, na primer laganje, prešuštvovanje, krajo, malikovanje, prestopanje sobote … Vse to so vidna dejanja; najprej pomislimo nanje, šele nato jih zagrešimo. Toda kako premagati napačne misli? To je zares težko!

`Katera obljuba je zapisana v 1 Kor 10,13? Zakaj jo je pomembno razumeti tudi v kontekstu lakomnosti?`

Kako smo lahko po Božji moči zaščiteni pred tem nevarnim in varljivim grehom?

Odločite se, da boste služili Bogu, se zanesli nanj in ostali del njegove družine. »[I]zberite [si] danes, komu hočete služiti. /…/ Jaz in moja hiša pa bomo služili Gospodu.« (Joz 24,15)

Vsak dan molite in v svoje molitve vključite besede iz Mt 6,13: »In ne vpelji nas v skušnjavo, temveč reši nas hudega, kajti tvoje je kraljestvo, oblast in slava vekomaj.« Kadar si poželite kaj, za kar veste, da ne bi smeli imeti, molite in se sklicujte na svetopisemske obljube o zmagi (npr. 1 Kor 10,13).

Redno proučujte Sveto pismo. »Tvoj izrek hranim v svojem srcu, da ne bi grešil zoper tebe.« (Ps 119,11)
Tudi Jezus se je moral soočiti s težavo človeštva – z grehom. Skušan je bil prav na vseh področjih, na katerih smo skušani mi. Da bi prejel moč za zmago, je noči preživljal v molitvi in občestvu s svojim Očetom. Jezus ni zapustil naše zemlje, dokler ni s svojim zgledom utrl poti. Obljubil nam je moč, ki bo vsakemu posamezniku omogočila živeti življenje vere in poslušnosti ter razviti značaj, ki bo podoben njegovemu.

»Iščite Gospoda, dokler se daje najti, kličite ga, dokler je blizu! Krivični naj zapusti svojo pot in hudobni svoje misli. Vrne naj se h Gospodu, da se ga bo usmilil, k našemu Bogu, ki je velik v odpuščanju.« (Iz 55,6-7).  

`Katere posledice svoje lakomnosti čutiš v svojem življenju? Katerih naukov si se naučil? Česa se še vedno lahko naučiš na tem področju?`