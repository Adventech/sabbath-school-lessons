---
title:  Prekletstvo v taboru
date:   27/02/2023
---

To je bil najverjetneje eden izmed najveličastnejših trenutkov Izraelove zgodovine. Po štiridesetih letih tavanja po puščavi so končno prišli v obljubljeno deželo. Po dramatičnem čudežu so po suhem prečkali reko Jordan, ko je ta poplavljala. Ta dogodek je bil tako veličasten, da je poganskim kanaanskim kraljem »upadlo srce« in niso imeli poguma za boj (Joz 5,1).

Prvi resnični izziv pri zavojevanju Kanaana je bilo obzidano in utrjeno mesto Jeriho. Nihče ni vedel, kako premagati prebivalce Jeriha, niti Jozue. Bog je Jozuetu v odgovor na njegovo molitev razkril načrt za uničenje mesta. Izraelci so ga upoštevali. Toda potem so šle stvari drastično navzdol.

`Preberi Joz 7. Kaj se je zgodilo po mogočni zmagi nad Jeriho? Katero sporočilo lahko izluščimo zase?`

Ahan je priznal, kaj je storil, rekoč, da je »zahlepel« po dobrinah. Hebrejska beseda, ki je na tem mestu prevedena z »zahlepeti«, je chmd. V nekaterih drugih svetopisemskih odlomkih je uporabljena v zelo pozitivnem smislu. Isti koren je uporabljen v besedi, zapisani v Dan 9,23, kjer je Gabriel Danielu povedal, da je »drag in ljubljen« (CHR).

Toda v Joz 7 je beseda chmd znanilka slabih novic. Kljub jasni prepovedi, da si Izraelci v zavzetih mestih ne smejo nabrati plena zase (Joz 6,18-19), je Ahan naredil prav to ter s tem celotno ljudstvo spravil na slab glas. Po porazu pri Aju je Jozue Bogu povedal, kaj ga skrbi: »Kánaanci in vsi prebivalci dežele so slišali in obrnili se bodo proti nam in izbrisali naše ime iz dežele. Kaj boš zdaj storil za svoje veliko ime?« (Joz 7,9) Povedano drugače, Gospod je želel s temi čudoviti zmagami okoliškim narodom pokazati svojo moč in delovanje med svojim ljudstvom. Njihovi zavojevalski pohodi bi morali drugim pričati o Jahvejevi moči. Po polomiji pri Aju je bilo to pričanje ogroženo, poleg tega pa so bila izgubljena tudi človeška življenja.

`Pomisli, kako zlahka bi Ahan lahko upravičil svoja dejanja: »V primerjavi s preostalim plenom sem vzel tako majhen delež! Nihče ne bo izvedel. Le komu lahko škodujem s tem? Poleg tega moja družina potrebuje denar.« Kako se lahko obvarujemo pred tovrstnimi škodljivimi utemeljitvami? `