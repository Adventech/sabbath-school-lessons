---
title:  Judovo srce
date:   28/02/2023
---

Ena najbolj tragičnih svetopisemskih zgodb je zgodba o Judi Iškarijotu. Ta moški je imel privilegij, ki ga je poleg njega v vsej zgodovini sveta imelo samo še enajst drugih mož. Ves čas so bili z Jezusom; večne resnice so slišali neposredno iz Gospodarjevih ust. Mnogi ljudje, ki nikdar niso imeli niti približno tako ugodnih priložnosti, kakor jih je imel on, bodo rešeni, toda kakor vemo, Juda ne bo prejel večnega življenja.

Kaj se je zgodilo? Odgovor se skriva v eni besedi – poželenje, hrepenenje njegovega srca.

`Preberi Jn 12,1-8. Katero Marijino dejanje je med pojedino pritegnilo toliko pozornosti? Kako se je odzval Jezus? Zakaj? Kaj je odgovoril?`

Zveličar je nežno pograjal Judovo lakomno opazko, kar je učenca spodbudilo, da je s pojedine šel naravnost k velikemu duhovniku, kjer so bili zbrani Jezusovi sovražniki. Ponudil se je, da izroči Jezusa v njihove roke v zameno za vsoto, ki je bila veliko manjša od cene Marijinega darila (glej Mt 26,14-16).

Kaj se je zgodilo z Judom? Toliko čudovitih priložnosti je imel in toliko dragocenih prednosti, pa je kljub temu zagrešil tako grozljivo dejanje! Ellen G. White je o njem zapisala: »Ljubil je vzvišenega Učitelja in si želel biti z njim. Hrepenel je, da bi se njegov značaj in življenje spremenila, in upal, da bo to doživel s svojo zvezo z Jezusom. Zveličar ni zavrnil Juda. Sprejel ga je med dvanajsterico. Zaupal mu je službo evangelista. Obdaril ga je z močjo, da je zdravil bolne in izganjal hudobne duhove. Vendar Juda ni prišel do točke, da bi se popolnoma izročil Kristusu.« (Jezusovo življenje, str. 629)

Prav vsi imamo značajske napake. Če prosimo Boga, jih lahko po njegovi moči premagamo. Toda Juda se ni popolnoma izročil Kristusu, zato je greh lakomnosti, ki bi ga lahko premagal po Kristusovi moči, na koncu premagal njega. Posledice so bile tragične.

Kdo izmed nas se na določenem področju ne bori z lakomnostjo? Juda je bil lakomen, hrepenel je po denarju; zaradi te značajske hibe je celó kradel (Jn 12,6) in na koncu izdal Jezusa.

Kako strašljiv nauk o nevarnosti lakomnosti! Kar je videti kot majhna stvar – samo hrepenenje srca – lahko prinese katastrofo in večno izgubo.

`Kdo izmed nas si v težkih trenutkih ni zaželel, da bi preprosto zaprl oči in umrl? Naslednja stvar, ki bi jo doživel, bi bila Kristusova navzočnost. Kako nam ta misel pomaga razumeti, kaj je Pavel želel sporočiti bralcem v obravnavanem odlomku iz Pisma Filipljanom? `