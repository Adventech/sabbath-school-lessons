---
title:  Za globlje proučevanje
date:   03/03/2023
---

Ahan ni bil edini moški, ki si je po zmagi nad Jeriho nabral zlata in srebra ter plen prinesel v izraelski tabor. Jozue je moškim naročil, naj prinesejo srebro in zlato ter bronaste in železne posode v zakladnico Božje hiše (Joz 6,19.24).Vse drugo so morali sežgati. Ahan je bil edini moški, ki je od plena vzel delež zase. »Od milijonov Izraelcev je bil samo eden, ki si je v svečani uri zmagoslavja in sodbe drznil prestopiti Božji ukaz. Ahanov pohlep je vzplamtel ob pogledu na dragoceno Sinarjevo obleko. Celo ko je gledal smrti v oči, jo je imenoval ›dragocen babilonski plašč‹. En greh je vodil v drugega in prilastil si je zlato in srebro, posvečeno za Gospodovo zakladnico – Boga je oropal za prve sadove Kanaanske dežele.« (Ellen G. White: Očaki in preroki, str. 382)

Prvi dve točki Pavlovega seznama znamenj zadnjega časa se dotikata naše naravnanosti do denarja in imetja. »Tole pa vedi, da bodo v poslednjih dneh nastopili hudi časi. Ljudje bodo namreč samoljubni, lakomni /…/« (2 Tim 3,1-2) Sebičnost in ljubezen do denarja bosta značilni lastnosti ljudi zadnjega časa – našega časa.

**Vprašanja za pogovor**

`1.	»Res je prava pobožnost velik dobiček, a le za tistega, ki je zadovoljen z najnujnejšim. Ničesar namreč nismo prinesli na svet, zato tudi ne moremo ničesar odnesti. Bodimo torej zadovoljni s tem, da imamo živež in obleko. Tisti pa, ki hočejo obogateti, padajo v skušnjavo in zanko, to je v mnoge nespametne in škodljive želje, ki ljudi pogrezajo v pogubo in uničenje. Korenina vsega zla je namreč pohlep po denarju. Po tem so nekateri hlepeli in tako zablodili proč od vere, s tem pa sami sebi zadali veliko bolečin.« (1 Tim 6,6-10). V razredu se pogovorite o primerih, ko so ljudje zaradi ljubezni do denarja »sebi [in drugim] zadali veliko bolečin«. Kako najti ravnovesje na tem področju, če imamo v mislih, da za preživetje potrebujemo denar? Kako se izogniti pasti, pred katero je v tem odlomku posvaril apostol Pavel?`

`2.	Katerih stvari si poleg denarja še lahko poželimo?`

`3.	Kaj je razlika med lakomnostjo in utemeljeno željo po neki stvari? Kdaj se utemeljena želja lahko spremeni v lakomnost?`