---
title:  Temeljni izvirni greh?
date:   26/02/2023
---

Pogosto pride na plano vprašanje o tem, kako se je v Božjem vesolju pojavil greh. Odgovor nam je vsaj delno znan. V samem bistvu je šlo za poželenje, zaradi česar je poželenje morda temeljni izvirni greh.

`Preberi Iz 14,12-14. Katere namige o Luciferjevem padcu najdemo v tem besedilu? Na kakšen način je poželenje odigralo ključno vlogo pri tem?`

»[Satan] ni bil zadovoljen s svojim položajem, čeprav je bil spoštovan bolj kakor katerikoli pripadnik nebeških vojsk; drznil si je hlepeti po spoštovanju, ki pripada samo Stvarniku. Namesto da bi si prizadeval povišati Boga v čustvih in vdanosti vseh ustvarjenih bitij, si je želel zagotoviti njihovo službo in zvestobo zase. In s pohlepom po slavi, s katero je neskončni Oče odel svojega Sina, si je ta knez angelov poželel moč, ki je bila samo Kristusova prednostna pravica.« (Ellen G. White: Očaki in preroki, str. 13)

`Preberi Ef 5,5 in Kol 3,5. S čim je apostol Pavel enačil poželenje (lakomnost) in zakaj prav s tem?`

Osupljivo je, da je Pavel kar dvakrat poželenje (lakomnost) enačil z malikovalstvom. Ljudje malikujejo, kadar častijo nekaj ali nekoga, ki ni Bog, kar pomeni, da ustvarjenemu bitju ali stvari posvetijo svoje življenje (Rim 1,25). Ali je potemtakem poželenje (lakomnost) želja po nečem, česar ne bi smeli imeti, in ali lahko postane naše hrepenenje po tem močnejše od hrepenenja po Gospodu?

Nobenega dvoma ni, da Lucifer sprva ni vedel, kam ga bo pripeljalo njegovo izkrivljeno hrepenenje. To se lahko zgodi tudi nam. Zapoved, ki prepoveduje poželenje – zapoved, ki zadeva samo naše misli – nam lahko prepreči zagrešiti dejanja, ki bi nas lahko vodila do prestopanja drugih zapovedi (glej na primer 2 Sam 11).

`Preberi 1 Tim 6,6-7. Kako nas lahko upoštevanje teh Pavlovih besed zaščiti pred poželenjem (lakomnostjo)?`