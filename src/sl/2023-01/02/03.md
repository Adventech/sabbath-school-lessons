---
title:  Natančno poslušati
date:   09/01/2023
---

5. Mojzesova knjiga je zapisana različica Mojzesovega poslovilnega govora drugi generaciji Izraelcev po štiridesetih letih tavanja po puščavi. To sporočilo je podal na moabskih planjavah, vzhodno od Jeriha. 5. Mojzesovo knjigo nekateri ustrezno imenujejo tudi »Knjiga spominjanja«.

Mojzes se v njej ozre v preteklost na Božje zvesto ravnanje z Izraelom. Obnovi potovanje od Sinaja do Kadeš Barneje na meji obljubljene dežele, pa tudi upor in dogodke med štirideset let trajajočim tavanjem po puščavi. Ponovi deset zapovedi ter zahteve glede desetine in Božje zakladnice. Toda osrednje sporočilo 5. Mojzesove knjige je nasvet, naj Izraelci poslušajo Boga in sprejmejo njegove blagoslove. Mojzes je Boga opisal kot takšnega, ki ima moč in željo skrbeti za svoje ljudstvo.

`Katere čudovite blagoslove je Bog obljubil ljudstvu? Kaj morajo narediti, da bi jih prejeli? 5 Mz 28,1-14`

Mojzes si je zelo želel, da bi ljudstvo razumelo, da ima Bog zanje čudovite, celo čudežne darove. Njegove besede »če pa boš natančno poslušal«, so jim dale vedeti, da je na kocki njihova večna usoda. Kako mogočen prikaz resničnosti svobodne volje! Bili so njegovo izvoljeno ljudstvo, prejemniki neverjetnih blagoslovov in obljub, toda vse to jim je bilo obljubljeno pod določenim pogojem, ki ga je bilo treba sprejeti in nato ukrepati.

Prav nič, kar je Bog pričakoval od njih, ni bilo pretežko. »Kajti ta zapoved, ki ti jo danes dajem, zate ni pretežka in ni oddaljena. Ni na nebu, da bi mogel reči: ›Kdo se bo za nas povzpel v nebesa, da nam jo prinese in jo da slišati, da jo bomo mogli izpolniti?‹ Tudi ni onkraj morja, da bi mogel reči: ›Kdo se bo za nas odpravil čez morje, da nam jo prinese in jo da slišati, da jo bomo mogli izpolniti?‹ Kajti prav blizu tebe je beseda, v tvojih ustih in v tvojem srcu, da jo lahko izpolnjuješ.« (5 Mz 30,11-14)

Poleg blagoslovov je Mojzes predstavil tudi prekletstva, ki jih bodo doletela, če bodo neposlušni (5 Mz 28,15-68). Naštel je posledice, ki jih bodo trpeli zaradi svojega greha in upora.

`Kaj v našem primeru pomeni »natančno poslušati« to, kar nam Bog naroča?`