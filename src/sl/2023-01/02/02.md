---
title:  Zaveza zveličanja
date:   08/01/2023
---

Kristus je s svojo smrtjo na Golgoti zagotovil zveličanje vsem ljudem. Za razliko od obljube o menjavi obdobij (setev, žetev, noč, dan …) pa zveličanje ni unilateralna zaveza. Daru zveličanja ne dobijo vsi brez ozira na to, kaj delajo. Stališče, da bo vsakdo rešen, se imenuje univerzalizem.

Čeprav je Jezus umrl za vse ljudi, je jasno povedal, da bodo mnogi hodili po široki cesti, ki vodi v pogubo in večno smrt (Mt 7,13-14).

**Kaj naslednje vrstice povedo o tem, kako v Jezusu prejmemo dar zveličanja?**

`1 Jn 5,13`

`Mt 10,22`

`Jn 6,29`

`2 Pt 1,10-11`

Apostol Pavel je razumel bilateralno naravo zaveze zveličanja. Vedoč, da bo kmalu usmrčen, in kljub dejstvu, da so ga zapustili mnogi njegovi sopotniki, je svojemu dragemu prijatelju Timoteju samozavestno dejal, da je izpolnil svoj del »kupčije«. »Jaz se namreč že izlivam kot pitna daritev in napočil je trenutek mojega odhoda. Dober boj sem izbojeval, tek dokončal, vero ohranil. Odslej je zame pripravljen venec pravičnosti, ki mi ga bo tisti dan dal Gospod, pravični sodnik. Pa ne le meni, marveč vsem, ki ljubijo njegovo pojavitev.« (2 Tim 4,6-8)

Pavel je rekel: »Pripravljen sem, ker sem bojeval dober boj, končal svojo pot in ohranil vero.« Vse življenje je jasno poudarjal, da zveličanje prejmemo samo po veri in ne po delih postave, zato tukaj svojih del oziroma dosežkov ne omenja v kontekstu zaslug, ki bi jih imel pri Bogu. »Venec pravičnosti«, ki ga čaka, je Jezusova pravičnost, ki se je je po veri oklepal vse do konca svojega življenja.

`Kakšna je razlika med tistimi, ki sprejmejo dar zveličanja, in tistimi, ki ga ne? Kaj se zahteva od nas, ko enkrat sprejmemo ta dar?`