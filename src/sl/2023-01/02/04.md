---
title:  Části Gospoda
date:   10/01/2023
---

Pregovori ne govorijo toliko o tem, kaj je prav in kaj narobe, kakor pa o modrosti in neumnosti. Med branjem Pregovorov bo bralec opazil prednosti modrosti in pasti neumnosti.

`Katere čudovite obljube so zapisane v Prg 3,1-10? Kaj pomeni besedna zveza »prvine vseh tvojih pridelkov«?`

Bog nas prosi, naj ga postavimo na prvo mesto pri gospodarjenju s svojim premoženjem. S tem priznavamo, da je lastnik vseh stvari, in dokazujemo, da zaupamo njegovi obljubi, da bo skrbel za nas. Še več: če ga bomo dali na prvo mesto, bo blagoslovil to, kar bo ostalo. Za nas je to dejanje vere in zaupanja. S tem izražamo, da zaupamo Gospodu z vsem svojim srcem, pri čemer se ne zanašamo na svojo razumnost. (To je zelo pomembno, saj se nam pogosto zgodijo stvari, ki jih ne razumemo in jih ne znamo osmisliti.)  

Nič nas ne more bolj spodbuditi k ljubezni in zaupanju v Boga kakor križ. Ko spoznamo, kaj je vsak od nas prejel z Jezusom, ki je ne le naš Stvarnik (Jn 1,1-4) in Vzdrževalec (Heb 1,3), temveč tudi naš Odrešenik (Raz 5,9), je vračanje prvin vsega, kar imamo, najmanj, kar lahko naredimo zanj.

»Ne le, da Gospod zahteva desetino kot svojo last, ampak nam je tudi povedal, kako naj bo prihranjena zanj. Pravi: ›Části Gospoda s svojim imetjem, s prvinami vseh svojih pridelkov.‹ To ne pomeni, da naj svoja sredstva porabimo zase in Gospodu prinesemo ostanek, čeprav bi desetino priložili z iskrenim srcem. Najprej odberimo Božji delež.« (Ellen G. White: Counsels on Stewardship, str. 81)

Če bomo Boga dali na prvo mesto, nam obljublja, da bodo naše žitnice polne hrane (Prg 3,10). To se ne bo zgodilo po čudežu – ne bomo se nekega dne zbudili in ugotovili, da se je naša shramba čez noč napolnila.

V Svetem pismu je mnogo načel o dobrem oskrbništvu, skrbnem načrtovanju in finančni odgovornosti; zvestoba temu, k čemur nas kliče Bog, je naša prva in najpomembnejša odgovornost.

`Kako se lahko naučimo zaupati Bogu in njegovim obljubam tudi takrat, ko smo v finančni stiski in ko so naše »žitnice« prazne kljub temu, da si prizadevamo ostati zvesti?`