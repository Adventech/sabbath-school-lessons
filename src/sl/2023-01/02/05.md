---
title:  Sporazum o desetini
date:   11/01/2023
---

Med dajanjem desetine in našim odnosom z Bogom je tesna duhovna povezava. Izraelci so uspevali, ko so bili poslušni Bogu in zvesto dajali desetino. Toda kadar tega niso delali, so jih doleteli težki časi. Videti je, kakor da so se vrteli v krogu poslušnosti in blaginje ter neposlušnosti in težav. V enem izmed obdobij nezvestobe je Bog po preroku Malahiju svojemu ljudstvu predlagal bilateralno pogodbo.

`Katere obljube in obveznosti so zapisane v Mal 3,7-11?`

Bog je Izraelcem obljubil, da se bo vrnil k njim, če se bodo oni vrnili k njemu. Ko so ga vprašali, kaj je mislil s tem, je preprosto povedal: »Ne goljufajte me pri desetinah in darovih.« Goljufanje je bilo razlog za njihovo prekletstvo. Bog je ponudil rešitev: »Prinesite vso desetino v zakladnico.« (Mal 3,10) Če bodo tako delali, jim Bog obljublja, da bo odprl zapornice neba in nanje izlil blagoslov do preobilja. Preobilje je višek, s katerim lahko pomagamo drugim in pospešujemo napredek Božjega kraljestva.

»On, ki je dal svojega edinorojenega Sina umreti zate, je s teboj sklenil zavezo. Daje ti svoje blagoslove, v zameno pa zahteva tvojo desetino in darove. Nihče si nikoli ne bo upal reči, da ni mogel razumeti te zadeve. Božji načrt za desetino in darove je jasno ubeseden v tretjem poglavju Malahijeve knjige. Bog poziva svoje človeške predstavnike, da so zvesti pogodbi, ki jo je sklenil z njimi.« (Ellen G. White: Counsels on Stewardship, str. 75)

Čas vladanja dobrega kralja Ezekija v Judi velja za eno od pozitivnih obdobij poslušnosti. Takrat je v Judi prišlo do iskrene oživitve; ljudstvo je začelo zvesto vračati desetino in prilagati darove v tempeljsko zakladnico. Tempelj je pokal po šivih. V 2 Krn 31,5 piše, da so ljudje »prinašali obilo prvin žita, vina, olja, medu in vseh poljskih pridelkov; prinašali so desetino vsega v obilju«.

`Kaj tvoje prilaganje oziroma neprilaganje desetine pove o tvoji duhovnosti in odnosu z Bogom? `