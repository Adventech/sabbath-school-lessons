---
title:  Iščite najprej
date:   12/01/2023
---

»Preprosto ljudstvo« je rado poslušalo Jezusa (Mr 12,37 CHR). Večina ljudi, ki je bila del velike množice Jezusovih sledilcev in poslušalcev, je pripadala razredu preprostih ljudi. To so bili tisti, ki jih je Jezus nahranil na gori in ki so prisluhnili njegovi pridigi. Jezus jim je v resnici rekel: Vem, da vas skrbi, kako boste poskrbeli za svojo družino. Skrbite za hrano in pijačo, ki ju potrebujete vsak dan, in za oblačila, ki vas bodo ogrela in zaščitila. Toda rad bi vam predlagal nekaj drugega …

`Kaj je Jezus obljubil v Mt 6,25-33? Kaj so morali ljudje narediti, da bi prejeli te obljube?`

Mnoge Božje obljube vsebujejo prvine bilateralne zaveze. To pomeni, da moramo narediti svoj del, če želimo prejeti določene blagoslove.

`Kaj moramo narediti, da bi imeli Božji mir? Iz 26,3`

`Kaj bo naredil Jezus, če mu bomo priznali svoje grehe? 1 Jn 1,9`

`Kateri so pogoji Božje obljube, zapisane v 2 Krn 7,14?`

Vsem tem vrsticam in še mnogim drugim je skupno dejstvo, da moramo ljudje odigrati svojo vlogo v velikem spopadu na zemlji, čeprav je Bog vladar, stvarnik in vzdrževalec in čeprav je zveličanje dar milosti, ki si ga nikakor ne moremo zaslužiti. S svojim svetim darom svobodne volje in izbire se moramo odločiti poslušati spodbude Svetega Duha in biti poslušni temu, k čemur nas poziva Bog. Čeprav nam ponuja blagoslove in življenje, si lahko namesto tega izberemo prekletstvo in smrt. Nič nenavadnega, da Bog pravi: »Izberi torej življenje, da boš živel ti in tvoj zarod.« (5 Mz 30,19)  

`V katerih pogledih se Božje zamisli za tvoj duhovni razvoj razlikujejo od tvojih? Pomisli na področja svojega življenja, na katerih moraš postati bolj »rodoviten v pravičnosti«. Katere duhovne odlike bi rad, da jih Bog razvije v tebi? `