---
title:  Božje zaveze z nami
date:   07/01/2023
---

### Preberi pred proučevanjem
Mt 10,22; Jn 6,29; 5 Mz 28,1-14; Prg 3,1-10; Mal 3,7-11; Mt 6,25-33

> <p>Ključno besedilo:</p>
> Če pa boš natančno poslušal glas Gospoda, svojega Boga, in vestno izpolnjeval vse njegove zapovedi, ki ti jih danes dajem, te bo Gospod, tvoj Bog, postavil visoko nad vse narode na zemlji. In nadte bodo prišli vsi ti blagoslovi in te dosegli, če boš poslušal glas Gospoda, svojega Boga. 5 Mz 28,1-2

Osupljivo je, da je Bog z nami sklenil pogodbe (oziroma zaveze). Večina izmed njih je bilateralnih, kar pomeni, da imata obe strani – tako Bog kakor ljudje – svojo vlogo. Primer bilateralne zaveze je: »Če boš naredil to, bom jaz naredil to.« Ali: »Naredil bom to, če boš ti naredil to.«

Zaveza je redko unilateralna: »To bom naredil ne glede na to, ali boš tudi ti kaj naredil.« Samo nekaj Božjih zavez s človeštvom je unilateralnih. Na primer: »On namreč daje svojemu soncu, da vzhaja nad hudobnimi in dobrimi, ter pošilja dež pravičnim in krivičnim.« (Mt 5,45) Če kaj naredimo ali ne, lahko računamo na to, da bo Bog poslal sonce in dež. Po potopu je človeštvu in vsem živim bitjem obljubil, da nikoli več ne bo potopa, ki bi pokril vso zemljo (glej 1 Mz 9,9-16) ne glede na naša dejanja. Poleg tega je obljubil: »Dokler bo trajala zemlja – ne setev ne žetev, ne mraz ne vročina, ne poletje ne zima, ne dan ne noč ne bodo prenehali.« (1 Mz 8,22) Določena obdobja se bodo menjala ne glede na to, kaj bomo počeli.

Ta teden bomo proučili nekatere pomembne bilateralne zaveze med Bogom in njegovimi otroci. Molimo, da bi po Božji milosti izpolnili svoj del zaveze.