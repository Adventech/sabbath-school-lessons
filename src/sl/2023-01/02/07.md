---
title:  Za globlje proučevanje
date:   13/01/2023
---

»Kadarkoli je Božje ljudstvo z veseljem in prostovoljno upoštevalo njegov načrt sistematične dobrodelnosti [desetine] pri svojih darovih in prispevkih, se je lahko prepričalo, da obljubljen napredek spremlja njihove napore sorazmerno z njihovo poslušnostjo. Kadarkoli so priznavali njegove zahteve in jih izvrševali ter ga slavili s tem, kar so imeli, so bile njihove žitnice polne. Toda ko so ga goljufali v desetini in darovih, so spoznali, da ne plenijo samo njemu, temveč tudi sebi, saj jih je prikrajšal za svoje blagoslove v sorazmerju z njihovim prikrajševanjem desetine in darov.« (Ellen G. White: Testimonies for the Church, 3. zvezek, str. 395)

Sveto pismo je zelo jasno glede tega, da smo rešeni samo po veri, ki je Božji milostni dar. Naša poslušnost Božjim zapovedim je odziv na njegovo milost; s tem si je ne zaslužimo (navsezadnje ne bi bila milost, če bi si jo lahko zaslužili – glej Rim 4,1-4).
Ko se poglobimo v Božjo bilateralno zavezo, ki jo je sklenil z nami, opazimo tako blagoslove kakor odgovornosti. S tem, kako se odzovemo na to, kar nam daje Bog, vzpostavimo odnos z njim in do neke mere vplivamo na svojo usodo. Poslušnost – služenje in ljubeča zvestoba – je resnično znamenje učenčevstva. Vera nas ne osvobaja poslušnosti; a samo po veri smo deležni Kristusove milosti, ki nam omogoča biti poslušni, kakor od nas zahteva Bog.

**Vprašanja za pogovor**

`1.	Rečeno je bilo, da bi imela naša cerkev več kot dovolj denarja za oznanjevanje evangelija, če bi vsak adventist zvesto vračal desetino. Kako s svojo desetino in darovi pomagaš cerkvi pri njenem poslanstvu?`

`2.	Razmisli o tem, kako pomembne so za naš odnos z Bogom naše odločitve in dela. Kako razviti zdrav odnos do del in poslušnosti, vključno s prilaganjem desetine in zvestim oskrbništvom?`

`3.	V razredu se pogovorite o vprašanju na koncu torkovega nauka o težkih časih, ki nas doletijo kljub naši zvestobi. Kako to razumemo? Kako se lahko obvarujemo pred tem, da bi nam težavne okoliščine vzele pogum in voljo?` 