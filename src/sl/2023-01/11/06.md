---
title:  Ko nihče ne bo mogel kupovati ali prodajati
date:   16/03/2023
---

Sveto pismo pokaže bolečo sliko sveta pred drugim Jezusovim prihodom. Prerok Daniel je o tem času zapisal: »To bo čas stiske, kakršne še ni bilo, odkar so narodi, do tega časa.« (Dan 12,1) Če pomislimo na nekatera grozljiva obdobja v zgodovini, bo čas, o katerem je tukaj beseda, res precej slab.

Tudi Razodetje govori o hudih časih pred Kristusovo vrnitvijo.

`Preberi Raz 13,11-17. Kako se finančne zadeve ujemajo s preganjanjem v zadnjem času?`

Ljudje ne bodo mogli kupovati ali prodajati! Kolikšen del našega življenja se vrti okoli nakupov in prodaje? Naše delo je v nekem smislu prodajanje časa, spretnosti in dobrin ljudem, ki jih želijo kupiti. Nezmožnost kupiti ali prodajati pomeni nezmožnost delovanja v družbi. Pritisk na posameznike, ki se bodo odločili ostati zvesti, bo ogromen. Več denarja boš imel, več bo na kocki, vsaj kar se tiče materialnega imetja, zato bo pritisk še močnejši.

Kako se torej pripraviti? Pripravimo se lahko že zdaj. Po Božji milosti se prepričajmo, da nismo sužnji svojega denarja in stvari tega sveta. Če že zdaj nismo privezani nanje, potem ne bomo niti takrat, ko se jim bomo morali odpovedati, če bomo želeli ostati zvesti Bogu.

`Preberi 5 Mz 14,22 in zadnji del 23. vrstice. Kaj je moralo Božje ljudstvo narediti s svojim vsakoletnim pridelkom? Zakaj jim je Bog to zapovedal?`

Bog je po Mojzesu pojasnil, da je eden od razlogov za vzpostavitev sistema desetinjenja, »da se naučiš bati vse dni Gospoda, svojega Boga« (5 Mz 14,23). Preko poetičnega vzporedja v Ps 31,20 (Ps 31,19 CHR) vidimo, da je strah sinonim za zaupanje.

»Kako velika je tvoja dobrota,

ki si jo prihranil za tiste, ki se te bojijo,

jo pripravil za tiste, ki se zatekajo k tebi

pred človeškimi sinovi.«

Vzporedne vrste nam kažejo, da bati se Gospoda pomeni zaupati vanj (zatekati se h Gospodu). Na podlagi tega razumemo, da je Bog vzpostavil sistem desetinjenja, da bi nas zaščitil pred sebičnostjo ter nas spodbudil, naj zaupamo, da bo poskrbel za nas. Medtem ko zvestoba pri desetini gotovo ni zagotovilo, da bodo ljudje na koncu ostali zvesti, si tisti, ki niso zvesti v desetini, zagotovo pripravljajo težave.

`Kaj pomeni nadeti si vso Božjo bojno opremo? Kako lahko to naredimo na vseh področjih življenja, ne le kadar se spopadamo s prevarami zadnjega časa? `