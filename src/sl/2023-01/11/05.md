---
title:  Prioritete
date:   15/03/2023
---

Prilike in Jezusovi nauki, zgodbe o svetopisemskih junakih in nasveti Ellen G. White jasno kažejo, da polovična predanost Kristusu ni možna. Ali smo ali pa nismo na Gospodovi strani.

Ko je učenik postave vprašal, katera zapoved je največja, mu je Jezus odgovoril: »Ljubi Gospoda, svojega Boga, iz vsega srca, iz vse duše, z vsem mišljenjem in z vso močjo.« (Mr 12,30) Ko vse izročimo Kristusu, za drugega gospodarja ne ostane nič. Tako mora biti.

`Preberi Mt 6,24. Kako si na lastni koži izkusil resničnost teh besed?`

Jezus ni rekel, da je težko služiti Bogi in denarju ali da moramo biti skrbni pri služenju obema. Rekel je, da kaj takšnega sploh ni mogoče. Pika. Ta misel bi morala v naši duši vzbuditi vsaj malo straha in trepeta (Flp 2,12).

`Preberi 1 Jn 2,15-17. Kako se te tri stvari odražajo v našem svetu? Zakaj je nevarnost, ki jo predstavljajo, včasih bolj subtilna in prikrita, kakor se zavedamo?`

Nič nenavadnega, da je Pavel zapisal: »Mislite na to, kar je zgoraj, ne na to, kar je na zemlji.« (Kol 3,2) Seveda je to laže reči kot narediti, ker so stvari tega sveta vsak dan pred našimi očmi. Čar zemeljskih stvari je močan; privlačnost takojšnjega zadovoljstva je zmeraj prisotna – šepeče našim ušesom ali nas vleče za rokav. Ali niso celo najzvestejši kristjani kdaj čutili ljubezni do tega, »kar je na zemlji«? Čeprav vemo, da se bo nekega dne vse, kar je na svetu, končalo, nas še zmeraj vleče k tem stvarem, kajne? Toda dobra novica je, da nam ni treba dovoliti, da nas to odvleče od Gospoda.

`Preberi 2 Pt 3,10-14. Kako bi morale te Petrove besede vplivati na naše življenje in tudi na to, kako ravnamo s svojim premoženjem?`