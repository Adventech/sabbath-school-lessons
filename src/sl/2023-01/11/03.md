---
title:  Zaupaj Bogu, ne svojim virom
date:   13/03/2023
---

David bi se moral iz izkušnje svojega najboljšega prijatelja Jonatana naučiti naslednje: kadar si v zaveznem odnosu z Bogom, ni pomembno, ali imaš veliko ali malo mož; Bog ti lahko da zmago. V 1 Sam 14,1-23 je zapisana zgodba o tem, kako sta Savlov sin Jonatan in njegov oproda z Božjo pomočjo premagala ves garnizon Filistejcev. A kljub tej in mnogim drugim izkušnjam v zgodovini Božjega ljudstva je kralj David v težkih časih dovolil Satanu, da ga je skušal; raje je zaupal svoji moči in iznajdljivosti.

`Preberi 1 Krn 21,1-14. Zakaj se je David odločil prešteti Izraelce oziroma svoje vojake? Zakaj mu je poveljnik vojske to odsvetoval?`

Zapazi, da je bilo štetje vojakov Satanova zamisel. Davida je skušal, naj zaupa svoji moči, namesto da bi se v vojni zanesel na Božjo previdnost. Poveljnik Izraelove vojske Joab je Davida poskušal odvrniti od štetja, ker je imel priložnost videti, kako Bog deluje v imenu Izraela. David je kljub temu ukazal začetek štetja. Besedilo pravi, da je njegova odločitev narodu prinesla katastrofo.

Nihče ni nikoli zaman zaupal Bogu. Kadarkoli se bojuješ za Gospoda, se dobro pripravi! Menda je britanski vladar Oliver Cromwell (1599–1658) svoji vojski pred bitko rekel naslednje: »Zaupajte Bogu, moji fantje! In poskrbite, da vaš smodnik ostane suh!« Povedano drugače: Za uspeh naredite vse, kar je v vaši moči, toda zavedajte se, da lahko samo Bog da zmago.

Če to prenesemo v naše okoliščine: zelo mikavno je zaupati v moč vlade ali svojemu bančnemu računu. Toda Bog je med vsako krizo, omenjeno v Svetem pismu, nagradil ljudi, ki so upali vanj. Nagradil je njihovo zaupanje in poskrbel zanje.

Sedanjost bi morali uporabiti za to, da svoje življenje uskladimo z Božjo voljo, poplačamo dolgove in radodarno dajemo, kar imamo. Stara črnska krščanska pesem pravi: »Če smo kdaj prej potrebovali Gospoda, ga gotovo potrebujemo zdaj.«

`Kako najti ravnovesje med lastnimi prizadevanji (na primer za svojo finančno varnost) in popolnim zaupanjem v Gospoda?`