---
title:  Bog na prvem mestu
date:   12/03/2023
---

`Preberi 2 Krn 20,1-22. Katerih pomembnih duhovnih naukov se lahko naučimo na podlagi te zgodbe ne glede na to, s kakšnimi težavami se soočamo?`

Proti koncu Jozafatovega kraljevanja je Judo napadel sovražni narod. Jozafat je bil pogumen in junaški mož. Več let je krepil svojo vojsko in utrjeval mesta. Bil je dobro pripravljen za spopad skoraj z vsakim sovražnikom. Toda med to krizo se ni zanašal na svojo moč, temveč na Božjo. Odločil se je iskati Gospoda; po vsej Judi je razglasil post. Vse ljudstvo se je zbralo na tempeljskem dvorišču – kakor je molil kralj Salomon, naj se zgodi v primeru preteče nevarnosti. Vsi judovski moški so s svojimi ženami in otroki stali pred Gospodom. Molili so, da bi Bog zmedel njihove sovražnike in tako poveličal svoje ime. Kralj je molil: »Mi smo namreč nemočni pred to veliko množico, ki prihaja nad nas. Ne vemo, kaj naj storimo: vate so uprte naše oči!« (2 Krn 20,12)

Ko so se na ta način izročili Bogu, je Gospodov Duh prišel nad Božjega moža, ki je rekel: »Ne bojte se in se ne plašite pred to veliko množico, kajti ne boste se bojevali vi, temveč Bog. /…/ A tokrat se vam ne bo treba bojevati: samo razpostavite se in čakajte, Judovci in Jeruzalemci, pa boste videli zmago, ki vam jo bo naklonil Gospod!« (2 Krn 20,15-17)

Zgodaj naslednjega jutra je kralj zbral ljudstvo; zbor levitov je stal spredaj, da bi s pesmijo slavil Boga. Nato je kralj ukazal zbranim: »Zanesite se na Gospoda, svojega Boga, pa boste zanesljivo vzdržali.« (2 Krn 20,20) Zbor je začel peti; njihovi sovražniki so uničili drug drugega in »nobeden ni utekel« (2 Krn 20,24). Judovi moški so kar tri dni pobirali bojni plen. Četrti dan so se s pesmijo vrnili v Jeruzalem.

Bog, ki jih je rešil, je isti Bog, ki ga ljubimo in častimo mi. Njegova moč je tudi danes enaka, kakor je bila takrat. Vprašanje je, ali bomo zaupali njegovemu vodstvu.

`Preberi 2 Krn 20,20. Kakšen poseben pomen bi morala imeti ta vrstica za adventiste sedmega dne?`