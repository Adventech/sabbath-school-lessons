---
title:  Zmanjšati?
date:   14/03/2023
---

Kako naj bi se adventisti sedmega dne odzvali na težke čase? Naj bi preklopili na način preživetja (ang. survival mode)? Ne; v resnici bi morali narediti ravno nasprotno. Ker vemo, da sta konec sveta in Jezusov prihod blizu, bi morali svoje premoženje uporabiti za to, da drugim oznanimo evangelij in kaj Bog pripravlja njim, ki ga ljubijo. Vemo, da bo kmalu zgorelo vse, kar je na tej zemlji.

`Preberi 2 Pt 3,3-12. Kaj nam je Peter želel sporočiti s temi besedami?`

Na podlagi Svetega pisma vemo, da nam Bog ne bo poslal selitvenega kombija, v katerega bomo naložili imetje, ki ga želimo odnesti v nebesa. V zadnjem velikem spopadu bo zgorelo vse. Vse sledi greha in zla bodo za vedno uničene, razen brazgotine na Kristusovih rokah.

Kaj naj torej naredimo s svojim imetjem? »Zdaj bi morali manjšati svoje premoženje, namesto da ga povečujemo. Kmalu bomo šli v boljšo deželo, v nebeško. Zatorej ne bodimo prebivalci zemlje, temveč zmanjšajmo obseg svojega premoženja, kolikor je le možno.« (Ellen G. White, Counsels on Stewardship, str. 59)

Ellen G. White je te besede zapisala pred več kot sto leti! Načelo je še vedno isto: časa je zmeraj malo, ker je naše življenje kratko. Kaj je šestdeset, osemdeset ali sto let v primerjavi z večnostjo! Tvojega življenja je lahko konec, še preden proučiš nauk tega tedna. Naslednja stvar, ki se je boš zavedal, bo Jezusov drugi prihod. (To pa je hitro, kajne?)

Kot adventisti sedmega dne moramo zmeraj živeti v luči večnosti. Seveda moramo pridno delati, da bi poskrbeli zase in za svojo družino. Če smo blagoslovljeni z bogastvom, ni nič narobe, da uživamo v njem, le da ne postanemo pohlepni in zanemarimo velikodušnega dajanja. Vedno moramo imeti v mislih, da je vse, kar si nakopičimo tukaj, začasno in kratkotrajno; če nismo previdni, nas lahko imetje duhovno ugonobi.

`Če bi z gotovostjo vedel, da bo Jezus prišel čez deset let, kako bi spremenil svoje življenje? In kako, če bi prišel čez tri ali pet let?`