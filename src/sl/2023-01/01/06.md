---
title:  Zaklad v nebesih
date:   05/01/2023
---

Ne nabirajte si zakladov na zemlji, kjer uničujeta molj in rja in kjer tatovi vlamljajo in kradejo; nabirajte pa si zaklade v nebesih, kjer jih ne uničujeta ne molj ne rja in kjer tatovi ne vlamljajo in ne kradejo. Kjer je namreč tvoj zaklad, tam bo tudi tvoje srce. (Mt 6,19-21)

`Katere ključne resnice je Jezus izpostavil v zgornjem odlomku?`

Le kdo še ni prebral kakšne zgodbe o človeku, ki si je nakopičil silno bogastvo, a ga je nato iz nekega razloga izgubil? Naš svet je zelo nestabilen. Vojne, kriminal, nasilje in naravne nesreče nam lahko v trenutku vzamejo vse, za kar smo se trudili in si tudi v resnici pošteno prislužili. Ko umremo, vse te reči za nas niso več uporabne.

Sveto pismo nikjer ne pravi, da je narobe biti bogat ali kopičiti premoženje. Jezus nas v zgornjih vrsticah opozarja, da moramo imeti zdravo mero.

Kaj pomeni nabirati si zaklade v nebesih? To, da Boga in njegove cilje postavimo na prvo in najpomembnejše mesto v svojem življenju, ne pa denar. Pomeni tudi, da to, kar imamo, uporabimo za napredek Božjega dela, da delamo za druge in smo jim na blagoslov.

Ko je Bog poklical Abrahama, je načrtoval, da bodo po njem in njegovi družini blagoslovljene vse družine na zemlji. Abrahamu, ki je bil imenovan »Božji prijatelj« (Jak 2,23), je rekel: »Iz tebe bom naredil velik narod, blagoslovil te bom in naredil tvoje ime veliko, da bo v blagoslov. Blagoslovil bom tiste, ki te bodo blagoslavljali, in preklel tiste, ki te bodo preklinjali, in v tebi bodo blagoslovljeni vsi rodovi zemlje.« (1 Mz 12,2-3)

»Potemtakem so z verujočim Abrahamom vred blagoslovljeni tudi tisti, ki verujejo« (Gal 3,9). Pred nami je enak izziv, kot je bil pred njim.

»Denar ima veliko vrednost, ker lahko naredi veliko dobrega. V rokah Božjih otrok postane hrana lačnim, pijača žejnim in obleka nagim. Je zaščita za zatirane in sredstvo, s katerim lahko pomagamo bolnim. Ampak denar sam po sebi nima nič večje vrednosti od peska, če se ga ne uporabi za zadovoljevanje življenjskih potreb, blagoslavljanje drugih in za napredek Kristusovega dela.« (Ellen G. White: Kristusove prilike, str. 243)

`»Kjer je namreč tvoj zaklad, tam bo tudi tvoje srce.« (Mt 6,21) Kaj tvoje srce pove o tem, kje je tvoj zaklad?`