---
title:  Bog je lastnik vsega
date:   02/01/2023
---

`Kaj je sporočilo Ps 50,10-12; Ps 24,1; 1 Krn 29,13-14 in Hag 2,8? Kaj ti pomenijo te besede? Kakšen odnos imaš do svoje lastnine?`

V 1. kroniški knjigi je v 17. poglavju zabeležena Davidova želja, da Bogu zgradi hišo. Kralj je o tem povedal preroku Natanu, ki je rekel: »Stori vse, kar je v tvojem srcu, kajti Bog je s teboj!« (1 Krn 17,2) Toda tisto noč je Bog poučil preroka, naj kralju pove, da zaradi svojega bojevniškega življenja ne bo mogel graditi Božje hiše. Namesto njega jo bo zgradil njegov sin. David je vprašal, ali sme vsaj narisati načrte in pripraviti gradbeni material. Ko je bila njegova prošnja uslišana, je preostanek življenja kopičil velikanske količine neobdelanih kamnov, cedrovih debel, železa, zlata, srebra in brona, »da ga ni bilo mogoče stehtati«. Ko je bil ves gradbeni material pripravljen na mestu, kjer naj bi stala Gospodova hiša, je zbral vse izraelske voditelje in organiziral obred slavljenja in zahvaljevanja.

V 1 Krn 29,13-14 je zapisana Davidova javna molitev, v kateri je povedal, da je ves zbran gradbeni material v resnici Božji. Rekel je: »Resnično si ne moremo pripisati nobenih zaslug za ves ta material, ker Bogu vračamo to, kar je tako ali tako njegovo.«

To je pomembno za vse nas, naj smo bogati ali revni (še posebej pa, če smo bogati). Ker je Bog na začetku ustvaril vse (glej 1 Mz 1,1; Jn 1,3; Ps 33,6.9), je zakonit lastnik vsega, kar obstaja vključno s tem, kar imamo – ne glede na to, kako trdo, marljivo in iskreno smo delali za to. Brez Boga in njegove milosti, ne bi imeli ničesar; bili bi nič. V resnici sploh ne bi obstajali. Zato ne smemo nikdar pozabiti, da je Bog lastnik vsega. Če ga hvalimo in se mu zahvaljujemo za njegovo dobroto, bo ta pomembna resnica vedno pred našimi očmi.

`»Kdo sem jaz in kaj je moje ljudstvo, da bi mogli prostovoljno toliko darovati?« (1 Krn 29,14) Katero čudovito načelo je izraženo v teh besedah? Kako odraža to, kakšen bi moral biti naš odnos do Boga in naše lastnine?`