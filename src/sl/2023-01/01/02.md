---
title:  Člani Božje družine
date:   01/01/2023
---

Zato se priklanjam v molitvi pred Očetom, po katerem vsaka družina v nebesih in na zemlji dobi svoje pravo ime. (Ef 3,14-15; Sveto pismo Zaživi)

`Katera prispodoba je zapisana v zgornjem svetopisemskem besedilu? Kakšno upanje najdeš v teh besedah?`

Jezus je na začetku svoje službe rekel: »Vi torej molíte takóle: Oče naš, ki si v nebesih, posvečeno bodi tvoje ime.« (Mt 6,9) Kasneje je to molitev ponovil učencem na samem (Lk 11,2). Naroča nam, da njegovemu Očetu rečemo »Oče naš, ki si v nebesih«. Ko ga je po vstajenju Marija želela objeti, ji je rekel: »Ne oklepaj se me! Kajti nisem še šel gor k Očetu; pojdi pa k mojim bratom in jim povej: ›Odhajam gor k svojemu Očetu in vašemu Očetu, k svojemu Bogu in vašemu Bogu.‹« (Jn 20,17

Ker imamo istega Očeta, je Jezus naš brat, mi pa smo bratje in sestre v Gospodu. Jezus je postal del zemeljske družine, da bi mi lahko postali del nebeške. »Nebeška in zemeljska družina sta združeni.« (Ellen G. White: Jezusovo življenje, str. 734)

`Preberi 2 Mz 3,10; 2 Mz 5,1 in Gal 3,26.29. Kaj nam te vrstice povedo o tem, v kakšnem odnosu je Bog z nami? Zakaj je to tako spodbudno?`

V nasprotju s pogledom, ki uči, da smo produkt hladnih in brezčutnih naravnih zakonov, nam Sveto pismo pravi, da je Bog živ in nas ljubi. Ker si želi ljubeč odnos z nami, je v Svetem pismu za opis tega odnosa pogosto uporabljena prispodoba družine. Najsi Jezus Izraelce imenuje »moje ljudstvo«, ali nas »Božji sinovi«, ali pa o Bogu govori kot o »našem Očetu«, je bistvo še zmeraj isto: Bog nas ljubi, kakor bi družinski člani morali ljubiti drug drugega. V svetu, ki je pogosto sovražen, je to zelo dobra novica!

`Zamisli si svet, kjer bi drug z drugim ravnali kot z družino. Kako lahko zgradiš boljši odnos z ljudmi in nanje gledaš kot na svoje brate in sestre?`