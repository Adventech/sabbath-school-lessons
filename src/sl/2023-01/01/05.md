---
title:  Odgovornosti članov Božje družine
date:   04/01/2023
---

Vsi uživamo v duhovnih in začasnih blagoslovih in darovih, ki nam jih daje Bog. Kako tolažilno je tudi vedeti, da smo del družine!

`Kaj pomenijo besede v 5 Mz 6,5 in Mt 22,37? Kako jih lahko uresničimo?`

Kako lahko ljubiš Boga »z vsem srcem, z vso dušo in z vsem mišljenjem« (Mt 22,37)? Sveto pismo daje odgovor, ki preseneti mnoge ljudi.

`Preberi 5 Mz 10,12-13 in 1 Jn 5,3. Kako naj bi se – svetopisemsko gledano – pravilno odzvali v našem ljubečem odnosu z nebeškim Očetom?`

Izpolnjevanje postave? Poslušnost zapovedim? Mnogim kristjanom se, na žalost, zdi zamisel o izpolnjevanju postave (še posebej izpolnjevanje četrte zapovedi) legalistična. Menijo, da smo preprosto poklicani ljubiti Boga in ljubiti bližnjega kakor sebe. Toda Bog je jasen: svojo ljubezen do njega in bližnjih kažemo s poslušnostjo njegovim zapovedim.

»To je Božja ljubezen, da se držimo njegovih zapovedi« (1 Jn 5,3). Zgornjo vrstico po navadi razumemo v smislu, da »ker ljubimo Boga, izpolnjujemo njegove zapovedi«, kar je povsem na mestu. Toda lahko bi jo brali tudi na takšen način: »Božjo ljubezen spoznavamo in doživljamo z izpolnjevanjem njegovih zapovedi.«

V Mt 7,21-27 je Jezus rekel, da so tisti, ki slišijo in izpolnjujejo Božje besede, podobni modremu zidarju, ki je svojo hišo sezidal na trdni skali. Tisti pa, ki jih slišijo, a ne izpolnjujejo, so podobni nespametnemu zidarju, ki je svojo hišo zgradil na pesku, kar je imelo uničujoče posledice. Oba sta slišala besedo; eden je poslušal, drugi ni. Enemu je to prineslo življenje, drugemu smrt.

`Razmisli o povezavi med ljubeznijo do Boga in poslušnostjo postavi. Zakaj mu prav z izpolnjevanjem postave izkazujemo ljubezen? Kako z izpolnjevanjem zapovedi izražamo ljubezen do Boga? `