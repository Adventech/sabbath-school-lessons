---
title:  Razpoložljivi viri Božje družine
date:   03/01/2023
---

Največje Božje darilo, ki ga je dal svojim otrokom, je Jezus Kristus, ki je prinesel mir odpuščanja, milost za vsakdanje življenje in duhovno rast ter upanje na večno življenje.

»Kajti tako je Bog ljubil svet, da je dal svojega edinorojenega Sina, da se ne pogubi, kdorkoli veruje vanj, temveč da ima večno življenje.« (Jn 3,16 CHR) »A katerikoli so ga sprejeli, jim je dal oblast, da postanejo Božji otroci, njim, ki verujejo v njegovo ime.« (Jn 1,12 CHR)

Zveličanje je temeljni dar, saj brez njega od Boga ne bi mogli prejeti ničesar, kar bi bilo pomembno na dolgi rok. Vse, kar imamo, bo nekega dne ali umrlo ali propadlo. Tudi tisti, ki nas poznajo, bodo nekega dne umrli. Karkoli dobrega smo naredili, bo nekoč pozabljeno. Zato mora biti zmeraj v središču naših misli dar evangelija – na križ razpeti Kristus (1 Kor 2,2).

Bog nam je poleg zveličanja dal še toliko drugega! Njim, ki jih je skrbelo za hrano in oblačila, je Jezus namenil tolažilne besede: »Iščite najprej Božje kraljestvo in njegovo pravičnost in vse to vam bo navrženo.« (Mt 6,33)

`Preberi Ps 23,1; Ps 37,25 in Flp 4,19. Kaj nam te vrstice povedo o Božji skrbi za naše vsakodnevne potrebe?`

Ko je Jezus učencem povedal, da jih bo zapustil, jim je obljubil Svetega Duha, ki jih bo tolažil. »Če me ljubite, se boste držali mojih zapovedi; jaz pa bom prosil Očeta in dal vam bo drugega Tolažnika, da bo ostal pri vas vekomaj: Duha resnice, ki ga svet ne more prejeti, ker ga ne vidi in ne pozna. Vi ga poznate, ker ostaja pri vas in bo v vas.« (Jn 14,15-17) »Ko pa pride on, Duh resnice, vas bo uvedel v vso resnico.« (Jn 16,13)

Sveti Duh Božjim otrokom daje čudovite duhovne darove (glej 1 Kor 12,4-11).

Na kratko: Bog, v katerem »živimo, se gibljemo in smo« (Apd 17,28), Bog, ki »vsem daje življenje in dihanje in vse« (Apd 17,25), nam je dal življenje, obljubo zveličanja, materialne blagoslove in duhovne darove, da bi jih uporabili na blagoslov drugim. Ne glede na to, katere materialne dobrine imamo ter s katerimi darovi in talenti smo blagoslovljeni, smo pred Darovalcem odgovorni za njihovo uporabo.

`V 1 Tes 5,18 apostol Pavel pravi, da se moramo zahvaljevati v vsem. Kako nam te besede pomagajo premagati čustva nehvaležnosti in samopomilovanja še posebej v času preizkušnje?`