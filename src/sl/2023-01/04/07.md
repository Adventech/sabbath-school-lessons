---
title:  Za globlje proučevanje
date:   27/01/2023
---

Nebeška spominska knjiga beleži tudi finančno zvestobo članov Božje družine. »Pokazano mi je bilo, da angel zabeleži vsak dar, posvečen Bogu in dan v zakladnico, in tudi končni rezultat tako darovanih sredstev. Božje oko vidi vsak kovanec, dan za njegovo stvar, in vidi, ali je dajalec to naredil rad ali nerad. Vodi račun o pobudah dajanja. Požrtvovalni in posvečeni ljudje, ki vračajo Bogu, kar je njegovo, kakor on zahteva od njih, bodo nagrajeni po svojih delih. Celo če bi bil ta denar nepravilno potrošen, tako da ni dosežen cilj, ki ga je darovalec imel pred očmi – za Božjo slavo in zveličanje duš – tisti, ki so iskrenih src prinesli dar, ko so imeli v mislih samo Božjo slavo, ne bodo ostali brez nagrade.« (Ellen G. White: Testimonies for the Church, 2. knjiga, str. 518)

»Bog si želi, da bi ljudje molili za napredek njegovega dela in ga načrtovali. Kot Kornelij moramo tudi mi molitev povezati z darovanjem. /…/ Vera je brez del mrtva. Brez žive vere ni mogoče biti po volji Bogu. Medtem ko molimo, moramo za izpolnitev svoje molitve dati vse, kar lahko – tako svoje delo kakor svoja sredstva. Če udejanjamo svojo vero, nas Bog ne bo pozabil. On opazi vsako delo ljubezni in samoodrekanja. Našel bo načine tam, kjer bomo svojo vero pokazali z deli.« (Ellen G. White: Atlantic Union Gleaner, 17. junij 1903)

**Vprašanja za pogovor**

`1.	Kako sta povezana molitev in darovanje? Kako ti molitev lahko pomaga vedeti, kaj, kdaj in koliko darovati?`

`2. 	V neki znani ameriški reviji je bil objavljen članek o mladih strokovnjakih z Wall Streeta, ki so ustvarjali visoke dobičke, a so bili kljub temu nesrečni, prazni ter tesnobni in zaskrbljeni. Upravitelj portfelja, ki je bil eden izmed njih, je rekel: »Kaj bo po moji smrti sploh pomenilo dejstvo, da sem ustvaril še en dodaten odstotek profita v svojem portfelju?« Katerih naukov se lahko naučimo iz te izkušnje o tem, kako lahko darovanje koristi darovalcu?`

`3.	V zgornjem navedku bodi pozoren na mesto, kjer piše o neustrezni rabi sredstev. Zakaj je pomembno, da darovalec ne pozabi na to?`