---
title:  Darovi in čaščenje
date:   24/01/2023
---

V Svetem pismu ne bomo našli navodil, kakšen naj bo vrstni red dejavnosti pri bogoslužju. Toda videti je, da bogoslužje sestoji iz vsaj štirih elementov. V Novi zavezi ta seznam vključuje proučevanje/pridigo, molitev, glasbo ter desetino in darove.

Izraelski možje so se morali s svojimi družinami trikrat letno pokazati pred Gospodom v Jeruzalemu. »Naj se ne prikažejo praznih rok pred Gospodovim obličjem.« (5 Mz 16,16) Z drugimi besedami, tudi vračanje desetine in prilaganje darov sta bila del bogoslužja. Božji otroci so svoje desetine in darove prinesli Gospodu na praznik nekvašenega kruha, na praznik tednov in na šotorski praznik. Težko si je predstavljati, da bi kdo izmed njih prišel praznih rok.

V starem Izraelu je bilo prilaganje desetine in darov osrednji del bogoslužja. Iskreno čaščenje ne sestoji le iz besed, pesmi in molitev, s katerimi izrazimo svojo hvaležnost Bogu; izrazimo jo lahko tudi tako, da v njegovo hišo prinesemo svoje darove. Izraelci so jih prinesli v svetišče; mi jih prinesemo v cerkev ob sobotah kot dejanje čaščenja Boga.

`Preberi 1 Krn 16,29; Ps 96,8-9; Ps 116,16-18. Kako lahko načela, ki so omenjena v teh vrsticah, uporabimo pri svoji izkušnji čaščenja Boga?`

Kot Božji otroci, ki nam je zaupana odgovornost upravljanja z Božjimi zadevami na zemlji, je naša prednost, priložnost in odgovornost, da prinesemo svoje darove. Bog nam je dal otroke, da jih vzgajamo zanj, zato bi morali z njimi deliti tudi veselje prilaganja desetine in darov pri bogoslužju. Ponekod ljudje priložijo desetino prek spleta ali kako drugače. Vračanje desetine in prilaganje darov je del naše izkušnje slavljenja ne glede na način, kako to naredimo.

`Kako na podlagi svoje izkušnje razumeš trditev, da je prilaganje desetine in darov del bogoslužja? Kakšna je tvoja izkušnja s tem? Kako ta dejavnost vpliva na tvoj odnos z Bogom?`