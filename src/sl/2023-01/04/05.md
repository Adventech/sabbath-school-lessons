---
title:  Bog opazi naše darove
date:   25/01/2023
---

`Preberi Mr 12,41-44. Katero sporočilo je za nas v tej zgodbi, najsi smo bogati ali ne? Kako ga lahko uporabimo pri svoji izkušnji čaščenja?`

Jezus je bil z učenci na tempeljskem dvorišču, kjer so bile postavljene skrinje za darove. Opazoval je ljudi, ki so prinašali svoja darila. Bil je dovolj blizu, da je opazil dva bakrena kovanca, ki ju je priložila neka vdova. Dala je vse, kar je imela. »Jezus je razumel njen povod. Verjela je, da je Bog odredil svetiščno službo, zato je bila željna narediti največ, kar je lahko, da bi jo podprla. Naredila je vse, kar je lahko; njeno dejanje je postalo spomenik njenemu spominu in bo njeno veselje v večnosti. S tem darom je dala svoje srce. Vrednost dara ni bila ocenjena na podlagi vrednosti kovanca, temveč na podlagi ljubezni do Boga in zanimanja za njegovo delo, ki sta jo spodbudila k darovanju.« (Ellen G. White, Counsels on Stewardship, str. 175)

Pomembno je tudi opaziti, da je bil vdovin dar edini, ki ga je Jezus sploh kdaj pohvalil. Šlo je za dar cerkvi, ki ga bo kmalu zavrnila – cerkvi, ki se je v veliki meri oddaljila od svojega namena in poslanstva.

`Preberi Apd 10,1-4. Zakaj je angel obiskal rimskega stotnika? Katera njegova dejanja so opazila nebesa?`

Na podlagi tega besedila razberemo, da nebesa ne slišijo le naših molitev, temveč opazijo tudi pobudo, s katero prilagamo svoje darove. Kornelij je bil radodaren darovalec. »Kjer je namreč tvoj zaklad, tam bo tudi tvoje srce.« (Mt 6,21) Kornelij je pri prilaganju darov daroval tudi svoje srce. Želel si je izvedeti več o Jezusu. Molitev in darovanje sta tesno povezana in izražata našo ljubezen do Boga in bližnjih; to sta dve veliki načeli Božjega zakona: »Ljubi Gospoda, svojega Boga, iz vsega srca, z vso dušo, z vso močjo in z vsem mišljenjem, in svojega bližnjega kakor samega sebe.« (Lk 10,27) Prvo se kaže v molitvi, drugo pa s prilaganjem darov.

`Predstavljaj si, kako bi bilo, če ne bi imeli upanja in zagotovila, da smrt ni konec vsega. Vsi, ki so nas poznali, bodo prej ko slej umrli in kmalu nihče ne bo več vedel za nas. Kakor da nikoli nismo živeli in naše življenje ni pomenilo ničesar. Kako se ta usoda razlikuje od upanja, ki ga imamo? `