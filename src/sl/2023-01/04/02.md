---
title:  Spodbuda za darovanje
date:   22/01/2023
---

Boga ljubimo, ker nas je on prvi ljubil. Naše dajanje je odziv na njegov neverjetni dar – na Jezusa. Rečeno nam je: »Gospod ne potrebuje naših darov. S svojimi darili ga ne moremo obogatiti. Psalmist je rekel: ›Saj je od tebe vse in iz tvoje roke smo ti dali.‹ Kljub temu nam Bog dopušča izraziti hvaležnost za njegovo milost – tako si jo požrtvovalno prizadevamo prenesti tudi na druge. To je edini način, po katerem nam je omogočeno izraziti svojo hvaležnost in ljubezen do Boga. Dal nam ni nobenega drugega načina.« (Ellen G. White, Counsels on Stewardship, str. 18)

Ko »svoj« denar izročimo Jezusu, s tem okrepimo ljubezen do njega in drugih. Tako ima denar moč doseči dobre reči. Jezus je naukom o denarju in bogastvu namenil prav toliko časa kakor katerikoli drugi temi. Ena od šestih vrstic v Mateju, Marku in Luku govori o denarju. Dobro sporočilo evangelija je, da nas Bog lahko reši pred napačno porabo in ljubeznijo do denarja.

`Preberi Mt 6,31-34 in 5 Mz 28,1-14. Kaj Bog obljublja, da bo naredil za nas, če mu bomo poslušni? Ali je sebično sklicevati se na njegove obljube?`

Naši darovi so dokaz naše pripravljenosti žrtvovati se za Boga. To je lahko globoka duhovna izkušnja in izraz dejstva, da smo svoje življenje popolnoma izročili Bogu kot svojemu Gospodu. Pomeni »dati denar tja, kjer so naša usta«, kakor pravi neka angleška fraza. Lahko rečemo, da ljubimo Boga, toda radodarno prilaganje darov pomaga razodeti (in celo okrepiti) to ljubezen.

Darovi pridejo iz srca, ki zaupa osebnemu Bogu, ki nenehno skrbi za naše potrebe, kakor se njemu zdi najbolje. Naši darovi slonijo na prepričanju, da je Kristus naša gotovost odrešenja. Ne prilagamo jih, da bi pomirili Boga ali si zaslužili njegovo sprejemanje. Izvirajo iz srca, ki je po veri sprejelo Kristusa kot edini in zadosten vir milosti in odrešenja.

`Kaj nam Gospod sporoča v 2 Kor 9,6-7? Kaj pomeni dati, kakor smo se odločili v srcu? Kako lahko dajemo z veseljem?`