---
title:  Darovanje za posebne projekte
date:   26/01/2023
---

Raziskave so pokazale, da je približno 9 odstotkov posameznikovega premoženja likvidnih in jih je mogoče takoj prispevati za dar. Gotovino, tekoči račun, prihranke itd. se v splošnem razume kot likvidno premoženje. Večina našega premoženja (približno 91 odstotkov) je »investiranega« v nepremičnino, na primer v naš dom, v živino (če smo kmetje) ali v druge nelikvidne reči.

Razliko v odstotkih likvidnega in nelikvidnega premoženja lahko ponazorimo tako, da damo 1000 centov v dva različna steklena kozarca, pri čemer 10 centov predstavlja eno odstotno točko. V majhnem kozarcu bomo imeli 90 centov, ki predstavljajo 9 odstotkov likvidnega premoženja. V večjem kozarcu bomo imeli 910 centov, ki predstavljajo 91 odstotkov našega nelikvidnega premoženja.

Večina ljudi da svoj dar ali prispevke iz majhnega kozarca – iz svojega likvidnega premoženja. To je denar, ki ga imajo na bančnem računu ali v denarnici. Toda ko se nekdo zares zagreje za neko stvar, daruje iz velikega kozarca. V Svetem pismu je veliko takšnih zgodb.

`Preberi Mr 14,3-9 in Jn 12,2-8. Kdo so bile glavne osebe na Simonovi pojedini? Kakšna je bila vrednost Marijinega darila? Zakaj je Jezusa pomazilila ravno v tistem trenutku?`

Marijino darilo je bilo vredno 300 denarijev, kar je bilo enakovredno celoletni plači. Najverjetneje je šlo za dar iz velikega kozarca. Nekaj časa po tem dogodku je Juda izdal Jezusa za nekaj več kot tretjino tega zneska – za trideset srebrnikov (Mt 26,15). Kadar darujemo iz velikega kozarca, to od nas zahteva resnično ljubezen in predanost. Toda ko postanemo pohlepni kakor Juda, lahko svojo dušo prodamo skoraj zastonj.

Nova zaveza osemindvajsetkrat omenja Barnabova dela in dejavnosti. Prvotno ga poznamo kot Pavlovega spremljevalca in vélikega misijonarja. Toda temelj je postavljen v svetopisemskem odlomku, kjer je omenjen prvič. V Apd 4,36-37 beremo o njegovem darovanju – o prilaganju iz velikega kozarca. Kako mogočen primer Kristusovih besed: »Kjer je namreč tvoj zaklad, tam bo tudi tvoje srce.« (Mt 6,21)

`Zakaj je požrtvovalno dajanje pomembno tako za prejemnika kakor za darovalca?`