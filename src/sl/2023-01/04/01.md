---
title:  Daritve za Jezusa
date:   21/01/2023
---

### Preberi pred proučevanjem
2 Kor 9,6-7; 5 Mz 16,17; Ps 116,12-18; 1 Krn 16,29; Mr 12,41-44; Mr 14,3-9

> <p>Ključno besedilo:</p>
> Kaj naj vrnem Gospodu za vse njegove dobrote nad mano? Čašo odrešenja bom vzdignil in klical bom ime Gospodovo. Svoje zaobljube Gospodu bom izpolnil pred vsem njegovim ljudstvom. Ps 116,12-14

Poleg desetine prilagamo tudi darove; te vzamemo od devetdesetih odstotkov, ki nam ostanejo po tem, ko smo desetino vrnili Bogu. Tukaj se začne radodarnost. Božje ljudstvo je dajalo različne vrste darov, na primer daritev za grehe, ki so jo žrtvovali kot odziv na Božjo milost, ali daritev hvaležnosti, s katero so pripoznali Božjo zaščito in blagoslov zdravja, blaginje in njegove skrbi zanje. Obstajali so tudi darovi za revne in darovi, s katerimi so vzdrževali kraj čaščenja.

Ko pomislimo na Božje darove, ki nam jih je dal, na svoje dajanje ne gledamo več le kot na prispevek k temu, da bomo na primer uredili cerkveno parkirišče ali kupili oblačila za pevce v cerkvenem pevskem zboru. Naši darovi so odziv na to, kar je Bog naredil za nas, še posebej pa po Jezusovi žrtvi. »Mi ljubimo, ker nas je on prvi vzljubil.« (1 Jn 4,19) Cerkev – krajevna cerkev, konferenca ali svetovna cerkev – naše darove uporablja za napredek Božjega dela. Ta teden si bomo ogledali, kaj Sveto pismo pravi o darovanju kot delu našega upravljanja Božjih zadev na zemlji.  