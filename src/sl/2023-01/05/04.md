---
title:  Kako se znebiti dolgov?
date:   31/01/2023
---

`Preberi Prg 22,7. V kakšnem smislu smo »hlapci« tistemu, ki nam je posodil?`

Kaj lahko naredimo, da bi ubežali temu pojavu? Če si se znašel v dolgovih, ti bo naslednji povzetek pomagal začeti postopek odplačevanja dolga. Načrt je preprost; vsebuje predpostavko in tri korake.

Predpostavka je predanost Bogu, da bomo zvesti v vračanju njegove svete desetine, da bi lahko dostopali do njegove modrosti in blagoslova. Bog je pripravljen blagosloviti tiste, ki so mu poslušni.

Prvi korak. Odpovejmo se dodatnemu zadolževanju: nič več kupovanja na kredit. Če si ne bomo sposodili denarja, se ne bomo zadolžili. Če si ne bomo sposodili še več denarja, ne bomo ustvarili še več dolgov.

Drugi korak. Sklenimo dogovor z Bogom, da bomo od te točke naprej kar najhitreje poplačali dolgove. Ko nas bo Bog finančno blagoslovil, bomo ta denar uporabili za znižanje dolga, ne za nove nakupe. Ta korak je verjetno najpomembnejši. Nepričakovane prihodke večina ljudi zapravi. Ne napravimo tega; denar raje porabimo za zmanjšanje dolga.

Tretji korak je praktičen. Naredi seznam vseh svojih dolgov – od največjega do najmanjšega, uporabi padajoči vrstni red. V primeru večine družin je na vrhu seznama kredit za nepremičnino, na dnu pa kreditna kartica ali osebni dolg. Začni tako, da mesečno plačaš vsaj minimalni znesek vsakega svojega dolga. Nato podvoji ali na kakršenkoli način povečaj plačilo dolga na dnu seznama. Prijetno boš presenečen nad tem, kako hitro lahko odplačaš najmanjši dolg. Nato znesek, ki si ga namenil odplačevanju dolga na dnu seznama, porabi za odplačevanje naslednjega dolga; tako počasi napreduj proti vrhu seznama. Ko boš odplačal svoje najmanjše dolgove (ki imajo najvišjo obrestno mero), boš sprostil osupljivo količino denarja, ki jo boš lahko namenil za odplačevanje naslednjega dolga.

Bog si ne želi, da bi bili zadolženi. Družine, ki sklenejo dogovor z Bogom (glej drugi korak), ugotovijo, da jih je Bog blagoslovil na nepričakovane načine; njihov dolg se manjša hitreje, kot so sprva pričakovali. Mnoge družine so se z upoštevanjem teh treh preprostih korakov osvobodile dolgov. Tudi tebi lahko uspe! Če boš Boga dal na prvo mesto, boš prejel njegovo modrost in blagoslov za gospodarjenje s tem, kar ti je zaupal.

`»Naj vam načina življenja ne določa sla po denarju. Zadovoljni bodite s tem, kar imate, ker je Gospod sam rekel: Nikakor te ne bom pustil samega, nikakor te ne bom zapustil.« (Heb 13,5) Kako lahko upoštevanje teh besed pomaga ljudem izogniti se zadolževanju?`