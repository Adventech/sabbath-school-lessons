---
title:  Za globlje proučevanje
date:   03/02/2023
---

Tri korake za zmanjšanje dolga je v resnici zapisala Ellen G. White.

»Bodite odločni, da si nikoli ne boste nakopali novega dolga. Raje se odrecite tisočim rečem, kakor da vzamete posojilo. Biti dolžan je prekletstvo. Izogibajte se mu, kakor bi se izogibali črnim kozam.

Sklenite svečan dogovor z Bogom, da boste po njegovem blagoslovu odplačali svoje dolgove in po tem ne boste dolgovali nikomur, pa če boste morali jesti samo ovseno kašo in kruh. /…/ Ne odlašajte, ne izgubljajte volje in vrnite se na staro pot. Odpovejte se okusu, odpovejte se popuščanju teku, prihranite svoje cente in odplačajte dolgove.

Odplačajte jih, kakor hitro zmorete. Ko boste spet postali svoboden človek, ki nikomur ničesar ne dolguje, boste dosegli veliko zmago.« (Ellen G. White: Counsels on Stewardship, str. 257; poudarki so dodani.)

Če na svoji poti do življenja brez dolgov potrebujete dodatno pomoč, upoštevajte naslednje nasvete.

Naredite finančni načrt. Tri mesece si zapisujte vse svoje dohodke in odhodke/nakupe. Mnogi so presenečeni, koliko denarja zapravijo za stvari, ki sploh niso nujne.

Uničite kreditne kartice. Te so eden glavnih povzročiteljev družinske zadolženosti. Tako preprosto jih je uporabljati – a dolg, ki ga tako zlahka ustvarimo, je težko odplačati. Če ugotovite, da mesečno ne morete pokriti minusa na računu ali da kreditne kartice uporabljate za nakup stvari, ki jih sicer ne bi kupili, jih uničite, preden bodo uničile vas ali vašo zakonsko zvezo ali celo oboje.

Začnite izvajati gospodarne ukrepe. Včasih se ne zavedamo, koliko bi lahko prihranili vsak mesec, če bi bili previdnejši pri nakupu drobnarij. Porabljeni denar za te reči se hitro sešteva.

**Vprašanja za pogovor**

`1.	Količina dolga, ki so si ga nakopali narodi in posamezniki, je zares neverjetna! Kakšna pa je tvoja izkušnja z dolgom in morebitnimi težavami, ki jih je ustvaril v tvojem življenju ali v življenju drugih?`

`2.	Kaj lahko naredi tvoja krajevna cerkev, da bi vernikom pomagala naučiti se obvladati dolgove in zajeziti finančne težave na splošno?`

`3.	Na katere svetopisemske obljube se lahko sklicuješ, da bi se zaščitil pred čari sveta in finančnimi nevarnostmi, ki jih prinaša pohlep?`