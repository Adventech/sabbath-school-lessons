---
title:  Upoštevati božanski nasvet
date:   30/01/2023
---

Ljudje smo materialna bitja in živimo v materialnem svetu; ta svet je lahko včasih precej privlačen. Morali bi biti narejeni iz jekla in sintetičnega olja ne pa iz mesa in krvi, da včasih ne bi čutili čara stvari in hrepenenja po bogastvu. Ali je sploh kdo, ki ni kdaj sanjaril o tem, da bi bil bogat ali da bi zadel na lotu?

Čeprav se prav vsi soočamo s tem in čeprav ni nič narobe, da trdo delamo, da bi imeli dobro življenje ali celo postali bogati, pa se nihče izmed nas ne bi smel ujeti v past, da iz denarja, bogastva in materialnih dobrin naredi svojega malika. Obljubljena nam je božanska moč, da ostanemo zvesti temu, kar vemo, da je prav. To je izrednega pomena, saj je skušnjava bogastva in materialnih dobrin mnoge pripeljala do propada.

`Preberi Mt 6,24 in 1 Jn 2,15. Kaj je skupna tema teh vrstic, čeprav je v vsaki izražena drugače?`

Na žalost je lahko ljubezen do sveta tako močna, da so se ljudje pripravljeni zadolžiti, da bi – tako upajo – ugodili tej ljubezni. A to nikdar ne deluje (glej Prd 4,8). Dolg je ena od Satanovih zank, zato se zdi Božja želja, da se njegovi otroci ne zadolžujejo, smiselna. V Svetem pismu in po preroškem daru nam je dal nasvet, ki nam bo omogočil finančno svobodo.

`Preberi Ps 50,14-50. Kakšno stališče naj bi imelo Božje ljudstvo? Kaj pomeni »izpolniti svoje zaobljube«?`

Cerkveni skupnosti se pridružimo s čaščenjem in hvaljenjem Boga, ki nas je ustvaril in odrešil. V deveti od trinajstih zaobljub, ki jih naredimo pri krstu, je zastavljeno vprašanje: »Ali veruješ v cerkveno organizacijo? Ali si odločen, da boš častil Boga in podpiral cerkev s svojimi desetinami in darovi ter z osebnim prizadevanjem in vplivom?« Adventisti sedmega dne na to vprašanje odgovorimo z »da«. Psalm 50,14-15 je torej obljuba njim, ki dajejo hvalo Bogu in zvesto izpolnjujejo svoje zaobljube.

`Kaj tvoje odločitve povedo o tem, kako dobro se spopadaš s čari tega sveta? Zakaj naše trdo delo, da bi si zaslužili dobro življenje, ne pomeni nujno tega, da sta bogastvo in denar naš malik?`