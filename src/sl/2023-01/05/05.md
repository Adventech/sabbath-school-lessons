---
title:  Poroštvo in sheme hitrega zaslužka
date:   01/02/2023
---

Sveto pismo je zelo jasno glede tega, da si Bog ne želi, da bi njegovi otroci prevzeli odgovornost za dolg koga drugega. V Pregovorih nas je posvaril pred poroštvom oziroma pred tem, da garantiramo za koga drugega.

`Preberi Prg 6,1-5; Prg 17,18 in Prg 22,26. Kaj je sporočilo teh vrstic?`

Do poroštva običajno pride v primerih, ko si oseba s šibko kreditno sposobnostjo želi izposoditi denar od ustanove, vendar ne izpolnjuje pogojev za posojilo. Uslužbenec tej osebi pove, da banka lahko da posojilo, če prosilec najde prijatelja z močno kreditno sposobnostjo, ki se strinja postati sopodpisnik kredita in prevzeti odgovornost v primeru neplačila.

Včasih te bo za to uslugo prosil sovernik. Tvoj odziv bi moral biti: »Sveto pismo pravi, da tega ne smem narediti.« Prosim, razumi, da nas Sveto pismo spodbuja pomagati ljudem v potrebi, toda odsvetuje nam, da prevzamemo odgovornost za njihove dolgove.  

Najstniki včasih prosijo starše, da so sopodpisniki kredita za njihov prvi avto. Ali pa starejši, odrasel otrok prosi svojega starša, da sopodpiše posojilo za podjetje. Tudi v teh primerih velja enako načelo. Prav je pomagati drugim, če obstaja resnična potreba, toda ne postanite njihov porok. Raziskave kažejo, da je 75 odstotkov sopodpisnikov kreditne pogodbe na koncu moralo plačevati kreditne obroke!

`Katero opozorilo je zapisano v Prg 28,20 in 1 Tim 6,9-10?`   

Še ena finančna past so sheme, ki obljubljajo hitri zaslužek. Tiste, ki se ujamejo vanje, bodo skoraj zagotovo vodile v finančni propad. Kadar nekaj zveni predobro, da bi bilo res, običajno tako tudi je. Mnogi so zaradi tega finančno in čustveno ranjeni. Še ena tragedija teh sleparskih načrtov pa je, da si morajo posamezniki izposoditi denar, če se sploh želijo vključiti. Mnogo življenj in družin je propadlo zaradi shem, ki so obljubljale hitri zaslužek. Tisti, ki od tega res zaslužijo, so sleparji, ki so jih zasnovali. Obogateli so na račun ljudi, ki so se ujeli v njihovo past. Kadar te znanec ali celo ljubljena oseba želi prepričati, da se pridružiš kakšni takšni shem, beži, kakor hitro te nesejo noge!

`Jezusove besede »Ne boj se, samó veruj!« (Mr 5,36) so smiselne tudi danes. Kako se lahko naučimo verovati celo takrat, kadar se znajdemo v obupnih okoliščinah?`