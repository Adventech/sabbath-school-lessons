---
title:  Težave zadolževanja
date:   29/01/2023
---

`Preberi 5 Mz 28,1.2.12. Kaj je Božji ideal za njegove otroke, kar se tiče zadolževanja? Kako ga lahko dosežejo? Čeprav so bile okoliščine Izraelcev precej drugačne od naših, v tem besedilu poišči načela, ki jih lahko uporabimo pri svojih financah.`

Raziskave kažejo, da obstajajo trije glavni razlogi, zakaj se ljudje znajdejo v finančnih težavah. Spodaj so našteti od najbolj do najmanj pogostega.

Prvi razlog je nevednost. Mnogi ljudje, celo izobraženi, so finančno nepismeni. Nikdar niso izpostavljeni svetopisemskim ali celo posvetnim načelom gospodarjenja z denarjem. Toda tudi zanje obstaja upanje! V tem nauku se bomo dotaknili preprostih načel in tega, kako jih uporabiti.

Drugi razlog je pohlep. Niso se pripravljeni odreči domu, vozilu ali oblačilom, ki si jih ne morejo privoščiti. Mnogi izmed njih menijo, da so prerevni, da bi dajali desetino. Posledično živijo brez modrosti in blagoslova, ki ju je obljubil Bog (glej Mal 3,10-11; Mt 6,33). Tudi za takšne obstaja upanje, vendar ne brez spremembe srca in ne brez zadovoljnega duha.

Tretji razlog je osebna nesreča. Ljudi morda zadene resna bolezen, a niso ustrezno zavarovani. Morda jih je zapustil zapravljivi zakonec. Morda jim je imetje uničila naravna nesreča. Ali pa so se rodili in odraščali v skrajni revščini. Tudi zanje je upanje. Čeprav je njihova pot težavnejša, lahko premostijo ovire. Morda bo sprememba prišla v obliki podpore krščanskih prijateljev, nasveta ali pomoči pobožnega svetovalca, njihovega pridnega dela in kvalitetne izobrazbe ter Božjih blagoslovov in previdnosti.

Ne glede na razlog – pa četudi si je oseba sama kriva za to – je dolg možno zmanjšati. Toda treba bo narediti nekaj sprememb na področju trošenja denarja in finančnih prioritet.

`Katere Pavlove besede iz 1 Tim 6,6-9 bi morali vsi upoštevati? Kaj ti pomenijo te vrstice in kako bi lahko še bolj dosledno upošteval to, kar nas v tem odlomku uči Božja beseda?`