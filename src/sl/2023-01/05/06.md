---
title:  Doba odplačevanja posojila
date:   02/02/2023
---

`Kaj Gospod zahteva od svojega ljudstva? 5 Mz 15,1-5`

Sedemletni predpisi (2 Mz 21,2; 3 Mz 25,3-4) niso določali le zadev v povezavi s sužnji, služabniki in zemljo, temveč tudi s posojilodajalci. Ker slednji niso želeli kar tako odpustiti dolga, je lahko človek dolgoval največ sedem let. Iz teh vrstic lahko razberemo, da je Gospodu mar za tovrstne finančne težave, še posebej kadar je Izraelec posodil Izraelcu. Poleg tega te vrstice kažejo, da se Bog zaveda resničnosti dolga ne glede na to, kako slab je na splošno. Poudaril je tudi, da se mu moramo izogniti, kolikor je le mogoče.

V nasprotju s tem pa se danes veliko posojil za nepremičnino vzame za 30 ali 40 let. Eden od razlogov, zakaj so hiše tako zelo drage, je dostopnost posojila, ki omogoča njihov nakup.

Mnogo posameznikov, staršev in študentov razmišlja o izposoji denarja za šolanje. Velja pravilo, da lahko visokošolska izobrazba poveča posameznikov zaslužek za vse življenje. Nekateri ljudje si bodo morali izposoditi denar, da si bodo lahko plačali šolanje, toda v mislih morajo imeti naslednje: posojilo bo treba vrniti z obrestmi. V takšnem primeru poskusite pridobiti čim več štipendij in subvencij, do katerih ste upravičeni. Delajte in za šolanje prihranite čim več denarja. Vpišite le tiste predmete, ki vam bodo pomagali do zaposlitve. Prosite starše za pomoč. V svetopisemskih časih so starši otrokom dali zemljo, da so se lahko preživljali. Danes bi takšna »dediščina« lahko bila izobrazba, ki jim bo pomagala postati samostojni odrasli.

V idealnem svetu ne bi bilo ne posojanja ne dolgov. A ker ne živimo v takšnem svetu, se bomo morda kdaj znašli v okoliščinah, ko si bomo morali sposoditi denar. Takrat se prepričajmo, da smo sklenili najboljšo pogodbo, kar smo lahko, in da smo vzeli kredit po najboljši obrestni meri, ki je trenutno na voljo. Nato si izposodimo minimum, ki ga potrebujemo in ga odplačajmo, kolikor hitro zmoremo, da prihranimo pri obrestih. Naj velja naslednje načelo: če je le mogoče, se izognimo jemanju posojila. Če v vsakodnevnem življenju upoštevamo svetopisemska načela, se bomo izognili nepotrebnim dolgovom in hudi obremenitvi, ki jo lahko dolgovi povzročijo nam in naši družini.

`Kako pošten, pravičen in prijazen si z ljudmi, ki si jim posodil denar? Kakšnega bi se izkazal pred Bogom, ko bi moral odgovarjati za svoje vedenje do njih? Glej Prd 12,14. `