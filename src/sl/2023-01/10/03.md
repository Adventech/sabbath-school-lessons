---
title:  Imetja ne moreš vzeti s seboj
date:   06/03/2023
---

Nekdo je nekoč vprašal slavnega evangelista Billyja Grahama, kaj ga o življenju najbolj preseneča, zdaj ko je star (takrat je bil v svojih šestdesetih). Odvrnil je: »Njegova kratkost.«

Nobenega dvoma ni, da življenje res hitro mine.

`Kaj nas naslednja svetopisemska besedila učijo o našem življenju tukaj? Ps 49,18 (Ps 49,17 CHR); 1 Tim 6,6-7; Ps 39,12 (Ps 39,11 CHR); Jak 4,14; Prd 2,18-22`

Ko se nam bo naše kratko življenje izteklo, s seboj ne bomo vzeli ničesar, vsaj svojih materialnih dobrin ne. (Kaj pa značaj? – To je druga zgodba.) »Zakaj ob svoji smrti ničesar ne vzame s sabo.« (Ps 49,18; Ps 49,17 CHR) To pomeni, da umrli svoje imetje pusti nekomu drugemu. Kdo bo prejemnik tega, je seveda odvisno od predhodnih načrtov.

Čeprav nismo vsi premožni, pa je večina ljudi skozi leta nakopičila nekaj imetja, še posebej če so bili večino delovnih let zaposleni. Kaj se bo na koncu življenja zgodilo z našim premoženjem, je zares pomembno vprašanje, o katerem moramo razmisliti.

Za vse, ki imajo veliko ali majhno premoženje, je priprava oporoke zadnje dejanje oskrbništva oziroma skrbnega gospodarjenja z blagoslovi, ki nam jih je zaupal Bog. Če pred smrtjo nismo naredili oporoke, odigrajo svojo vlogo državni oziroma civilni zakoni (to je seveda odvisno od tega, kje živimo). Če umremo, ne da bi napisali oporoko, večina sodnih oblasti naše premoženje preprosto prenese na naše sorodnike ne glede na to, ali ga potrebujejo ali ne, ali bodo naš denar koristno uporabili ali ne, in ne glede na to, ali bi jih mi, če bi bili živi, izbrali za prejemnike svojega imetja. Cerkev v tem primeru ne prejme ničesar. Če si to želite, prav; če pa ne, morate načrtovati vnaprej.

Bog je lastnik vsega (glej Ps 24,1), zato je logičen zaključek, ki temelji na svetopisemski perspektivi, naslednji: ko prenehamo uporabljati to, kar nam je zaupal Bog, bi morali njemu, ki je zakonit lastnik vsega, vrniti, kar ostane, po tem ko zadovoljimo potrebe svojih ljubljenih.

`Smrt nas lahko nepričakovano doleti kadarkoli. Kaj bi se zgodilo s tvojimi ljubljenimi, če bi umrl že danes? Kaj bi se zgodilo s tvojim imetjem? Ali bi bilo razdeljeno tako, kot si želiš?`