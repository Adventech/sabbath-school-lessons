---
title:  Začnimo z osebnimi potrebami
date:   07/03/2023
---

V Stari zavezi je bilo veliko Izraelcev kmetovalcev in pastirjev. Zaradi tega so bile nekatere Božje obljube odete v jezik kmetovalcev. Na primer: Bog v Prg 3,9-10 pravi, da bodo naše »žitnice polne hrane«, če mu bomo zvesti na finančnem področju. Mnogo kristjanov v današnjem času nima žitnic. Kljub temu razumemo, da bo Bog blagoslovil naše delo ali posel, če mu bomo zvesti in poslušni.

`Preberi Prg 27,23-27. Kako se besede »Skrbno pazi na obraze svoje drobnice« nanašajo na krščansko življenje danes?`

Čeprav Sveto pismo svari pred pohlepom in obsoja bogataše, ki teptajo reveže, pa ne obsoja bogastva ali naših prizadevanj, da bi zaslužili bogastvo, razen če to delamo nepošteno ali pri tem zatiramo druge. Zgornje besedilo iz Pregovorov nakazuje, da moramo biti skrbni na finančnem področju, da bi imeli dovolj zase in za svojo družino. »Kozjega mleka je dovolj za tvojo hrano, za prehrano tvoje hiše in za življenje tvojih dekel.« (Prg 27,27)

Kako bi ubesedili to vrstico, da bi veljala za današnje okoliščine? Morda tako: »Pregleduj svoje finančne evidence in ugotovi stanje svojih poslov,« ali »Sestavi bilanco stanja in spoznaj razmerje med svojo zadolženostjo in lastniškim kapitalom.« Med delovnimi leti bi bilo dobro, da občasno preverimo svojo oporoko ali druge dokumente ter posodobimo stanje svojega trenutnega premoženja, če je treba. Dokumente, kot je na primer poslednja volja, se sestavi v zgodnji fazi priprave oporoke in so zaščita pred prezgodnjo smrtjo ali boleznijo, zaradi katere bi bili nezmožni odločiti se, komu želimo zapustiti svoje imetje. Dobro je načrtovati, kaj se bo po smrti zgodilo z našim premoženjem.

Povedano na kratko: dobro gospodarjenje s tem, kar nam je zaupal Bog, ne vključuje samo tega, kar imamo, ko smo še živi, temveč tudi to, kaj se bo zgodilo z našim imetjem, ko nas več ne bo. Če se Gospod ne bo vrnil v času našega življenja, bomo nekega dne morali umreti in naše imetje – bodisi veliko ali majhno – bo ostalo za nami. Zato moramo poskrbeti, da bo to, s čimer je Bog blagoslovil nas, blagoslavljalo tudi druge in pospeševalo Božje delo.

`»Imetje namreč ni za zmeraj.« (Prg 27,24) Zakaj se je pomembno zavedati tega dejstva?`