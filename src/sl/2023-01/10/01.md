---
title:  Vračati
date:   04/03/2023
---

### Preberi pred proučevanjem
Lk 12,16-21; Prd 2,18-22; Prg 27,23-27; 2 Kor 4,18; Prd 5,10; Kol 1,15-17

> <p>Ključno besedilo:</p>
> Nato sem zaslišal glas iz nebes, ki je rekel: »Zapiši: Blagor mrtvim, ki odslej umirajo v Gospodu! Da, govori Duh, odpočijejo naj se od svojih naporov; kajti njihova dela gredo z njimi.« Raz 14,13

Ko se bližamo koncu delovnih let, se na finančnem področju osredotočimo na ohranjanje svojega premoženja. Prehod v pokoj je lahko precej travmatična izkušnja. Kako takrat ravnati s svojim imetjem?

Ko se začnemo starati, nas začne skrbeti za prihodnost. Najpogostejši strahovi so, da bi umrli prezgodaj (preden poskrbimo za družino), da bi živeli predolgo (in bi nam zmanjkalo prihrankov), da bi nas doletela katastrofalna bolezen (in bi naenkrat skopneli vsi naši prihodki) ali da bi bili duševno in/ali telesno prizadeti (kdo bo skrbel za nas?).

V povezavi s temi strahovi je Ellen G. White zapisala: »Vse te bojazni izhajajo od Satana. /…/ Toda če bi zavzeli stališče, kakršno želi Gospod, bi bili njihovi dnevi najboljši in najsrečnejši v življenju. /…/ Skrbi in bremen odgovornosti se morajo osvoboditi, svoje dni pa preživeti nadvse srečno ter se pripravljati za nebesa.« (Testimonies for the Church, 1. knjiga, str. 424)

`Ta teden si bomo ogledali, kaj nam Bog svetuje glede zadnjih let našega življenja. Kaj bi morali narediti? Čemu se je dobro izogniti? Katerih načel se moramo držati?`