---
title:  Nespametni bogataš
date:   05/03/2023
---

`Preberi Lk 12,16-21. Katero sporočilo v tem odlomku je aktualno za nas? Kaj je Gospod rekel moškemu iz prilike? Kakšen odnos bi morali imeti do svojega imetja?`

Čeprav je sporočilo te prilike vsekakor širše, pa lahko rečemo, da je Jezus z njo želel povedati tudi to, česa v pokoju naj ne bi delali. Če posameznik načrtuje dati odpoved v službi, da bi svoje nakopičeno premoženje zapravil za lastne želje, mora to Jezusovo priliko vzeti nadvse resno. Težava ni v tem, da smo marljivi in bogatimo, temveč v našem odnosu do tega. Resnični problem se skriva v bogataševih besedah: »Duša, veliko dobrin imaš, shranjenih za vrsto let. Počivaj, jej, pij in bodi dobre volje.« (Lk 12,19)

»Cilj tega človeka ni bil nič bolj vzvišen od ciljev zveri, ki poginejo. Živel je, kakor da ne bi bilo ne Boga ne nebes ne prihodnjega življenja; kakor da je vse imetje njegova osebna last, in ničesar ne dolguje Bogu ali človeku.« (Ellen G. White: Kristusove prilike, str. 172)

Če na tej točki svojega življenja mislimo le nase ter prezremo potrebe drugih in Božje zadeve, sledimo zgledu nespametnega bogataša. V Jezusovi priliki ni nobenega namiga, da je bil bogataš len ali nepošten. Težava je bila v tem, kako je porabljal, kar mu je zaupal Bog. Ne vemo, kdaj bomo umrli, zato moramo biti vsak čas pripravljeni; namesto da živimo sebično življenje, izpolnjujmo Božjo voljo.

Splošna slika, ki jo daje Sveto pismo, je, da oseba dela in ostane produktivna, dokler zmore. Zanimivo je, da sta bila pisca dveh izjemnih preroških knjig – Daniel in Janez – v svojih osemdesetih, ko sta dokončala svoje delo. V njunem času je bila povprečna življenjska doba petdeset let. Ellen G. White je izdala nekatere najbolj znane in najbolj priljubljene knjige po sedemdesetem letu starosti (npr. Jezusovo življenje). Če nam zdravje dopušča, ne bi smeli prenehati s produktivnostjo ali opravljanjem dobrih del, čeprav smo stari.

Jezus je sledilcem, ki čakajo njegov drugi prihod, svetoval, naj ne le pričakujejo, temveč med čakanjem nadaljujejo njegovo delo (Mt 24,44-46).

`Kako se lahko v vseh življenjskih obdobjih izognemo pasti, v katero se je ujel bogataš iz Jezusove prilike? Vprašaj se: »Za kaj živim?«`