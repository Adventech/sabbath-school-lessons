---
title:  Dobrodelnost na smrtni postelji
date:   08/03/2023
---

Katerih načel o ravnanju z denarjem se lahko naučimo na podlagi naslednjih svetopisemskih vrstic?

`1 Tim 6,17`

`2 Kor 4,18`

`Prg 30,8`

`Prd 5,10`

Denar lahko mogočno vpliva na ljudi; njegov vpliv je uničil že mnoge. Le kdo še ni slišal zgodb o ljudeh, ki so zaradi denarja zagrešili obupne reči – čeprav so že prej imeli precej premoženja?

Vendar ni nujno, da je tako. Z Božjo pomočjo lahko premagamo sovražnikove poskuse, da to, kar je bilo mišljeno kot blagoslov (materialne dobrine), spremeni v prekletstvo.

Pri načrtovanju tega, kaj se bo zgodilo z našim premoženjem po smrti, obstaja nevarnost, da kopičimo premoženje in to opravičujemo z besedami: »Pa saj bom vse podaril drugim, ko bom umrl.« Čeprav je to boljša možnost, kot če bi vse zapravili že zdaj, bi morali ravnati bolj premišljeno.

»Pokazano mi je bilo, da mnogi vse življenje zadržujejo svoja sredstva in ne podpirajo dela, svojo vest pa mirijo z mislijo, da bodo vse to nadoknadili s svojo zapuščino ob smrti. Kakor da si ne upajo svoje vere in zaupanja v Boga pokazati vsaj z nekaterimi prispevki, ko so še živi. Toda takšna miloščina na smrtni postelji ni to, kar Kristus zahteva od svojih sledilcev; to ni noben izgovor za sebičnost, ki jo kažejo vse življenje. Tisti, ki svoje imetje krčevito držijo v svojih rokah do zadnjega trenutka svojega življenja, praktično pokažejo, da ga raje predajo smrti kot ga namenijo za Božje delo. Do izgube v materialnem in finančnem pogledu pride vsak dan. Banke propadajo, premoženje se troši in uničuje na nešteto načinov. Mnogi nameravajo nekaj narediti, toda odlašajo in ne ukrenejo ničesar, Satan pa se na vsak način trudi preprečiti dotok sredstev v Božjo zakladnico. Veseli se, ker se sredstva v takšnih primerih izgubljajo, namesto da bi se vračala Bogu.« (Ellen G. White: Testimonies for the Church, 5. knjiga, str. 154)

`Zakaj moramo biti zelo previdni pri tem, kako upravičujemo uporabo materialnih blagoslovov, ki smo jih prejeli? `