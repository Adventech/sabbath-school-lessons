---
title:  Iskanje božanskega nasveta
date:   23/02/2023
---

Obstaja veliko posvetnih gurujev, ki se ukvarjajo z upravljanjem denarja, toda Bog nas je posvaril, naj se ne posvetujemo z njimi glede gospodarjenja s premoženjem, ki nam ga je zaupal. »Blagor človeku, ki ne hodi po nasvetu krivičnih, ne stopa na pot grešnikov in ne poseda v družbi porogljivcev, temveč se veseli v Gospodovi postavi in premišljuje njegovo postavo podnevi in ponoči. Tak je kakor drevo, zasajeno ob vodnih strugah, ki daje svoj sad ob svojem času in njegovo listje ne ovene; vse, kar dela, uspeva.« (Ps 1,1-3).

Človek, ki se veseli v Gospodovi postavi, bo blagoslovljen (postavo je na tem mestu treba razumeti v širšem smislu, torej kot Božjo besedo). Kako enostavno! Takšen človek bo uspeval – uspešen bo.

`Kako lahko načelo, ki je zapisano v Prg 3,5-8, uporabimo pri osnovnih finančnih zadevah?`

Sveto pismo je polno dragocenih nasvetov o upravljanju financ. Oglejmo si sedem svetopisemskih navodil.

Bodite organizirani. Ustvarite načrt porabe denarja (Prg 27,23-24). Mnogo družin živi od plače do plače. Brez preprostega načrta, kako bodo služile, porabljale in prihranile denar, bo njihovo življenje precej stresno.

Porabite manj kot zaslužite. Bodite odločni, da boste živeli v okviru svojih zmožnosti (Prg 15,16). Mnoge družine v zahodni kulturi porabijo več kot zaslužijo, ker zlahka pridejo do kredita in se zadolžijo. Ljudi, ki imajo dolgove, pesti mnogo težav.

Pri vsaki plači prihranite nekaj denarja (Prg 6,6-8). Varčujemo, da bi nekoč opravili večje nakupe in bili zmožni plačati nepričakovane stroške (npr. v primeru nesreče ali bolezni). Nekateri prihranki so lahko namenjeni obdobju, ko zaradi starosti ne bomo več hodili v službo.

Dolgu se izogibajte kot covidu-19 (Prg 22,7). Obresti so strošek, ki se mu lahko izognete. Oseba ali družina, ki ima dolgove in živi od izposojenega denarja, v resnici uporablja denar, ki ga namerava zaslužiti v prihodnosti. Če v življenju pride do nepričakovanih sprememb, lahko to vodi v resno finančno zadrego.

Bodite marljiv delavec. »Lenuh hoče, a je brez volje, volja pridnih pa se izpolni.« (Prg 13,4)

Bodite zvesti Bogu tudi na področju financ (5 Mz 28,1-14). Nobena družina si ne more privoščiti življenja brez Božjega blagoslova.

Zapomnite si, da ta zemlja ni naš pravi dom. To, kako gospodarimo s svojim denarjem, veliko pove o tem, kaj so v resnici naše prioritete (glej Mt 25,14-21).

`To je zares osupljiva obljuba – nekaj, kar je tako drugačno od vsega, kar smo kdaj doživeli. Pomisli na prostranost vesolja in na neverjetno raznolikost življenja na zemlji. Narava priča o Božji neverjetni moči. Kaj nam to pove o njegovi zmožnosti obuditi mrtve in jih skupaj z živimi pravičnimi ob Kristusovem drugem prihodu odpeljati v nebesa?  `