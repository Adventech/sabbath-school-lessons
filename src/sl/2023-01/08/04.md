---
title:  Delovna leta
date:   21/02/2023
---

Kakor smo videli, si je Bog zamislil, da ljudje delamo v takšni ali drugačni vlogi. Ta del našega življenja (delovna leta) običajno traja 40 let. Za mnoge je to obdobje vzgoje in šolanja otrok ter čas nakupa doma in drugih večjih stvari. To je lahko s finančnega vidika zelo zahteven čas. Poleg tega prinaša tudi negotovost, ker se družina uči funkcionirati skupaj; med družinskimi člani se pletejo vezi, ki bodo trajale vse življenje. Na tej točki lahko finančni stres uniči zakonsko zvezo, kar se pogosto res zgodi. Družine, v katerih sta oba zakonca predana kristjana in sta pripravljena upoštevati svetopisemska načela, so veliko stabilnejše.

`Preberi 1 Tim 5,8; Prg 14,23 in Kol 3,23-24. Katerih pomembnih načel se lahko na podlagi teh besedil naučimo o financah v družini?`

V mnogih primerih je mož tisti, ki služi največ denarja, čeprav sta pogosto zaposlena oba zakonca. Seveda se lahko zgodijo nepričakovane okoliščine – bolezen, recesija ali kaj drugega – ki otežijo ta ideal. Takrat se morajo ljudje ustrezno prilagoditi.
Otroci, rojeni v obdobju delovnih let, se imenujejo »Gospodova dediščina« (Ps 127,3). Ne smemo pozabiti, da z otroki pride tudi ogromna odgovornost. Cilj krščanskih staršev je naučiti svoje otroke, kako postati neodvisni odrasli in jih pripraviti na večno življenje. V nadaljevanju so predstavljeni trije nasveti, ki so lahko v pomoč staršem.

V svojem domu poskrbite za krščansko vzdušje. To vključuje redna in zanimiva družinska bogoslužja, redno obiskovanje cerkve ter zvestobo v vračanju desetine in prilaganju darov. Te dobre navade bi morali začeti razvijati že zgodaj v življenju.
Naučite jih delati in vzljubiti delo. Otroci bodo spoznali, da sta marljivost in poštenost pri delu opaženi, cenjeni in nagrajeni. Naučili se bodo, da denar pride k nam kot rezultat tega, da svoj čas damo v zameno za to, da za druge opravimo naloge, ki so jim pomembne.

Pomagajte jim pridobiti dobro izobrazbo. V današnjem času izobrazba ni poceni, še posebej če želimo otroka poslati na privatno krščansko šolo. Toda staršem, ki imajo načrte ne le za to, temveč za večno življenje svojih otrok, se to zdi vredno.

`Ne glede na to, kaj vse naredimo za svoje otroke, pa nimamo zagotovila o tem, v katero smer se bodo podali. Zakaj je pomembno, da starši ne krivijo sebe za napačne odločitve svojih odraslih otrok? `