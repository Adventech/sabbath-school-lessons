---
title:  Blagoslov dela
date:   20/02/2023
---

Če nisi izredno premožen ali če nisi upravičen do skrbniškega sklada, ki sta ga tvoja starša ustanovila posebej zate, da ti ne bi bilo treba delati niti dneva v življenju, boš prej ko slej moral delati, da bi lahko preživel (če si kdaj prebral kakšno zgodbo o otrocih, ki jim ni bilo treba delati, si verjetno ugotovil, da denar, ki je bil mišljen kot blagoslov, pogosto prinese žalost). Idealno bi seveda bilo, da najdeš službo, ki te veseli in ti prinaša dobro plačo ter ti omogoča številna usposabljanja. V takšni službi bi lahko srečno delal do konca delovne dobe. To bi bilo idealno, a žal se včasih ne izide tako.

`Preberi 1 Mz 2,15 (glej tudi Prd 9,10 in 2 Tes 3,8-10). Kaj pomeni dejstvo, da sta imela Adam in Eva delo že pred padcem v greh? Kako nam to pomaga razumeti, zakaj se tistim, ki jim nikoli ni treba delati, njihove okoliščine zdijo bolj kot prekletstvo?`

Delo seveda ni bilo kazen; načrtovano je bilo za naše dobro. To pomeni, da je Bog vedel, da mora človek delati celo v raju, kjer ni bilo greha, smrti in trpljenja.

»Adamu pa je bilo naloženo skrbeti za vrt. Stvarnik je vedel, da Adam ne bi mogel biti srečen brez dela. Lepota vrta ga je razveseljevala, vendar to ni bilo dovolj. Moral je dobiti delo, ki bo zahtevalo uporabo čudovitih telesnih organov. Ko bi bilo bistvo sreče v brezdelju, bi človek v stanju svoje nedolžnosti ostal nezaposlen. Toda On, ki je ustvaril človeka, je vedel, kaj ga bo osrečevalo; zato mu je določil delo, brž ko ga je ustvaril. Obljuba o prihodnji slavi in določitev, da človek mora garati za vsakdanji kruh, sta prišli z istega prestola.« (Ellen G. White: Naš vzvišeni poklic, str. 225)

Kakor vse drugo je greh omadeževal tudi delo. Bog je Adamu rekel: »/…/ naj bo zaradi tebe prekleta zemlja; s trudom boš jedel od nje vse dni svojega življenja.« (1 Mz 3,17) Zapazite, da je Bog preklel zemljo »zaradi tebe« – zaradi Adama. Delo je postalo nekaj, kar bo Adam nujno potreboval, še posebej kot padlo bitje.

`Če gledamo z idealističnega vidika, zakaj nam prav delo prinaša blagoslov?`