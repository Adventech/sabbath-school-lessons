---
title:  Za globlje proučevanje
date:   24/02/2023
---

»Noben poslovni ali življenjski načrt ne more biti zanesljiv ali popoln, če zajema samo kratka leta sedanjega življenja, ne pripravlja pa za neskončno prihodnost. /…/ Človek si ne more nabirati zakladov na nebu, ne da bi ugotovil, da je s tem njegovo življenje na zemlji obogateno in oplemeniteno.« (Ellen G. White: Vzgoja, str. 127)

»Temelj poslovne poštenosti in resničnega uspeha je priznavanje Boga kot lastnika. Stvarnik vseh stvari je pravi lastnik. Mi smo njegovi oskrbniki. Vse, kar imamo, nam je zaupano v oskrbo, da bo uporabljeno v skladnosti z njegovimi navodili.« (Ellen G. White: Vzgoja, str. 121)

Zaradi pritiska, da bi poskrbeli za svojo družino, pogosto mislimo, da je naše delo preprosto poskrbeti za dohodek. Toda kot kristjani smo prejeli tudi véliko naročilo, ki ga je Jezus zaupal svojim sledilcem (Mr 16,15). Ellen G. White je v povezavi s tem zapisala: »Niso vsi poklicani, da bi bili pridigarji ali misijonarji v običajnem pomenu besede, vsi pa lahko delajo skupaj z njim pri oznanjevanju vesele novice bližnjim. Zapoved je dana vsem, velikim ali malim, učenim ali neizobraženim, starim ali mladim.« (Ellen G. White: Vzgoja, str. 233)

»Skrbneje bi se morali ravnati po Božjem načrtu za življenje. Čim bolje se potruditi pri delu, ki nam je najbolj pri roki, izročiti svoje poti Bogu in pozorno spremljati znamenja njegove previdnosti – to so pravila, ki služijo kot zanesljiv vodnik pri izbiri poklica.« (Ellen G. White: Vzgoja, str. 236)

**Vprašanja za pogovor**

`1.	Kako kot kristjani definiramo »uspešno« življenje? Kaj je razlika med definicijo uspeha, ki jo ima svet, in definicijo, ki bi jo morali imeti mi? Pomisli na primer na Janeza Krstnika. Kako bi definiral njegovo življenje, ki se je zaradi kaprice zlobne ženske nečastno končalo v zaporu? Ali bi takšno življenje označil kot »uspešno«? Utemelji svoj odgovor.`

`2.	Kako bi pojasnil dejstvo, da na svetu živi mnogo uspešnih ljudi, ki se ne držijo nobenega svetopisemskega načela o finančnem gospodarjenju in življenju na splošno? Kaj pa tisti, ki si prizadevajo upoštevati te nasvete, a jim ne uspeva? Morda zbolijo ali doživijo katastrofo. Kako naj to razumemo?`