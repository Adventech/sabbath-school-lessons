---
title:  Delati pošteno
date:   22/02/2023
---

Zadnja stopnja uspešnega življenja je lahko najprijetnejša, če smo pred leti sprejeli modre odločitve, ki jih niso pokvarili nepričakovani dogodki. V idealnih okoliščinah so starši vzgojili svoje otroke v neodvisne odrasle; dom je odplačan; potrebe po prevozu so zadovoljene; dolgotrajni dolgovi so odplačani; dohodek je dovolj visok, da lahko zadovolji potrebe upokojenega para.

Bog svoje otroke poziva k višjemu merilu pri delu in življenju. To merilo je Božji zakon, ki je zapisan v našem srcu (glej Jer 31,33) in se odraža v našem značaju. Družba propada, krščanski nauk pa je vse bolj razvodenel in podcenjen; zato je pomembno, da kristjan živi in dela neoporečno. Sveto pismo pravi: »Dobro ime je boljše kakor veliko bogastvo, priljubljenost je boljša od srebra in zlata.« (Prg 22,1)

V Svetem pismu so zapisani primeri delodajalcev, ki so opazili, da so blagoslovljeni zaradi svojih pobožnih zaposlenih. Ko je Jakob izrazil željo, da zapusti svojega tasta Labana in se z družino vrne v domačo deželo, ga je Laban prosil, naj ne odide, rekoč: »O, da bi našel naklonjenost v tvojih očeh! Iz znamenj sem spoznal, da me je Gospod blagoslovil zaradi tebe.« (1 Mz 30,27) Ko je bil Jožef prodan za sužnja v Egiptu, je njegov gospodar Potifar podal podobno opazko o Jožefovem delu in ga zanj tudi nagradil.

`Preberi 1 Mz 39,2-5. Zakaj je po tvojem mnenju gospodar Jožefu izkazoval tako veliko naklonjenost?`

»Najsi torej jeste ali pijete ali delate kaj drugega, vse delajte v Božjo slavo.« (1 Kor 10,31) Pri delu, gospodarjenju z denarjem in pri drugih opravilih bi morali dati slavo Bogu. On je tisti, ki nam daje znanje in moč za uspeh. »Tvoji, o Gospod, so veličina, moč, čast, sijaj in veličastvo. Tvoje je namreč vse, kar je v nebesih in na zemlji. Tvoje, o Gospod, je kraljestvo in ti se vzdiguješ kot glava nad vse. Od tebe prihajata bogastvo in slava in ti gospoduješ nad vsem. V tvoji roki sta moč in oblast in v tvoji roki je, da narediš vse veliko in močno.« (1 Krn 29,11-12)

`Katerih načel se držiš pri delu in pri življenju na splošno? Katere spremembe bi morda moral narediti?`