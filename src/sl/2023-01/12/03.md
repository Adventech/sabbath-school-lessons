---
title:  Večno življenje
date:   20/03/2023
---

Če nam je to všeč ali ne, nas čaka večnost. Sveto pismo pravi, da bo večnost do vsakega posameznika prišla v eni izmed dveh pojavnih oblik: kot večno življenje ali kot večna smrt. Srednje poti ni. Nič prehajanja z ene strani na drugo. Ali nas bo doletelo življenje ali smrt. Pri tem gre resnično za vse ali nič.

`Preberi Rim 6,23 in Jn 3,16. Med katerima možnostma lahko izbiramo?`

Težko si je zamisliti dve izrazitejši ali bolj različni izbiri, mar ne?

Velika verjetnost je, da ste si, če berete ta nauk, izbrali večno življenje ali vsaj razmišljate o tej izbiri. Za Boga je značilno, da je zmožen narediti vse, kar reče, da bo naredil – izpolni lahko vse svoje obljube. Naša naloga pa je, da verujemo vanj, se zanašamo na Jezusove zasluge in smo po veri poslušni njegovi Besedi.

`Preberi Jn 14,1-3. Kaj nam Gospod svetuje v prvi vrstici? Kaj nam obljublja v drugi in tretji vrstici?`

V zadnjih dneh svoje zemeljske službe je Jezus učence opogumil s temi čudovitimi besedami, ki jih bodo tolažile v času razočaranja in preizkušenj. Tako bi morale delovati tudi na nas. Jezus je prišel iz nebes, se vrnil in nam obljubil: »Spet bom prišel in vas sprejel k sebi. Živeli boste z mano!«

Verjetno je Kristusova smrt na križu ob njegovem prvem prihodu naše največje zagotovilo, da se bo spet vrnil – brez drugega prihoda namreč prvi ne bi imel nobenega smisla. Kakor smo lahko prepričani, da je na križu umrl za nas, smo lahko prepričani tudi o tem, da bo izpolnil dano obljubo: »Ko odidem in vam pripravim prostor, bom spet prišel in vas vzel k sebi, da boste tudi vi tam, kjer sem jaz.« (Jn 14,3)

`Razmisli o tem, da je Kristusov prvi prihod zagotovilo, da bo prišel tudi drugič. Kaj se je zgodilo ob prvem prihodu, zaradi česar lahko zaupamo, da bo znova prišel? `