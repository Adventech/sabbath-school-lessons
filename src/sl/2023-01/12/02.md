---
title:  Nagrada za zvestobo
date:   19/03/2023
---

`Preberi Heb 11,6. Kaj ti pomeni ta vrstica? Kako bi se morali odzvati nanjo? Glej tudi Raz 22,12; Iz 40,10 in Iz 62,11. Kaj nas učijo ta besedila?`

Božja nagrada njegovim zvestim otrokom je zares edinstvena! Kakor mnoge duhovne reči morda tudi ta tema presega naše omejeno razumevanje. »Človeški jezik ne ustreza za opisovanje nagrade pravičnih. Znana bo samo tistim, ki jo bodo videli. Noben omejen um ne more dojeti slave Božjega raja.« (Ellen G. White: Veliki spopad, str. 431)

Jezus je blagre, s katerimi je začel pridigo na gori, končal z besedami: »Blagor vam, kadar vas bodo zaradi mene zasramovali, preganjali in vse húdo o vas lažnivo govorili. Veselite in radujte se, kajti vaše plačilo v nebesih je veliko. Tako so namreč preganjali že preroke, ki so bili pred vami.« (Mt 5,11-12) Po seznamu junakov vere v Heb 11 je pisec na začetku naslednjega poglavja pojasnil, zakaj je bil Jezus pripravljen umreti na križu.

»Ker nas torej obdaja tako velik oblak pričevalcev, tudi mi odstranimo vsakršno breme in greh, ki nas zlahka prevzame, ter vztrajno tecimo v tekmi, ki nas čaka. Uprimo oči v Jezusa, začetnika in dopolnitelja vere. On je zaradi veselja, ki ga je čakalo, pretrpel križ, preziral sramoto in sédel na desnico Božjega prestola.« (Heb 12,1-2)

Biti nagrajen za zvestobo ne pomeni, da smo si zveličanje zaslužili z lastnimi deli. Kdo izmed nas ali kdo izmed svetopisemskih oseb je opravljal tako dobra dela, da bi si lahko pridobil zasluge pri Bogu? Nihče. To je bistvo križa. Če bi se z deli lahko rešili, Jezus ne bi šel na križ. Toda rešimo se lahko samo po milosti. »Če pa je po milosti, ni več po delih, sicer milost ne bi bila več milost.« (Rim 11,6) Nagrada je le končni rezultat tega, kar je Bog naredil za nas in v nas.

`Kako razumeš razliko med zveličanjem po milosti in nagrado, ki jo bomo prejeli po svojih delih? `