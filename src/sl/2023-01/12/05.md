---
title:  Napraviti obračun
date:   22/03/2023
---

Ko se je bližal konec Jezusove službe na zemlji, so učenci na samem stopili k njemu in ga vprašali: »Povej nam, kdaj bo to in kakšno bo znamenje tvojega prihoda in konca sveta.« (Mt 24,3) Jezusov odgovor je zajet v dveh poglavjih. V Mt 24 je naštel znamenja v svetu okoli nas, na primer vojne in katastrofe. V Mt 25 je spregovoril o stanju cerkve pred svojim drugim prihodom. Stanje je opisal v treh zgodbah. Ena izmed njih je prilika o talentih, ki govori o tem, kako je njegovo ljudstvo uporabilo darove, ki so jih prejeli od Boga.

`Preberi Mt 25,14-19. Kdo je ta, ki potuje v daljno deželo? Komu je zaupal svoje imetje? Kaj pomeni »napraviti obračun« (Mt 25,19)?`

Včasih na talente gledamo kot na naravne darove (na primer dar petja, govora itd.), vendar je v podobni zgodbi o minah v Lk 19,12-24 posebej izpostavljen denar in gospodarjenje z njim. Ellen G. White je zapisala: »Pokazano mi je bilo, da se prilika o talentih ne razume v celoti. Ta pomembni nauk je dan učencem, da bi bil v korist kristjanom, ki živijo v poslednjih dneh. Talenti ne predstavljajo samo sposobnosti pridiganja in poučevanja iz Svetih spisov, temveč se nanašajo tudi na pozemska sredstva, ki jih je Bog zaupal svojemu ljudstvu.« (Testimonies for the Church, 1. knjiga, str. 197)

`Preberi Mt 25,20-23. Kaj Bog pravi tistim, ki so zvesto gospodarili z njegovim denarjem, tako da so podpirali napredek njegovega dela? Kaj pomeni »vstopiti v veselje svojega gospodarja« (Mt 25,23)?`

Povsem naravno je misliti, da ima druga oseba več talentov kakor mi in ima zato večjo odgovornost pred Bogom. V tej zgodbi pa je človek, ki je imel samo en talent – najmanj denarja – označen za nezvestega; na koncu je izgubil kraljestvo. Namesto da razmišljamo o tem, katere odgovornosti imajo drugi, se osredotočimo na to, kar je Bog zaupal nam in kako bi to lahko uporabili za njegovo slavo.

`Kako se boš odrezal, ko bo Bog prišel »napravit obračun« s tabo? `