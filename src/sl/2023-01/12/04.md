---
title:  Novi Jeruzalem
date:   21/03/2023
---

Abraham je po veri videl svetopisemski opis novega Jeruzalema: »Pričakoval je namreč mesto, ki ima temelje in je njegov graditelj in stvaritelj Bog.« (Heb 11,10) Novi Jeruzalem je Božja mojstrovina; zgradil ga je zanje, ki ga ljubijo in izpolnjujejo njegove zapovedi. Med tisočletjem bo to dom Božjih zvestih otrok; kasneje se bo za vso večnost premaknil na novo zemljo. Za tiste med nami, ki ne marajo pakiranja in selitev, obstaja dobra novica. Bog bo poskrbel za vse! Apostol Janez je videl to mesto: »Videl sem tudi sveto mesto, novi Jeruzalem, ko je prihajal z neba od Boga, pripravljen kakor nevesta, ki se je ozaljšala za svojega ženina.« (Raz 21,2)

`Katere obljube so zapisane v Raz 21?`

V tem poglavju je toliko stvari, da jih naš um komaj dojema, ker ga je greh poškodoval in ker pozna samo padli in propadajoči svet. Toda to, kar lahko razumemo, nam vliva upanje.

Kakor je Jezus na tem padlem svetu živel z nami, ko je prišel kot človek, bo živel z nami tudi na novem svetu. Kakšno prednost so imeli ljudje, ki so osebno videli Jezusa! Tudi mi bomo imeli to priložnost, a brez tančice greha, ki bi popačila naš vid.

Kako bi lahko mi, ki poznamo samo solze, bolečino in jok, lahko razumeli eno izmed najveličastnejših obljub Svetega pisma: »In obrisal bo vse solze z njihovih oči in smrti ne bo več, pa tudi žalovanja, vpitja in bolečine ne bo več. Kajti prejšnje je minilo.« (Raz 21,4) Vse prejšnje reči – stvari, ki sploh ne bi smele obstajati – bodo minile.

Iz Božjega prestola teče čista reka življenja. Na vsaki strani reke je drevo življenja. Tam je Božji prestol in odrešeni bodo »gledali /…/ njegovo obličje« (Raz 22,4). Nekoč bomo živeli v Božji bližini!

`Preberi Raz 21,8, ki govori o usodi tistih, ki jih bo doletela druga smrt. Katerega izmed grehov, ki so našteti v tej vrstici, Jezus ni mogel odpustiti? Zakaj so potem ti ljudje izgubljeni, medtem ko so nekateri, ki so storili isto, rešeni? Katera je ključna razlika med tema skupinama?`