---
title:  Misliti na nagrado
date:   23/03/2023
---

Pavel je po svoji spreobrnitvi začel z vsem srcem podpirati Kristusovo poslanstvo. Gledano z očmi tega sveta bi bil lahko zaradi svoje izobrazbe in prodornega uma zelo uspešen. A kakor Mojzes se je tudi on odločil trpeti za Kristusa z zvestimi Božjimi otroki. Prestal je udarce, kamnanje, zapor, brodolom, doživel lakoto, mraz in še veliko več, kakor je zapisano v 2 Kor 11,24-33. Kako mu je uspelo prestati vse to?

`Preberi Rim 8,16-18. Kako je na njegovo zvestobo vplivalo spoznanje, da je Božji otrok?`

Vrednost, ki jo je prepoznal v nagradi, ki čaka zveste, mu je pomagala prestati trpljenje za Kristusa. Iz zapora je pisal: »Ne mislim, bratje, da sem to dosegel. Eno pa: pozabljam, kar je za menoj, in se iztegujem proti temu, kar je pred menoj, ter tečem proti cilju po nagrado, h kateri nas od zgoraj kliče Bog v Kristusu Jezusu.« (Flp 3,13-14)

`Preberi 1 Tim 6,6-12. Katero ključno sporočilo za kristjane vsebujejo te vrstice?`

S svetopisemskega vidika je blaginja to, da imaš, kar potrebuješ, kadar potrebuješ. Pri tem ne gre za kopičenje imetja. Blaginja pomeni tudi, da se sklicujemo na obljubo, dano v Flp 4,19: »Moj Bog, bogat, kakor je, bo po svojem bogastvu v veličastvu potešil vse vaše potrebe v Kristusu Jezusu.« Blaginja pomeni biti hvaležen za to, kar imaš v Gospodu, in mu zaupati v vsem.

Bog svojim otrokom ni obljubil, da bodo vsi bogati. V resnici je povedal, da bodo vsi, ki živijo pobožno življenje, doživeli preganjanje. Bog nam ponuja nekaj, kar je boljše od vsakršnega zemeljskega bogastva. Pravi: »Poskrbel bom za tvoje potrebe. S teboj bom, kamorkoli boš šel.« Na koncu bo zvestim dal resnično bogastvo, moč in večno življenje. Kako veličastna nagrada!

Ko se je Pavel bližal koncu svojega življenja, je lahko rekel: »Jaz se namreč že izlivam kot pitna daritev in napočil je trenutek mojega odhoda. Dober boj sem izbojeval, tek dokončal, vero ohranil. Odslej je zame pripravljen venec pravičnosti, ki mi ga bo tisti dan dal Gospod, pravični sodnik. Pa ne le meni, marveč vsem, ki ljubijo njegovo pojavitev.« (2 Tim 4,6-8) Želim si, da bi po Božji milosti vsi mi lahko rekli isto z enako gotovostjo kakor Pavel.

`Kako se lahko že danes pripraviš na Jezusov prihod? ` 