---
title:  Od goljufivca do kneza
date:   08/02/2023
---

Mladi Jakob je ljubil Boga in se ga bal, a je kljub temu padel. Z materjo Rebeko je skoval zaroto proti očetu, da bi s prevaro dobil njegov blagoslov. Posledično je v odraslost zakorakal po napačni poti. Moral je zbežati in obstajala je verjetnost, da bo umrl prezgodnje smrti. Rebeka mu je naročila: »Béži k mojemu bratu Labánu v Harán! Ostani pri njem nekaj časa, dokler se bratov srd ne poleže. /…/ Tedaj bom poslala pote in te vzela od tam.« (1 Mz 27,43-45). V resnici je bil zdoma kar dvajset let. Svoje matere ni videl nikdar več.

`Preberi 1 Mz 32,22-31. Kaj se je zgodilo z Jakobom? Katerih duhovnih naukov se lahko naučimo iz njegove zgodbe o Božji milosti, ki nam je na voljo, četudi se napačno odločimo?`

»Po ponižnosti, spokorjenju in samoizročitvi je ta grešni in napak poln smrtnik premagal veličastvo nebes. Hitro se je tresoče oprijel Božjih obljub in srce Neskončne ljubezni ni moglo zavrniti grešnikove prošnje.

Napaka, ki je vodila Jakoba v greh, da si je pridobil prvorojenstvo s prevaro, je bila zdaj jasno pred njim. Ni zaupal Božjim obljubam, temveč je sam poskušal izpeljati to, kar bi Bog dovršil ob svojem času in na svoj način. /…/ Jakob je prejel blagoslov, po katerem je tako hrepenel. Njegov greh spodrivača in zapeljivca je bil odpuščen.« /Ellen G. White: Očaki in preroki, str. 141)

`Preberi 1 Mz 49,29-33. Kaj je Jakob naročil sinovom glede svojega pogreba, čeprav v Kanaanu ni imel več nobenega deleža? Kdo vse je bil pokopan v tej jami? Zakaj je Jakob prosil za to?`

V Svetem pismu piše, da so vsi trije očaki in njihove žene pokopani v isti jami. Jakob je trdno zaupal Bogu in sebe videl kot tujca in priseljenca na zemlji (glej Heb 11,13). Od doma je zbežal brez vsega in se kljub napakam domov vrnil kot bogat mož.

`Bog nas blagoslavlja kljub našim napakam. Toda koliko bolje se jim je izogniti! Katere odločitve boš moral kmalu sprejeti in kako se lahko izogneš napačnim?`