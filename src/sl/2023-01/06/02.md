---
title:  Noe je našel milost
date:   05/02/2023
---

Ljudi, ki iščejo nebeški zaklad, Bog pogosto pokliče narediti velike življenjske spremembe. Bodi pripravljen, da se boš morda moral soočiti s tem.

`Preberi 1 Mz 6,5-14. Katere radikalne spremembe so doletele Noeta, ker je poslušal Boga? Katera načela najdemo v tem odlomku zase (tudi mi živimo v svetu, ki mora biti posvarjen pred pretečo katastrofo)?`

Noe bi lahko svoj čas in vire uporabil, da bi si zgradil dom, toda odločil se je narediti korenito življenjsko spremembo; sto dvajset let je namenil gradnji ladje po Božjem navodilu.

Danes mnogi skeptiki zavračajo zgodbo o potopu, češ, da je mit, kar pogosto utemeljujejo z znanstvenimi ugibanji o nam znanih naravnih zakonih. To ni nič novega. »Svet pred potopom se je naslanjal na dejstvo, da so bili stoletja zakoni narave trdni. Letni časi so se menjavali po redu. Do tedaj še nikoli ni deževalo, zemljo je napajala meglica ali rosa. Reke še nikoli niso prestopile svojih meja, temveč so svoje vode varno vodile v morje. Trdni odloki so zadrževali vode pred prestopitvijo bregov.« (Ellen G. White: Očaki in preroki, str. 62) Predpotopni ljudje so bili zaradi napačnega razumevanja resničnosti prepričani, da se potop ne more zgoditi. Popotopni ljudje pa na podlagi napačnega razumevanja resničnosti zagovarjajo stališče, da se potop sploh ni zgodil.

Sveto pismo pravi, da bodo ljudje dvomili tudi o dogodkih zadnjega časa – kakor so dvomili ljudje pred potopom (glej 2 Pt 3,3-7). Kako se torej lahko pripravimo na prihajajoče uničenje? Gre za zavestno odločitev, ki se ji reče »odloženo zadovoljstvo«. To pomeni, da moramo potrpežljivo opravljati delo, h kateremu nas je pozval Bog, v upanju na mnogo sijajnejšo prihodnjo nagrado. Ne vemo, kdaj se bo Kristus vrnil. V nekem smislu to niti ni pomembno. Pomembno pa je, da med čakanjem delamo, kar nam je naročil, čeprav bo to pomenilo, da bomo kakor Noe morali narediti nekaj radikalnih življenjskih sprememb.

`Kako pripravljen si za Boga narediti veliko spremembo v svojem življenju, če bi te pozval k temu? Glej Lk 16,10.`