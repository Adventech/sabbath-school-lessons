---
title:  Za globlje proučevanje
date:   10/02/2023
---

Bog je svoj del zaveze izpolnil tako, da je blagoslovil Abrahama. Abraham mu je izkazal čast, ko svojih zakladov ni nabiral na zemlji. »Dediščina, ki jo je Bog obljubil svojemu ljudstvu, ni od tega sveta. Abraham ni imel posesti na zemlji, ›niti sežnja‹ (Apd 7,5). Bil je lastnik velike vrednosti in jo je uporabljal na slavo Bogu in za blaginjo svojih bližnjih, na ta svet pa ni gledal kot na svoj dom. Gospod ga je poklical, naj zapusti svoje malikovalske rojake, in mu obljubil Kanaansko deželo kot večno posest, čeprav je nista dobila ne on ne njegov sin ne vnuk. Ko je Abraham potreboval grob za svojega mrtvega, ga je moral kupiti od Kanaancev. Vsa njegova posest v obljubljeni deželi je bil kamniti grob v Makpelski jami.« /Ellen G. White: Očaki in preroki, str. 119/

V svojem življenju smo kdaj v skušnjavi stopati po poti bogastva in brezdelja. Za udejanjanje načela »odloženega zadovoljstva« je potrebna močna vera. »Veličastna faraonova palača in vladarjev prestol sta bila Mojzesu izpostavljena kot spodbuda. On pa je vedel, da so na odličnem dvoru grešni užitki, ki povzročijo, da človek pozabi Boga. Zrl je čez sijajno palačo, čez vladarjevo krono do visokih časti, ki bodo podeljene svetim Najvišjega v kraljestvu, ki ga ni omadeževal greh. Z vero je videl neuničljivo krono, ki jo bo Kralj nebes položil na zmagovalčevo čelo. Ta vera ga je vodila, da se je odvrnil od pozemskih imenitnosti in se pridružil ponižnemu, ubogemu in preziranemu ljudstvu, ki je raje izbralo poslušnost Bogu, kakor da bi služilo grehu.« /Ellen G. White: Očaki in preroki, str. 180/

**Vprašanja za pogovor**

`1.	Kaj se bo ob Jezusovem prihodu zgodilo z našim imetjem? Glej 2 Pt 3,10. Kaj se lahko zgodi z njim celo pred njegovim prihodom? Glej Mt 6,20. Zakaj je torej pomembno imeti zdrav pogled na materialne stvari?`

`2.	Jezus nas je posvaril pred »zapeljivostjo bogastva« (Mr 4,19). Kaj je imel v mislih s tem? Kako nas lahko bogastvo zaslepi?`

`3.	V razredu se pogovorite o tem, kako bi lahko Mojzes upravičil odločitev, da ostane v Egiptu, namesto da vse pusti za sabo in z množico sužnjev zbeži v pusto puščavo. Kaj ga je na koncu spodbudilo, da se je odločil tako, kot se je?`