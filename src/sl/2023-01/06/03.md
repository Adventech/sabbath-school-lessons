---
title:  "Abraham – Oče zvestih"
date:   06/02/2023
---

Bog je pozval Abrahama, naj zapusti svoj rodni kraj in sorodnike ter gre v deželo, ki mu jo bo pokazal. Čeprav podrobnosti ne poznamo, pa vemo, da je moral zapustiti kraj, kjer se je rodil in odraščal. Gotovo to ni bila enostavna odločitev; nedvomno se je zaradi tega moral odpovedati nekaterim zemeljskim užitkom in udobju.

`Kako so bili po tej obljubi in njenem sprejetju blagoslovljeni vsi rodovi zemlje? 1 Mz 12,1-3`

To je bila za Abrahama in njegovo družino zares velika sprememba! »Po veri je bil Abraham pokoren, ko je bil poklican, naj odide v kraj, ki naj bi ga dobil v delež. Odšel je, ne da bi vedel, kam gre.« (Heb 11,8) »Abrahamova brezpogojna poslušnost je eden najočitnejših dokazov vere, kar jih je možno najti v vsem Svetem pismu.« (Ellen G. White: Očaki in preroki, str. 85)

Večina nas ne bi bila pripravljena zapustiti svojega doma, prijateljev in družine. Toda Abraham je naredil prav to. Zadovoljen je bil, da je lahko bil tam, kjer je želel Bog. Nenavadno je, da Abraham, Izak in Jakob v svojem življenju niso prejeli obljubljene dežele, a so kljub temu ostali zvesti Bogu.

`Katero aktualno sporočilo vsebuje Heb 11,8-13?`

Ljudje, ki so živeli v Abrahamovi bližini, so ga poznali kot kneza. Slovel je po svoji radodarnosti, pogumu, gostoljubnosti in zvestobi najvišjemu Bogu. Zgledujemo se lahko po tem, kako je pričal za Boga. Po Božji milosti smo skupaj z njim dediči. »Tako je bilo z Abrahamom, ki je verjel Bogu in mu je bilo to šteto v pravičnost. Spoznajte vendar, da so Abrahamovi sinovi tisti, ki verujejo.« (Gal 3,6-7) »Če pa ste Kristusovi, ste potemtakem Abrahamovi potomci, po obljubi pa dediči.« (Gal 3,29)

Tako Abraham kakor Noe sta bila poslušna Bogu, ko ju je pozval, naj naredita veliko življenjsko spremembo.

`Kako bi moralo sporočilo 2 Kor 4,18 vplivati na duhovne odločitve, ki jih sprejemamo? Kako sta to načelo upoštevala Mojzes in Abraham?`