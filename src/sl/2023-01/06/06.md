---
title:  Mojzes v Egiptu
date:   09/02/2023
---

V zgodnjem obdobju svete zgodovine je prevladoval Mojzesov lik. Po Božji previdnosti je mali Mojzes ostal pri življenju. Bog je deloval po njegovi domiselni mami in skrbni sestri. Ko je faraonova hči našla otroka Mojzesa v košarici iz ločja, je prosila njegovo hebrejsko mater, če lahko skrbi zanj, za kar ji je ponudila plačilo. Kakšen blagoslov za mlado mamo, ki je bila izgnanka in sužnja! Jokebeda je imela na voljo samo dvanajst let, da otroka nauči moliti, zaupati Bogu in ga častiti ter da izoblikuje njegov značaj za življenje služenja. Nato se je Mojzes več let učil na egiptovskem kraljevem dvoru. »In Mojzes se je izobrazil v vsej egipčanski modrosti in bil silen v besedah in dejanjih.« (Apd 7,22) Ko je Mojzes dozorel, je sprejel zavestno odločitev, ki je spremenila njegovo življenje in potek zgodovine.

`Preberi Heb 11,24-29 in razmisli, kaj je Mojzes pustil za sabo ter s čim vse se je moral soočiti. Poskusi se vživeti v njegove okoliščine, preden je sprejel to odločitev. Čemu vse se je odrekel in kaj vse se je posledično odločil sprejeti?`

Egipt je bil v starem svetu ena izmed najmočnejših sil, če ne celo najmočnejša. Zaradi Nila je bila egiptovska zemlja zelo rodovitna. Obilje pridelkov je povzročilo, da so Egipčani postali bogat in mogočen narod. Mojzes bi lahko bil vodja tega kraljestva. Težko si je predstavljati, kako privlačni so se mu v mladosti zdeli čari sveta, Egipta in njegovih zakladov. Gotovo so ga mikali užitki, oboževanje in bogastvo. Brez dvoma bi lahko povsem preprosto upravičil svojo odločitev, da ostane na dvoru, namesto da deli usodo z množico preziranih sužnjev.

Toda Sveto pismo pravi, da je namesto tega »skupaj z Božjim ljudstvom [raje] izbral trpljenje kakor kratkotrajno uživanje greha« (Heb 11,25). Kaj pa stiske? Velik del 2. Mojzesove knjige govori o Mojzesovem trudu in preizkušnjah. Kljub vsemu, kar je prestal, ni smel vstopiti v obljubljeno deželo (glej 4 Mz 20,12). Vemo, da je Mojzes sprejel pravo odločitev, čeprav se je občasno verjetno vprašal, ali jo je res.

`S posvetnega vidika bi bilo bolje, če bi Mojzes ostal v Egiptu. Krščanski pogled na resničnost pa presega ta svet. Kako se lahko, ko smo v skušnjavi, zmeraj spomnimo širše slike? Zakaj je to tako pomembno?  `