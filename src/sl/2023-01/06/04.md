---
title:  Lotove slabe odločitve
date:   07/02/2023
---

Ko se je Abraham odločil, da bo poslušen Božjemu naročilu, naj odide iz svojega rodnega kraja, se mu je na potovanju pridružil tudi nečak Lot. V 1 Mz 13 je zapisano, da je Bog blagoslovil Abrahama: »Abram je bil silno bogat z živino, s srebrom in z zlatom.« (1 Mz 13,2) Živina je bila osnovna enota za merjenje bogastva v Abrahamovi kulturi. »Tudi Lot, ki je potoval z Abramom, je imel drobnico, govedo in šotore.« (1 Mz 13,5) Oba sta imela tako veliko čred živine, da nista več mogla živeti skupaj. Da bi se izognila prepirom, ki so divjali med njunimi pastirji, je Abraham Lotu predlagal, naj si izbere, kje bi rad živel. Lot bi moral dati prednost Abrahamu, ki je bil starejši od njega in kateremu je dolgoval svojo blaginjo. Toda svojemu dobrotniku ni izkazal hvaležnosti. Sebično je izbral deželo, ki se mu je zdela boljša.

`Preberi 1 Mz 13,10-12. Kateri potencialni razumski dejavniki so vplivali na Lotovo odločitev?`  

Ne glede na to, kako zlahka je Lot morda upravičil svojo odločitev, da se preseli v mesto, se stvari tam zanj niso odvijale najbolje. Ko je Abraham slišal, kaj se mu je zgodilo, ni rekel: »Ja, Lot, kaj moreš! Pač žanješ, kar si posejal.« Namesto tega mu je šel pomagat (glej 1 Mz 14).

Včasih se med svojim kopičenjem stvari ne naučimo nauka, ki bi se ga morali. Lot se je po tem dogodku preselil nazaj v Sodomo! Toda Bog je po svoji milosti poslal angela, ki sta posvarila Lota in njegovo družino, da mestu grozi uničenje.

`Kaj je bil razlog Božjega obiska na zemlji? Kako se je Abraham odzval na novico, da Bog načrtuje uničiti ti hudobni mesti? 1 Mz 18,20-33`

Ker je Abrahama skrbelo za Lota in njegovo družino, se je pogajal z Bogom, naj ne uniči mesta, če v njem najde pravične. Začel je s petdesetimi pravičnimi in končal z desetimi. Bog v skladu s svojim značajem Abrahamu ni odrekel milosti, dokler ta ni nehal prositi! Bog in dva angela so osebno rešili Lota, njegovo ženo in dve hčeri. Toda Lotova žena se je obrnila in postala solni steber. Lot je v Sodomo prišel kot bogat mož, bežal pa je skoraj brez vsega. Kako previdni moramo biti pri svojih odločitvah, zlasti če razmišljamo samo o kratkoročnih prednostih, zanemarimo pa širšo sliko (glej Mr 8,36-37)!

`Pomisli, kako strašen je greh, če je Kristus moral umreti, da bi dosegel spravo! Kako nesmiselna so naša dela, s katerimi si želimo zaslužiti Božjo naklonjenost! Ali lahko naredimo še kaj več od tega, kar je Kristus dosegel za nas?`