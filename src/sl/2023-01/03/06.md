---
title:  Poštena ali zvesta desetina
date:   19/01/2023
---

`Kakšni naj bi bili Božji otroci, ki so oskrbniki njegovih blagoslovov? 1 Kor 4,1-2`

Kaj sploh pomeni biti zvest v dajanju desetine? Ta teden smo si ogledali nekatere sestavne elemente desetine:

Količina – desetina oziroma deset odstotkov našega dohodka oziroma donosa.

Prinašanje desetine v zakladnico, iz katere so plačani evangeljski delavci.

Čaščenje Boga s prvim delom našega dohodka.

Poraba desetine za pravi namen – za podporo oznanjevanju evangelija.

Kot člani cerkve smo odgovorni za prve tri elemente; naši blagajniki pa so odgovorni za to, da je desetinski sklad ustrezno uporabljen.

Za razliko od svojih darov z desetino ne smemo svobodno upravljati. Desetina in zakladnica sta del naše odgovornosti. Bog postavlja pravila, ne mi. Če ne vrnem vseh desetih odstotkov svojega zaslužka, v resnici ne prilagam desetine. Prav tako je ne prilagam, če desetih odstotkov ne prinesem v »zakladnico«.

`Preberi Mt 25,19-21. Kdaj smo povabljeni priskrbeti poročilo svojega gospodarjenja z Božjimi sredstvi? Katere besede bodo slišali tisti, ki se bodo izkazali za zveste na tem področju?`

»›Prinesite vso desetino v žitnice‹ (Mal 3,10) se glasi Božja zapoved. Ne pomeni vabila k hvaležnosti ali radodarnosti. Preprosto gre za poštenost. Desetina je Gospodova, On pa nam zapoveduje, da mu vrnemo, kar je njegovo.« (Ellen G. White: Vzgoja, str. 122)

Gospodariti z Božjimi sredstvi je edinstvena prednost, pa tudi odgovornost. On nas blagoslavlja in vzdržuje; ukazal nam je vračati samo deseti del. S svojo desetino nato poskrbi zanje, ki so zaposleni v službi oznanjevanja evangelija, kakor je v času starega Izraela poskrbel za Levijev rod.

`Nekateri pravijo, da jim ni všeč, kako je uporabljen njihov denar, ki so ga priložili kot desetino. Zato ne prilagajo desetine ali pa jo dajejo kam drugam. Toda kje je Bog zapovedal: »Prinesite svojo desetino v zakladnico, toda le če ste prepričani, da bo po vašem mnenju pravilno uporabljena«?`