---
title:  "Desetina od bruto ali neto dohodka?"
date:   18/01/2023
---

Desetino izračunamo na podlagi svojega »dohodka«, če smo plačani po uri oziroma prejemamo plačo. Če smo samozaposleni in imamo svoj posel, pa desetino izračunamo na podlagi »donosa« oziroma profita. V mnogih državah vlada od plače vzame davek, da z njim pokrije stroške storitev, namenjenih državljanom, na primer socialno varstvo, gradnjo in vzdrževanje javnih cest in mostov, pomoč brezposelnim itd. Vprašanje desetinjenja od bruto ali neto plače v prvi vrsti vključuje to, ali naj bi bila osnova za desetino naš prihodek, preden je okrnjen zaradi davka, ali znesek, ki nam ostane po tem, ko je država že vzela svoj davek. Samozaposleni lahko upravičeno odštejejo stroške poslovanja, da ugotovijo dejanski dobiček, preden se jim odštejejo še njihovi davki kot fizičnim osebam.

Raziskave o prilaganju desetine med adventisti sedmega dne kažejo, da večina desetini svoj bruto prihodek, torej znesek pred obdavčitvijo. Leta 1990 je Generalna konferenca objavila Načela in smernice dajanja desetine, kjer na 22. strani piše: »Desetino je treba izračunati na podlagi bruto zneska plače prejemnikovega dohodka pred zakonsko zahtevanimi odbitki ali drugimi pooblaščenimi odbitki zaposlenega. To vključuje deželne in državne davke na dohodek, ki omogočajo storitve in druge prednosti odgovorne državne uprave. Prispevki za socialno varnost se lahko odštejejo.«

`Preberi 1 Kr 17,9-16. Kakšne so bile vdovine okoliščine pred Elijevim prihodom? Kaj je prerok zahteval od nje, preden bo poskrbela zase in za sina? Kaj se lahko na podlagi tega dogodka naučimo o obravnavani temi?`

Bog je vdovi iz Sarepte povedal, da k njej prihaja Božji mož (1 Kr 17,9). Ko je Elija prispel, mu je povedala o svojih grozljivih okoliščinah. Najprej jo je prosil za požirek vode in dodal: »Ne boj se; pojdi in pripravi, kakor si rekla, vendar naredi iz tega najprej meni kolaček in mi ga prinesi; sebi in svojemu sinu pa ga boš pripravila potem. Kajti tako govori Gospod, Izraelov Bog: ›Moka v loncu ne bo pošla in olja v vrču ne bo zmanjkalo do dne, ko bo Gospod poslal dež na zemljo.‹« (1 Kr 17,13-14) Ali je bil Elija sebičen ali pa je preprosto preizkušal njeno vero (oziroma ji dal priložnost, da pokaže vero)? Odgovor je očiten.

Rečeno nam je: »Vsakdo mora biti sam svoj ocenjevalec; daruje naj toliko, kolikor se je v svojem srcu odločil dati.« (Ellen G. White: Testimonies for the Church, 4. knjiga, str. 469)

`Kako bi človeku, ki še nikdar ni dal desetine, povedal o blagoslovih, ki jih je deležen darovalec? Kateri so ti blagoslovi in kako vračanje desetine krepi tvojo vero?`