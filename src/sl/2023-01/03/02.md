---
title:  Desetina je enaka desetim odstotkom
date:   15/01/2023
---

Slovarji razlagajo besedo desetina kot »deseti del neke stvari« ali »deset odstotkov«. Verjetno so takšne razlage vzete iz Svetega pisma. Desetina preprosto pomeni vračati Bogu deset odstotkov svojega dohodka ali donosa. Zavedamo se, da vsa naša lastnina pripada Bogu. Zakoni o desetini, ki jih je Izrael prejel na Sinaju, kažejo, da je desetina sveta in pripada Bogu (glej 3 Mz 27,30.32). Bog od nas zahteva samo deset odstotkov. Naši darovi hvaležnosti niso del desetine. Desetina je minimalen dokaz naše krščanske predanosti. Nikjer v Svetem pismu ne najdemo nobenega namiga, da bi Bog zahteval manj kot deset odstotkov.

`Preberi 1 Mz 14,18-20. Kakšen je bil Abrahamov odziv na srečanje z Melkizedekom? Kaj nam to pove o tem, kako daleč v zgodovino sega navada desetinjenja?` 

Desetina je v Svetem pismu prvič omenjena v 1 Mz 14, kjer je zapisana zgodba o srečanju med Abrahamom in Melkizedekom. Zanimivo je, da zadnje svetopisemsko besedilo, v katerem je omenjena desetina, obnovi prav ta dogodek (glej Heb 7,1-9). Opazimo lahko, da v Pismu Hebrejcem niti Melkizedek niti Kristus nista bila iz Levijevega rodu; na podlagi tega sklepamo, da je bila zapoved o desetini v veljavi tako pred kakor po službi levitov. Desetina ni le judovska navada; začela se je mnogo let pred dogodki na Sinaju.

`Kaj je Bog obljubil narediti za Jakoba in kako se je slednji odzval na to? 1 Mz 28,13-14.20-22`

Ko je Jakob bežal pred jeznim bratom Ezavom, je nekega dne sanjal o lestvi, ki je segala do nebes. Po njej so gor in dol hodili angeli, Bog pa je stal na vrhu. Jakobu je obljubil, da bo z njim in da ga bo nekega dne pripeljal nazaj domov. Mladenič je na tem mestu doživel resnično spreobrnjenje in rekel: »Gospod bo moj Bog. /…/ In od vsega, kar mi boš dal, ti bom zagotovo dajal desetino.« (1 Mz 28,21-22)

`Zakaj je pomembno razumeti, da desetina (kakor tudi sobota) ne izvira iz izraelskega zakonodajnega ali celo verskega sistema? Kaj ta resnica sporoča nam, ki živimo v času po križu?`