---
title:  Kje je zakladnica?
date:   16/01/2023
---

`Kam naj bi priložili svojo desetino? Mal 3,10`

Čeprav v tej svetopisemski vrstici ni podrobnih navodil, je jasno, da je Božje ljudstvo vedelo, kaj je bilo mišljeno z besedo »zakladnica«. Del Božjega navodila so bile tudi besede »da bode živeža v moji hiši« (CHR). Ljudstvo je razumelo, da je bila Božja hiša sprva svetišče – natančno izdelan šotor, ki je bil narejen po podrobnih navodilih, ki jih je Mojzes prejel na Sinaju. Ko je Izrael živel v obljubljeni deželi, je bil sprva osrednji kraj češčenja Šilo, kasneje pa tempelj v Jeruzalemu.

`Preberi 5 Mz 12,5-14. Te vrstice ne pravijo, da lahko Božji otroci po svoji presoji odločajo o tem, kam bodo dali svojo desetino. Katerih načel se lahko naučimo iz tega odlomka?` 

Kot člani Božje družine želimo razumeti in udejanjati Božjo voljo glede tega, kaj narediti s svojo desetino. Sveto pismo pravi, da je Božje ljudstvo trikrat letno potovalo v Jeruzalem (za pasho, praznik prvin in praznik šotorov – 2 Mz 23,14-17), kamor je moralo prinesti svoje desetine in darove ter častiti in hvaliti Boga. Leviti so desetino nato razdelili svojim bratom po vsem Izraelu (glej 2 Krn 31,11-21; Neh 12,44-47; Neh 13,8-14). Po zgledu svetopisemskega načela osrednje zakladnice je Cerkev adventistov sedmega dne določila konference, misije in unije cerkva kot zakladnice svetovne Cerkve, iz česar se financira poslanstvo.

Ker je za krajevne vernike tako najenostavneje, svojo desetino in darove prinašajo v krajevno cerkev kot del svoje izkušnje slavljenja; nekateri darujejo tudi preko spleta. Blagajnik krajevne cerkve nato posreduje desetino konferenčni zakladnici. Takšen način gospodarjenja z desetino, ki ga je začrtal in določil Bog, je Cerkvi adventistov sedmega dne omogočil, da njen vpliv v svetu raste.

`Zamisli si, da bi se vsakdo sam odločal, kam bo namenil svojo desetino. Zakaj je takšna praksa v resnici slaba in v nasprotju s tem, kar pravi Sveto pismo?`