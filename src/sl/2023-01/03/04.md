---
title:  Namen desetine
date:   17/01/2023
---

`Preberi 3 Mz 27,30 in 4 Mz 18,21.24. Kaj je Božji namen za desetino?`

Bog je lastnik vsega (Ps 24,1), zato ne potrebuje našega denarja. A ker je desetina njegova, nam je zapovedal, kako naj jo porabimo – za oznanjevanje njegovega evangelija. Tako je za potrebe duhovnikov poskrbljeno z Božjo desetino.

Levijev rod, ki je bil glavna verska sila Stare zaveze, ni prejel velikega ozemlja kakor drugi rodovi. Dana so mu bila določena mesta, vključno z zavetnimi mesti, ki so imela dovolj zemlje, da so na njej lahko zasadili svoje vrtove. Njihova finančna podpora so bile desetine drugih; poleg tega so tudi sami prilagali desetino.

`Kaj je sporočilo Apd 20,35 in kako se navezuje na vprašanje o desetini?`

Desetina je pomembna, ker nam pomaga vzpostaviti zaupen odnos z Bogom. Odbrati eno desetino dohodka in se mu odreči (čeprav tako ali tako pripada Bogu) je zares dejanje vere. Samo z udejanjanjem vere bomo duhovno rastli.

Pomisli na primer na konec časa, ko zvesti Bogu ne bodo mogli ne kupovati ne prodajati, kakor je opisano v Razodetju 13–14. Ko se bo zdelo, da je ves svet proti nam, bo najpomembnejše zaupati Bogu, njegovi previdnosti, moči in ljubezni. Zvesto prilaganje desetine nam zagotovo lahko pomaga razviti takšno zaupanje. Tudi pred dogodki zadnjega časa je izredno pomembno, da se naučimo zaupati Bogu ne glede na okoliščine.

Drugi pomembni razlog za finančno zvestobo so otipljivi Božji blagoslovi. Del pogodbe o desetini so tudi Božje obljube o blagoslovih, ki so tako veliki, da nam bo zanje zmanjkalo prostora. S svojim presežkom lahko pomagamo drugim ali pa s svojimi darovi podpremo Božje delo.

`Na kakšne načine si doživel pomembno resnico, da je »večji blagor dajati kot prejemati«?`