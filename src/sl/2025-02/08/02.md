---
title:  Naš veliki duhovnik
date:   18/05/2025
---

Ko je Mojzes vodil izdelavo shodnega šotora, ni smel uporabiti katerega koli načrta. Bog mu je dal poseben načrt, ki ga je moral upoštevati. »Glej, da jih narediš po njihovem vzorcu, ki se ti je pokazal na gori!« (2 Mz 25,40) V Pismu Hebrejcem odkrijemo, da mu je Bog dal vzorec višje resničnosti – nebeško svetišče.

`Preberi Heb 9,11-15, ki govori o Kristusu kot našem velikem duhovniku v nebeškem svetišču. Kaj nas ta odlomek uči o Kristusovem delu za nas?`

Zemeljsko svetišče je do osupljivih potankosti napovedovalo Jezusovo delo. Vse od duhovnika in daritev do pohištva in drugih podrobnosti v načrtu svetišča je govorilo o Jezusu.

Tudi Razodetje ima zelo bogato svetiščno metaforiko. V uvodnih vrsticah najdemo tempeljski svečnik, v enajstem poglavju je izrecno omenjena skrinja zaveze, pa tudi številne druge aluzije (namigi) na tempelj. Če ne razumemo starozaveznega svetišča, ne bomo mogli razumeti, o čem govori Janez v svojih videnjih. Apostol Pavel je o izkušnjah starega Izraela zapisal: »To se je onim zgodilo, da bi bili za zgled, zapisano pa je bilo v svarilo nam, nad katere je prišel konec vekov.« (1 Kor 10,11)

Proučevanje podrobnosti svetišča je lahko zelo poučno. Tudi psalmi nam lahko pomagajo razumeti nekatere podrobnosti svetišča, na primer kakšen odnos je imelo do njega Božje ljudstvo. Opazimo lahko, kakšen je bil Davidov odnos do svetišča in svetiščnih služb. Vidimo lahko tudi srčni odziv Božjega ljudstva na to, kar bo Mesija naredil zanj. Niso samo vzorci tisti, ki nam pomagajo videti Jezusa; beremo lahko tudi o osebnih izkušnjah tistih, ki so razumeli, kaj jih Bog uči po svetišču, ter iz tega izluščimo nauke zase in za svoje izkušnje z Bogom.

`Preberi Ps 122. Čeprav ne moremo dobesedno iti v »Gospodovo hišo« na zemlji, saj je ni več tam in četudi bi jo zgradili na istem kraju, bi bila brez pomena, razmisli o tem, kaj v tem psalmu nas lahko spodbudi k premisleku o tem, kar je Kristus naredil za nas. Pozoren bodi na temo miru, varnosti, čaščenja in sodbe.`