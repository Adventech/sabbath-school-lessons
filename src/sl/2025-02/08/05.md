---
title:  Psalm 5
date:   21/05/2025
---

`Preberi Ps 5, v katerem David ostro razlikuje med izgubljenimi in odrešenimi. Ta psalm primerjaj z Raz 14,1-12. Katere podobnosti opaziš in kako to vpliva na tvoje razumevanje tega, kaj pomeni biti del Božjega ostanka v zadnjih dneh?`

Zanimivo je, da David vztraja, da »hudobnež ne sme bivati pred [Bogom]« (Ps 5,5 CHR). Smisel svetišča je bila Božja navzočnost med njegovim ljudstvom, enako pa bo veljalo tudi v Kristusovem kraljestvu (glej Raz 21,3). Tisti, ki se bodo približali Božjemu prestolu, morajo biti zveličani.

Omeniti moramo tudi to, da je David v Ps 5 opisal dejanje čaščenja, ki je osrednje vprašanje velikega spopada. V Raz 13 je petkrat omenjeno »čaščenje«; tudi sporočila treh angelov spodbujajo svet k čaščenju Stvarnika (Raz 14,7). David pravi, da se »boji« Boga; tudi sporočilo Božje cerkve ostanka poziva ljudi, naj se bojijo Boga in mu izkažejo čast, kajti prišla je ura njegove sodbe (Raz 14,7).

Zapazi tudi, da v ustih »odkupljenih« »ni bilo najti laži« (Raz 14,5). Ti ljudje govorijo resnico; njihove besede in dejanja odražajo pravični Božji značaj. Po Davidovih besedah pa v ustih hudobnežev ni resnice (Ps 5,10).

Janez v tem ključnem delu Razodetja predstavi osupljiv prizor: navadni grešniki so rešeni smrti in imajo prednost stati v Božji navzočnosti. Te pravice si niso zaslužili; dana jim je zato, ker Božje Jagnje – pravični Sin človekov – stoji tam z njimi. Grehi so jim odpuščeni in prejeli so zveličanje; nič več jim ni treba nositi svoje krivde (primerjaj s Ps 5,11), saj jo je Božje Jagnje nosilo namesto njih (primerjaj z Iz 53,12 in 2 Kor 5,21).

Ko je Božje ime napisano v našem srcu, je težko ostati tiho. Božje ljudstvo z »močnim glasom« oznani poslednje sporočilo milosti (Raz 14,7). »Veselijo naj se vsi, ki se zatekajo k tebi, vekomaj naj vriskajo; zavaruj jih, da bodo ukali v tebi tisti, ki tvoje ime ljubijo.« (Ps 5,12)

`Predstavljaj si, da stojiš pred svetim Bogom, ki je popoln v sodbi. Bog do potankosti pozna vsako tvoje dejanje. Kaj ti to pove o tvoji potrebi po Kristusovi pravičnosti?`