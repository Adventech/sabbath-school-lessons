---
title:  Upornike bom učil tvojih poti
date:   22/05/2025
---

Po tem ko se je Gospod v prizoru prestolne dvorane prikazal Izaiju (Iz 6,1-8) in po tem ko je bilo preroku rečeno, da je njegova krivda izbrisana in njegov greh odpuščen, se je na Božje vabilo odzval z besedami: »Tukaj sem, pošlji mene!« (Iz 6,8) Ko je spoznal, da mu je Bog odpustil, je bil kljub svojim napakam pripravljen delati za Gospoda.

Ali ni tako tudi z nami? Kako lahko oznanjamo zveličanje, če ga sami nimamo? Toda lahko ga imamo – po veri v Jezusa in v to, kar je naredil za nas.

`Kaj David obljubi, da bo naredil, ko bo njegov greh odpuščen? Ps 51,9-17`

Biti poklican v Božjo navzočnost pomeni biti poslan nazaj. V svoji modrosti je Bog določil, da so zveličani njegov glas padlemu svetu. Na neki točki se bo na svetu močno čutil vpliv njegovega ljudstva. V Raz 18,1 beremo, da bo njegov poslednji poziv padlemu planetu razsvetlil ves svet.

»Brž ko kdo pride h Kristusu, se v njegovem srcu rodi želja, da bi tudi drugim oznanil, kako dragocenega prijatelja je našel v Jezusu; zveličavna in posvečujoča resnica ne more ostati zaprta v njegovem srcu. Če smo oblečeni v Kristusovo pravičnost in napolnjeni z veseljem njegovega Duha, ki prebiva v nas, ne bomo mogli mirovati. Če smo spoznali in okusili, da je Gospod dober, bomo imeli kaj povedati. Kakor Filip, ko je našel Zveličarja, bomo tudi mi povabili druge, naj pridejo k njemu.« (Ellen G. White: Pot h Kristusu, str. 65 [78])

Sporočila treh angelov so utemeljena na »večnem evangeliju« (Raz 14,6). To pomeni, da je temelj evangelija, temelj zveličanja po Jezusu, oznanjen pred razglasom o čaščenju njega, »ki je naredil nebo in zemljo, morje in izvirke vodá« (Raz 14,7), ali o padcu Babilona (Raz 14,8) ali o čaščenju zveri in njene podobe (Raz 14,9). Tako je zato, ker opozorila in sporočila treh angelov nimajo pomena brez upanja in obljube, ki jo imajo oznanjevalci teh sporočil v Jezusu in tem, kar je naredil zanje. Poleg »večnega evangelija« resnično nimamo ničesar vrednega, kar bi lahko povedali svetu.

`Razmisli o dejstvu, da smo pred začetkom oznanjevanja sporočil treh angelov usmerjeni na »večni evangelij«. Kaj bi nam to moralo povedati o tem, kako pomembna je ta resnica za vse, kar verujemo?`