---
title:  Postava v našem srcu
date:   20/05/2025
---

Ostanek, ki stoji na Sionu, ima na čelu napisano ime Jagnjeta in ime njegovega Očeta. (Težko bi trdili, da gre za dve različni imeni, Jezus je namreč podoba Očeta [Kol 1,15].) »Ime« v Svetem pismu pomeni več kot le besedo, s katero ljudje naslavljajo drug drugega; pomeni značaj. Še danes številni ljudje rečejo, da ima nekdo »dobro ime«, kadar visoko čislajo njegov značaj.

`Kaj je Bog obljubil Mojzesu, ko ga je prosil, naj mu pokaže svojo slavo? Kaj je sledilo, ko je Bog Mojzesu razodel svoje ime? 2 Mz 33,18-23; 2 Mz 34,1-7; Ps 119,55`

Nekateri si Božjo slavo predstavljajo kot nedosegljivo bleščečo svetlobo, kar je gotovo ustrezen opis. Vendar je Božja slava več kot le vidno razodetje; njegova slava je njegov značaj. Enako velja za Božje ime.

Ko Sveto pismo govori o ostanku, ki ima na čelu Božje ime, pri tem ne gre za dobesedne črke na čelu zvestih, temveč za Božji značaj, ki je vtisnjen v njihov um in srce. S svojim življenjem odražajo Božjo ljubezen in njegov značaj. Bog jih je pritegnil in ljubijo ga zaradi tega, kdo On je in kar je naredil zanje.

Zanimivo je tudi to, da se je Bog najprej razodel Mojzesu in mu nato dal nov izvod desetih zapovedi, ki predstavljajo prepis njegovega značaja. Podobno so tudi ljudje iz Raz 14, ki imajo Božje »ime«, opisani kot tisti, »ki se držijo Božjih zapovedi« (Raz 14,12). Zapazimo tudi besede iz Pisma Hebrejcem: »To je zaveza, ki jo bom sklenil z njimi po tistih dneh, govori Gospod: Svoje postave bom dal v njihova srca, v njihov razum jih bom zapisal, in njihovih grehov in njihovih nepostavnosti se ne bom več spominjal.« (Heb 10,16.17) Kakšen izraz evangelija! Čeprav se Božja postava odraža v našem življenju, je za nas nujno, da se Bog naših nepostavnosti ne spominja več.

Božje ime je njegov značaj. Njegov moralni zakon je prepis njegovega značaja. Tisti, ki v zadnjih dneh stojijo na Božji sveti gori, so prežeti z ljubeznijo do Boga, z ljubeznijo, ki se kaže v poslušnosti njegovi postavi.

`Kakšen je sploh pomen Božje postave, če smo rešeni po veri in ne po postavi? 1 Jn 5,3`