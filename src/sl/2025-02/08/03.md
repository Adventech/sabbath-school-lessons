---
title:  Na Sionu
date:   19/05/2025
---

V Raz 14 opazimo, da Božje ljudstvo stoji na gori Sion. Prvotni Sion se je nahajal zahodno od današnjega starega Jeruzalema in je veljal za Božji prestol oziroma kraj Božje navzočnosti med njegovim ljudstvom. Čez čas so začeli tempeljski grič, ki je bil del gore Morije, enačiti z goro Sion.

Povedano drugače, ta pomembna slika Božjega ljudstva ostanka na koncu časa je izražena z jezikom svetišča, tako kot večina ključnih prizorov v Razodetju. Po Jagnjetovi zaslugi Božje ljudstvo stoji na Božji sveti gori.

`Preberi Ps 15 in 24, kjer David postavi pomembno vprašanje: »Kdo sme prebivati na tvoji sveti gori?« Njegov odgovor v teh dveh psalmih primerjaj z opisom ljudi, ki stojijo na Sionu v Raz 14,1-5. Katere podobnosti opaziš? Kako se lahko pridružimo tej skupini? Kaj pomeni dejstvo, da je Očetovo ime napisano na čelu njegovega ljudstva (Raz 14,1)?`

Davidov opis ljudi, ki jim je dovoljeno stopiti v Božjo navzočnost, je za navadne grešnike precej težko dojemljiv. Kdo od nas lahko iskreno reče, da vedno »hodi v popolnosti«? Ali da vedno »govori resnico v svojem srcu« (Ps 15,2)? Nihče od nas ne more reči, da »ne bo omahnil na veke« (Ps 15,5). Sveto pismo pravi, da v nas ni resnice, če rečemo, da nikdar nismo grešili (1 Jn 1,8).

Edini logični zaključek je, da je Jagnje tisto, ki nam omogoča stati na Sionu. Jagnje se v Davidovem psalmu ne omenja, vendar se nenadoma pojavi v opisu iz Raz 14. Zdi se, kot da Raz 14 odgovarja na Davidovo vprašanje. Zdaj ko je Božje Jagnje utrjeno na Sionu – v svetišču – smo tudi mi lahko tam zaradi njegove popolne pravičnosti, ki nam je pripisana po veri. Imamo lahko »trdno zaupanje, da nam je prost vhod v svetišče po krvi Jezusovi, kateri vhod nam je posvetil kakor novo in živo pot skozi zagrinjalo, to je meso svoje« (Heb 10,19.20 CHR). Kakšno upanje bi sploh imeli brez njegove krvi? Prav nobenega.

`Pomisli na svetopisemske obljube o zmagi nad grehom. Zakaj kljub tem obljubam ne dosegamo popolnega zgleda, ki nam ga je dal Jezus? Zakaj potrebujemo njegovo popolno življenje kot svojo zamenjavo?`