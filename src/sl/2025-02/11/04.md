---
title:  Boaz, odkupitelj
date:   10/06/2025
---

Boaz se je močno zaljubil v Ruto in se želel poročiti z njo, vendar je naletel na veliko oviro: obstajal je bližnji sorodnik, ki je prav tako imel pravico do Rute in zemlje. Če menimo, da je Boaz podoba Kristusa, te okoliščine izpostavljajo težavo, ki je del velikega spopada. Kristus nas ljubi, vendar obstaja še en »bližji sorodnik«, ki ima prav tako pravico: Satan.

`Kaj naslednji odlomki razkrivajo o Satanovi pravici do človeštva? Job 1,6-11; Mt 4,8.9; Lk 22,31; Jud 1,9`

Ko se je Satan pojavil na nebeškem zborovanju, je Bogu povedal, da se je potikal po zemlji in se sprehajal po njej (Job 1,7). Ko ga je Bog vprašal, če je opazil pravičnega Joba, je Satan trdil, da Job pripada njemu, in namignil, da Jobovo srce v resnici ni zvesto Bogu: Pravzaprav ti je zvest samo zato, ker si dober z njim. Odtegni mu svojo dobroto, pa boš videl, komu je v resnici zvest.

V Judovem pismu je na kratko omenjena zgodba, ki je bila v starem Izraelu dobro znana. Bog je pokopal Mojzesa (5 Mz 34,6), vendar ga je kasneje obudil od mrtvih. Čeprav ne poznamo podrobnosti, pa ta odlomek, ki govori o prepiru glede Mojzesovega trupla, namiguje, da je Satan Mojzesa zahteval zase.

»Prvič je dal Kristus mrtvemu življenje. Ko so se Knez življenja in svetleči (angeli) približali grobu, se je Satan ustrašil za svojo nadoblast. S svojimi zlobnimi angeli je stal, da bi branil ozemlje, za katero je trdil, da je njegovo. Bahal se je, da je Božji služabnik postal njegov jetnik. Izjavil je, da celo Mojzes ni bil sposoben izpolniti Božjega zakona in si je prilastil slavo, ki pripada samo Jahveju – storil je greh, kateri je povzročil Satanovo izgnanstvo iz nebes – in je zaradi prestopka padel pod Satanovo oblast.« (Ellen G. White: Očaki in preroki, str. 368 [478]) Očitno je Kristus ovrgel Satanovo trditev in Mojzesa obudil od mrtvih (glej Mt 17,3).

V Rut 4,1-12 Boaz potuje k vratom Betlehema – v mesto, kjer se je Kristus rodil na svet kot naš bližnji sorodnik. Starešine se zberejo in na koncu se stvar potrdi tako, da eden sezuje svoj sandal ter ga da drugemu (simbol lastništva).

Mestna vrata so kraj, kjer se odloča o pomembnih zadevah; to je simbol sodbe. Ta dogodek iz Rutine knjige odseva prizor iz Dan 7,13.14.22.26.27. Pri vsem tem ne smemo spregledati ključnega vidika sodbe: sodba je na strani svetih, vendar samo zato, ker je Kristus plačal ceno za nas, kot je Boaz plačal ceno za svojo nevesto.