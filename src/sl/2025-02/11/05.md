---
title:  Haman in Satan
date:   11/06/2025
---

V Esterini zgodbi srečamo Hamana, ki hlepi po položaju in moči. V kraljestvu uživa najvišji ugled med vsemi knezi (Est 3,1).

V odlomkih, ki govorita o Luciferju (Ezk 28,11-15 in Iz 14,12-15), najdemo nekaj vzporednic s Hamanom, hudobnim nasprotnikom Božjega izvoljenega ljudstva, ki se ni želel ukloniti Božji nadvladi. Satanovi nameni so razkrinkani v poročilu o Kristusovih skušnjavah, kjer je Satan Jezusa vzel na zelo visoko goro in mu pokazal vsa kraljestva sveta (Mt 4,8-11). Kristus je prišel odkupit svet in ga vzet za svojega, kar je naredil kot eden od nas. Jezus je naš sorodnik odkupitelj in cena, ki jo je plačal za odkupitev sveta, je bila neizmerno visoka.

V Razodetju vidimo, da bo Satanovo hlepenje po moči in čaščenju pripeljalo ta svet do poslednje krize. Satan bo s svojimi prevarami povzročil, da se bo svet »čudil« zveri in šel za njo (Raz 13,3.4), razen nekaj izjem, ki ne bodo želele moliti zveri. Pri teh ljudeh bo Satan uporabil silo.

Haman je opazil, da se mu Mordohaj, ki je bil pripadnik Božjega ljudstva, ne klanja in mu ne izkazuje časti, za katero je mislil, da mu upravičeno pripada (Est 3,5.6), zato se je trdno odločil, da bo celotno Mordohajevo ljudstvo izbrisal z lica zemlje.

`Preberi Est 3,1-14; Raz 12,14-17 in Raz 13,15. Katere vzporednice opaziš med temi odlomki? V čem je Janezov opis Božje cerkve ostanka podoben Hamanovemu opisu Božjega ljudstva?`

Hudič si je prisvojil ta svet, toda življenje ljudi, ki so zvesti Bogu (ki se držijo njegovih zapovedi), izpodbija Hudičevo trditev o tem, da je svet popolnoma njegov. »Ko bo sobota postala posebna točka spopada po vsem krščanskem svetu, bo vztrajno zavračanje majhne skupine, da se upre priljubljeni zahtevi, povzročilo, da bo vsesplošno osovražena.« (Ellen G. White: Signs of the Times, 22. 2. 1910)

`Katere »majhne« stvari preizkušajo tvojo vero? Če že pri »majhnih« stvareh sklepaš kompromise, kako boš ravnal, ko bo prišla velika preizkušnja?`