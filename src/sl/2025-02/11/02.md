---
title:  Lakota v »hiši kruha«
date:   08/06/2025
---

Kritiki krščanstva brutalno resničnost življenja na svetu pogosto izpostavljajo kot dokaz, da: (a) Bog ne obstaja; (b) Bog nima dovolj moči, da bi posredoval, ko se zgodijo slabe stvari; ali (c) Bogu ni mar, ko trpimo. Toda številne svetopisemske zgodbe vsebujejo ogromno dokazov, ki izpodbijajo te predpostavke. Res je, da Bog dopušča, da človeštvo žanje posledice svojega upora proti njemu. Ne da bi teptal našo svobodno voljo, je Bog vedno navzoč, vedno deluje v človeški zgodovini ter nas usmerja h končni rešitvi težave greha in trpljenja. Eden takšnih primerov je zgodba o Ruti.

`Katere težave so doletele Naomi in Ruto? Kaj je povzročilo te težave? Kako ta odlomek odraža okoliščine, s katerimi se spopada celotno človeštvo? Rut 1,1-5`

V uvodnih besedah te zgodbe se srečamo z ironijo: Betlehem, mesto, katerega ime pomeni »hiša kruha«, je doletela lakota. Ob tem pomislimo na obilje edenskega vrta, kjer je Bog Adamu in Evi rekel: »Z vseh dreves v vrtu smeš jesti.« (1 Mz 2,16) Začetek človeškega obstoja je zaznamovalo obilje pod skrbjo velikodušnega Stvarnika, nato pa je človeštvo svojo vlogo skrbnika stvarstva zamenjalo za suženjstvo grehu. Bog je Adamu rekel: »V potu svojega obraza boš jedel kruh, dokler se ne povrneš v zemljo.« (1 Mz 3,19)

Kakor Naomi smo bili tudi mi razlaščeni; dediščina, ki jo je Bog načrtoval za nas, nam je bila odvzeta in naše življenje je postalo težko. Edenski vrt nam je bil podarjen, vendar ne brezpogojno: ljudje so imeli svobodo, da se uprejo, toda upor bi pomenil, da bodo morali sami prevzeti odgovornost za svojo blaginjo. Bog je sprva načrtoval, da si bo človek »podredil« ves nepadli svet, zdaj pa je naša naloga, da si podrejamo padli svet. Sebični ljudje, ki tekmujejo za omejene zemeljske vire, povzročajo veliko bolečin in trpljenja.

Tragedija je nepopisna. Zemlja še vedno obilno rodi, kar je mogočno pričevanje o Božji ljubezni, vendar se včasih zdi, da si svet zaradi človeškega pohlepa in pustošenja greha bolj podreja nas, kakor si mi podrejamo njega. Nekega dne se bo vse to končalo.

`Kako zemlja tudi po šest tisoč letih greha in smrti še vedno razodeva čudeže Božje ljubezni in ustvarjalne moči?`