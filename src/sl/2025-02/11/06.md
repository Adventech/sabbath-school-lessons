---
title:  Prav za ta čas
date:   12/06/2025
---

Med nekaterimi kristjani, žal, obstaja težnja, da se ukvarjajo samo s težavnimi deli svetopisemskih prerokovanj. Vemo, da je pred nami čas preizkušnje, zato lahko proučevanje prerokovanj temelji na strahu in je bolj osredotočeno na težave kakor pa na obljubljeno rešitev težave zla. Čeprav Bog ne olepšuje prihodnosti in iskreno govori o dogodkih, ki se bodo zgodili med sedanjostjo in koncem velikega spopada, je vedno pomembno, da zgodbo preberemo do konca.

V prerokovanjih najdemo splošni vzorec, po katerem Bog razodene resnico o kaosu, ki ga je povzročil človekov upor, in nam predstavi posledice. Toda nato nam da tudi upanje. Nekateri s strahom in trepetom gledajo na prerokovanja o poslednji krizi oziroma »Jakobovi stiski«. Nedvomno sklepni dogodki za Božje ljudstvo ne bodo enostavni, toda kot se lahko zanesemo na izpolnitev prerokovanj o hudih časih, se lahko zanesemo tudi na obljubo o rešitvi.

V Raz 12 Hudič s sovražno maščevalnostjo preganja Kristusovo nevesto, toda Bog posreduje, da bi jo rešil. Tudi v Esterini zgodbi Bog reši svoje ljudstvo, in sicer po čudoviti kraljici, ki odigra ključno vlogo.

`Kaj se lahko iz naslednjih odlomkov naučimo o naši stiski v zadnjih trenutkih zemeljske zgodovine? Est 4,13.14; Est 5,1-3; Est 9,20-28`

Bog je poklical svojo cerkev ostanka za določen trenutek v zgodovini. Ob izteku 1260 dni srednjega veka je Bog poklical svojo nevesto iz skrivališča (primerjaj z Raz 12,14), da bi oznanila svetu Božje poslednje sporočilo milosti: sporočilo treh angelov. Tukaj smo »prav za ta čas« (Est 4,14 EKU).

Estera je spoznala, da se ji ni treba sami spopasti s preganjanjem, ki je pretilo njenemu ljudstvu zaradi Hamana: pridobila je kraljevo naklonjenost in njeno ljudstvo je bilo na koncu rešeno. Tudi mi nismo sami, ko se približujemo poslednjim dogodkom zemeljske zgodovine – na svoji strani imamo Kralja, ki bo rešil svoje ljudstvo.

`V primeru Estere so se stvari za Božje ljudstvo dobro iztekle. Vedno pa se ne konča tako, kajne? Zakaj moramo torej na stvari gledati dolgoročno, da bi ohranili upanje, ki ga imamo v Kristusu?`