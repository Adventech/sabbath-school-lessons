---
title:  Ruta in Boaz
date:   09/06/2025
---

Naomi je prosila, naj jo raje kličejo Mara zaradi bridkosti, ki jo je zadela (glej Rut 1,20). Greh je nepopravljivo poškodoval naš odnos s Stvarnikom, kar nas sili v duhovno revščino. Naše upanje je bledo in svoje življenje preživljamo tako, da na robu polja pobiramo, kar je ostalo; živimo od drobcev veselja, ki jih občasno še najdemo na našem uničenem svetu. Toda v trenutku, ko spoznamo, da nas Bog ni pozabil, se vse spremeni.

`Zakaj je Rut 2,5-20 ključni trenutek v zgodbi o Ruti? Zakaj je bilo Naomino odkritje identitete njunega dobrotnika tako dobra novica?`

Naomi brez pomoči moževe družine ni mogla postati lastnica zemlje svojega moža Elimeleha. Upala je, da se bo Ruta poročila z bližnjim sorodnikom njenega pokojnega moža in rodila otroka, ki bo postal Elimelehov naslednik. Bog je poskrbel, da so Izraelci lahko dobili nazaj izgubljeno dediščino; Elimelehovo dediščino je lahko odkupil bližnji sorodnik. Boaz ni bil samo prijazen kmet; bil je Elimelehov sorodnik, ki je lahko odkupil njegovo zemljo. Če Izraelec ni mogel odplačati svojih dolgov in zahtevati nazaj svoje dediščine v Izraelu, je lahko to namesto njega naredil bližnji sorodnik. »Če tvoj brat obuboža in mora prodati del svoje lastnine, naj pride njegov odkupitelj – to je najbližji sorodnik – in naj odkupi, kar njegov brat prodaja.« (3 Mz 25,25)

Odkritje, da Boaz ni bil samo dobrosrčni in velikodušni mož, temveč sorodnik, je bila najboljša možna novica: revščina, ki je doletela ti dve ženski, morda ne bo trajala večno.

Kristjani že dolgo razumejo, da je Boaz podoba Kristusa, ki ni le naš Stvarnik, temveč je prostovoljno postal naš sorodnik – človek iz krvi in mesa – kar je eden od razlogov, zakaj je sebe tolikokrat imenoval »Sin človekov« (Mt 12,8; Mr 8,31; Lk 22,22; Jn 3,14).

Veliko preveč ljudi si predstavlja zelo strogega Boga, ki nas bo morda spustil v nebesa, če bomo izpolnili vse zahteve z nekega moralnega seznama, vendar bo to naredil nejevoljno, ker smo se pregrešili zoper kakšno formalnost. Kristusova podoba, ki se razkriva v Boazu, popolnoma izniči takšne predstave. Ne le, da nas je Bog opazil, ampak nas kljub naši veliki duhovni revščini želi za svojo nevesto.

`Poskušaj dojeti dejstvo, da Stvarnik ni postal le del svojega stvarstva, temveč je celo umrl za človeštvo. Kako bi morala ta osupljiva resnica vplivati na to, kako gledamo na svoj obstoj?`