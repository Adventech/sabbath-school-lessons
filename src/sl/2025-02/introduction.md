### Predhodniki prerokovanja

Med prvo zalivsko vojno (1991) je bil znani protestantski pisec in govornik prepričan, da je Razodetje napovedalo ta spopad. Njegov argument je temeljil na dejstvu, da so nekateri helikopterji, ki so bili uporabljeni v tej vojni, bili videti kakor kobilice, o katerih govori Raz 9: »In odpre žrelo brezna; in privali se dim iz žrela kakor dim peči velike, in sonce in zrak otemnita od dima iz žrela. In iz dima izidejo kobilice na zemljo, in dá se jim oblast, kakor imajo oblast škorpijoni zemlje.« (Raz 9,2.3 CHR)

To ni ravno najboljši način razlaganja svetopisemskega prerokovanja, kajne? Pa vendar so razlage, kakršna je ta, precej pogoste. Pravzaprav so v preteklih stoletjih številne knjige, članki, posnetki in spletne strani, ki govorijo o prerokovanjih, predstavili številne napovedi ter celo napovedali točen čas poslednjih dogodkov, pri čemer so se običajno osredotočili na vojne ali nemire na Bližnjem vzhodu.

Ali je sploh kaj nenavadnega, da se nobena od teh napovedi ni uresničila?

Adventisti sedmega dne imamo drugačen pristop. Naš pristop je osredotočen na Kristusa. V središču prerokovanja ni več točno določeno zemljepisno območje na Bližnjem vzhodu ali vojaški spori, ki se odvijajo tam. Ne. Na prerokovanja gledamo skozi očala velikega spopada med Kristusom in Satanom. To je svetovni duhovni boj, ki bo dosegel vrhunec, ko bo nad Božje ljudstvo – Jude in pogane (glej Raz 12,17; Raz 14,12) – prišla poslednja stiska. Takrat se bodo ljudje morali odločiti, koga bodo častili – Stvarnika (glej Raz 14,7) ali zver in njeno podobo.

Dan 2 je ključnega pomena za razumevanje prerokovanj o poslednjem času. To poglavje ne vsebuje le zgodovinskega orisa prerokovanj, temveč ponuja tudi ključ za razlago njihovega pomena.

Dan 2 predstavi štiri svetovna kraljestva – Babilon, Medo-Perzijo, Grčijo in Rim, katerim sledi vzpostavitev večnega Božjega kraljestva, »ki na veke ne bo razdejano. Njegovo kraljestvo ne bo prepuščeno drugemu ljudstvu. Razdrobilo in pokončalo bo vsa ta kraljestva, sámo pa bo ostalo na veke« (Dan 2,44). Vzporedna prerokovanja v Dan 7 in 8 vsebujejo enak osnovni oris: svetovna kraljestva bodo vstala in izginila, potem pa bo Bog ustanovil svoje večno kraljestvo.

V Dan 7 angel razlagalec pojasni: »Te velike zveri, ki so štiri, so štirje kralji, ki se bodo vzdignili na zemlji; in sveti Najvišjega bodo dobili kraljestvo in kraljestvo bodo obdržali na vekomaj in na vekov veke.« (Dan 7,17.18)

Štiri svetovna kraljestva (Babilon, Medo-Perzija, Grčija in Rim) si sledijo v neprekinjenem zaporedju do drugega Jezusovega prihoda, ko bo Bog vzpostavil svoje večno kraljestvo.

Toda za zdaj smo še vedno tu. Živimo v času razdeljenega rimskega kraljestva, ki je četrto in zadnje zemeljsko kraljestvo pred Kristusovim prihodom.

Navedena zgodovinska perspektiva je osnova za razumevanje prerokovanj. To tromesečje se bomo poglobili v razlago svetopisemskih prerokovanj, še posebej nekaterih aluzij (namigov), zgodb, podob in metafor, ki so ključne za razumevanje preroške resnice in poslednjih dogodkov.

Začeli bomo pri poročilu o stvarjenju v 1. Mojzesovi knjigi, ki je pomembno ne le za razumevanje prerokovanj, temveč tudi za razumevanje tega, kar sledi, še posebej pa križa in Jezusove nadomestne smrti. Razmislili bomo tudi o babilonskem stolpu, svetiščni službi, psalmih in celo nekaterih zakonskih zvezah v Stari zavezi. V vseh teh in številnih drugih primerih lahko najdemo podobe, simbole in metafore, ki nam bodo pomagali razumeti prerokovanja o koncu časa, zlasti tista iz Razodetja. Sveto pismo proučujmo z molitvijo in s ponižnim, pokornim duhom. Če namreč Sveto pismo odpiramo z uporniškim srcem, izgubljamo čas.

Eno tromesečje je gotovo prekratko, da bi proučili vse zgodbe in podobe, ki nam pomagajo razumeti preroško resnico. Kdo ve, morda bomo za to potrebovali vso večnost. Do takrat pa bomo po Božji milosti proučevali to, kar lahko.

_Shawn Boonstra je govornik in vodja službe »Preroški glas« (Voice of Prophecy). Njegove oddaje in knjige so vir navdiha ljudem po vsem svetu. V preteklih letih so njegovi evangelizacijski dogodki potekali v živo na vseh celinah, razen na Antarktiki._