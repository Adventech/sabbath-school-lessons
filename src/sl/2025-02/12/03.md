---
title:  Čaščenje podobe
date:   16/06/2025
---

Čeprav je Nebukadnezar, navdušen nad tem, kar je naredil Daniel, sprva izkazoval zvestobo Danielu in njegovemu Bogu (glej Dan 2, še posebej v. 46-48), to ni trajalo dolgo.

`Kakšen pomen ima dejstvo, da je bil kip ves iz zlata in da je kralj ukazal, naj se ga časti? Dan 3,1-12`

Kralj je svoje kljubovanje Božjemu sporočilu izrazil tako, da je dal izdelati kip, ki je bil v celoti iz zlata. Kaj je sporočal s tem? Babilon ne bo nikoli padel in Nebukadnezar bo večno njegov kralj. Kdor bi si upal dvomiti o tem, bo umrl. To je mogočen opomnik, da nas lahko naša želja po samoodločanju hitro naredi slepe za resnico o tem, da se bo veliki spopad zagotovo razpletel tako, kot je napovedal Bog.

V nekaterih pogledih nas Nebukadnezar spomni na Luciferja: bil je častihlepen, pomemben v svojih očeh in tako ponosen, da se je upal odkrito upreti Božji veljavi. V drugih pogledih med njima obstajajo pomembne razlike: Nebukadnezar je sčasoma začel verovati v pravega Boga in povsem verjetno je, da ga bomo nekega dne srečali v kraljestvu, ki se mu je sprva tako močno upiral.

`V Dan 3,17.18 preberi besede treh hebrejskih mladeničev, ki so se uprli kralju. Kaj nam to pove o veri in tem, kaj lahko včasih zahteva od nas?`

Pomisli, kako enostavno bi se lahko ti mladeniči izognili nevarni situaciji. Konec koncev ali niso bili videti kot fanatiki, pripravljeni zgoreti pri živem telesu, ker se niso hoteli pokloniti kipu? Lahko bi se pretvarjali, da si zavezujejo vezalke na sandalih, medtem pa bi molili k svojemu Bogu. Ali je bilo vse to res vredno tega, kar jih je čakalo? Očitno se jim je zdelo vredno, čeprav njihove besede kažejo, da so se zavedali možnosti, da jih bo zvestoba Bogu stala življenja.

`Kako se lahko izognemo sklepanju kompromisov glede svoje vere? Poglejmo, kaj pravi naslednja vrstica, ki obravnava podobno skušnjavo: »Kdor je v najmanjšem zvest, je zvest tudi v velikem, kdor pa je v najmanjšem krivičen, je krivičen tudi v velikem.« (Lk 16,10)`