---
title:  Čaščenje podobe – spet
date:   17/06/2025
---

Proučevalci Svetega pisma so že pred mnogimi leti opazili povezavo med Dan 3 in tem, kar o dogodkih zadnjih dni pravi Razodetje. In to je tudi upravičeno, saj Dan 3, kjer beremo o ukazu glede čaščenja podobe in smrtni kazni, če se tega ukaza ne spoštuje (Dan 3,15), odraža to, kar govori Razodetje o ukazu glede čaščenja neke druge podobe in smrtni kazni ob neupoštevanju tega ukaza. »Dano ji je bilo tudi oživiti podobo zverí, tako da je podoba celo spregovorila in dala pobiti vse, ki podobe zverí niso molili.« (Raz 13,15)

`Kakšno nasprotje je predstavljeno v naslednjih odlomkih med Božjimi in človeškimi zapovedmi? Raz 13,11-17; Raz 14,9.11.12; Raz 16,2; Raz 19,20; Raz 20,4`

Božje ljudstvo je poklicano častiti »njega, ki je naredil nebo in zemljo, morje in izvirke vodá«, to je Stvarnika in ne zveri ter njene podobe. Trije hebrejski mladeniči, ki so se znašli pred podobno grožnjo, so odločno kljubovali temu, da bi molili kar koli/kogar koli drugega kakor Boga Stvarnika. Čeprav so okoliščine dogodka na ravnini Dura (ukaz, naj zbrani častijo podobo in ne Stvarnika) in tega, kar se bo dogajalo na svetu, ko bo izdan ukaz, naj se časti podobo namesto Stvarnika, različne, pa načelo ostaja enako.

`Preberi Rim 1,18-25 in bodi pozoren na povezavo med Rim 1,18 in Raz 14,9.10 glede »Božje jeze«. Na kakšen način je vprašanje čaščenja podobe samo drugačen izraz tega, komu bodo ljudje na koncu izkazali svojo zvestobo?`

Čaščenje ne pomeni nujno samo klanjanja ali darovanja kadila, čeprav lahko vključuje tudi to. Častimo vse, kar ima prvo in najpomembnejše mesto v našem življenju. Če upoštevamo to, kdo je Bog – naš Stvarnik in tudi Zveličar zaradi tega, kar je naredil za nas po Jezusu – potem je seveda treba častiti samo njega. Vse drugo je malikovanje. Morda nam to pomaga razumeti Jezusove težke besede: »Kdor ni z menoj, je proti meni; in kdor z menoj ne zbira, raztresa.« (Mt 12,30) Poslednji dogodki bodo dramatični prikaz te resnice.