---
title:  Predhodniki
date:   14/06/2025
---

### Preberi pred proučevanjem

Dan 2,31-45; Dan 3,1-12.17.18; Mt 12,9-14; Apd 12,1-17; Rim 1,18-25; Raz 13,11-17

> <p>Ključno besedilo</p>
> Bog nam ni dal duha boječnosti, temveč duha moči, ljubezni in razumnosti. 2 Tim 1,7

Ta teden si bomo ogledali še dve svetopisemski zgodbi, ki podrobno napovedujeta dogodke zadnjih dni.

Najprej bomo proučili poročilo o Šadrahu, Mešahu in Abed Negu, ki nas nedvomno spomni na teme iz Raz 13. Nato bomo šli v Novo zavezo in ugotovili, da nam izkušnja prvih kristjanov pomaga razumeti, kaj lahko pričakujemo med sedanjostjo in Kristusovo vrnitvijo.

Za ljudi v obeh primerih je značilen izjemen pogum. Poleg tega nam ta primera dajeta številne napotke, kako lahko celo v najtežjih življenjskih okoliščinah najdemo notranji mir.

Jezus je večkrat rekel: »Ne bojte se« ali »Zakaj ste preplašeni?« Pomembno si je zapomniti, da je v središču prerokovanj Kristus. In ker je tako, naj bodo te Jezusove besede navodilo tudi nam, ko proučujemo sklepne prizore zemeljske zgodovine. Jezus je učencem dejal: »Vaše srce naj se ne vznemirja. Verujete v Boga, tudi vame verujte!« (Jn 14,1)

Povedano drugače: da, dogodki poslednjih dni bodo težki in polni preizkušenj za tiste, ki želijo ostati zvesti Bogu. Vendar pa moramo na te dogodke gledati z upanjem, ne s strahom.