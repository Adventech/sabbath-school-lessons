---
title:  Znamenje zveri
date:   19/06/2025
---

Ker leta minevajo in se poslednji dogodki, kot sta smrtni odlok in znamenje zveri, še niso zgodili, so nekateri izrazili dvom, celo skepticizem v povezavi z našo razlago dogodkov zadnjih dni, vključno z dvomom o tem, da bosta sobota in nedelja osrednjega pomena v poslednjem konfliktu.

Razodetje je jasno: bodisi častimo Stvarnika bodisi zver in njeno podobo. In ker je sedmi dan, sobota, temeljno znamenje Boga Stvarnika, ki sega vse do Edena (glej 1 Mz 2,1-3), nas ne bi smelo presenetiti, da bo sobota osrednja tema vprašanja čaščenja Stvarnika. Poleg tega ni naključje, da je sila, ki stoji za zverjo, ista sila, ki trdi, da je spremenila zapoved o soboti s svetopisemskega dne na nedeljo, ki v Svetem pismu ni sveti dan. S tem ozadjem v mislih je trditev, da sta sobota in nedelja tesno povezani s čaščenjem ali Stvarnika (glej Raz 14,6.7) ali zveri, povsem smiselna. Poleg tega imamo v Novi zavezi predhodnika te pomembne teme.

`Kaj je bil vzrok, da so verski voditelji želeli ubiti Jezusa? Mt 12,9-14; Jn 5,1-16`

Kako so se verski voditelji odzvali na Jezusovo ozdravitev moža s suho roko na sobotni dan (Mt 12,9-13)? »Farizeji pa so šli ven in se posvetovali zoper njega, kako bi ga umorili.« (Mt 12,14) Smrt zaradi sedmega dne, sobote? Po še eni čudežni ozdravitvi na sobotni dan so voditelji »preganjali Jezusa, ker je takšne reči delal na soboto« (Jn 5,16; glej Jn 5,1-16).

Smrt zaradi sobote in človeškega izročila (nič v Svetem pismu ni prepovedovalo zdravljenja v soboto, prav tako kot nič v Svetem pismu ni določilo, naj se posvečuje nedeljo namesto sobote)? Čeprav okoliščine v Jn 5,1-16 niso enake dogodkom zadnjega časa, je podobnost očitna: v obeh primerih človeški zakoni nastopijo proti Božjemu zakonu, zakon, ki povzroči spor, pa se osredotoča na svetopisemsko soboto.

`Umreti zaradi ene Božje zapovedi? Kako enostavno je najti izgovore, da se rešimo pred tem!`