---
title:  Preganjanje prve cerkve
date:   18/06/2025
---

Predhodnikov poslednjih dogodkov ne najdemo samo v Stari zavezi, temveč tudi v Novi. Življenje kristjanov prvega stoletja ni bilo enostavno. Sovražili so jih številni verni rojaki, ki so v njih videli grožnjo Mojzesovi veri. Poleg tega so se morali soočiti tudi z jezo poganskega Rimskega cesarstva. »Zemeljske in peklenske moči so vstale proti Kristusu s preganjanjem njegovih sledilcev. Pogani so spoznali, da bodo z zmago evangelija njihovi templji in oltarji poravnani z zemljo. Zato so zbrali vse svoje moči, da bi uničili krščanstvo. Vnel se je ogenj preganjanja.« (Ellen G. White: Veliki spopad, str. 37 [39])

V Apostolskih delih je zgodba, ki na mogočen način kaže, kaj lahko Božje ljudstvo pričakuje, medtem ko se približuje dogodkom iz Raz 13.

`Kateri elementi dogodka, opisanega v Apd 12,1-17, morda napovedujejo stvari, ki se bodo zgodile ob koncu časa?`

Jakob je bil obglavljen; naslednji bo na vrsti Peter. Številni kristjani so bili obsojeni na smrt. Morda je eden od najbolj izjemnih vidikov dogodka v Apd 12,1-17 dejstvo, da Peter spi, čeprav bi to lahko bila ena njegovih najhujših noči v življenju. Spi tako globoko, da ga mora angel suniti, da bi ga zbudil!

Peter je bil čudežno rešen iz ječe, od koder se je podal naravnost k vernikom, ki so molili zanj. Ko so ga zagledali, so komaj verjeli, da je to res on. Sveto pismo pravi, da so osupnili, zato se lahko upravičeno vprašamo, kolikokrat tudi mi kljub molitvi stežka verjamemo, da nam bo Bog dejansko odgovoril.

Nekaterim vernikom zgodnjekrščanske cerkve je bilo prizaneseno, drugi so bili umorjeni. Enako se bo dogajalo tudi na koncu časa. Tudi Peter je na koncu umrl za svojo vero, čeprav mu je bilo v primeru, o katerem smo brali, prizaneseno. Jezus je celo povedal, kako bo umrl: »›Resnično, resnično, povem ti: Ko si bil mlad, si se opasoval sam in si hodil, kamor si hotel; ko pa se postaraš, boš raztegnil roke in drug te bo opasal in odvedel, kamor nočeš.‹ To pa je rekel, da je označil, s kakšno smrtjo bo poveličal Boga. In ko je to rekel, mu je dejal: ›Hôdi za menoj!‹« (Jn 21,18.19)

`Ali si opazil, da je Jezus Petru po tem, ko mu je povedal, kako bo umrl, rekel še »Hôdi za menoj«? Kaj nam bi to moralo povedati o tem, da nas niti grožnja smrti ne bi smela odvrniti od tega, da sledimo Gospodu?`