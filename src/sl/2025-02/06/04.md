---
title:  Pashalno jagnje
date:   06/05/2025
---

Jezus je v razodetju skoraj 30-krat imenovan »Jagnje«. Že od prvih dni načrta zveličanja je Božje ljudstvo uporabljalo jagnjeta kot simbol prihajajočega Mesija. »Abel je daroval od prvencev svoje drobnice« (1 Mz 4,4) in preden je Izrael odšel iz Egipta v obljubljeno deželo, mu je bilo naročeno, naj z enoletnim jagnjetom odkupi vse prvence izmed ljudi in živali (2 Mz 12,5).

`Kaj nam naslednje vrstice povedo o Jezusu kot pashalni žrtvi? Kaj to pomeni za vsakogar od nas? 2 Mz 12,1-11; Iz 53,7.8; 1 Kor 5,7; Raz 5,6`

Leta po Kristusovi smrti, vstajenju in vnebohodu je Peter razmišljal o tem, kar se je zgodilo, ter zapisal: »Saj veste, da vas iz vašega praznega življenja, ki ste ga podedovali od očetov, niso odkupile minljive reči, srebro ali zlato, ampak dragocena kri Kristusa, brezhibnega in brezmadežnega jagnjeta.« (1 Pt 1,18.19)

Jezus je edini živel življenje popolne Božje svetosti. Vsi drugi smo se pregrešili in s svojim grešnim načinom življenja govorimo laži o Stvarnikovem značaju.

Jezus je postal »poslednji Adam« (1 Kor 15,45). Kjer je nam spodletelo, je njemu popolnoma uspelo. V svoji človeškosti je bil vse, kar bi človeštvo moralo biti. Jezus je v polnosti odseval Božjo slavo. Rekel je: »Kdor je videl mene, je videl Očeta.« (Jn 14,9)

Jezus je bil križan na praznik pashe, kar še dodatno dokazuje, da je bil izpolnitev simbola jagnjeta. Jezus je rekel, da je »javno« govoril o svojih naukih (Jn 18,19.20). Izraelovim otrokom je bilo naročeno, naj ob pashi vzamejo pashalno jagnje in ga »hranijo« oziroma postavijo na ogled javnosti v dneh, preden so ga žrtvovali (2 Mz 12,5.6). Ko je veliki duhovnik zasliševal Jezusa o njegovih naukih, je Jezus omenil dejstvo, da je bil sam javno »razstavljen« v templju, vsem na ogled. Njegovo življenje, delo in nauki so kazali na to, kdo je bil v resnici. Jezus je Jagnje brez madeža ter najmočnejši izraz Božje pravičnosti in slave.

`Kako lahko v svojem življenju bolje odsevamo Jezusov popolni značaj?`