---
title:  Jezus v templju
date:   07/05/2025
---

V zgodbi o zveličanju je veliko napetosti. Bog si želi obnoviti občestvo, ki smo ga nekoč uživali z njim, ter hrepeni po tem, da bi nas pritegnil k sebi. Toda če bi grešniki stopili v njegovo sveto navzočnost, bi pri priči umrli. David je zapisal: »Zares, ti nisi Bog, ki bi se veselil krivičnosti, hudobni ne more gostovati pri tebi. /…/ Jaz pa po tvoji veliki dobroti prihajam v tvojo hišo, padam na kolena proti tvojemu svetemu templju v tvojem strahu.« (Ps 5,5.8)

`Med gradnjo drugega templja je prerok Agej obljubil nekaj presenetljivega: novi tempelj bo veličastnejši od prvega. Kaj je pomenilo to prerokovanje? Ag 2,7-9`

Ko je Salomon posvetil prvi tempelj je šekina, Božja slava, ki je spremljala Izraelce na poti v Kanaan, napolnila tempelj, zato duhovniki niso mogli opraviti svojega dela (1 Kr 8,10.11). Toda ko je bil posvečen drugi tempelj, v njem ni bilo skrinje zaveze, ki je predstavljala Božji prestol, ker jo je Jeremija skril. Dobesedna Božja navzočnost takrat ni napolnila templja. To je bilo srce parajoče. Kako bi se Agejeva obljuba sploh lahko uresničila?

Jezus, utelešenje Boga, je v človeški podobi hodil v drugi tempelj. Sam Bog je stopil izza zavese, da bi postal eden od nas ter se nam pridružil v padlem svetu. Ker je Božji Sin postal Sin človekov, smo lahko videli njegov obraz, slišali njegov glas in na lastne oči videli, kako se je na primer dotaknil nečistega gobavca in ga ozdravil (Mt 8,3). Namesto da bi nas približal sebi, je sam prišel k nam. Osebno je prišel na naš svet. Nič nenavadnega, da Sveto pismo o Jezusu pravi: »Glej, devica bo spočela in rodila sina in imenovali ga bodo Emanuel, kar v prevodu pomeni Bog z nami.« (Mt 1,23) Stvarnik vesolja ni le prostovoljno živel z nami, temveč je celo umrl za nas.

`Križ je največji in najmočnejši prikaz Božje ljubezni. Kako lahko poleg križa še vidimo in izkusimo resničnost Božje ljubezni?`