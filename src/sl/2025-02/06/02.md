---
title:  Jalove žrtve?
date:   04/05/2025
---

Včasih se lahko iz primerjave dveh nasprotujočih si idej veliko naučimo. O naravi žrtvovanja v Svetem pismu veliko izvemo iz primerov, ko je Bog zavrnil daritve svojega ljudstva.

`Primerjaj Iz 1,2-15; Iz 56,6.7 in Ps 51,18. Katera pomembna spoznanja o darovanju vsebujejo ti odlomki?`

Ta tragični dogodek v zgodovini Izraela ni bil prvi primer tega, da je Bog zavrnil daritev. Nekaj podobnega se je zgodilo na začetku zgodovine zveličanja, ko je Bog sprejel in priznal Abelovo žrtev, Kajnove pa ne. Ta dogodek nam daje še eno priložnost za primerjanje primerne in neprimerne daritve. (Glej 1 Mz 4,3-7 in Heb 11,4.)

V Izaijevem času je Izrael v mislih kljukal verska opravila in s tem poskušal z minimalnim trudom pomiriti Boga, medtem ko je živel, kakor se mu je zljubilo. Njihove žrtve so bile sebične kakor Kajnova ter niso bile odraz predanosti in pokorščine Bogu.

Isti duh samozadostnosti spodbuja kraljestva tega sveta. Kajn si je želel živeti, kakor se mu je zljubilo, in Božje obrede opravljati pod svojimi pogoji. Morda je na Boga gledal kot na nevšečnost ali oviro na poti, po kateri je želel iti, in se ga bal ravno dovolj, da je na videz opravljal predpisane obrede.

Abel pa je žrtvoval to, kar je Bog zahteval. Prinesel je žrtev, ki je kazala na Božjo obljubo o prihajajočem Mesiju (1 Mz 3,15), jagnje, ki je kazalo na zveličavno Kristusovo dejanje na Golgoti.

»Abel je doumel velika načela odrešitve. Sebe je videl kot grešnika, videl je greh in kazen zanj, smrt, ki stoji med njim in občestvom z Bogom. Prinesel je zaklano žrtev, darovano življenje, in tako priznal zahteve prekršenega zakona. Po preliti krvi je zrl v prihodnjo daritev – Kristusa, ki umira na golgotskem križu. Po zaupanju v spravo, ki bo tam opravljena, je imel pričevanje, da je pravičen, in njegova daritev sprejeta.« (Ellen G. White: Očaki in preroki, str. 45 [72])

`Razmisli, kako pomembno se je obvarovati pred tem, da bi verske stvari opravljali z miselnostjo, da niso pomembne. Kako lahko vsak od nas izkusi, kaj pomeni biti popolnoma odvisen od Jezusove smrti kot edinega upanja za zveličanje?`