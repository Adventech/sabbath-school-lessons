---
title:  Zakaj ti si ustvaril vse
date:   08/05/2025
---

Nekajkrat so se preroki v videnju dovolj približali Bogu, da so smeli videti Božji prestol. Ezekiel ga je videl nad nebesnim obokom (Ezk 1,26), Izaija pa ga je imel priložnost videti med videnjem nebeškega svetišča (Iz 6,1). Apostol Janez je v Raz 4 in 5 podal enega od najbolj neposrednih opisov Božjega prestola. Starozavezni tipi v svetiščni službi so nakazovali, da obstaja samo ena pot, po kateri lahko človeštvo stopi v Božjo navzočnost. Ta pot je Kristusova kri (glej na primer 3 Mz 16,2.14).

`Kateri deli videnja v Iz 6,1-5 in Raz 4,7-11 so si podobni? Bodi pozoren na vrstni red dogodkov. Katera tema je predstavljena najprej? Katera resnica o Bogu je poudarjena v teh videnjih?`

V vsakem od teh videnj nebeška bitja najprej poudarijo Božjo svetost. V Izaijevem videnju je prizor osupljiv: svetišče se napolni z dimom in »podboji vrat« se stresejo, ko serafi oznanijo Božjo svetost. V Janezovem videnju kerubi posredujejo enako sporočilo: »Svet, svet, svet.« (O kerubih lahko bereš tudi v Ezk 10,14.15.) Oba preroka sta videla osupljiv prizor Božje slave.

Nato izvemo, kakšen je bil prerokov odziv na to. Izaija zavpije, da je »mož z nečistimi ustnicami« (Iz ٦,٥). Janez joče, ker spozna tragično resnico, da nihče ni vreden (Raz ٥,٤). Ko nam je neposredno predstavljena Božja dostojanstvenost, končno razumemo človekov položaj: ljudje smo popolnoma nevredni in potrebujemo Zveličarja Kristusa.

Satan je proti Bogu izrekel številne obtožbe, rekoč, da je Bog samovoljen, sebičen in strog, vendar že kratek trenutek v Božji prestolni dvorani razkrinka Satanove laži. To, da Kristusa vidimo takšnega, kakršen pravzaprav je – kot »Jagnje, ki je bilo zaklano« (Raz 5,12) – nam omogoča, da tudi Očeta vidimo takšnega, kakršen je v resnici. Kako tolažilno je vedeti, da smo videli Očeta, če smo videli Jezusa (Jn 14,9). Jezus, ki je na križu umrl za nas, je največje razodetje Očetovega značaja.

Križ nam bi torej moral pokazati dvoje. Prvič, nedoumljivo Božjo ljubezen, Bog se je namreč žrtvoval za nas; in drugič, grešnost in uničenost ljudi, križ je namreč naša edina rešitev.