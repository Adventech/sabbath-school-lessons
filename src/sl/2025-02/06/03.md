---
title:  Kri bikov in kozlov
date:   05/05/2025
---

Nekateri kritizirajo celoten koncept žrtvovanja ter trdijo, da je krut, surov in v nekem smislu nepravičen. A prav to je bistvo. Kristusova smrt je bila kruta, surova in nepravična, saj je nedolžen umrl za krivega. To je bilo nujno za rešitev težave greha in prav na Kristusovo smrt so kazale vse krute, surove in nepravične žrtve.

`Kaj nas Heb 10,3-10 uči o žrtvah, ki jih je prinašalo starozavezno Božje ljudstvo? Če te žrtve niso mogle rešiti grešnikov, zakaj so jih sploh morali prinašati?`

Jagnjeta in druge daritvene živali so bili simboli, ki so kazali na spravno žrtev Božjega Jagnjeta. Darovanje živali je bilo dejanje vere. Za grešnike je bil to oprijemljiv način izražanja vere v delo prihajajočega Mesija. Takšnim simbolom pogosto rečemo tipi, ki jih izpolni antitip oziroma pojav stvari ali dogodka, ki so ga napovedovali tipi. Nekateri ljudje žrtvam rečejo celo »mini prerokovanja« Jezusove smrti na križu.

Obredi, povezani z žrtvovanjem, so bili nekoliko podobni plačilu potovanja. Ko kupiš vozovnico za vlak, avtobus ali letalo, ne greš takoj na potovanje, za katero si plačal. Namesto tega dobiš vozovnico (dovoljenje za vkrcanje), kar je simbol oziroma obljuba, da boš lahko šel na potovanje. Na tem listu papirja lahko sediš, kolikor dolgo hočeš, vendar te ne bo pripeljal na želeno lokacijo. Šele ko boš šel na vlak, avtobus ali letalo in se bo potovanje začelo, boš prejel to, kar si plačal, in v tistem trenutku bo papirnata vozovnica postala nepotrebna.

Tako je bilo tudi v primeru darovanja živali. Žrtve so imele pomembno vlogo, a ko je bila opravljena prava žrtev, so postale nepomembne. To resničnost je ob Jezusovi smrti na križu nakazala raztrgana zavesa med svetim in najsvetejšim delom svetišča. »In zagrinjalo v templju se je pretrgalo na dvoje od vrha do tal.« (Mr 15,38) Ves žrtveni sistem, svetišče in vse v njem je kazalo na Jezusovo smrt na križu. Ko je Jezus izpolnil svojo obljubo in zmagoslavno vstal od mrtvih, so tipi postali nepotrebni.

`Razmisli o tem, kako grozljiv je greh, da je samo smrt Jezusa, utelešene Besede (Jn 1,1–3.14), lahko opravila spravo zanj. Kaj nam to pove o tem, kakšen mora biti naš odnos do greha?`