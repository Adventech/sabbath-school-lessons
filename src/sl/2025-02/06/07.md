---
title:  Za globlje proučevanje
date:   09/05/2025
---

Sveto pismo jasno pravi, da je Kristus edini, ki nam lahko zagotovi zveličanje. Samo Kristus je živel brezgrešno človeško življenje in je kot človek edini prinesel popolno zadoščenje Očetovi slavi. On je brezmadežno Božje Jagnje. Zdaj stoji na čelu človeške rase kot naša večna varnost. Nase je vzel našo krivdo in zadostil sodbi, ki je Božji odziv na hudobnost. Ko je apostol Janez videl osupljiv prizor nebeških bitij, ki so bila zbrana okoli Božjega prestola, mu je bilo ukazano, naj neha jokati, ker je »zmagal /…/ lev iz Judovega rodu« (Raz 5,5).

Razmisli o tem, kako grozljiv je greh. Kako globoko je zabredlo človeštvo, da je lahko samo Jezusova smrt, smrt samega Boga, rešila težavo greha. Nobenega dvoma ni, da bi Bog stvari izpeljal drugače, če bi obstajal drug način, po katerem bi se lahko rešili, in če s tem ne bi kršil načel svoje božanske vladavine.

»Prekršeni Božji zakon je zahteval grešnikovo življenje. V vsem vesolju je bil samo eden, ki bi lahko v človekovo korist zadovoljil njegove zahteve. Ker je božanski zakon svet kakor sam Bog, je lahko samo nekdo enak z Bogom naredil spravo za njegovo prestopanje. Nihče poleg Kristusa ni mogel odrešiti padlega človeka od obsodbe zakona ter ga ponovno spraviti v sozvočje z Nebesi. Kristus bo nase vzel krivdo in sramoto greha – greha, ki je tako odvraten za svetega Boga, da je moral ločiti Očeta in Sina. Kristus bo segel do globin bede, da bo rešil uničeni rod.« (Ellen G. White: Očaki in preroki, str. 37 [63])

**Vprašanja za pogovor**

`Janez je videl Jagnje, ki je vstopilo v prestolno dvorano. Jagnje je bilo videti kot zaklano. Raz 13,8 nam pove, da je bil Jezus »zaklan« od začetka sveta. Kaj se lahko naučimo o Bogu na podlagi dejstva, da je bil načrt zveličanja pripravljen, še preden smo ga potrebovali?`

`Številni ateisti verjamejo, da smo sami v hladnem in brezbrižnem vesolju. V nasprotju s tem pa Sveto pismo ne govori le o Bogu, temveč tudi o njegovi veliki ljubezni, zaradi katere je prišel k nam in umrl za nas. Kako drugače bi morali gledati na svet in na svoje mesto v njem v nasprotju s tistimi, ki ne verujejo v Boga? Povedano drugače, kako mora resničnost križa vplivati na vse, kar delamo?`

`Zakaj se ljudje lahko zveličajo edino po Kristusovem življenju, smrti in vstajenju? Kaj nam ta cena pove o tem, kako grozljiv je greh?`