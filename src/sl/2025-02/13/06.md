---
title:  Kir, maziljenec
date:   26/06/2025
---

Ko je Kir premagal Babilon, se je za Božje ljudstvo končalo obdobje ujetništva. Perzijci so dovolili, da se Judje vrnejo v obljubljeno deželo in obnovijo tempelj. Pod Kirom je perzijsko kraljestvo postalo največje v zgodovini. Zgodovinar Tom Holland je to kraljestvo opisal kot »največja aglomeracija ozemelj, kar jih je svet kdaj videl« (Tom Holland, Dominion Basic Books, kindle, str. 25).

Kot je bila pri Perzijcih navada, so Kiru rekli »véliki kralj« oziroma »kralj kraljev«.

Kir je kazal na to, kar se bo zgodilo, ko se bo Kristus vrnil po svojo cerkev. Kristus je kralj, ki prihaja z vzhoda (primerjaj z Mt 24,27), se bojuje z Babilonom in osvobodi svoje ljudstvo, da lahko na koncu zbeži iz Babilona ter se vrne v obljubljeno deželo. (Glej Raz 19,11-16.) Zaradi tega Bog Kira imenuje »moj maziljenec« (Iz 45,1). Ta slavni Perzijec ni le osvobodil Božje ljudstvo; njegov bojni pohod na Babilon simbolizira drugi Kristusov prihod.

`V čem je zgodba o Kiru podobna zgodbi o Nebukadnezarju? V čem se ti zgodbi razlikujeta? Kakšen je pomen Kirovega razglasa oziroma odloka? Kako je stoletja kasneje vplival na prvi Jezusov prihod? 2 Krn 36,22.23`

V naših Svetih pismih se Stara zaveza konča z Malahijevo knjigo, toda prvotno se je končala s Kirovim odlokom. Svetopisemski kanon se je nato nadaljeval z Evangelijem po Mateju, ki se začne z rojstvom Jezusa, ki je bil izpolnitev simbola, ki ga je predstavljal kralj Kir. Kir je organiziral obnovo zemeljskega templja, Jezus pa je začel svojo službo v nebeškem svetišču, kar vodi k njegovemu drugemu prihodu in naši odrešitvi.

Kir seveda ni bil popoln prikaz Kristusa; noben simbol se ni popolnoma ujemal z izvirnikom, zato moramo biti previdni, da se pri razlaganju podrobnosti ne prepustimo domišljiji. Kljub temu pa je Kir v splošnem služil kot podoba »Zveličarja«.

`Kako osupljivo je, da je Bog za izpolnitev svoje volje uporabil poganskega kralja. Kaj se lahko na podlagi tega naučimo o tem, da bo Gospod izpolnil, kar je prerokovano o dogodkih zadnjih dni?`