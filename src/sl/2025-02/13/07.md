---
title:  Za globlje proučevanje
date:   27/06/2025
---

V knjigi Preroki in kralji preberi poglavje »Nevidni varuh«.

»Vsakemu narodu, ki se je pojavil na odru zgodovine, je bilo dovoljeno zasesti svoj prostor na zemlji, da bi se pokazalo, ali bo izpolnil načrt Varuha in Svetnika. Prerokovanja so napovedala vzpone in napredovanje velikih svetovnih kraljestev: Babilona, Medo-Perzije, Grčije in Rima. V vsakem od teh, kakor tudi v manj mogočnih kraljestvih, se je zgodovina ponovila. Vsako je dobilo obdobje preizkušnje; vsako je bilo neuspešno, njegova slava je zbledela, moč pa izginila. Medtem ko so narodi zavrgli Božja načela in tako sami sebe spravili v pogubo, se je skozi vse veke vendarle uresničeval božanski zmagoslavni namen.« (Ellen G. White: Preroki in kralji, str. 320 [535])

V Jer 18 je Jeremija opazoval, kako lončar gnete in oblikuje svoj izdelek. Bog je podobo lončarja, ki oblikuje glino, uporabil, da bi pojasnil načelo pogojnosti v svetopisemskih prerokovanjih. Da bi se prepričal, da smo razumeli sporočilo, nam Gospod po Jeremiju pojasnjuje: »Včasih zagrozim kakšnemu narodu ali kraljestvu, da ga bom izruval, zrušil in ugonobil. Če pa se tisti narod odvrne od svoje hudobije, zaradi katere sem mu grozil, mi je žal nesreče, ki sem mu jo mislil prizadeti. Spet drugič govorim kakšnemu narodu ali kraljestvu, da ga bom zidal in sadil. Če pa potem dela, kar je hudo v mojih očeh, in ne posluša mojega glasu, mi je žal dobrote, ki sem mu jo nameraval izkazati.« (Jer 18,7-10)

**Vprašanja za pogovor**

`Spomni se Jezusovih besed, da bo Ninivam pri sodbi lažje kot Božjemu ljudstvu, ki je zapustilo resnico (glej Mt 12,39-42). Kaj se lahko Božja cerkev nauči na podlagi tega opozorila?`

`Ellen White v zgornjem navedku pravi, da se je »zgodovina ponovila« z vsakim narodom, ki se je pojavil na odru zgodovine. Kaj je po tvojem mnenju skupno vsem kraljestvom, o katerih govorijo prerokovanja? Na kakšen način so hodila po isti preroški poti? V kakšnem smislu jim sledi tudi današnji svet?`

`Razmisli o tem, da ljudi od vere pogosto ne odvrača razum, temveč srce. Kako lahko to spoznanje vpliva na tvoje pričanje drugim?`