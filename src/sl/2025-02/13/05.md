---
title:  Izsušitev Evfrata
date:   25/06/2025
---

Reka Evfrat je bila ena od velikih prednosti Babilona, saj je tekla pod mestnim obzidjem in ljudi oskrbovala z neomejeno količino pitne vode. A to se je izkazalo tudi za njegovo veliko slabost. Babilonska kraljica Nitokris je vzdolž reke želela napraviti pot do mesta, pri čemer je bilo treba kopati in premikati velike količine zemlje. Med tem je preusmerila reko v močvirje, da bi delavcem omogočila boljše delovne pogoje. Kralj Kir se je spomnil, da bi lahko naredil enako in izsušil Evfrat do te mere, da bi lahko s svojo vojsko neovirano prišel v mesto pod mestnim obzidjem. Ko je prišel na notranjo stran mestnega obzidja, je ugotovil, da je obrambni zid tik za obzidjem nezastražen, in tako je mesto padlo v eni noči. Starogrški zgodovinar Herodot pravi, »da se ljudem, ki so živeli v središču Babilona, ni niti sanjalo, da je predmestje padlo, ker se je v središču ravno odvijalo slavje, na katerem se je plesalo in uživalo« (Herodotus, The Histories, Tom Holland, prev. [New York: Penguin, 2015], str. 94). To je bilo prav tisto slavje, o katerem beremo v Dan 5.

`Katere vzporednice opaziš med nekaterimi šibami iz Razodetja in poročilom o padcu Babilona? Dan 5,18-31 in Raz 16,12-19`

Ko je Jezus učence poučil glede znamenj časa, jih je posvaril: »Bodite torej budni, ker ne veste, katerega dne pride vaš Gospod! Vedite pa, da bi bil hišni gospodar buden, če bi vedel, ob kateri straži pride tat, in ne bi pustil vlomiti v svojo hišo.« (Mt 24,42.43) Kakor je padec starodavnega Babilona presenetil tamkajšnje prebivalce, bo tudi Kristusova nenadna pojavitev presenetila sodobni Babilon. Vendar ni nujno, da je tako. V številnih podrobnih prerokovanjih imamo veliko dokazov o Jezusovem skorajšnjem prihodu.

Svet ne bo presenečen samo zato, ker ne bi poznal Božjih napovedi. Presenečen bo, ker se je odločil, da ne bo veroval temu, kar je Bog rekel, da se bo zgodilo.

`Kakšno sporočilo evangelija najdemo v svarilu o dogodkih zadnjih dni? (Raz 16,15) Kaj pomeni »hoditi okrog nag«?`