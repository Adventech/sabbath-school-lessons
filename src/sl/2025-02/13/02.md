---
title:  Nejevoljni prerok
date:   22/06/2025
---

Zgodba o Joni je sicer kratka, vendar daje močan vtis (Jon 1–4). Številni verniki v tem nejevoljnem preroku vidijo sebe. Zgodba vsebuje tudi osupljive nianse prihodnjih dogodkov.

`Na katere dele zgodbe o Joni se je navezal Jezus med pogovorom s pismouki in farizeji? Katere nauke o sodbi najdemo v teh njegovih besedah? Mt 12,38-42`

Jezus je rekel, da je večji od Jona. Čeprav je vedel, da bo prihod na ta svet zanj pomenil smrt na križu, je vseeno »prišel iskat in rešit, kar je izgubljeno« (Lk 19,10). Jona je bil zaradi svojih grehov tri dni v veliki ribi; Jezus pa je tri dni počival v grobu zaradi naših grehov. To je bilo potrebno za rešitev izgubljenih.

Danes Jona poznamo kot nejevoljnega preroka, ki ni želel iti v Ninive. S človeškega vidika je to lahko razumljivo, saj so bili Asirci krvoločno ljudstvo. Asirske poslikave so polne prizorov nenavadne krutosti: ljudstva, ki so jih premagali, so usmrtili z najkrutejšimi metodami. Le kdo bi želel v njihovem glavnem mestu pridigati o spokorjenju?

V zgodbi je pomemben trenutek, ki kaže na zvest ostanek v zadnjih dneh zemeljske zgodovine. Ko Jona vprašajo, kdo je, odgovori: »Hebrejec sem. Bojim se Gospoda, Boga nebes, ki je naredil morje in kopno.« (Jon 1,9) Ta izjava močno spominja na sporočilo prvega angela (Raz 14,7). Jonov poudarek, da je Gospod tisti, ki »je naredil morje in kopno«, seveda kaže na Boga Stvarnika. To dejstvo je temeljni razlog, zakaj moramo častiti Boga, čaščenje pa bo osrednjega pomena v dogodkih zadnjih dni.

Tudi mi imamo nalogo duhovnemu Babilonu oznaniti nepriljubljeno sporočilo. Oznanjati besede »Pojdi iz njega, ljudstvo moje« (Raz 18,4) pomeni povedati svetu, da se mora spokoriti. Takšno sporočilo pa je pri številnih ljudeh skoraj vedno sprožilo negativen odziv, čeprav je bilo oznanjeno na najbolj prijazen način. Kdo od nas pri pričanju še ni doživel negativnega ali celo sovražnega odziva? To je pač del naše naloge.

`Ali si tudi ti kdaj podoben Jonu? Kako lahko presežeš njegovo napačno držo?`