---
title:  Spokorjenje
date:   23/06/2025
---

Jona je imel za Ninivljane posebno sporočilo: »Jona je začel hoditi po mestu, en dan hoda; klical je in pravil: ›Še štirideset dni in Ninive bodo razdejane!‹« (Jon 3,4) Sporočilo je bilo precej jasno: mesto je obsojeno na propad. Ali ni to konec koncev beseda Gospodovega preroka?

Toda kaj se je zgodilo z Ninivami?

`Zakaj se to prerokovanje ni izpolnilo? Jon 3,5-10`

Ker se je vse mesto spokorilo, se napovedano uničenje takrat ni uresničilo. »Nesreča je bila preprečena, Izraelov Bog pa je bil poveličan in počaščen in njegova postava spoštovana po vsem poganskem svetu. Šele veliko let pozneje so Ninive postale plen okoliših narodov, ko so pozabile Boga in spet postale ošabne.« (Ellen G. White: Preroki in kralji, str. 167 [271])

Ali lahko kaj podobnega pričakujemo tudi v zadnjih dneh, ko se bo poslednje sporočilo oznanilo svetu? Da in ne. Po vsem svetu bo veliko ljudi prisluhnilo vabilu: »Pojdi iz njega, ljudstvo moje, da ne boš soudeleženo pri njegovih grehih in da te ne prizadenejo njegove nadloge!« (Raz 18,4) Ljudje z vsega sveta se bodo opredelili glede tega sporočila in se uprli zveri – držali se bodo Božjih zapovedi in Jezusove vere (Raz 14,12). Ti ljudje bodo kakor Ninivljani v Jonovem času obvarovani pred sodbo, ki bo zadela pogubljene.

Nekatera prerokovanja, na primer Božja napoved o uničenju Niniv, so pogojna. Ninive bi bile uničene, če se ljudje ne bi odvrnili od svoje hudobije (glej Jer 18,7-10). Toda nekatera prerokovanja niso pogojna. Izpolnila se bodo ne glede na to, kako se bodo ljudje odzvali. Mesijanska prerokovanja o prvem in drugem Kristusovem prihodu, znamenje zveri, poslednje šibe in preganjanje ob koncu časa niso pogojna prerokovanja. Izpolnila se bodo ne glede na to, kaj bodo naredili ljudje. Človeška dejanja in njihove odločitve bodo odločale o tem, na kateri strani bodo, ko se bodo začeli odvijati poslednji dogodki, ki so jih napovedali preroki.

`Katere odločitve, ki jih sprejemaš zdaj, lahko vplivajo na to, kako se boš odločil, ko se bo svet spopadel z vprašanjem čaščenja Boga oziroma podobe zveri?`