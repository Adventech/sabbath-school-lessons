---
title:  Belsazarjeva pojedina
date:   24/06/2025
---

Po tem, ko je Ninive porazila združena vojska Medov in Babiloncev pod vodstvom Nebukadnezarjevega očeta (leta 612 pr. n. št.), je Babilon doživel razcvet, kakršnega ni bilo vse od časa kralja Hamurabija. Pod Nebukadnezarjem je Babilon, ki je bil zdaj rešen asirskih vpadov, postajal vse bogatejši in vplivnejši. Sosednjim narodom ni preostalo nič drugega, kot da priznajo babilonsko nadvlado. Babilon je bil kralj sveta in narodi, ki so želeli biti uspešni, so mu morali priznati svojo zvestobo.

Kolikor nam je znano, je Nebukadnezar umrl kot vernik, saj je priznal, da je Danielov Bog zakonit vladar vseh narodov (Dan 4,34-37). Daniel poroča tudi o Nebukadnezarjevem nasledniku Belsazarju.

`Katera pomembna duhovna sporočila vsebuje naslednji svetopisemski odlomek? Katero usodno napako je naredil Belsazar? Dan 5,1-31`

Dvaindvajseta vrstica je morda najbolj žalosten in tragičen del tega odlomka. Daniel je Belsazarja spomnil na Nebukadnezarjev padec in »ponovno rojstvo«, ki mu je sledilo, ter mu rekel: »In ti, Belsazar, sin njegov, si nisi ponižal srca svojega, čeprav si vedel to vse.« (Dan 5,22 CHR) Čeprav je imel priložnost spoznati resnico in je na lastne oči videl, kaj se je zgodilo Nebukadnezarju, se je odločil ignorirati te dogodke ter se je raje podal po enaki poti, ki je njegovemu predhodniku povzročila toliko težav.

Tako kot Nebukadnezar, ki je dal narediti zlato podobo, se je tudi Belsazar odkrito uprl prerokovanjem Danielovega Boga. S tem ko je na neprimeren način uporabil tempeljske posode, je verjetno želel izpostaviti dejstvo, da so Babilonci premagali Jude in so verski predmeti hebrejskega Boga zdaj njihova last. S tem je sporočal, da ima njegovo ljudstvo premoč nad Bogom, ki je napovedal njihov propad.

To je bilo dejanje popolnega kljubovanja, čeprav je imel Belsazar več kot dovolj dokazov, ki bi ga morali spodbuditi, da ravna drugače. Glavna težava je bila njegovo srce. Tudi v zadnjih dneh, ko bo na svetu izbruhnila poslednja kriza, bodo ljudje imeli priložnost spoznati resnico. Kakor v Belsazarjevem primeru bo njihova odločitev odvisna od njihovega srca.