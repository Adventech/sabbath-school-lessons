---
title:  Podobe konca
date:   21/06/2025
---

### Preberi pred proučevanjem

2 Krn 36,22.23; Dan 5,1-31; Jon 3,5-10; Mt 12,38-42; Raz 16,12-19; Raz 18,4

> <p>Ključno besedilo</p>
> Rekel jim je: »Hebrejec sem. Bojim se Gospoda, Boga nebes, ki je naredil morje in kopno.« Jon 1,9

Ta teden si bomo še zadnjič ogledali nekaj svetopisemskih zgodb, ki nam lahko pomagajo razumeti dogodke zadnjih dni. Tokrat si bomo ogledali Jonovo poslanstvo v Ninivah, padec Babilona in vzpon Perzijskega kralja Kira, ki je osvobodil Božje ljudstvo in mu omogočil vrnitev v obljubljeno deželo.

Kot v primeru drugih zgodb, ki smo jih proučili, imajo tudi ta zgodovinska poročila globok pomen za vse generacije. Poseben pomen pa imajo za tiste, ki živijo pred drugim Kristusovim prihodom. To pomeni, da lahko iz teh zgodovinskih poročil izluščimo številne elemente, ki nam pomagajo bolje razumeti to, kar imenujemo »sedanja resnica«.

Pri vseh svetopisemskih zgodbah, za katere se zdi, da nakazujejo dogodke zadnjih dni, moramo upoštevati naslednje: v mislih imejmo pomembne teme in aluzije (namige) ter se vzdržimo tega, da bi vsako podrobnost analizirali do te mere, da bi naše razlage postale nesmiselne. Tako kot v Jezusovih prilikah moramo tudi v prerokovanjih poiskati glavne točke in načela. Ne smemo pretiravati pri podrobnostih v upanju, da bomo našli neko skrito resnico. Namesto tega poiščimo načela, ki nam bodo pomagala opaziti elemente, relevantne za dogodke zadnjih dni.