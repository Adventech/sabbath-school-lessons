---
title:  Da na zemlji spoznajo tvoje odrešenje
date:   29/05/2025
---

`Kako ti Ps 67 pomaga razumeti vlogo Božjega ljudstva v Raz 14,6-12?`

Inženirji pri MIT-u so ustvarili nov črni premaz, ki predmete, pobarvane z njim, naredi skoraj nevidne. Narejen je z nanotubami in je mnogo temnejši od vseh doslej ustvarjenih črnih materialov. Ta novi material lahko absorbira 99.995 % vse vidne svetlobe. Predmeti, prekriti s tem premazom, so skoraj nevidni zaradi močne črnine, ki ne odbija skoraj nič svetlobe.

Ps 67 se začne s prošnjo Bogu, naj »razjasni svoje obličje med nami, da na zemlji spoznajo [njegovo] pot« (Ps 67,2.3). V načrtu zveličanja je Bog poskrbel za to, da so grešniki spet sprejeti v njegovo neposredno, veličastno navzočnost, ne da bi jih pri tem uničila njegova slava. Celo v tem življenju nam Kristusov križ omogoča, da Božje obličje sije nad nami.

Še več: Bog si želi, da bi njegovo luč odsevali preostalemu svetu. To nalogo je dal Izraelu: tempelj naj bi bil hiša molitve za vsa ljudstva: »[Pripeljal] jih bom /…/ na svojo sveto goro in jih razveseljeval v svoji hiši molitve: njihove žgalne in klavne daritve bodo prijetne na mojem oltarju, kajti moja hiša se bo imenovala hiša molitve za vsa ljudstva.« (Iz 56,7)

V tem psalmu nas David spominja, da Bog želi, »da na zemlji spoznajo [njegovo] pot, med vsemi narodi [njegovo] odrešenje« (Ps 67,3). Na žalost je bilo Božje ljudstvo pogosto neuspešno pri tej nalogi. Starozavezno poročilo o Izraelovi zgodovini vsebuje številna temna poglavja, prav tako kot zgodovina krščanske cerkve v zadnjih dveh tisočletjih. Zdi se, kot da smo pobarvali svoje srce z ultratemno snovjo – zadovoljni smo s tem, da vpijamo Božjo svetlobo, ne da bi jo odražali.

Včasih na Božje gibanje zadnjih dni gledamo kot na nekakšno luksuzno čakalnico, ki je namenjena samo duhovnim potnikom, ki pogosto letijo. Zdi se, da smo popolnoma zadovoljni s tem, da mora preostali svet sedeti v hrupni in neudobni čakalnici, nepripravljen na potovanje, ki je pred njim. Toda cerkev ostanka iz Raz 14 ni zadovoljna le s tem, da stoji s Kristusom na Sionu, kjer uživa njegovo navzočnost. Namesto tega »leta« po zemlji in poziva svet, naj se ji pridruži na sveti Božji gori.