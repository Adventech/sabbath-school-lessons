---
title:  Vedno navzoča pomoč v stiskah
date:   25/05/2025
---

`Kakšno sporočilo upanja najdeš v Ps 46? Kako nam besede tega psalma lahko pomagajo zdržati to, kar vemo, da prihaja nad zemljo v zadnjih dneh, tik pred koncem velikega spopada?`

Zdi se, da se Ps 46 dotika teme, ki jo najdemo tudi v Pismu Hebrejcem, in sicer teme o nečem boljšem. Jezus je boljši od zemeljskega velikega duhovnika, njegova žrtev je boljša od živalskih in nebeško svetišče je boljše od simbolov, ki so obstajali na zemlji.

Vendar pa je v tem psalmu viden drugačen pristop. Psalmist dobrih stvari ne primerja z boljšimi, temveč uporni svet in strašne posledice, ki jih je prinesel upor, primerja z obljubo o boljših stvareh, ki jih Bog načrtuje za nas.

Zares, ta psalm je poln upanja in obljub, da lahko celo sredi razdejanja, trpljenja in vojn, ki nas doletijo, odnehamo in spoznamo, da je On Bog (Ps 46,11), ter počivamo v zagotovilu, da se bo vse to nekega dne končalo, Bog pa bo »vzvišen med narodi, vzvišen na zemlji« (Ps 46,11).

Pozorno preberi naslednjo vrstico: »Zato se ne bojimo, ko se zemlja spreminja in se gore majejo v osrčju morja.« (Ps 46,3)

Ob tem ne moremo mimo tega, da ne bi pomislili na prizore, ki se bodo zgodili pred drugim Kristusovim prihodom: »Nebo se je odmaknilo, kakor če se zvije zvitek, in vse gore in otoki so se premaknili s svojih mest.« (Raz 6,14) »… ko pričakujete in pospešujete prihod Božjega dne, zaradi katerega bo nebo v ognju razpadlo in se bodo prvine v požaru raztopile.« (2 Pt 3,12 EKU) Naš sedanji hudobni svet ne bo trajal večno; uresničila se bo obljuba o tem, kar zdaj le stežka dojamemo. Za zdaj pa moramo vztrajati v veri in se oklepati razodetja o Bogu, ki ga imamo, zlasti pa razodetja o Jezusu na križu.

`Kakšno upanje lahko črpaš iz spoznanja o Božji dobroti, moči in njegovem značaju ne glede na to, kako slabe so stvari na tem svetu – in vemo, da bodo še slabše? Pomisli na križ!`