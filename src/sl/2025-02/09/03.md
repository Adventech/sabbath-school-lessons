---
title:  Upanje sredi nemirov
date:   26/05/2025
---

Velik del psalmov je napisan v simboličnem jeziku, toda ko psalmisti govorijo o končni obnovi našega planeta, nimamo veliko razlogov, da bi trdili, da je jezik zgolj simboličen. Ps 46 nas spominja, da bo Kristusova vrnitev močno vplivala na zemljo. Vendar ne bodo prizadeti samo skale in morje; veliki vrhunec zemeljske zgodovine bo prinesel razpad svetovnih kraljestev – bednih sistemov človeške vlade, ki so v preteklih tisočletjih povzročili toliko trpljenja.

Na koncu se bodo vse te sile ter vse zlo in trpljenje, ki so ga povzročile človeštvu, končale.

`Kaj nam Jer 4,23-26 sporoča o usodi sveta, dokler ne bodo nastopila nova nebesa in nova zemlja (Raz 21,1)?`

Svetopisemska prerokovanja nam kažejo, kaj se bo zgodilo s tem svetom. V videnju iz Dan 7 na primer vidimo razburkano morje, iz katerega se dvigajo narodi tega sveta. Nad morjem poganov (zemljo) pihajo vetrovi sporov in vojn ter ustvarjajo sosledje kraljestev. Nobeno od njih ne more rešiti resničnih težav, ki pestijo človeštvo. Svetovni voditelji, ki jim ljudstvo zaupa, se skoraj vedno izkažejo za enako grešne in sebične kot drugi.

Nobeno od kraljestev, ki jih je videl prerok Daniel, ni bilo varen dom za Božje ljudstvo, čeprav so bila nekatera boljša od drugih. Vemo, da je naša domovina v Božjem kraljestvu (Flp 3,20). Visoko nad kaosom tega planeta stoji prestol, ki ga ni mogoče premakniti (glej Ezk 1,26). Jezus je učil, da bo tik pred njegovim prihodom svet zdrsnil v še večjo razuzdanost (Mt 24). Ne glede na stanje našega planeta pa lahko vztrajamo v veri, ker vemo, da Bog ni izgubil nadzora ter da bo izpolnil svoje obljube. »Narodi so hrumeli, kraljestva omahovala; povzdignil je svoj glas, zemlja se je zamajala. Gospod nad vojskami je z nami, trdnjava nam je Bog Jakobov.« (Ps 46,7.8) Kratkoročno se stvari ne odvijajo dobro in tudi v prihodnosti se ne bodo. Kaj pa dolgoročno? To pa je, zahvaljujoč Jezusu, povsem druga stvar.

`Nobenega dvoma ni, da je naš svet kaotičen in neobvladljiv. Kako nam lahko prerokovanje iz Dan 7 pomaga razumeti, da se bo na koncu vse dobro izšlo za tiste, ki bodo ostali zvesti Bogu?`