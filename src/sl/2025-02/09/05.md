---
title:  Vino in kri
date:   28/05/2025
---

`Preberi Ps 75; Mt 26,26-29 in Raz 14,9-12. Kaj nam Ps 75 razkriva o določenih vprašanjih, ki so predmet sodbe? Kako nam drugi dve besedili pomagata razumeti ta vprašanja?`

Nekateri menijo, da se je ta psalm pel ob čudežnem uničenju Sanheribove vojske (2 Krn 32; 2 Kr 19). Videti je, da ta dogodek kaže na končno uničenje hudobnih, opisano v Raz 20. Božje ljudstvo je v svetem mestu skupaj s svojim pravičnim kraljem, ko ga obkoli zlobna vojska, nato pa sam Bog uniči hudobneže.

Ena od stvari, ki jih Bog popravi pri sodbi, je zloraba moči, ki se je dogajala v našem padlem svetu. Padlo človeštvo ne živi za bližnje niti Bogu na slavo, temveč zase. Danes v mnogih pogledih živimo s posledicami odločitve, da življenje nima smisla in da v vesolju ni objektivnega moralnega merila. Filozof Friedrich Nietzsche je vztrajal, da moramo smisel izumiti sami in se pretvarjati, kot da vesolje obstaja v našo korist. Posledično se vsak posameznik obnaša kot bog. (Upravičeno se lahko vprašamo, kako dobro je ta filozofija delovala na samega Nietzscheja. Pravzaprav ne preveč dobro. Ko je nekoč poskušal preprečiti nekemu moškemu, da bi tepel svojega konja, se je zgrudil na italijanski ulici. Nato je enajst let svojega življenja preživel v napol katatoničnem stanju, dokler ni leta 1900 umrl.)

Ne glede na to, kako velike so težave, smo verniki spodbujeni živeti z upanjem. Prihodnosti ne smemo soditi na podlagi trenutnih dogodkov. Ko vidimo, kako srca in misli brezbožnih ljudi ali tistih, katerih pogled na Boga ne temelji na Svetem pismu, vztrajno spodkopavajo stebre naše civilizacije, nas zlahka preplavi obup. Trenutno živimo v obdobju, ko so vsaj v nekaterih delih sveta napadene moralne vrednote, in sicer tako osnovne stvari, kot je ženski in moški spol. Nekatere vrste nemoralnosti, stvari, o katerih bi se mnogi ljudje v preteklosti sramovali pogovarjati celo v zasebnem okolju, se zdaj javno hvali in odobrava. Tako slabo je postalo.

`Čeprav moramo po svojih močeh poskrbeti, da bo življenje drugih boljše, zakaj se je vedno pomembno zavedati, da mora biti ta svet popolnoma uničen in nato ponovno ustvarjen, preden se bodo vse stvari dokončno uredile?`