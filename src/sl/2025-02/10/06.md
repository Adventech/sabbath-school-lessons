---
title:  Predadventna sodba
date:   05/06/2025
---

Opis sodbe iz Dan 7 nam pomaga videti dogajanje »za zaveso«. To je osupljiva priložnost, da vidimo, kako Bog rešuje težavo zla in obenem rešuje tiste, ki želijo živeti v zaveznem odnosu z njim.

`Preberi opis preiskovalne sodbe v Dan 7,9.10.13.14.22.26.27. Kaj je središče sodbe? Kakšna razsodba je izrečena na koncu sodnega postopka? Kaj nam to pove o načrtu zveličanja?`

Nobenega dvoma ni, da Bog sodi človeštvo. V Pridigarju beremo, da Bog »pripelje pred sodbo vsako dejanje, tudi vsako zakrito, naj bo dobro ali húdo« (Prd 12,14). Apostol Pavel nas spominja, da nam ni treba soditi drug drugega, ker »bomo vendar vsi stopili pred Božji sodni stol« (Rim 14,10). Bog seveda ne potrebuje zapisov, da bi vedel, kdo je zveličan in kdo pogubljen, toda angeli, ki so ves čas proučevali načrt zveličanja (1 Pt 1,12), bodo seveda imeli vprašanja. Bili so priča Satanovemu uporu in videli, kako je bila tretjina angelov »vržena« iz nebes (Raz 12,4) – zdaj pa nas Bog vodi v svojo navzočnost. Bog odpre knjige in svetim da vpogled v vse.

Poročilo o Abrahamu, ki se je potegoval za rešitev Sodome in Gomore, nam daje pomemben vpogled v sodbo. Očitno so bili grehi Sodome preiskani; Bog omeni, da je bilo mesto zaradi svoje hudobije na zelo slabem glasu (1 Mz 18,20). Toda pred uničenjem Sodome in Gomore niso bili preiskani le grehi prebivalcev teh mest. Bog je Abrahamu dovolil proučiti, ali pri svoji odločitvi za pokončanje brezbožnikov ravna pravično.

Kdo se pojavi pri nebeški sodbi v Dan 7? Nihče drug kot »sin človekov«, Jezus (Dan 7,13; glej tudi Mt 20,28). Samo zaradi njega je ta sodba razsojena v korist svetim Najvišjega (Dan 7,22). Samo zaradi Jezusove popolne pravičnosti njegovo ljudstvo prestane sodbo.

`Predstavljaj si, da stojiš pred Bogom, pred njim, ki pozna vse tvoje skrivnosti. Kaj je tvoje edino upanje?`