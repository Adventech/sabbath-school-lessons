---
title:  Sodnik vse zemlje
date:   04/06/2025
---

Tik pred uničenjem Sodome se pri Mamrejevih hrastih odvije zanimiv dogodek. Bog se z dvema angeloma prikaže Abrahamu. Ko jih Abraham zagleda, jih povabi k obroku; nato Bog Sari in Abrahamu obljubi, da bosta dobila sina, iz katerega bo izšel Mesija, in čez veliko let se Jezus res rodi kot Abrahamov potomec (primerjaj z Gal 3,16). Dogodki se nenadoma osredotočijo na vprašanje hudobnih mest v ravnini.

`Kaj se lahko iz 1 Mz 18,17-32 naučimo o Božjem značaju in načinu, kako bo na koncu za vedno obračunal z zlom na tem svetu?`

Bogu ni treba ničesar pojasnjevati, pa vendar se je odločil, da svojih razlogov in načrtov ne bo prikril človeštvu. Prerok Amos pravi: »Da, Gospod Bog ne stori ničesar, ne da bi svoj sklep razodel svojim služabnikom prerokom.« (Am 3,7)

Preden je Bog uničil Sodomo in Gomoro, je Abrahama obvestil o tem, kaj se bo zgodilo in čemu bo kmalu priča.

Bog ostane z Abrahamom, medtem ko se angela napotita v hudobno mesto, da bi rešila tiste, ki bodo prisluhnili njunemu svarilu. Ob tem je težko ne pomisliti na preroške angele, ki v zadnjih dneh opravljajo enako nalogo – Božje ljudstvo, ki živi v Babilonu, pozivajo, naj odide iz njega (Raz 14,6-12; Raz 18,1-4). Ko angela posredujeta poslednje svarilo, se Bog z Abrahamom pogovarja o tem, kar se bo kmalu zgodilo, in se prostovoljno podredi očakovim prošnjam.

»Daleč naj bo od tebe, da bi ti storil kaj takega, da bi pobil pravičnega s krivičnim vred, da bi se enako zgodilo pravičnim kakor krivičnim! Daleč naj bo od tebe! Ali ne bo sodnik vse zemlje ravnal pravično?« (1 Mz 18,25) Abraham ne preiskuje le primera Sodome, temveč tudi Božji značaj. Podobno bo tudi pred koncem sveta. Preden bo spustil ogenj na zemljo, bo Bog odprl nebeške knjige (Raz 20,4.11-15) in nam dovolil preiskati dokaze. To pomeni, da bomo v tisoč letih lahko našli odgovore na veliko vprašanj, ki vsaj za zdaj ostajajo neodgovorjena.

`Preden bo Gospod izrekel končno sodbo nad pogubljenimi, nam bo dal tisoč let, da bi lahko razumeli, kaj se bo komu zgodilo in zakaj. Kaj nam to pove o njegovem značaju in pripravljenosti, da se postavi pod drobnogled svojih ustvarjenih bitij, ki so za svoj obstoj popolnoma odvisna od njega in nimajo nobene prirojene pravice vedeti teh stvari?`