---
title:  Jagnjetova jeza
date:   01/06/2025
---

`Preberi Raz 6,12-17. Razmisli o odzivu ljudi na nenadno dogajanje v zadnjih dneh zemeljske zgodovine. Katere podrobnosti opaziš v njihovem odzivu?`

Zanimivo je, da izgubljeni ne vpijejo: »Kaj je to?« ali »Kdo stoji za tem?« Videti je, kot da vedo, kaj se dogaja. Jezusa imenujejo »Jagnje«, kar pomeni, da vedo vsaj nekaj o Kristusovi zgodbi. Videti je, da se zavedajo, da je prišel véliki dan njegove jeze in da so se znašli v brezupnem položaju: »Kdo bo mogel obstati?«

Pred koncem se bo evangelij oznanil vsakemu narodu na zemlji (Mt 24,14) in sporočila treh angelov bodo posredovana celotnemu svetu. Kljub temu bodo nekatere ljudi ti dogodki presenetili, vendar ne zaradi pomanjkanja informacij, temveč ker niso želeli verovati in poslušati. Zaradi tega bodo ti ljudje na koncu pogubljeni.

`Kakšen nauk po Jezusovih besedah vsebuje starozavezno poročilo o Noetu? Mt 24,36-44`

Jezus je omenil poročilo o potopu, da bi nas opozoril, da bo tudi njegov drugi prihod presenetil veliko ljudi. Kakor drugi prihod tudi potop ni prišel kot presenečenje zaradi pomanjkanja informacij. Noe je 120 let pridigal svetu, ki ni želel verjeti njegovim svarilom. Povedal jim je, kaj se bo zgodilo, vendar preprosto niso verovali.

Danes mnogi ljudje mislijo, da minevanje dolgih časovnih obdobij pomeni, da so prerokovanja napačna. V povezavi s poročilom o potopu apostol Peter piše, »da bodo v poslednjih dneh prišli taki, ki se bodo z norčavostjo norčevali iz vsega. Ti bodo živeli po svojih poželenjih in govorili: ›Kje je njegov obljubljeni prihod? Odkar so namreč očetje zaspali, je vse ostalo tako, kakor je bilo od začetka stvarjenja.‹« (2 Pt 3,3.4) Z vsakim novim letom se bo takšna naravnanost samo še krepila.

`Za vsakega posameznika drugi Jezusov prihod (oziroma v nekaterih primerih tretji prihod) pomeni trenutek po smrti in vsi vemo, kako hitro mine življenje. Kako nam lahko to zavedanje pomaga, ko nas muči Jezusovo »odlašanje« prihoda?`