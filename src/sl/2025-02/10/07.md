---
title:  Za globlje proučevanje
date:   06/06/2025
---

V knjigi Očaki in preroki preberi poglavje »Potop«.

»Veliki duhovnik ni mogel braniti sebe ali ljudstva pred Satanovimi obtožbami. Ni zanikal Izraelove krivde. V umazanih oblačilih, ki so ponazarjala grehe ljudstva, ki jih je nosil kot njihov predstavnik, je stal pred Angelom, priznaval njihovo krivdo, vendar tudi kazal na njihovo spokorjenje in ponižanje ter zanašanje na milost Odrešenika, ki odpušča grehe. V veri se je oprijel Božjih obljub. /…/

Satanovih obtožb zoper ljudi, ki iščejo Gospoda, ne spodbudi nezadovoljstvo zaradi njihovega greha. Od veselja vriska zaradi njihovega pomanjkljivega značaja, saj sam ve, da lahko samo z njihovim prestopanjem Božje postave dobi oblast nad njimi. Njegove obtožbe izvirajo samo iz njegovega sovraštva do Kristusa. Jezus namreč z načrtom zveličanja uničuje Satanov vpliv na človeško družino ter rešuje ljudi njegove oblasti. /…/

Človek se s svojo močjo ne more braniti sovražnikovih obtožb. Pred Bogom stoji v oblačilih, ki so umazana od greha, in priznava svojo krivdo. Toda naš Zagovornik Jezus uspešno prosi za vse, ki so v spokorjenju in veri zaupali svoje duše njemu. On zagovarja njihov primer in z mogočnimi dokazi z Golgote premaguje njihovega tožnika. Njegova popolna poslušnost Božjemu zakonu mu je dala vso oblast v nebesih in na zemlji; od Očeta prosi milosti in sprave za grešnega človeka.« (Ellen G. White: Preroki in kralji, str. 351–353 [583–586])

**Vprašanja za pogovor**

`Jezus je rekel, da učenci niso od tega sveta, čeprav so na svetu. (Glej Jn 15,19; Jn 17,14-16.) Kako uravnovesiti odgovornost, ki jo imamo na tem svetu, s tem, da se ohranimo neomadeževane od sveta (Jak 1,27)?`

`Kaj nam Noetovo javno delovanje pred potopom govori o velikem spopadu? Na kakšen način imamo danes enako vlogo kot Noe?`

`Preden bo Bog z ognjem uničil brezbožne (kakor je naredil s Sodomo), jih bo obudil od mrtvih in dovolil Satanu, da nekaj časa sodeluje z njimi (Raz 20,7-9). Zakaj meniš, da je to nujen zadnji korak, preden Bog dokončno uredi stvari?`

`Katera opozorila za svoje življenje si našel v dogodkih, o katerih smo proučevali ta teden? Kaj ti navedeni dogodki povedo o upanju, ki ga imaš v Kristusu?`