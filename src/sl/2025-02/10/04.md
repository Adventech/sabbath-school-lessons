---
title:  Zgodba o Sodomi in Gomori
date:   03/06/2025
---

Apostol Peter se je pri opisovanju dogodkov zadnjih dni neposredno navezal na še eno ključno starozavezno zgodbo: na uničenje Sodome in Gomore. Mesta v ravnini so postala znana po svoji pokvarjenosti in so prvi primer mest, uničenih z ognjem iz nebes.

`Pozorno preberi 2 Pt 2,4-11; Jud 1,5-8 in Ezk 16,46-50. Katere moralne okoliščine so vodile k uničenju teh mest in katere vzporednice z današnjim časom opaziš?`

Svarilo, ki ga poročilo o Sodomi in Gomori posreduje ljudem zadnjega časa, je nedvoumno: hudobneži bodo na koncu uničeni z ognjem, kot je jasno opisano v Raz 20. Greh je zavajajoč, ker zaradi njega postanemo slepi za stanje svojega srca. Greh naše prestopke prekriva s plastjo odobravanja samega sebe, medtem ko se nam hudobija, ki jo delajo drugi, zdi povsem očitna. V istem poglavju, kjer Bog govori o tem, koliko ljubezni je izlil na svoje ljudstvo, ga tudi svari; čeprav ljudstvo ni zagrešilo enakih grehov kot Sodoma, je postalo še bolj hudobno od nje (Ezk 16,47).

Izrael je igral vlogo »vlačuge« (Ezk 16,41), ker je zagrešil duhovno prešuštvo. Predstavljaj si presenečenje Božjega ljudstva, ko je slišalo, da je bolj hudobno kot ljudstvo, ki je slovelo po svoji hudobnosti.

To ni nič novega, ne le v primeru starega Izraela, temveč tudi ko gre za celotno človeštvo. V Rim 1,18-32 Pavel predstavi dolg seznam človeških hudobij, ki bi ga lahko sestavil na podlagi današnjih časopisnih novic. Pavlov opis grehov poganov ni bil namenjen temu, da bi pri Judih vzbudil občutke večvrednosti, temveč da bi Božje ljudstvo končno razumelo resnost svojih grehov. Enako je ravnal tudi Natan pri pogovoru z Davidom. Kralju je povedal zgodbo o bogatašu, ki je revežu ukradel ovco. Ta zgodba je silno razsrdila Davida (2 Sam 12,5), ker je bila krivica popolnoma očitna. A da bi David lahko prepoznal sebe v tej zgodbi, je moral Natan odkrito reči: »Ti si ta mož!« (2 Sam 12,7)

Pomembno je zavedati se, da Sveto pismo v prvi vrsti ni namenjeno zunanjemu svetu, temveč Božjemu ljudstvu. Ko v odlomkih, kakršna sta Raz 13 in 17, beremo o ostudnih grehih drugih, je to opozorilo nam, da se lahko tudi mi ujamemo v isto past.