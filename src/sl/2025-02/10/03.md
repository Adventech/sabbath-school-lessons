---
title:  Noetovo oznanjevanje
date:   02/06/2025
---

Peter nas opozarja, da mnogi ne bodo pripravljeni na Kristusov prihod, ker so »hotoma« pozabili (2 Pt 3,5 CHR), kaj se je zgodilo ob potopu. Čeprav ima človeštvo kolektivni spomin na svetovni potop (osupljivo število svetovnih kultur vse od starih Grkov do Majev ima svojo zgodbo o uničujočem potopu), je zgodba o Noetu verjetno ena najbolj zasmehovanih svetopisemskih pripovedi. Kot je bilo napovedano, svet to zgodbo obravnava kot mit ne glede na to, da je v Stari zavezi popolnoma jasno opisana ter je večkrat omenjena tudi v Novi zavezi.

`Jezus je rekel, da bodo okoliščine na svetu ob njegovem prihodu podobne okoliščinam v Noetovih dneh (Mt 24,37-39). Ta odlomek primerjaj s 1 Mz 6,1-8. Katere moralne okoliščine so pripeljale do potopa? Katere vzporednice opaziš med omenjenima obdobjema v teh dveh odlomkih?`

Pozorno proučevanje nam razkrije še en pomemben nauk za Božje ljudstvo ostanka v zadnjih dneh. V Pismu Hebrejcem piše, da je Noe »naredil ladjo, da bi rešil svojo družino. Po veri je obsodil svet in postal dedič pravičnosti, ki je v skladu z vero« (Heb 11,7).

Predstavljaj si, da oznanjuješ več kot sto let, na koncu pa je v ladji samo tvoja družina. Če bi bil Noe sodobni evangelist, bi ga morda označili za neuspešnega, saj desetletja pridiganja niso obrodila nobenih sadov.

Hvala Bogu, da so trenutno številni deli sveta zelo dovzetni za sporočila treh angelov. Evangeliziranje – oznanjevanje našega edinstvenega sporočila cerkve ostanka – je v številnih krajih neverjetno učinkovito in mnogi spoznavajo Gospoda. Za zdaj še nismo dosegli točke, ko bi morali reči, da naša prizadevanja ne obrodijo nobenih sadov, čeprav vemo, da prihaja čas, ko »bo končano delo preiskovanja in vrata milosti se bodo zaprla. Tako nas ta kratka poved: ›Tiste, ki so bile pripravljene, so šle z njim na svatbo in vrata so se zaprla‹, vodi čez zadnjo Zveličarjevo službo do časa, ko bo dokončano vzvišeno delo zveličanja človeštva.« (Ellen G. White: Veliki spopad, str. 402 [428])

Do takrat pa imamo kot cerkev še veliko dela.