---
title:  Razumeti Božjo ljubezen
date:   07/04/2025
---

Ker smo podedovali grešno naravo, na naše dojemanje vesolja vpliva tudi naše nagnjenje k sebičnosti in ponosu. Svet vidimo s svoje omejene perspektive in ne z Božjimi vsevednimi očmi. Zdi se, da je grešno človeštvo od vseh pojmov najbolj popačilo pojem »ljubezni«. Večji del popularne kulture spodbuja razumevanje ljubezni, ki je osredotočena na samoizpolnitev in ne na bližnje. Zaradi sebičnega pristopa k temu vprašanju težko razumemo, kako nanj gleda Bog.

Pravilno razumevanje narave ljubezni je pomemben ključ za razumevanje svetopisemskih prerokovanj. Ena ključnih tem velikega spopada je globoko nerazumevanje Božjega značaja. Ellen G. White je knjigo Veliki spopad zaključila z besedami: »Vse vesolje je čisto. Uravnovešeni so utripi srca v sreči in veselju v vsem vesolju. Od njega pa, ki je vse ustvaril, prihaja življenje, luč in veselje ter se razliva po neskončnem vesolju. Od najmanjšega atoma do največjega nebesnega telesa, vse živo in neživo stvarstvo v svoji neskaljeni lepoti in popolni radosti govori, da je Bog ljubezen.« (str. 634.635 [678])

`Beseda »ljubezen« se v Svetem pismu prvič omeni v 1 Mz 22,2. Kaj nam ta dogodek pove o naravi Božje ljubezni? 1 Mz 22,1-13`

Občasno je poleg prve omembe nekega pojma v Svetem pismu koristno najti tudi prvo omembo tega pojma v posamezni svetopisemski knjigi, še posebej v evangelijih. Beseda »ljubezen« je v evangelijih prvič omenjena v Mt 3,17; Mr 1,11; Lk 3,22 in Jn 3,16.

Prva omemba »ljubezni« v Evangeliju po Janezu (Jn 3,16) je še posebej poučna, saj nam v misli prikliče prizor Izaka na oltarju. Abrahamova vera je bila tako močna, da je verjel, da lahko Bog obudi njegovega sina od mrtvih, če bi ga moral darovati (Heb 11,19). Ta dogodek je bil podoba Božje ljubezni do človeštva. Bog nas tako zelo ljubi, da nam je dal svojega edinorojenega Sina (glej 1 Mz 22,2.12.16), nato pa ga je obudil od mrtvih. S tem nam je razodel svojo samopožrtvovalno ljubezen do nas.

`Kako lahko drugim izkazujemo takšno samopožrtvovalno ljubezen, ki jo ima Bog do nas? Zakaj večina ljudi težko izkazuje takšno ljubezen?`