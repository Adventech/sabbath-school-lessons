---
title:  Težava smrti
date:   09/04/2025
---

Morda je najbolj krut vidik življenja na svetu, ki je odrezan od svojega Stvarnika, ta, da v ozadju vsega živega preži smrt, ki je vsak trenutek pripravljena udariti. To je »plačilo za greh«, kazen, ki jo moramo plačati za svojo nepovezanost s Stvarnikom, edinim virom življenja v vesolju. Kot takšna ima smrt pomembno vlogo v svetopisemskih prerokovanjih, toda, kar je še pomembneje, Bog nam je dal rešitev zanjo – poslal je Jezusa, ki je umrl namesto nas in vstal od mrtvih.

Tako prva omemba smrti v Svetem pismu kakor njena prva pojavitev znatno osvetlita to pomembno temo svetopisemskih prerokovanj. Pomagata nam razumeti resnost težave greha in nudita pomembna orodja za razumevanje Božje rešitve te težave.

`Kaj nam naslednji svetopisemski odlomki, ki vključujejo tudi prvo omembo in prvo pojavitev smrti v Svetem pismu, povedo o tem, zakaj ljudje umrejo, kako Bog vidi smrt in kaj je njegova rešitev za to našo težavo? 1 Mz 2,15-17; 1 Mz 4,8-15; 1 Kor 15,15-19; Raz 1,18`

Pogosto rečemo, da je smrt del življenja. To je laž. Smrt je nasprotje in razveljavitev življenja; je tujek, ki nikoli ne bi smel biti del naše izkušnje. Čeprav smo se smrti navadili, ji naše srce še vedno močno nasprotuje, ko se soočimo z njo, kakor da bi se človeštvo kot celota še vedno zavedalo, da je s tem nekaj bistveno narobe. Ne glede na to, kako boleča je smrt, se nekateri primeri smrti zdijo bolj tragični od drugih, na primer smrt otroka. Pričakuje se, da bodo starši umrli pred svojimi otroki; to smo sprejeli kot naravni red stvari.

Toda prva smrt v Svetem pismu je v nasprotju s pričakovanimi pravili. Preden sta Adam in Eva umrla, sta doživela tragedijo smrti, ko je njunega pravičnega sina umoril njegov nepravični brat. To je bila izredno krivična smrt.

Pomisli na Jezusa; nepravični so umorili pravičnega kakor v Abelovem primeru. Katera smrt je bila bolj nepravična od Kristusove? Katere vzporednice opaziš med Abelovo in Kristusovo smrtjo? Kako nam lahko značilnosti Abelove smrti pomagajo razumeti, zakaj ima Jezus »ključe smrti in podzemlja« in kaj nam Bog Oče ponuja po Jezusu?

`Zakaj bi bilo naše življenje nesmiselno, neuporabno in jalovo, če ne bi bilo rešitve za težavo smrti? Kaj nas to dejstvo uči o tem, kako hvaležni bi morali biti za to, kar je Jezus naredil za nas?`