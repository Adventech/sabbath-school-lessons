---
title:  Kača
date:   10/04/2025
---

Glavna tema Razodetja je čaščenje. Slepar in spodbujevalec lažnih sistemov čaščenja je imenovan »zmaj« (Raz 13,2-4). Ni naključje, da je padli kerub označen z izrazom »kača«. To nas spomni na Edenski vrt, kjer je kača vstopila v raj ter prepričala Adama in Evo, da se ji pridružita v uporu proti Stvarniku.

`Katere so najpogostejše teme naslednjih dveh odlomkov? Kako nam opis kače v 1. Mojzesovi knjigi pomaga razumeti nekatere težave, ki so sprožile vojno v nebesih, omenjeno v Razodetju? 1 Mz 3,1-5; Raz 12,1-9`

V Svetem pismu najdemo dve poročili o tem, kako je Satan speljal svet na napačno pot: v 1. Mojzesovi knjigi, ko sta obstajala samo dva človeka, in v Raz 12 in 13, kjer je Satan opisan kot tisti, »ki zapeljuje vesoljni svet« (Raz 12,9) ter da zveri iz morja moč in ves svet zapelje v čaščenje zveri (Raz 13,2.3). Ena od tem, ki jo najdemo v svetopisemskih prerokovanjih, je nespremenljiva narava velikega spopada. Božji značaj in njegova beseda se ne spreminjata, nespremenjene pa ostajajo tudi Hudičeve težnje.

Zaradi nespremenjene narave velikega spopada in jasnega vpogleda, ki nam ga dajejo svetopisemska prerokovanja, lahko kristjani podrobno proučimo trende in prepoznamo, kje se skrivajo duhovne pasti. Bog bo vedno ostal takšen, kakršen je, kar velja tudi za Hudiča. Satan si lahko nadene na tisoče različnih krink, vendar dolga leta zgodovine padlega človeštva in preroški scenarij, ki ga slika Razodetje, kažejo, da se nikoli ne oddalji od načrta, ki ga je uporabil v Edenu. Bog nam je obljubil modrost in dobro presojo (Jak 1,5). Ker smo oboroženi z gotovostjo Božje besede, nam ni treba verjeti Hudičevim lažem. Na žalost so mu številni nasedli in številni – pravzaprav večina – mu še bodo.

`Razmisli o tem, kako se kultura skozi čas spreminja. Družbene norme se spreminjajo. Stvari, ki so bile nekoč sprejemljive, postanejo nesprejemljive in obratno. Kaj vse bi moral kristjan upoštevati pri proučevanju spreminjajoče se kulture glede na to, da se temeljne teme in dejavniki velikega spopada ne spreminjajo? Kje v sodobni kulturi opaziš izvorne Hudičeve laži, na primer laž o neumrljivosti duše ali o tem, da bomo postali kakor Bog?`