---
title:  "Izakovo vprašanje: Kje je jagnje?"
date:   08/04/2025
---

Prva omemba besede seh (heb. jagnje) v Svetem pismu je del iste zgodbe, v kateri se prvič omeni ljubezen (1 Mz 22). Jagnje je eden od najpogostejših simbolov Razodetja, saj je v njem Jezus več kot dvajsetkrat imenovan »Jagnje«. Osrednjo vlogo ima tudi v enem od najmogočnejših prizorov Razodetja, ko Janez obišče Božjo prestolno dvorano (Raz 4 in 5).

`Kako nam lahko zgodba o skorajšnji Izakovi smrti na oltarju pomaga razumeti simbolično rabo besede »jagnje«? Kako je ta dogodek povezan z Janezovim videnjem v Raz 5? 1 Mz 22,7.8; 2 Mz 12,3-13; Raz 5,5-10`

Prva omemba besede seh (jagnje) v Svetem pismu je del Izakovega vprašanja: »Kje pa je jagnje?« (1 Mz 22,7) Zelo zanimivo je, da je v nadaljevanju Svetega pisma podan izredno podroben odgovor na to vprašanje. Preostalih 38 knjig Stare zaveze vodi bralca po poti, na kateri je odgovor na Izakovo vprašanje vse jasnejši zaradi številnih podrobnosti, od praznika pashe do Davidovega poklica, ki ga je opravljal kot mladenič, in še več. Celotna zgodba je prepredena s številnimi mesijanskimi prerokovanji, ki napovedujejo odgovor na Izakovo vprašanje. Nato pa v Novi zavezi to vprašanje dobi jasen odgovor, ko se pojavi Jezus v človeški podobi in služi svojemu ljudstvu ter se na koncu žrtvuje na križu.

Oglejmo si prvo omembo besede »Jagnje« v Evangeliju po Janezu (Jn 1,29-34). Zdi se, kakor da Janez Krstnik osebno odgovarja na Izakovo vprašanje; tudi okoliščine ne bi mogle biti bolj primerne. Grešniki se spokorijo in se dajo krstiti s potopitvijo, kar simbolizira smrt grešnika in začetek novega življenja. V tem kontekstu se nenadoma pojavi Jezus, Božje Jagnje, nato pa se odprejo nebesa, od koder se zasliši Božji glas: »Ta je Sin moj ljubljeni, ki je po moji volji.« (Mt 3,17 CHR) Več tisočletij prej je glas Gospodovega angela iz nebes oznanil rešitev Abrahamove in Izakove težave (1 Mz 22,11-14).

Ko te niti prepletemo, je jasno, da je Jezus, Božje Jagnje, naša zamenjava. To osvetli naše razumevanje zaklanega Jagnjeta v Janezovem videnju v Razodetju.

`Zakaj je spoznanje o tem, da je Jezus naša zamenjava, tako pomembno za naše zveličanje? Kakšno upanje bi imeli brez njega, zlasti pri sodbi?`