---
title:  Luciferjev padec
date:   15/05/2025
---

Zdi se nepojmljivo, da je Lucifer nekoč zasedal vzvišeni položaj stražnega keruba ob Božjem prestolu. Zagotovo bi njegov obstoj pomagal razodevati Božjo slavo vesolju. Namesto tega pa je začel razmišljati o svoji slavi in ne o slavi svojega Stvarnika. Natančneje, začel si je domišljati, da ne prejema spoštovanja, ki mu pripada.

`Kaj je pripeljalo do Luciferjevega padca? Primerjaj Ezk 28,11-17; Iz 14,12-14 in Raz 14,1-12. Kako kontrast med Luciferjevim padcem in visokim položajem, ki ga imamo zaradi Kristusa, vpliva na naše razumevanje dogajanja v Raz 14?`

Lucifer se je moral umakniti s svete gore, toda zveličani bodo nekega dne skupaj z Božjim Jagnjetom stali na gori Sion. Lucifer je bil nekaj časa v Edenu; tudi človeštvo je bilo nekoč tam, vendar se v nasprotju s Satanovo usodo človeštvo po Kristusu vrača v raj. (Glej Raz 22,1-3.)

V zvezi s tem je zelo poučen naslednji citat Ellen G. White: »Nebesa bodo zmagala, kajti Gospodovi odrešenci bodo zapolnili praznino, ki je nastala v nebesih po padcu Satana in njegovih angelov.« (The Advent Review and Sabbath Herald, 29. maj 1900)

Odrešeni bodo v nebesih samo zaradi evangelija. Tema evangelija in odrešitve je nazorno prikazana s prestolno dvorano v Razodetju 4 in 5. Angeli na primer pojejo: »Vredno si, da vzameš knjigo in odtrgaš njene pečate, ker si bilo zaklano in si s svojo krvjo odkupilo Bogu ljudi iz vsakega rodu, jezika, ljudstva in naroda.« (Raz 5,9) Kakšna podoba evangelija – Jezusove smrti za zveličanje človeštva!

Zapazimo, kako je ubesedeno sporočilo prvega angela, ki nas poziva, naj oznanimo »večni evangelij /…/ prebivalcem zemlje in vsakemu narodu, rodu, jeziku in ljudstvu« (Raz 14,6). Kako mogočen prikaz polnosti tega, kar je Kristus naredil za naš svet! V vsej zemeljski zgodovini ni živel človek, za katerega Kristus ne bi umrl. Ljudje morajo le izvedeti za to in se odločiti, ali ga bodo sprejeli.

`Kakšno vlogo imamo kot cerkev in posamezniki pri tem, da povemo ljudem, kaj je Kristus naredil zanje?`