---
title:  Kot goreče oglje
date:   13/05/2025
---

Kerubi so kot živa bitja (Ezk 10,8) ali zlati simboli (2 Mz 25,18) prisotni v celotni Stari zavezi. Pogosto stojijo neposredno ob Božjem prestolu in vesolju razodevajo Božjo slavo. Podobe kerubov so bile vtkane v preproge, iz katerih je bil narejen shodni šotor (2 Mz 26,1). Psalmist je tako pesniško ubesedil vzvišeno Božjo moč nad stvarstvom: »Jezdil je na kerubu in letal, jadral je na perutih vetra.« (Ps 18,11) Bog je ukazal, da morata biti na vrhu skrinje zaveze dva zlata keruba s krili, ki so razprta drug proti drugemu (2 Mz 25,18-20).

`Katere podobnosti opaziš med Ezk 1,4-14; Iz 6,1-6 in Raz 4,1-11?`

Ezekiel je bil priča osupljivemu prikazu Božje moči. Ta begajoči prizor ustreza stiski, v kateri se je znašlo Božje ljudstvo tistega časa: izbrano ljudstvo ni več živelo v obljubljeni deželi, temveč v babilonskem ujetništvu. Ko je Ezekiel razmišljal o prizoru pred seboj, je pogledal navzgor, kjer je videl Božji prestol.

Ali opaziš pomembne podobnosti med tem in drugimi videnji »prestola«? Živa bitja, ki jih je videl Ezekiel, imajo enake obraze kakor bitja iz Janezovega videnja: lev, orel, oven in človek.

V začetnem Ezekielovem opisu skrivnostna bitja s štirimi obrazi niso posebej poimenovana, toda pozneje, v drugem prizoru prestolne dvorane (Ezk 10,1-21), so imenovana »kerubi«. V tem prizoru opazimo tudi žareče oglje iz Izaijevega videnja serafov. Njihovi obrazi so enaki obrazom živih bitij iz Janezovega videnja.

Kadar koli vidimo Božji prestol – bodisi v simbolu skrinje zaveze, ki je bila kraj srečanja med Bogom in Mojzesom (2 Mz 25,22), bodisi v dih jemajočih preroških videnjih – so tam vedno prisotni kerubi, ki so tesno povezani z Božjim prestolom. Vsa Božja bitja so bila ustvarjena, da bi odsevala njegovo slavo – pa naj bo to človeški rod, ki je ustvarjen po njegovi podobi, ali angelska bitja, ki stojijo neposredno ob Božjem slavnem prestolu.

`Svet, svet, svet, Gospod, Bog vsemogočni. Kakšen pa si ti v primerjavi s svetostjo, ki ji je bil priča Ezekiel? Kaj tvoj odgovor pove o tvoji potrebi po evangeliju?`