---
title:  Kerubi
date:   12/05/2025
---

Takoj ko sta bila Adam in Eva izgnana iz raja, jima je Bog ponudil upanje – Mesija (1 Mz 3,15). Nato je ob vrata edenskega vrta postavil mogočen simbol: kerube z meči, iz katerih je švigal ogenj (1 Mz 3,24). Ta prizor spominja na skrinjo zaveze, ki je simbol Božjega prestola (2 Mz 25,18).

`Kakšno nalogo so imeli kerubi in zakaj? 1 Mz 3,21-24`

Čeprav so bili kerubi zagotovo odgovorni za to, da grešnikom preprečijo dostop do drevesa življenja (1 Mz 3,22), so predstavljali tudi upanje in obljubo, da se bodo ljudje nekega dne vrnili v raj. »Rajski vrt je ostal na zemlji še dolgo po tistem, ko je bil človek izgnan iz njegovih prijetnih poti. Padlemu rodu je bilo dolgo dovoljeno strmeti v dom nedolžnosti, njihov vstop so varovali samo angeli stražarji. Ob rajskih vratih, ki so jih stražili kerubi, se je razodevala božanska slava. Semkaj je prihajal Adam s svojimi sinovi častit Boga. Tukaj so obnovili svoje obljube, da bodo poslušni tistemu zakonu, katerega prestopek jih je pregnal iz Edena. /…/ Ob končni obnovitvi, ko bosta ›novo nebo in nova zemlja‹ (Raz 21,1), pa bo obnovljen bolj veličastno kakor v začetku.« (Ellen G. White: Očaki in preroki, str. 36 [62])

Zanimivo je tudi, da Sveto pismo pravi, da je Bog »postavil« kerube vzhodno od Edena (1 Mz 3,24). Tukaj je uporabljena hebrejska beseda šakan, ki je koren besede za »shodni šotor« (glej 2 Mz 25,9; 4 Mz 3,26). Bog je v shodnem šotoru prebival s svojim ljudstvom. Čeprav se beseda šekina, ki je običajna beseda za Božjo navzočnost, v Svetem pismu ne pojavi, pa tudi ta temelji na besedi, ki jo pogosto prevajamo kot shodni šotor (tabernakelj). Dobesedni prevod besede šakan v tem primeru bi se lahko glasil tako: »Bog je ušotoril kerube vzhodno od edenskega vrta.«

V Svetem pismu so kerubi povezani z Božjo navzočnostjo (glej 1 Krn 13,6; Ps 80,2 in Iz 37,16), še posebej z njegovim prestolom, ki je kraj, kjer se razglaša njegovo ime. Tudi štiriindvajset starešin ob Božjem prestolu (Raz 4 in 5) daje čast Bogu in razglaša njegovo pravico do vladanja, saj je Stvarnik vsega (Raz 4,11). To nam lahko pomaga razumeti prizor v prestolni dvorani in vlogo, ki jo imamo v odnosu do našega Stvarnika kot grešniki, ki jim je bilo odpuščeno.