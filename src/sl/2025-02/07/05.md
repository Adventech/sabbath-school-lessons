---
title:  Bog med svojim ljudstvom
date:   14/05/2025
---

Izraelci so se pod vodstvom Božje navzočnosti ustavili na svojem potovanju v obljubljeno deželo in postavili shodni šotor, nato pa so rodovi postavili tabor okoli njega, po trije rodovi na vsaki strani shodnega šotora. Božja navzočnost se je spustila v najsvetejše in bivala z ljudstvom.

**Na vsaki strani shodnega šotora je taboril en glavni rod. Kdo so bili ti glavni rodovi?**

`4 Mz 2,3 (vzhod)`

`4 Mz 2,10 (jug)`

`4 Mz 2,18 (zahod)`

`4 Mz 2,25 (sever)`

Vsak glavni rod je moral dvigniti svoj prapor oziroma posebno zastavo, ki je nakazovala, kdo so. Čeprav Sveto pismo ne pove, kaj je bilo na teh zastavah, obstaja zanimivo izročilo, ki v grobem temelji na značilnostih rodov, opisanih v 1 Mz 49 in 5 Mz 33. Po tem izročilu eden od štirih obrazov predstavlja eno smer neba. »Po rabinskem izročilu je bil na Judovem praporu lev, na Rubenovem praporu je bila podoba človeka oziroma človeška glava, na Efrajimovem praporu je bila podoba vola in na Danovem podoba orla; tako so bila na teh štirih praporih upodobljena štiri živa bitja, ki so bila v Ezekielovem opisu spojena v obliko kerubov.« (Carl Friedrich Keil in Franz Delitzsch, Commentary on the Old Testament, vol. 17 [Peabody, MA: Hendrickson, 2011], str. 660)

Seveda lahko na podlagi izročila predpostavljamo vse mogoče, vendar je izročila kljub temu zanimivo primerjati s svetopisemskim opisom novega Jeruzalema. Pokaže se zanimiv vzorec: na vseh štirih straneh mesta so po tri vrata, ki predstavljajo tri rodove (Raz 21,12.13).

Opisa izraelskega tabora in novega Jeruzalema poudarjata ključno dejstvo: Božji namen je, da človeštvo približa svojemu prestolu. Razodetje nas uči, da je v novem Jeruzalemu svetišče vsemogočni Bog in Jagnje (Raz 21,22).

`Seveda nihče od nas ne živi v izraelskem taboru, toda kako se lahko kljub temu približamo Božji navzočnosti?`