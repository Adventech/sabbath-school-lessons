---
title:  Tukaj sem, pošlji mene
date:   11/05/2025
---

Neka cerkev se je pred leti odločila staro klet preurediti v prostor za druženje. Najprej so namestili nove luči, saj so menili, da bo tako prostor videti lepši. A ko so jih prižgali, je bil prostor videti še huje, saj so luči razkrile njegove pomanjkljivosti.

Izaijevo osupljivo videnje Božjega prestola je v preroku vzbudilo boleče zavedanje o lastnih pomanjkljivostih. »Gorje mi,« je vzkliknil, »izgubljen sem, ker sem mož z nečistimi ustnicami, prebivam sredi ljudstva z nečistimi ustnicami in so moje oči videle kralja, Gospoda nad vojskami!« (Iz 6,5) Enako bi se počutili tudi mi, če bi nas nenadoma pospremili v neposredno Gospodovo navzočnost. Luč je dovolj svetla, da odstrani vse naše izgovore. V Božji navzočnosti čutimo, da smo izgubljeni. Toda Izaija je čakalo največje presenečenje v njegovem življenju.

`Izaija se je zavedal, da greh pomeni, da smo »izgubljeni«. Plačilo za greh je smrt. A namesto da bi nas prepustil posledicam greha, nas je ljubeči Bog pritegnil bliže k sebi. Kakšen je bil izid srečanja v Iz 6,6-8 in zakaj je to pomembno?`

Seraf je s kleščami vzel žerjavico z oltarja, se dotaknil Izaijevih ustnic in jih očistil greha. Najverjetneje je šlo za kadilni oltar, kjer so se nahajala kadila oziroma molitve Božjega ljudstva in molitve za Božje ljudstvo (glej Raz 8,3.4). Izaijevi grehi so bili odpuščeni, zato je lahko stal v Božji navzočnosti. Še več, dobil je pooblastilo, da Boga predstavi svetu.

Zanimivo je, da beseda seraf pomeni »tisti, ki gori«. Jezus je poslanstvo Janeza Krstnika opisal tako: »On je bil svetilka, ki gori in sveti, vi pa ste se hoteli nekaj časa veseliti ob njegovi luči.« (Jn 5,35) Čeprav je bil Janez Krstnik grešnik, ki je potreboval milost in zveličanje, je s svojim poslanstvom kazal na Jezusa, ki prinaša milost in zveličanje.

Jezus je bil popoln prikaz Očetove slave. Bog je poslal preroka, grešnika, ki je opravljal podobno nalogo kot eden nebeških serafov.

`Ko je Izaija spoznal, da je njegov greh odpuščen, je rekel: »Tu sem, pošlji mene.« Kako se lahko vsakdo od nas odzove kot Izaija, saj smo po Jezusovi krvi tudi mi prejeli odpuščanje grehov?`