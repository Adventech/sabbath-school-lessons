---
title:  Prva zapoved
date:   27/04/2025
---

Prvima človekoma je bil Edenski vrt učilnica, kraj, kjer jima je stvarstvo ponujalo neskončne nauke o Stvarniku. »Sveti par nista bila samo otroka v Božji očetovski oskrbi, temveč učenca, ki sta prejemala navodila od nadvse modrega Stvarnika. /…/ Skrivnosti vidnega vesolja, ›čudovita dela tistega, ki je popoln v znanju‹ (Job 37,16 CHR), so jima nudile neusahljivi vir navodil in navdušenja.« (Ellen G. White: Očaki in preroki, str. 26 [50.51])

`Katera je bila prva zapoved oziroma prepoved, ki jo je Bog dal človeštvu? Zakaj je bila tako pomembna? 1 Mz 2,9-17`

Korenski glagol tswh, ki pomeni »zapovedati«, je prvič uporabljen v 1 Mz 2,16.17, kjer Bog prepove človeku jesti z drevesa spoznanja dobrega in hudega. Kako je mogoče prepovedati »spoznanje«? Ali ni koristno pridobivati izkušnje in znanje?

Sveto pismo pravi, da ne. Bog je želel svoje ljudstvo temeljito poučiti in ga obenem obvarovati pred trpljenjem, ki bi ga lahko povzročilo določeno spoznanje, kot se je pozneje zgodilo, ko so se ljudje odločili za svojega vladarja, namesto da bi vladavino prepustili Gospodu.

Ko je čez nekaj stoletij Izrael zahteval kralja, mu je Gospod predstavil posledice te zahteve (o tem smo razmišljali prejšnji teden) in ljudstvu povedal, da bo njihova odločitev, da se umakne neposredni Božji vladavini, trajala do konca časov.

Ko so izraelski kralji postajali vedno bolj hudobni, je Božje zavezno ljudstvo postalo tako posvetno in se je tako zelo oddaljilo od svojega namena, da jim je Bog dal še več tega, kar so želeli: človeško vlado.

Koristilo nam bo, če Danielovo knjigo beremo s tem ozadjem v mislih. Sosledje kraljestev v videnjih, ki so opisana v knjigi, ni le obtožba »narodov« oziroma poganov, temveč tudi obtožba Izraelovih neuspehov in njegovega neupoštevanja Božjih zapovedi (heb. mitswot). Stoletja sužnosti namesto svobode, ki jo je Bog dal v Edenu, so postala nova učilnica, kjer so bila voljna srca priča osupljivemu nasprotju med kraljestvi tega sveta in Božjim kraljestvom.

`Ali bi bilo za nas bolje, da katerih spoznanj ne bi imeli? Katerih? Kako nam to pomaga razumeti prepoved, ki jo je Bog dal v Edenu?`