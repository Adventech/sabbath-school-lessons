---
title:  Med kopnim in morjem
date:   30/04/2025
---

Iz podob kopnega in morja v prerokovanjih se lahko veliko naučimo. V nadaljevanju si bomo ogledali svetopisemska prerokovanja, ki vključujejo simbola za kopno in morje, ki sta v ostrem nasprotju.

»Kadar sta zemlja in morje v simboličnem smislu postavljena drug ob drugega, zemlja pogosto predstavlja urejeni svet ali celo deželo Izraelcev, medtem ko morje predstavlja poganske narode, ki ogrožajo [urejeni svet], kakor morje ogroža zemljo.« (Beatrice S. Neall, »Sealed Saints and the Tribulation,« v Simpozij o Razodetju, 1. knjiga, ur. Frank B. Holbrook, [Silver Spring, MD: Biblical Research Institute, General Conference of Seventh-day Adventists, 1992], str. 260)

Po tej logiki je zemlja/kopno kraj stabilnosti, ki temelji na Božji vladavini, morje pa predstavlja nemire narodov, ki temeljijo na človeškem ponosu.

`Z zgornjo razlago v mislih preberi Raz 12,15.16 in Raz 13,1.11. Primerjaj vodo in zemljo v teh odlomkih. Kako se uporabljata in kaj nas lahko naučita o tem, kako razumeti prerokovanja?`

Zapazimo, da zmaj uporabi vodo, da bi preganjal ženo (cerkev). Kakor smo videli, vode v prerokovanjih pogosto simbolizirajo svetovne vlade ter zmedo in kaos, ki ju večkrat spremljajo. Vidimo lahko, kako je Satan za preganjanje Božjega ljudstva dolga leta zgodovine uporabljal množice, ki so jih spodbujali njihovi voditelji.

Adventisti sedmega dne so razumeli, da se Raz 12,16 nanaša na selitev preganjanih vernikov v Novi svet. Če je naše razumevanje zemlje in morja pravilno, kaj nam to pove o ustanovitvi Ameriške republike?

Ali je lahko »zemlja« v enakem smislu kakor »obljubljena dežela« kraj, namenjen Božjemu ljudstvu? Ali je morda to razlog, zakaj se zver iz zemlje najprej pojavi v podobi jagnjeta? Čeprav Amerika nikoli ni bila »novi Izrael«, kot so ji radi rekli nekateri njeni ustanovitelji, pa je bila dolgo časa dežela verske svobode milijonom ljudem, ki so jih drugod zatirali zaradi njihove vere.

Na žalost bo ta zver, ki ima podobo jagnjeta, nekega dne »govorila kakor zmaj« (Raz 13,11). Združene države Amerike, ki so bile tako dolgo svetilnik verske svobode preganjanim, bodo postale glavni verski preganjalec. To je še en primer tega, kaj se zgodi, ko se človeštvo odloči, da bo vladalo samo sebi, namesto da bi mu vladal Bog.