---
title:  Daniel 2
date:   28/04/2025
---

Med babilonskim ujetništvom je Bog po preroku Danielu predstavil najprepričljivejše opise odnosa med njegovim ljudstvom in kraljestvi tega sveta. Božje ljudstvo ni bilo več neodvisno. Žeti bo moralo posledice svojih odločitev (in se iz njih morda tudi kaj naučiti).

`Preberi Dan 2,31-35, ki je panoramski pregled svetovne zgodovine do konca časa. Katerih pomembnih resnic se lahko naučimo iz tega neverjetnega prerokovanja?`

Na koncu 19. stoletja so številni ljudje izrazili novo zaupanje v napredek človeštva. Svetovna razstava v Parizu leta 1900 na primer je bila izjemen odraz optimizma glede prihodnosti. Tehnološki in znanstveni napredek bo gotovo rešil številne najhujše težave človeštva. Ko je človeštvo zakorakalo v 20. stoletje, je med mnogimi misleci prevladoval velik optimizem, da bodo ideali razsvetljenstva (npr. človeško izpopolnjevanje in moč razuma) človeštvu prinesli čudovito novo obdobje.

Prva svetovna vojna je hitro razblinila te sanje in na koncu 20. stoletja je zaradi vojn umrlo več kot 200 milijonov ljudi. Čeprav smo na tehnološkem področju napredovali, v moralnem smislu nismo. Če povzamem Martina Lutra Kinga mlajšega, imamo daljinsko vodene rakete, a zavedene ljudi. To je zelo strašljiva kombinacija.

Številni proučevalci prerokovanj so opazili, da kovine v Dan 2 prehajajo od najbolj dragocene do najmanj dragocene: zlato se razvrednoti s srebrom, srebro se razvrednoti z bronom in bron se razvrednoti z železom, na koncu pa ostaneta samo še železo in glina.

Charles Darwin, Karl Marx in drugi misleci 19. stoletja so nas poskušali prepričati, da človeštvo pravzaprav napreduje – da se razvijamo tako biološko kot družbeno. Čeprav se je človeško življenje v nekaterih pogledih res izboljšalo, se vprašajmo, kdo o prihodnosti sveta sploh še razmišlja z velikim optimizmom o miru, varnosti in blaginji.

`Jezus nas je posvaril: »Slišali pa boste o vojnah in govorice o vojnah /…/. Vzdignil se bo namreč narod proti narodu in kraljestvo proti kraljestvu in lakote in potresi bodo na raznih krajih.« (Mt 24,6.7) Kako smo lahko kljub temu opozorilu potolaženi, saj vemo, da smo bili vnaprej posvarjeni?`