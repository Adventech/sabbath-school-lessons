---
title:  Narodi, 2. del
date:   26/04/2025
---

### Preberi pred proučevanjem

1 Mz 2,9-17; Iz 17,12.13; Dan 2,31-35; Dan 7,1-3; Rim 3,10-19; Raz 10,1-11; Raz 12,15.16

> <p>Ključno besedilo</p>
> Odnehajte in spoznajte, da sem jaz Bog, vzvišen med narodi, vzvišen na zemlji. Ps 46,11

Skozi stoletja so nekateri ljudje zagovarjali stališče, da si je Bog želel človekov padec v greh ter da je bil njegov namen, da človeštvo zdrsne v greh in smrt, kar ga je v osebi Jezusa pripeljalo na križ. Navsezadnje kako drugače bi lahko tako močno in nazorno pokazal globino svoje ljubezni do človeštva kakor s smrtjo na križu? Skratka, po njihovem mnenju je Bog potreboval človekov padec.

To je grozno in izkrivljeno stališče. Božji namen ni bil, da bi se Satan ali človeštvo pregrešila. Satanov in človekov upor je bil tragedija velikanskih posledic. Če Adam in Eva ne bi grešila, bi naše veselje v Bogu ostalo popolno.

Tudi ta teden bomo proučevali o težavah, ki sta jih prinesla padec v greh in želja po človeški vladavini v nasprotju z Božjo vladavino. Te resnice so na mogočen način razodete v Danielovi knjigi, ki kaže, da je imel Bog prav, ko je svoje ljudstvo posvaril pred tem, kar se bo zgodilo, ko se bo obrnilo od njega in si raje izbralo človeške vladarje. In prav to je dobilo: človeške vladarje, grešnike, ki so vladali grešnikom, kar nikoli ni dobra kombinacija.