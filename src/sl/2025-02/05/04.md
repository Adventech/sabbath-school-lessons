---
title:  Daniel 7
date:   29/04/2025
---

Sanje, o katerih beremo v Dan 2, je Bog dal babilonskemu kralju. V nasprotju s tem pa je videnje v Dan 7 prejel hebrejski prerok, član Božjega zaveznega ljudstva.

Danielu je bila pokazana enaka tema kakor Nebukadnezarju, vendar z drugačne perspektive. Namesto podobe je videl zaporedje narodov, ki so vstajali iz morja zaradi vetra, ki je razburkal vodo. Ti narodi so bili pogosto sprti, kar je vodilo v nenehno menjavanje moči med njimi. Odlomki, kot so Ps 65,5-8; Iz 17,12.13 in Jer 46,7.8, uporabljajo analogijo poplave in valov za prikaz nemirov med narodi.

V nasprotju s tem pa je obljubljena dežela vsaj za nekaj časa predstavljala otok miru in varnosti sredi morja poganskih kraljestev. Sveti narod je bil v nasprotju z neposlušnimi narodi okoli sebe ustanovljen na trdnih temeljih Božje vladavine.

`V prizoru, opisanem v Dan 7,1-3, je veliko gibanja. Kaj vse se lahko naučimo na podlagi podob, kot je na primer zver, ki prva pride iz morja?`

Daniel je z obale opazoval kaos poganskih vojn, ko so zveri nenadoma začele prihajati na kopno – na njegovo ozemlje. Težave poganov so zdaj postale težave njegovega ljudstva. Izraelci so se odločili živeti kot pogani, zato bodo zdaj živeli s pogani in pod njihovo oblastjo. Božje zavezno ljudstvo od babilonskega ujetništva naprej nikoli več ni uživalo popolne ali trajne neodvisnosti.

Izguba neodvisnosti Božjega ljudstva bo trajala vse do konca časa, ko bo Kristus končno spet prevzel mesto našega kralja. V Novi zavezi je Božje ljudstvo še naprej trpelo pod roko Rimskega cesarstva, nato pa ga je začel preganjati mali rog, naslednik poganskega Rima.

Čeprav so bili nekateri narodi boljši od drugih in nekatera obdobja mirnejša od drugih, večji del zgodovine narodov in kraljestev preprosto pluje od ene tragedije do druge, od enega zatiralca do drugega. To se je pogosto dogajalo tudi pod vladarji, ki so trdili, da imajo le najboljše namene za svoje ljudstvo. Kakšno nasprotje vladavini, ki jo je Bog želel za Izraelce, če bi jo le želeli imeti!

`Kako nam Rim 3,10-19 pomaga razumeti naš svet? Kako zlasti 19. vrstica kaže, zakaj v svojem življenju nujno potrebujemo evangelij?`