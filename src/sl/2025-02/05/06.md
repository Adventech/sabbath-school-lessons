---
title:  Zopet moraš prerokovati
date:   01/05/2025
---

Cerkev ostanka se je rodila v Novem svetu, prav tam, kamor so v 17. in 18. stoletju pobegnili ljudje, ki so iskali versko svobodo. Glede na dolgoletne verske in politične ovire, ki so obstajale drugje, je malo verjetno, da bi se to gibanje razvijalo tako hitro in močno v katerem drugem kraju kot pa v novi deželi, ki je postala Združene države Amerike.

`Preberi Raz 10,1-11, ki opisuje rojstvo tega gibanja. Posebno pozornost nameni motivom, ki smo jih že proučili, na primer narodom, zemlji in morju. Kakšna spoznanja ponuja ta odlomek? Bodi previden, da besedilu ne dodaš stvari, ki jih ni tam.`

Ta angel zavpije z močnim glasom kakor trije angeli iz Raz 14 in angel iz Raz 18. To je izredno resen zgodovinski trenutek, ko se zavoljo mnogih ljudstev, narodov, jezikov in kraljev vzpostavi delo cerkve ostanka (Raz 10,11).

Angel v rokah drži knjižico, najverjetneje Danielovo knjigo (glej Dan 12,4), ki je odprta prvič po mnogih generacijah. Angel z eno nogo stoji na morju, z drugo pa na zemlji. To se morda nanaša na misel, da sporočilo zajema ves svet, tako stari kot novi. Morda pa se nanaša na zamisel, da je sporočilo namenjeno vsem narodom: tako tistim, ki živijo na kopnem, kakor tistim, ki živijo v morju »poganov«.

Svet bo končno razsvetlila Božja slava in vsi bodo slišali sporočila iz Raz 14. Naloga cerkve je enaka nalogi, ki jo je imel Izrael. Evangelij moramo oznaniti »po vsem svetu, vsem narodom za pričevanje; in tedaj pride konec« (Mt 24,14 CHR).

Bog vodi zgodovino proti velikemu zaključku, proti koncu človeških kraljestev in trajnemu Kristusovemu ustoličenju. Preberi Dan 2,34.35.44.45. Sveto pismo je popolnoma jasno, da bodo nekega dne vsa svetovna kraljestva izkoreninjena. Ostala ne bo niti sled njihove grde zapuščine. Ta kraljestva bo nadomestilo večno Božje kraljestvo, kjer se greh, trpljenje, bolezni, zlo in smrt nikoli več ne bodo pojavili.

`Oglej si, kako natančno so prerokovanja v Dan 2 in 7 napovedala vzpon in padec svetovnih kraljestev. Zakaj bi nam morala točnost napovedi, ki je pravzaprav neverjetna, če pomislimo, kdaj je bila Danielova knjiga napisana, vliti zaupanje, da bo Bog izpolnil tudi obljubo o svojem večnem kraljestvu, ki bo nasledilo vsa zemeljska kraljestva?`