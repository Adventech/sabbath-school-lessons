---
title:  Za globlje proučevanje
date:   04/04/2025
---

V knjigi Veliki spopad preberi poglavje »Ameriški reformator«.

»Pridigarji in ljudstvo so oznanjali, da so Danielova prerokovanja in Razodetje nedojemljive skrivnosti. Toda sam Kristus je opozoril svoje učence na besede preroka Daniela glede dogodkov, ki se bodo zgodili v njihovem času. Rekel je: ›Kdor bere, naj razume.‹ (Mt 24,15) Trditev, da je Razodetje skrivnost, ki je ni možno razumeti, je ovržena že v samem naslovu knjige: ›Razodetje Jezusa Kristusa, ki mu ga je dal Bog, da bi pokazal svojim služabnikom, kar se mora vsak čas zgoditi. /…/ Blagor tistemu, ki bere, in tistim, ki poslušajo besede tega prerokovanja in izpolnjujejo, kar je zapisano v njem! Kajti čas je blizu.‹ (Raz 1,1-3)

Kako si ljudje vpričo Božjega navdihnjenja upajo trditi, da je Razodetje skrivnost, ki je človeški razum ne more dojeti? To je razodeta skrivnost, odprta knjiga. Proučevanje Razodetja usmerja misli na Danielova prerokovanja. Obe knjigi vsebujeta najpomembnejša navodila, ki jih Bog daje svojim otrokom o dogodkih, ki se bodo zgodili na koncu zgodovine tega sveta.

Janezu so bili razodeti oddaljeni in vznemirljivi dogodki, ki so se nanašali na življenje cerkve. Videl je njeno stanje, nevarnosti, spopade in na koncu osvoboditev Božjega ljudstva. Zapisal je sklepno sporočilo, ki bo pospešilo dozorevanje zemeljske žetve – bodisi da bodo to snopi za nebeško žitnico bodisi butare za ogenj uničenja. Razodete so mu bile zelo pomembne stvari, zlasti za zadnjo cerkev, da bi spreobrnjeni od zmote k resnici lahko zvedeli, kakšne nevarnosti in spopadi jih čakajo. Nikomur ni treba ostati v temi glede tega, kar prihaja nad zemljo.« (Ellen G. White: Veliki spopad, str. 322.323 [341.342])

**Vprašanja za pogovor**

`Kako lahko proučevanje prerokovanj močno poveča našo vero? Katera prerokovanja – nekatera so bila napisana pred več tisoč leti in so napovedala dogodke, ki so se zgodili čez več sto ali celo tisoč let – so pomagala okrepiti tvoje zaupanje v Sveto pismo in, kar je še pomembneje, v Boga, ki ga je navdihnil? Kako nam na primer Dan 2 daje mogočne in logične razloge za vero ne le v Božji obstoj, temveč tudi v njegovo poznavanje prihodnosti?`

`Kako se lahko kar najbolje zaščitimo pred številnimi divjimi in nezanesljivimi poskusi razlag prerokovanj, ki včasih celo prihajajo od ljudi v naši cerkvi? Zakaj moramo preizkusiti vse in obdržati, kar je dobro (1 Tes 5,21)?`