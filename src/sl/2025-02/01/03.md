---
title:  Bog želi biti razumljen
date:   31/03/2025
---

Neprijetno je, če se morate nujno sporazumeti (morda na urgenci ali v lekarni) v državi, katere jezika ne obvladate. Veste, kaj bi radi povedali, vendar nimate ustreznega besedišča, da bi se lahko izrazili.

Bog pa ima drugačno težavo. Pravi: »Kajti kakor je nebo visoko nad zemljo, tako visoko so moje poti nad vašimi potmi in moje misli nad vašimi mislimi.« (Iz 55,9) Težava ni v tem, da Bog nima besedišča za sporazumevanje z nami, temveč da mi nimamo besedišča ali intelektualnih sposobnosti, da bi ga v celoti razumeli.

**Kaj nam naslednji odlomki razodevajo o Božjem razumevanju v primerjavi z našim razumevanjem?**

`Ps 139,1-6`

`Ps 147,5`

`Rim 11,33`

`1 Jn 3,20`

Resnica je, da nikoli ne bomo popolnoma razumeli Božjih misli, ker je Bog neskončen in vseveden. Navsezadnje komaj razumemo njegovo stvarstvo, kako bi torej lahko popolnoma razumeli Stvarnika? Ne moremo.

Čeprav nikoli ne bomo razumeli vsega, lahko razumemo to, kar je potrebno za naše zveličanje (glej 2 Tim 3,14.15). Ko so apostoli razlagali evangelij množicam, so pogosto omenjali izpolnjena prerokovanja. Na podlagi tega lahko sklepamo, da je eden od ključnih namenov prerokovanj pokazati načrt zveličanja. Svetopisemska prerokovanja nas morajo tako ali drugače pripeljati k Jezusu in obljubi zveličanja, ki jo je Bog dal vsemu človeštvu.

Navsezadnje je Gospod, po katerem so bile ustvarjene vse stvari (glej Kol 1,16; Jn 1,1-3), prišel na ta svet in se prostovoljno žrtvoval na križu za grehe vsakega človeka, celo najbolj pokvarjenega. Tako zelo Bog ljubi vse nas! Ker je Gospod vse to naredil za nas, si seveda želi, da bi vsakdo, vključno z malopridneži, vedel, kaj nam ponuja po Jezusu. In prerokovanja lahko naredijo prav to.

`Zakaj je ključno, da se zdaj osredotočimo na to, kar vemo, in to tudi upoštevamo, v nasprotju s tem, da se ukvarjamo samo s tem, česar ne vemo?`