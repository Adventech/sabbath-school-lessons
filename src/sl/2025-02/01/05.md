---
title:  Proučevati Besedo
date:   02/04/2025
---

Adventisti sedmega dne za svoje razumevanje svetopisemskih prerokovanj veliko dolgujemo Williamu Millerju. Čeprav njegovo razumevanje ključnih odlomkov (npr. Dan 8,14) ni bilo popolno, je bila njegova metodologija pomembna, ker je utrla pot nastanku našega gibanja ostanka časa konca.

`Kaj nas naslednje vrstice učijo o tem, kako bi morali obravnavati svetopisemska prerokovanja? Mt 5,18; Lk 24,27; 2 Tim 3,15-17`

Proučevanje Svetega pisma je nekako podobno sestavljanju velike sestavljanke. Če sestavimo samo dva ali tri koščke, je nemogoče videti celotno sliko. Morda na teh dveh ali treh koščkih vidimo konja, na podlagi česar menimo, da sestavljamo sestavljanko, na kateri so konji. Toda ko sestavimo še nekaj koščkov, opazimo kokoš in kravo. Ko nazadnje sestavimo na stotine koščkov, končno vidimo, da smo sestavljali sestavljanko pokrajine, na kateri so mesto, kmetija in gore v daljavi.

Ena od ključnih napak, ki jo delajo kristjani pri proučevanju Svetega pisma, je, da Sveto pismo razumejo kot zbirko govorov ali pregovorov, ki jih lahko uporabijo za reševanje določenih okoliščin. Nekateri bodo odprli priročnik za proučevanje Svetega pisma na začetku Gideonove Biblije (angl. Gideons Bible), kjer bodo našli svetopisemske vrstice o številnih temah. Morda bodo sklepali, da so te vrstice izčrpna zbirka vseh naukov Svetega pisma o določeni temi.

Na žalost tudi k prerokovanjem pristopajo na ta način. Določeno besedilo obravnavajo brez sobesedila in ga primerjajo s tem, kar se trenutno dogaja na svetu, namesto da bi ga primerjali s preostalim Svetim pismom. To je deloma krivo za nenehen pritok sodobnih knjig o prerokovanjih, ki jih je treba vsakih nekaj let posodobiti, ker so se njihovi pisci zmotili glede tega, kaj naj bi se zgodilo in kdaj.

Zato je tako pomembno, da ne izberemo le nekaj besedil o določeni temi, temveč da natančno proučimo vse, kar Sveto pismo pravi o tej temi, in upoštevamo tudi sobesedila vrstic ali odlomkov, ki jih proučujemo. Zelo enostavno je namreč iztrgati določen odlomek iz konteksta in ga razumeti tako, kot si želimo.

`Kakšne so tvoje izkušnje z ljudmi, ki uporabljajo samo določena besedila, da bi dokazali svoje stališče na primer o stanju mrtvih ali celo o soboti? Kako se je najbolje odzvati na to?`