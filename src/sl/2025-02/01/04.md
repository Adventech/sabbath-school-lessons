---
title:  Daniel, ohrani skrivnost besed!
date:   01/04/2025
---

`Kaj je Gospod naročil Danielu v Dan 12,4? Primerjaj z Raz 22,10.`

Neredko slišimo pridigarje, ki besede v Dan 12,4 razumejo kot napoved tehnološkega in znanstvenega napredka pred Kristusovim prihodom. Mnogi menijo, da to besedilo opisuje napredek na področju potovanj, ki se je zgodil v zadnjem stoletju. Tudi mnoge adventistične knjige uporabljajo ta pristop. Čeprav gre za razumne razlage, pa besedilo lahko pomeni tudi še kaj drugega.

Znova preberi Dan 12,4. Angelovo navodilo Danielu se začne z napotkom, naj »ohrani skrivnost besed in zapečati knjigo«. Angel je s tem mislil na sámo Danielovo knjigo. Morda se torej znanje (oziroma spoznanje), ki se bo povečalo na koncu časa, nanaša na spoznanje o Danielovi knjigi.

Zaradi te podrobnosti se Danielova knjiga nekoliko razlikuje od Razodetja. Janezu je bilo naročeno, naj ne zapečati knjige (Raz 22,10). Mišljeno je bilo, da se Razodetje razume že od samega začetka, »kajti čas je blizu«. V nasprotju s tem pa bo Danielova knjiga postala bolj jasna nekoč v prihodnosti.

Skozi stoletja so številni odlični krščanski misleci poskušali razumeti Danielovo knjigo in nekateri so dosegli velik napredek. Razumevanje Danielove knjige je naglo naraščalo po izteku prerokovanja o 1260 letih (leta 1798). Številni razlagalci po vsem svetu so prišli do zaključka, da se bo okoli leta 1843 zgodilo nekaj osupljivega. Najznamenitejši med njimi je bil William Miller, čigar pridiganje je sprožilo véliko adventno gibanje 19. stoletja in sprožilo verigo dogodkov, ki so vplivali na nastanek cerkve »ostanka« in na jasnejše razumevanje sporočil treh angelov.

Povedano drugače: nastanek našega svetovnega gibanja pomeni izpolnitev Danielovega prerokovanja, da se bo na koncu časa pomnožilo spoznanje.

V nasprotju s tem in ne da bi sodil o zveličanju ljudi, pomisli na »temo«, ki obdaja številne kristjane. Nekaj tako osnovnega, kot je sobota, ki je bila ustanovljena že v Edenu, se zanemarja in celo zavrača v korist nedelje, dneva, ki ima korenine v poganskem Rimu. Ali pa pomisli na popolno nevednost glede smrti. Večina kristjanov namreč veruje v pogansko zamisel, da ljudje takoj po smrti začnejo obstajati nekje drugje, nekateri celo v večno gorečem peklu.

Kako zelo hvaležni in ponižni smo lahko, ker poznamo resnico.