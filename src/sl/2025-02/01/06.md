---
title:  Metaforično ali dobesedno?
date:   03/04/2025
---

Ena od ključnih težav, s katero se morajo spopasti proučevalci prerokovanj, je, kako ugotoviti, ali je jezik Svetega pisma dobeseden ali metaforičen. Kako vedeti, ali je pisec uporabil simbolični jezik in kaj predstavlja določen simbol? Ključno pri tem je ugotoviti, kako se določena figura oziroma simbol uporablja v celotnem Svetem pismu, namesto da razmišljamo, kako se uporablja v sodobnem času. Na primer, nekateri menijo, da simbol medveda iz Dan 7 namiguje na Rusijo, ker je v sodobnem času ta simbol večkrat uporabljen za Rusijo. To ni niti razumen niti varen način razlage preroških simbolov.

**Preberi naslednje odlomke in dovoli Svetemu pismu razlagati samo sebe (tj. da samo razloži pojme, ki jih najdemo v njem). Kateri preroški simbol je skupen vsem spodnjim odlomkom? Kaj predstavlja glede na Sveto pismo?**

`Dan 7,7.24; Dan 8,3`

`Raz 1,16; Ef 6,17; Heb 4,12`

`Raz 12,1; Raz 21,2; Ef 5,31.32; Jer 6,2`

Če upoštevamo preprosto pravilo, da mora Sveto pismo sámo opredeliti svoje pojme, večina skrivnosti preroškega simbolizma preprosto izgine. Na primer, vidimo, da lahko rog simbolizira politično moč ali narod. Meč lahko simbolizira Božjo besedo. Ženska pa lahko simbolizira cerkev. Na podlagi teh primerov lahko vidimo, da Sveto pismo razlaga sámo sebe.

Toda zakaj bi Bog govoril v simbolih, namesto da je bolj jasen? Zakaj apostol Peter v 1 Pt 5,13 Rim skrivnostno imenuje Babilon?

Morda obstaja veliko razlogov, zakaj se je Bog odločil, da bo v prerokovanjih uporabljal simbole. Če bi v Razodetju, ki je bilo napisano v času novozavezne cerkve, jasno pisalo, da je Rim storilec številnih grozodejstev, bi že tako hudo preganjanje cerkve morda postalo še hujše. Vendar pa smo lahko ne glede na razloge prepričani, da si Bog želi, da bi razumeli simbole.

`Kako lahko osredotočenost na to, kar razumemo, okrepi našo vero, čeprav nekateri simboli in prerokovanja ostajajo skrivnost?`