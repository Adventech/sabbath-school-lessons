---
title:  Kdor bere, naj razume
date:   30/03/2025
---

Če bi v kateri koli krščanski knjigarni preleteli naslove knjig, ki govorijo o svetopisemskih prerokovanjih, bi kmalu ugotovili, da te knjige vsebujejo osupljivo različne poglede in razlage, zato bi bili v skušnjavi verjeti, da nihče ne more zares razumeti svetopisemskih knjig, kakršna je na primer Razodetje. Neki pisec na primer trdi, da je antikrist samo metafora; drugi pravi, da bo antikrist šele prišel; tretji je mnenja, da se antikrist nanaša na nekoga, ki je živel v dneh poganskega Rimskega cesarstva. Neki stari pridigar je rekel: »Morda je Sveto pismo kot stara violina, na katero lahko zaigraš katero koli melodijo.«

Toda Sveto pismo samo po sebi ne govori ničesar takšnega. Vabi nas k branju ob predpostavki, da Bog ne govori zaman in da lahko poznamo resnico o tem, kar govori po svoji besedi.

`Kaj naslednji odlomki sporočajo o Božjem namenu, da bi ga ljudje razumeli? Jer 9,23.24; Mt 24,15; Mt 11,29; Raz 1,3`

Številne univerze ponujajo predmet »Sveto pismo kot književnost« oziroma kaj podobnega. Za vernika je verjetno nepredstavljivo sedeti na številnih predavanjih in na koncu ugotoviti, da profesor bere Sveto pismo na enak način kot pogansko mitologijo. V poganskih zgodbah morda najdemo zrno moralne »resnice«, te zgodbe lahko razumemo, kakor želimo. Tem profesorjem se zdi smešno, da bi Sveto pismo navdihnil Bog.

Čeprav berejo Sveto pismo, v njem ne slišijo Božjega glasu. Drugi pridejo do zaključkov, ki so v popolnem nasprotju s sporočilom Svetega pisma. Če se niso izročili Gospodu in svojega srca odprli za učenje resnice, bodo bralci Svetega pisma verjetno zgrešili njegovo sporočilo ali celo napačno razumeli ljubeč in svet Božji značaj, ki se razodeva na njegovih straneh. To se lahko zgodi hitreje, kot se mnogi zavedajo, zaradi česar je branje Svetega pisma brez pravih orodij in (kar je najpomembneje) brez prave naravnanosti ter vodstva Svetega Duha, lahko boleče.

`Nekdo, ki ni pobožen, začne brati Sveto pismo. Ko ga vprašajo, zakaj to počne, odgovori, da išče »vrzeli«. Zakaj je takšen pristop k branju Božje besede napačen?`