---
title:  Abraham je poklican
date:   21/04/2025
---

V 1 Mz 10 beremo o nastanku številnih narodov. Beseda, ki se običajno prevaja kot »narodi«, je gojim in se lahko nanaša tudi na pogane. To poglavje nam pove, da se je človeštvo razdelilo na dežele, jezike, družine in »narode« (1 Mz 10,5; glej tudi Raz 14,6).

Skoraj takoj po uvedbi tega koncepta Bog pokliče Abrahama iz teh narodov, da bi se ločil od njih in tega, kar predstavljajo.

`Zakaj je Bog poklical Abrahama iz njegove rodne dežele? 1 Mz 12,1-9`

Bog je nameraval uporabiti Abrahama za ustanovitelja naroda, ki bo pravo nasprotje človeškim kraljestvom. Kralj tega naroda bo sam Bog. Ta narod naj bi pokazal, kaj se zgodi, če se človeštvo vrne k svojemu Stvarniku. Izrael je bil ustanovljen, da bi prinesel blagoslov vsem rodovom zemlje (1 Mz 12,3). Bog je Izraelcem dal luč in prednosti, ki jih na svetu ni bilo mogoče videti morda že od predpotopnega časa.

`Kaj je Gospod govoril Abrahamovim otrokom, narodu, ki je bil izpolnitev njegove obljube Abrahamu? 5 Mz 4,5-9`

To ni bil posameznik, ki je pričal neki skupnosti, temveč celoten narod, ki je s skupnim delom in z Božjo pomočjo lahko pokazal slavo Božjega značaja. 5 Mz 4,5-9 pravi, da niso bili posebni samo zaradi »zakonov in odlokov«, ki jim jih je dal Bog, temveč zaradi svojega ravnanja po teh zakonih in odlokih, zaradi česar naj bi drugi narodi rekli: »Resnično, ta véliki narod je modro in razumno ljudstvo.« (5 Mz 4,6) Čeprav je to ljudstvo prejelo čudovite resnice, pa je Bog rekel, da jim bodo prinesle prekletstvo in ne blagoslova ter smrt in ne življenja, če jih ne bodo upoštevali.

`Na kakšen način tudi za nas adventiste velja načelo, da teoretično poznavanje resnice ni dovolj in da moramo predvsem živeti v skladu z njo?`