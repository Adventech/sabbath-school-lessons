---
title:  Tvoje prošnje bodo uslišane
date:   22/04/2025
---

Bog si je zamislil, da Izrael ne bo imel človeškega vladarja po zgledu drugih narodov. Toda čez čas je njihova vera začela pešati; hrepeneli so po stvareh, ki so jih imeli okoliški »narodi«, pogani.

`Zakaj se je starešinam zamisel o kralju zdela tako privlačna? Na kakšne načine lahko tudi mi podležemo podobnim skušnjavam? 1 Sam 8,4-18`

Pomembno se je zavedati, da je zahteva po kralju pomenila zavrnitev Božjega vladanja nad njegovim ljudstvom. Izraelski narod naj bi odgovarjal neposredno Stvarniku. Njihov odnos z njim pa se je med drugim odražal v svetišču in svetiščni službi. S kraljem bi ljudstvo doletele enake težave kakor poganska kraljestva. Kralj bi med vojno moške vpoklical v vojsko, ljudstvu bi jemal imetje, pobiral davek itd. Ljudstvo bi kmalu ugotovilo, da človeški oblastniki običajno vladajo v svojo korist, kar je pravo nasprotje blagohotni Božji vladavini.

Še več, nova ureditev bo trajna: Izrael bo dobil, za kar je prosil, a ko bo uvidel svojo zmoto, ne bo poti nazaj. »Tisti dan boste vpili zaradi svojega kralja, ki ste si ga izvolili, a Gospod vam tisti dan ne bo odgovoril.« (1 Sam 8,18)

Bog je poznal slabosti svojega ljudstva. Predvidel je, da bodo Izraelci zahtevali človeškega kralja. To se je tudi zgodilo in velik del svete zgodovine govori o posledicah te odločitve.

V 5 Mz 17,14-20 Bog ne pravi »Dal jim bom kralja,« temveč da si bo ljudstvo sámo zaželelo človeškega vladarja. Bog si je prizadeval zaščititi svoje ljudstvo pred slabostmi človeške vlade, a kot kažejo zgodovina izraelskega naroda in njegovi kralji, so bila Božja svarila pogosto prezrta.

Če si ogledamo izraelsko zgodovino po njihovi odločitvi za kralja, bomo ugotovili, kako slabo se jim je pravzaprav godilo pod temi kralji. Čeprav so bili nekateri kralji boljši od drugih, pa so celo »dobri« kralji delali slabo (npr. David in Batšeba). Izraelci so dolga leta živeli pod kralji, ki so delali, »kar je hudo v Gospodovih očeh« (glej 1 Kr 11,6; 1 Kr 15,26; 1 Kr 16,30; 2 Kr 3,2 itd.).

Takratnim in današnjim človeškim vladavinam je skupna ena stvar: grešniki vladajo grešnikom. Le kaj bi lahko šlo narobe?