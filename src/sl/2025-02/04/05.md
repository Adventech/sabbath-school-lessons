---
title:  Vladarji poganov
date:   23/04/2025
---

Božje ravnanje z Izraelom nam daje dragocen vpogled v Božje ravnanje z novozavezno cerkvijo. Pravzaprav je Izraelski narod v mnogih pogledih nakazal, katere napake bo naredila tudi cerkev. Kristjani ne morejo trditi, da so boljši od starega Izraela, saj so bili in še vedno so dovzetni za enake skušnjave, katerim je podlegel Izrael.

`Pred katerimi napakami pri ustanavljanju krščanske cerkve je Jezus posvaril učence? Mt 20,25-28`

Izrael je prosil za človeškega kralja, kar je vodilo v moralni padec naroda. Kralji so bili vse bolj hudobni, dokler Bog ni dovolil Babiloncem, da so njegovo ljudstvo odpeljali v ujetništvo, s čimer je želel popraviti njihovo smer.

Nekaj podobnega se je zgodilo v zgodovini krščanske cerkve. Čeprav se ne bi smeli organizirati kot poganski narod, so si verniki oddahnili, ko je na oblast prišel Konstantin in postal kristjan. Preganjanje se je končalo! To je bilo samo po sebi blagoslov, a nato se je cerkvi posvetilo, da bi lahko cesarjevo moč uporabila sebi v korist.

V četrtem stoletju je med kristjani izbruhnilo več sporov in ko jih cerkev ni mogla rešiti, je dovolila posredovati cesarju. Rimski škof je postopoma pridobival veljavo, čeprav je bil prej enak vsem drugim škofom. Cerkev je dovolila državi, da se vmeša v verske zadeve, in ko je država stopila na cerkveni prag, so se stvari samo še poslabšale.

Kakor v primeru starega Izraela so tudi mnoga najtemnejša poglavja cerkvene zgodovine neposredni sad kompromisov, ki jih je cerkev sklenila s svetom. Izrael je začel častiti malike, njegove kralje pa je pokvarilo hlepenje po moči. Šli so celo tako daleč, da so svoje otroke darovali malikom. Podobno je tudi cerkev postopoma privzela mnoga sredstva in metode poganskega cesarstva, kar je privedlo do mučenja zvestih vernikov, v katerih je cerkev prepoznala grožnjo cerkveno-državni instituciji.

`Na kakšne načine lahko te iste skušnjave v tvoji kulturi in družbi ogrozijo integriteto tvoje vere?`