---
title:  Luč poganom
date:   24/04/2025
---

Bog izraelskega naroda ni ustanovil, da bi obsodil preostali svet, temveč da bi ga rešil. Zagotovo nas kdaj začne gristi slaba vest, ko smo priča pravičnemu ravnanju koga drugega. Namen Izraelovega obstoja je bil tudi ta, da izpostavi greh in sebičnost okoliških narodov. Verniki, ki živijo v skladu z Bogom, drugim kažejo njegov pravični značaj, kar naravno vodi k obsodbi. Ljudje, »ki se držé božjih zapovedi in vere Jezusove« (Raz 14,12 EKU), naj bi svetu razodevali Božji značaj.

Če bi Izraelci ravnali tako, kot bi morali, in delali to, kar jim je bilo naročeno, bi narodi prišli k njim v miru ter želeli izvedeti več o njih in njihovem Bogu. Babilonsko ujetništvo pa je pokazalo, da so narodi prišli k Izraelu, da bi se bojevali z njim.

Božji značaj je seveda najbolje razodel Jezus, edini človek, ki je na popoln način pokazal, kakšen je Bog, saj je bil tudi sam Bog. A njegov popoln zgled, ki je v človeška srca gotovo prinesel obsodbo, je bil pravzaprav vabilo ljudem (glej Jn 3,16-21).

Glavni namen ustanovitve izraelskega naroda je bil enak namenu ustanovitve cerkve: Bog si želi svoje ljudstvo uporabiti, da bi grešnike pritegnil h Kristusu. Vabilo, ki je del sporočila treh angelov in se širi po Božji cerkvi, ni namenjeno izbranim posameznikom, temveč »vsakemu narodu, rodu, jeziku in ljudstvu« (Raz 14,6). Raz 18,1 napoveduje, da bo pred Kristusovim prihodom vsa zemlja razsvetljena z Božjo slavo.

**Kaj nas naslednji odlomki učijo o vlogi, ki jo je Bog namenil svojemu ljudstvu na tem svetu? Kako lahko uporabimo ta načela?**

`4 Mz 14,17-21`

`Iz 42,6; Iz 49,6; Iz 60,3`

`Raz 18,1-4`

`Znova preberi Raz 18,1-4, ki je poziv Božjemu ljudstvu, naj odide iz Babilona. Kako se bo to zgodilo? Z drugimi besedami, kako lahko Bog uporabi nas kot cerkev, ki ni v Babilonu, da bi poklicali Božje ljudstvo, ki je še vedno v Babilonu?`