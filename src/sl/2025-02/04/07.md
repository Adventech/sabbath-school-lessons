---
title:  Za globlje proučevanje
date:   25/04/2025
---

Preberi Iz 44,24-45,13.

»Skrivnost nepostavnosti je sprva napredovala v svojem lažnem, bogokletnem delu zelo počasi, malo po malo. Nato se je okrepila in pridobila oblast nad človeškim razumom. Poganski običaji so si skoraj neopazno utrli pot v krščansko cerkev. V času, ko so pogani preganjali cerkev, je bil duh popuščanja in prilagajanja svetu nekaj časa zadržan. Ko se je preganjanje končalo, je krščanstvo stopilo v kraljevske dvore in palače. Skromno preprostost Kristusa in apostolov je zamenjalo s sijajem in ošabnostjo poganskih duhovnikov in vladarjev. Na prostor Božjih zahtev je postavilo človeške teorije in izročila. Navidezno Konstantinovo spreobrnjenje na začetku četrtega stoletja je povzročilo veliko veselje; tako je svet stopil v cerkev, ogrnjen s plaščem pravičnosti. Pokvarjenost je hitro napredovala. Na videz premagano poganstvo je pravzaprav zmagalo. Njegov duh je zavladal cerkvi. Njegov nauk, ceremonije in praznoverje so se vtihotapili v vero in bogoslužje tistih, ki so se imeli za Kristusove sledilce.« (Ellen G. White: Veliki spopad, str. 46 [49.50])

Še enkrat razmisli o vprašanju na koncu sredinega nauka. Ali nismo vsi v nevarnosti, da »skromno preprostost Kristusa in apostolov« zamenjamo za razkošje, moč, čast in skušnjave tega sveta? Če mislimo, da nismo v nevarnosti, slepimo sami sebe.

**Vprašanja za pogovor**

`Ko je Bog dovolil, da je njegovo ljudstvo šlo v babilonsko izgnanstvo, je bil to zanje posebej boleč trenutek. Abraham je bil poklican iz Kaldeje, da bi ustanovil ljudstvo zaveze, ki bo luč svetu, zdaj pa so jih iz njihove dežele odpeljali v verigah. Med njihovim ujetništvom je Bog Izraelcem pokazal, kaj bi se lahko zgodilo, če bi mu ostali zvesti. Nebukadnezar, vodja sistema, ki je nasprotoval Bogu, je prišel h Kristusu (Dan 4). Na koncu njihovega ujetništva je Bog perzijskega kralja uporabil kot simbol za Kristusa; ta kralj je odpustil Božje ljudstvo iz Babilona in mu dovolil, da se vrne v obljubljeno deželo. Kir ni bil Izraelec, vendar ga je Bog izbral, da svetu pokaže načrt zveličanja, ko je Božje zavezno ljudstvo poslal nazaj v Jeruzalem. Kaj se lahko naučimo o Božjem ravnanju na podlagi dejstva, da je Bog v teh primerih za dosego svojih ciljev uporabil ljudi, ki niso bili Izraelci?`

`Morda res nismo v Babilonu, toda koliko Babilona je v nas? Kako lahko prepoznamo to težavo in kako se lahko spremenimo?`