---
title:  Nimrod in Ninive
date:   20/04/2025
---

Edenski vrt je bil ustvarjen kot idealni dom za človeštvo. Ko je vanj vstopil greh, Bog ni imel druge izbire, kot da človeštvo za nekaj časa izžene iz vrta, vstran od drevesa življenja.

Zunaj vrta so morali ljudje trdo garati za preživetje. Življenje je postajalo vse težje. Človeštvo mora živeti z bolečino in jesti kruh v potu svojega obraza (1 Mz 3,16-19). Adam in Eva sta zaupala, da bo pravični Kralj zagotovil pot nazaj v raj. K vratom Edena sta prinašala daritve v zvestem pričakovanju zveličanja, ki ga je Bog že na samem začetku ponudil padlemu svetu.

»Rajski vrt je ostal na zemlji še dolgo po tistem, ko je bil človek izgnan iz njegovih prijetnih poti. /…/ Semkaj je prihajal Adam s svojimi sinovi častit Boga. Tukaj so obnovili svoje obljube, da bodo poslušni tistemu zakonu, katerega prestopek jih je pregnal iz Edena. Ko je plima krivičnosti zajela svet in je zlobnost ljudi določila njihovo uničenje s potopom, je Eden umaknila z zemlje ista roka, ki ga je zasadila. Ob končni obnovitvi, ko bosta ›novo nebo in nova zemlja‹ (Raz 21,1), pa bo obnovljen bolj veličastno kakor v začetku.« (Ellen G. White: Očaki in preroki, str. 36 [62])

Toda nekateri ljudje so si prizadevali najti človeške »rešitve« na novonastale težave. In tako smo priča nastanku mestnih držav, ki so poskušale olajšati življenje in morda povrniti tisto, kar je bilo izgubljeno v Edenu.

`V 1 Mz 10,1-12 Sveto pismo predstavi številne ključne politične igralce, ki jih najdemo tudi v preostanku Svetega pisma, vključno z Ninivami in Babilonom. Kaj lahko sklepamo iz teh besedil glede na to, da poznamo vlogo, ki so jo pozneje imela ta mesta?`

Nekateri, ki so brali o Nimrodu, menijo, da je bil plemenit junak, podoben osvajalskim junakom poganske mitologije. Toda ko ga Sveto pismo opisuje kot prvega junaka na zemlji in velikega lovca pred Gospodom, to ni kompliment. Nimrod je bil velik v svojih očeh. Da je stal »pred Gospodom«, pomeni, da se mu je upiral. V teh besedilih vidimo širjenje upora proti Bogu, upora, ki bo trajal, dokler ga Bog ne bo popolnoma izkoreninil.

`Zakaj je greh upora proti Bogu bolj subtilen, kot se morda zavedamo? Kako se lahko zaščitimo pred tem, da se upiramo Bogu?`