---
title:  Čudovita nevesta
date:   14/04/2025
---

V Ezk 16 je osupljiva slika Božjega odnosa do njegovega ljudstva. Prerok opisuje izraelski narod kot zapuščeno dojenčico, ki so jo odvrgli na polje, da bi tam umrla. Toda Bog jo vzame k sebi domov, jo umije in ko odraste, se poroči z njo. Kako mogočna podoba nenavadne zakonske zveze!

`Kaj nam povišanje te neveste pove o Božjih načrtih z nami? Ezk 16,4-14`

Bog je Izraelu povedal, da je pod njegovim okriljem ta ženska postala »zelo zelo lepa« (Ezk 16,13). Ko jo je Bog našel, se nikomur ni zdela lepa; drugi so jo zavračali ter jo zapustili v upanju, da bo umrla. A ko jo je Bog zasipal s svojo pozornostjo, je postajala vse lepša, dokler o njej ni govoril ves svet. V zgodnjih dneh hebrejskih kraljev (torej v času Davida in Salomona) je bilo to še posebej res. Kraljica iz Sabe se je celo odpravila na posebno potovanje, da bi na lastne oči videla Izraelovo veličastnost.

Toda Izraelova lepota je bila v celoti Božji dar. Izrael je bil lep, govorilo se je o njem, ker je bil Božja nevesta. Bog je rekel, da je »bila popolna, zavoljo sijaja, ki sem [ji] ga nadel« (Ezk 16,14).

To je ponavljajoča se tema Svetega pisma. Božja nevesta ni lepa zaradi tega, kar bi naredila sama, temveč zaradi tega, ker je Bog nanjo izlil svoje blagoslove. Podobno tudi verniki v očeh nebes niso lepi zaradi tega, kar sami delajo, temveč zaradi Božje naklonjenosti in zveličanja, s katerim nas je blagoslovil. Lepi smo, ker nas pokriva »Božja pravičnost« (2 Kor 5,21).

Do te vrstice v Ezekielovi knjigi je bilo vse dobro: »A preveč si se zanašala na svojo lepoto: zaradi svojega slovesa si se začela vlačugati. Vsakemu, ki je šel mimo, si se ponudila za vlačugo, postala si njegova.« (Ezk 16,15)

Ustvarjeni smo bili, da bi odsevali Božjo dobroto in slavo. Kadar Božja bitja mislijo, da so sama zaslužna za svojo lepoto, ta lepota postane cenena in kmalu nastopijo težave.

`Katere nevarnosti prinaša zaupanje v »lastno lepoto«? Le kako lahko sploh pomislimo, da je v nas kaj, kar nam daje zasluge pri Bogu ali nas dela vredne njegove ljubezni? Kako se lahko obvarujemo pred duhovnim ponosom?`