---
title:  Izak in Rebeka
date:   16/04/2025
---

Ko se je Abraham postaral in je nedvomno razmišljal o Božjih obljubah o potomstvu (glej 1 Mz 15,5), je svojemu najstarejšemu in najbolj zaupanja vrednemu služabniku dal resno nalogo.

`Zakaj je bilo Abrahamu tako pomembno, da se njegov sin ne poroči z ženo »izmed hčera Kánaancev« (١ Mz 24,3)? 1 Mz 24,1-4`

Čeprav se zdi, da je bil Abrahamov napotek izključujoč, je bila ta zadeva zanj duhovna in ne etnična, teološka, ne pa nacionalna. Abraham je zelo dobro poznal kanaanske nemoralne verske obrede, da čaščenja lažnih bogov sploh ne omenjamo. Vedel je, kako hitro bi lahko njegov sin podlegel temu vplivu, če bi se poročil s Kanaanko.

Velik del zgodbe starega Izraela in tudi krščanske cerkve govori o tem, kako Božje ljudstvo, ki bi moralo pričati svetu, postane kakor svet ter sprejme njegove lažne nauke in verska prepričanja. Morda je najočitnejši primer te žalostne resničnosti uvedba nedelje, poganskega dne sonca, namesto svetopisemskega sedmega dne, sobote. Ta resničnost bo v zadnjih dneh odigrala pomembno vlogo.

`Kaj lahko na podlagi podrobnosti, ki jih najdemo v dogodkih, zapisanih v 1 Mz 24,57-67, izvemo o Kristusu in njegovi cerkvi? Kaj se lahko o svojem padlem stanju naučimo iz dejstva, da je bila Rebeka daljna Izakova sorodnica?`

Ljudje smo v sorodu z našim Stvarnikom, saj smo bili ustvarjeni po njegovi podobi. Greh nas je ločil od njega, vendar smo še vedno njegova nevesta, čeprav lahko s svojimi odločitvami povzročimo, da je ta zakonska zveza precej razburkana.

`Da, Bog ljubi svojo nevesto bolj, kot ona ljubi njega. Katere odločitve lahko sprejmemo oziroma bi jih morali sprejemati vsak dan, da bi okrepili svojo ljubezen do Boga? Katere odločitve pa bodo uničile našo ljubezen do njega?`