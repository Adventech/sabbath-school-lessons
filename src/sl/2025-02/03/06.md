---
title:  Vlačugi je sojeno
date:   17/04/2025
---

`V Raz 19,1-9 se hkrati praznujeta dve stvari: vlačugin konec ter Kristusova poroka z njegovo nevesto. Kako sta oba dogodka prikaz pravičnega in ljubečega Božjega značaja?`

Nezvestoba ima zelo bolečo ceno. Posledice se prenesejo na otroke in druge najbližje. Celo najbolj potrpežljiv prevarani zakonec lahko sčasoma ugotovi, da ni več poti nazaj in zakonske zveze ni več mogoče rešiti. Ko bo naš svet dosegel točko, da bodo človeška srca tako otrdela, da se ljudje ne bodo več želeli pokesati, nadaljevanje zgodovine sveta in trpljenja, ki ga prinaša greh, ne bo več imelo smisla. Čeprav je srce zlomljeno zaradi izgubljenih, pa se lahko tisti, ki so trpeli zaradi razdorov greha, veselijo, da je končno vsega konec ter da bo svet obnovljen tako, kot si je prvotno zamislil Bog. Nihče se ne bo spet uprl Bogu, ker smo se naučili težkega nauka o tem, da je Bog imel prav glede opustošenja, ki nastane, če se ločimo od njega.

`Kaj predstavlja podoba zakonske zveze v Raz 21,1-4? Zakaj je polna upanja in obljub? Kaj nam zagotavljajo te vrstice?`

»Zakonska zveza, ki je vse življenje trajajoča vez, je simbol zveze med Kristusom in njegovo cerkvijo. Duh, ki ga Kristus izkazuje svoji cerkvi, je duh, ki ga morata mož in žena izkazovati drug drugemu.« (Ellen G. White, Testimonies for the Church, vol. 7, str. 46)

Kristusa je neznosno bolelo, ko ga je človeštvo zavrnilo in naklonjenost, ki pripada samo njemu, namenilo drugim bogovom. Kljub temu se je odločil dati samega sebe za nas in sam plačati ceno naše nezvestobe in prešuštva, da bi lahko, če se spokorimo in poboljšamo, večno živeli z njim.

`Kaj nam 1 Pt 1,18.19 zagotavlja o koncu, opisanem v Raz 21,1-4?`