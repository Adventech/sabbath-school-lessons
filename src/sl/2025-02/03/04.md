---
title:  Ozejeva vlačugarska žena
date:   15/04/2025
---

Bog je preroku Ozeju dal eno od najbolj nenavadnih nalog, ki jih je kdaj prejel kateri od Božjih služabnikov. Ozej naj bi se namenoma poročil z vlačugo. Bog je Ozeja uporabil, da bi nam pomagal razumeti bolečino, ki mu jo povzročata greh in upor. Bog si je iz ljubezni izbral ženo, Izraelce, ki ga je večkrat prevarala, zdaj pa jo je vzel nazaj, da bi popravil njun odnos.

`Kaj v naslednjih svetopisemskih odlomkih pomeni vlačuganje? Katerih naukov se lahko krščanska cerkev nauči iz Ozejeve zgodbe? Na katere načine je cerkev ponovila grehe Stare zaveze? Oz 1,2; Oz 3,1; Raz 17,1.2; Raz 18,1-4`

Sveto pismo razodeva, da bo Kristusova novozavezna cerkev v veliki meri ponovila napake Izraela Stare zaveze. Božje zavezno ljudstvo je pred izgnanstvom močno zabredlo, saj je sprejelo poganske običaje sosednjih narodov. V zgodnjem četrtem stoletju je začela krščanska cerkev, ki je zaznala morebitne prednosti, dvoriti rimskemu cesarju Konstantinu in ga povabila, naj začne reševati cerkvene spore. V obeh primerih je Božje ljudstvo pretrgalo odnos z Bogom, da bi našlo »rešitev« za svoje težave.

Bog nam ne želi povedati le, kaj delamo narobe, temveč tudi, kako se počuti zaradi našega ravnanja. Tisti, ki jih je izdal njihov zakonec, gotovo razumejo občutek obupa, ki ga lahko naša nezvestoba Kristusu vzbudi na nebeškem dvoru. Morda je najbolj presenetljiv del Ozejeve zgodbe to, kako daleč je prerok pripravljen iti, da bi rešil svojo nezvesto ženo.

V poslednjem Božjem vabilu človeštvu, v katerem Bog vabi svoje ljudstvo, naj odide iz Babilona, je vredno zapaziti, da kliče svoje ljudstvo in ne tujcev. Bog osebno pozna svoje in jih ljubi. Ko se svet bliža svoji najstrašnejši uri, nam Bog še vedno ponuja rešitev. Za našo odkupitev je plačal drago ceno – prelil je svojo kri. Kristusov križ bi nam moral bolj kot kar koli drugega pokazati, kako iskreno si Gospod želi rešiti svoje samovoljno ljudstvo.

`Na katere načine lahko katera koli cerkev, tudi naša, duhovno prešuštvuje?`