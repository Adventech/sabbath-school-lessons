---
title:  Eno meso
date:   13/04/2025
---

Le malo svetopisemskih metafor bolje poudari intimnost, ki si jo Bog želi imeti s človeštvom, kakor zakonska zveza. Ta metafora se v svetopisemski pripovedi, še posebej v Razodetju, uporablja tako pogosto, da je za proučevalce Svetega pisma nujno, da razumejo, kaj nam Bog sporoča z njo.

`Na katere načine zakonska zveza odseva Kristusovo vez s človeštvom? 1 Mz 2,23-25; Ef 5,29-32`

Ko se je Jezus ob neki priložnosti pogovarjal s farizeji, se je navezal na poročilo o zakonski zvezi Adama in Eve iz 1. Mojzesove knjige. Farizeji so ga v zvezi s tem hitro vprašali: »Zakaj pa je potem Mojzes zapovedal dati ločitveni list in jo odsloviti?« (Mt 19,7)

Mojzes je seveda veljal za preroka, ki je ustanovil izraelski narod. Farizeji so dvomili o Jezusu, ki je vzpostavil zakonsko zvezo, ter ga postavili nasproti njegovemu lastnemu preroku. Takšen pristop je bil značilen za njihove pogovore z Jezusom; pogosto so si prizadevali dokazati, da so njegovi nauki v nasprotju s Svetim pismom.

Vse življenje trajajoča ljubeča zakonska zveza brez varanja je ideal, ki ga je vzpostavil Bog ob ustanovitvi človeštva. Padlo človeštvo pa je na žalost poškodovalo ta temeljni Božji dar.

Glede na pomen, ki ga Sveto pismo pripisuje zakonski zvezi, morda ni naključje, da je kar naprej izpostavljena neusmiljenim napadom. Sobota in zakonska zveza sta darova, ki ju je človeštvo prejelo v Edenu; oba razodevata Božje hrepenenje po tesnem odnosu s človeštvom.

Zakonska zveza, intimna vez dveh nepopolnih ljudi, ne bo vedno brez napetosti. Zakonska zveza med cerkvijo in Kristusom predstavlja vez med popolnim Zveličarjem in zelo nepopolno nevesto. Kljub temu pa se lahko iz tega, kar ponuja dobra zakonska zveza, veliko naučimo o Božji ljubezni.

`Tri načela zakonske zveze so: (1) odpusti svojemu zakoncu, čeprav si tega morda ne zasluži, kakor je Kristus odpustil nam, čeprav si tega nismo zaslužili; (2) sprejemaj svojega zakonca, vključno z njegovimi napakami in pomanjkljivostmi, kakor nas sprejema Kristus, vključno z vsemi našimi napakami in pomanjkljivostmi; (3) kakor Kristus daje prednost nam, tako tudi mi dajmo prednost svojemu zakoncu. Kako nam lahko ta tri načela, ki temeljijo na evangeliju, pomagajo ne le pri razumevanju odnosa med Bogom in nami, temveč tudi pri tem, kako ravnati v zakonskem odnosu?`