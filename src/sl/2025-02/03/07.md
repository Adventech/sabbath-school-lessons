---
title:  Za globlje proučevanje
date:   18/04/2025
---

Preberi Mt 22,1-14; Mt 25,1-13; Jn 2,1-11 in 1 Kor 11,1-5.

Ko dojamemo, koliko podatkov je na voljo v Svetem pismu, ki nam lahko pomagajo poglobiti naše razumevanje prerokovanj, smo lahko v skušnjavi pretiravati z njimi. Nekateri kristjani so skozi stoletja poudarjali simbole in podobe, ki jih najdemo v svetopisemskih zgodbah, in sicer do te mere, da so zgodovinsko pripoved začeli obravnavati kot mit. Medtem ko lahko povsod v Svetem pismu najdemo odlomke z več pomenskimi plastmi, ne smemo pozabiti, da lahko Bog uporabi resnične dogodke, ki vključujejo resnične ljudi, da nas po njih nauči stvari o svojem prihodnjem ravnanju s cerkvijo.

Na primer: poroka v Kani nam daje vpogled v metaforo zakonske zveze, ki je uporabljena v številnih prerokovanjih, toda sama poroka je bila resničen dogodek. »Kristusova beseda je zagotovila to, kar je bilo potrebno za svatbo. Tako obilno je zagotovljena tudi njegova milost, ki briše vsako človeško krivdo ter obnavlja in krepi dušo.« (Ellen G. White: Jezusovo življenje, str. 118 [149])

»›Kajti Gospod Jahve ne stori ničesar, ne da bi razodel svoje skrivnosti svojim služabnikom, prerokom. Skrivne reči pripadajo Gospodu, našemu Bogu, kar pa je razodeto, je na veke za nas in za naše sinove.‹ (Am 3,7 CHR; 5 Mz 29,28) Bog nam je dal te resnice, njegov blagoslov pa bo spremljal vsakogar, ki z globokim spoštovanjem in molitvijo proučuje preroške spise.« (Ellen G. White: Jezusovo življenje, str. 192 [234])

**Vprašanja za pogovor**

`V Evangeliju po Janezu je veliko elementov, ki napovedujejo Kristusovo prihodnje delo. Razlagalci so opazili, da Janez načrtno usmerja bralce h križu. Kje se po tvojem mnenju v Jn 2,1-11 kažejo različni vidiki Kristusovega značaja in prihodnjega kraljestva? Kaj nas to uči o načrtu zveličanja in o poročni pojedini, ki je bila obljubljena Božjemu Sinu?`

`Med proučevalci Svetega pisma je dobro znana in priljubljena prilika o desetih devicah. Kaj nas ta pomembna zgodba uči o dogodkih zadnjih dni? Ali je pomembno, da ženin zamuja? Katere nauke nam lahko ta prilika posreduje o našem osebnem odnosu s Kristusom v primerjavi s tem, kako se Kristus povezuje s cerkvijo kot celoto?`

`Razmisli o lažnih praksah, ki so v krščanstvo vstopile od zunaj. Katera lažna prepričanja poleg očitne zamenjave nedelje za svetopisemsko soboto so se še priplazila v krščanstvo? Kako so postala del krščanstva in kaj lahko naredimo, da bi se obvarovali pred njimi in tudi drugim pomagali videti resnico? Na kakšen način so sporočila treh angelov poskus, da naredimo prav to – da pomagamo ljudem prepoznati lažna prepričanja, ki so postala del krščanske vere?`