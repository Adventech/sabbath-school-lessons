---
title:  Naša odgovornost
date:   17/10/2019
---

Če nas je Bog izvolil, imamo še vedno svobodno voljo, da ta poklic sprejmemo ali zavrnemo, kakor se lahko svobodno odločamo, ali bomo sprejeli ali zavrnili zveličanje, ki ga ponuja vsem. Lahko da nas bo privedel v določen položaj, a mi se lahko odločimo, da ne bomo sledili njegovim namigom. On želi, da opravimo zanj posebne reči, enako kakor nas vabi, da mu postanemo podobni. Božja izbira za določeno nalogo je del njegovega načrta za naše zveličanje. S tem ko opravimo, kar nas je poklical narediti, razodevamo resničnost zveličanja, ki nam ga je dal.

Kralj Savel je bil postavljen za kralja. Žal pa ni nikoli v celoti izročil srca Bogu, in sicer kljub nalogi, ki mu je bila dana. Četudi Bog koga pokliče narediti kaj posebnega zanj, to ne pomeni, da bo ta oseba sprejela Boga. Naša svobodna volja ostaja odločilni dejavnik, in če ne sledimo Božjemu vodstvu, bomo vse izgubili.

`Kaj nas 2 Mz 3 in 4 uči o tem, kaj se lahko zgodi, če Gospod koga pokliče opravit nalogo?`

Odzovemo se lahko podobno kakor Ezra in Nehemija, ki sta šla brez spraševanja, ali pa smo kakor Mojzes, ki je imel zadržke in izgovore. Na koncu se je odpravil, ne da bi se poskusil izogniti. Ugovarjal je, trdil, da ni dovolj dober, da je nihče in ne zaseda pomembnega položaja. Le kako mu bo faraon prisluhnil? Prav tako ga je skrbelo, da mu Izraelci ne bodo verjeli ali ga ne bodo poslušali in mu ne bo uspelo. Pritoževal se je, da ni usposobljen – »imam okorna usta in težek jezik« (2 Mz 4,10) – in da nima potrebnih veščin. Nazadnje je ostro prosil Boga, naj pošlje koga drugega. A vendar med prebiranjem poročila o Mojzesu izvemo, kako mogočen – čeprav ne brez napak – vodja je postal. Bil je človek, ki je zvesto opravil nalogo, ki mu jo je dal Bog.

`Katere izgovore pogosto navajamo, da ne opravimo reči, ki nam jih je naložil Gospod?`