---
title:  Za globlje proučevanje
date:   18/10/2019
---

V knjigi Preroki in kralji preberi strani 417-418 o prerokovanju o 70 tednih in njegovi zgodovinski izpolnitvi.

»Čas za Kristusov prihod, za njegovo pomaziljenje s Svetim Duhom, za njegovo smrt in podajanje evangelija poganom je bil natančno določen. Za Jude je bila prednost razumeti ta prerokovanja in prepoznati njihovo izpolnitev v Jezusovem poslanstvu. Kristus je učencem poudaril pomembnost proučevanja prerokovanj. Sklical se je na Danielovo prerokovanje o njihovem času z besedami: ›Kdor bere, naj razume!‹ (Mt 24,15) Po vstajenju je razlagal učencema: ›Kar je v vseh pismih pisano o njem.‹ (Lk 24,27) Po vseh prerokih je govoril sam Zveličar. ›Kristusov Duh … je bil v njih in je naprej pričal za Kristusova trpljenja in veliko jim sledečo slavo.‹ (1 Pt 1,11)« /Ellen G. White, Hrepenenje vekov, str. 159/

**Vprašanja za pogovor**

`1.	Razmisli o tem, da te je Bog poklical opravit nekaj, kar rad počneš. S katerimi načeli bi lahko izvedel, da izvršuješ Božjo voljo, in sicer ne samo v tem, kar rad počneš, marveč na splošno?`

`2. 	Preberi poročilo o Jonu in kako se je odzval na Božje vabilo. Česa se lahko naučimo iz njegove izkušnje? Primerjaj Jonovo dejanje s Pavlovim, ko ga je poklical Gospod. (Apd 9,1-20) Katere so glavne razlike med njima?`

`3. 	»Judov življenjepis razodeva žalosten konec življenja, ki bi sicer lahko bilo Bogu v čast. Če bi bil Juda umrl pred zadnjim odhodom v Jeruzalem, potem ga ne bi imeli samo za moža, vrednega prostora med dvanajsterimi, temveč bi ga tudi močno pogrešali.« /Ellen G. White, Hrepenenje vekov, str. 535/ Razmišljaj o Judu Iškariotu. Ali je bil poklican izdati Jezusa? Če da, koliko bi to bilo pošteno do njega? Kako razumeti Juda in njegove priložnosti v primerjavi s tem, kar je na koncu naredil? Česa se lahko naučimo iz njegove zgodbe o moči svobodne volje?`