---
title:  Preroški čas
date:   14/10/2019
---

V prvem nauku tega četrtletja smo proučevali, kako je Bog poklical Zerubabela (okoli 538 pr. n. št.) in Ezra (457 pr. n. št.) za posebno službo. V drugem nauku smo razmišljali o Božjem vabilu Nehemiju (444 pr. n. št.). Zavedati se moramo, da so bila ta vabila skladna z Božjim predvidevanjem. Primer: Bog je spodbudil Zerubabela, da je opravil posebno nalogo v odgovor na konec 70 let ujetništva, ki jih je prerokoval Jeremija.

`Katero leto je bil v službo poklican Ezra? Bilo je isto leto, ko je kralj Artakserks izdal odlok. Kako pomembno je tisto leto v prerokovanju? Dan 9,24-27`

V Dan 9,25 piše: »Odkar izide povelje, da naj se obnovi in pozida Jeruzalem, do Maziljenca, vojvode, bo sedem tednov in dvainšestdeset tednov.« Poslednji teden tega prerokovanja je omenjen v Dan 9,27. Ker je teden sestavljen iz sedmih dni, je preroški teden enak 7 letom. (4 Mz 14,34; Ezk 4,5-6) Torej to prerokovanje govori o 70 tednih, kar je enako 490 letom. Vprašanje, ki potrebuje odgovor, se glasi: Kdaj se začne 70-tedensko prerokovanje? Besedilo pravi, da od časa, ko se izda povelje za obnovo in pozidavo Jeruzalema.

Za obnovo judovskega ljudstva so bila izdana skupaj tri povelja. Cir, Darij in Artakserks so vsi izdali odloke za obnovo. A samo Artakserksovo vsebuje zaskrbljenost za samo mesto Jeruzalem in samo ta odlok je povezan s hvaljenjem Boga, ker je posegel vmes. (Ezr 7,27-28)

Začetek 70-tedenskega prerokovanja štejemo od leta 457 pr. n. št., v sedmem letu kralja Artakserksa I., kot je omenjeno v Ezr 7,7-26. Poleg tega je leto 457 pr. n. št. tudi začetek 2300-dnevnega prerokovanja iz Dan 8,14. Ta odlok je začetek teh dveh prerokovanj. Sedemdeset tednov se konča leta 34 n. št., to je, ko se je razširilo oznanjevanje evangelija in je ta dospel tudi do poganov (kar je povzročilo preganjanje zgodnje cerkve in Štefanovo mučeniško smrt). Sredina zadnjega tedna je leto 31, ko je Jezus umrl na križu.

`Kako zelo natančno Dan 9,24-27 opisuje Jezusovo delovanje? Kako nam tej podobna prerokba pomaga okrepiti vero?`