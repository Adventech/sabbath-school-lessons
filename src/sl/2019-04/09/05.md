---
title:  Ponižani pred Bogom
date:   27/11/2019
---

`Katero obljubo je prejelo izraelsko ljudstvo? Kaj je morala kakor mnoge podobne pomeniti ljudem, kakršna sta bila Ezra in Nehemija? 5 Mz 30,1-6`

Ezra in Nehemija sta poznala prerokbe. Vedela sta, da bo Bog vrnil ljudstvo iz ujetništva. V Neh 9 smo videli, da so razumeli svojo zgodovino in razloge za svoje težave. Hkrati pa so poznali Božjo milost in vodstvo, ki je bila na voljo kljub njihovim grehom.

Zato so zaupali v Gospoda, da bo vrnitev iz ujetništva uspešna. Te obljube pa niso pomenile, da se na poti ne bodo srečevali s težavami. Doslej smo si v tem četrtletju ogledali preskušnje in stiske, s katerimi so se bojevali sredi Božjih obljub.

`Kaj je bila težava in kako so se odzvali nanjo? Ezr 8,16-23`

Ezra se je zavedal, da je potovanje nevarno kljub obljubam. S postom in ponižanjem pred Bogom so priznali, kako je njihov uspeh odvisen od Gospoda. V tem času je Ezra dobil zamisel, da bi prosil kralja za pomoč in zaščito glede na nevarnosti, ki so jih čakale. Odločil se je, da tega ne bo naredil – nasprotno od Nehemija, ki je imel spremstvo, da ga je varovalo. (Neh 2,9) Očitno je menil, da bo s svojo prošnjo osramotil Gospoda, ki je že rekel kralju: »Roka našega Boga je nad vsemi, ki ga iščejo, v dobro, a njegova moč in jeza je zoper vse, ki ga zapuščajo.« (Ezr 8,22) V tem primeru se je zanje dobro izšlo, saj je kasneje pisal, da jih je Gospod obvaroval in so varno prispeli na cilj. (Ezr 8,31)

`V vsem naj bi zaupali Bogu. Kdaj pa pokličemo na pomoč tudi te, ki niso naše vere? Zakaj to ni napačno, temveč morda celo primerno?`