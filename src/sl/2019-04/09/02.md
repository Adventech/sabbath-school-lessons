---
title:  Bog zgodovine
date:   24/11/2019
---

`Kako nam Danielovo besedilo pomaga razumeti, kaj je imel v mislih Ezra? Ezr 1,9-11; Dan 1,1-2`

Le poglejte, kako so v Ezrovi knjigi podane podrobnosti, medtem ko je v Danielovi predstavljena širša slika. Skupaj ta besedila kažejo, da vse nadzira Gospod.

»Zgodovina narodov govori tudi nam. Vsakemu narodu in vsakemu posamezniku je Bog določil prostor v svojem vzvišenem načrtu. On, ki ne dela napak, danes s svinčnico v rokah preizkuša ljudi in narode. Naše lastne odločitve določajo usodo vsakega izmed nas, Bog pa vlada nad vsem za dokončanje svojih načrtov.« /Ellen G. White, Preroki in kralji, str. 321/

`Kaj Sveto pismo uči o sodbi nad Belsazarjem? Dan 5`

Babilon je padel oktobra 539 pr. n. št., ko ga je porazil Cir, poveljnik medo-perzijske vojske. Belsazar se je lažno zanašal na svoj uspeh, blišč in slavo, bil je tako domišljav, da je priredil divje slavje na večer, ko so ga ponoči umorili. Božanska roka je na steno palače zapisala, da so mu bili šteti dnevi in je nastopil njegov konec. Četudi je poznal usodo in spreobrnitev mogočnega kralja Nebukadnezarja, se iz tega ni ničesar naučil. Vedno je žalostno, kadar ne prisluhnemo Božjim opozorilom in se ne ravnamo po njegovih navodilih.

Prerok Daniel je bil vedno pri roki, a se vedno znova niso menili zanj. Kadar izgubimo občutek o Božji svetosti in njegovo navzočnost v življenju, stopimo na pot, kjer nas doletijo zapleti, težave in tragedije, kar se konča s smrtjo.

`Ko se je Daniel spominjal življenja kralja Nebukadnezarja, je dejal: »Ti, Belsazar, njegov sin, si nisi ponižal svojega srca, čeprav si vedel to vse.« (Dan 5,22) Kako paziti, da ne naredimo enake napake kakor Belsazar? Kako naj bi nas resničnost križa vedno ohranjala ponižne pred Bogom?`