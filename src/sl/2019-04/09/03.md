---
title:  V njihovih mestih
date:   25/11/2019
---

`Preberi seznama v Ezr 2 in Neh 7. Kaj opaziš?`

Ponavljanje Ezr 2 (seznam teh, ki so se vrnili iz babilonskega ujetništva skupaj z Zerubabelom in Jozuetom) v Neh 7 je namerno. Morda se nam to zdi dolgočasno, a razodeva nekaj pomembnega, in sicer da Boga zanimajo tudi podrobnosti, ki nam niso pomembne.

Jeruzalemsko obzidje je bilo sedaj dokončano in svetopisemsko besedilo želi namenoma pokazati, da je prvi rod povratnikov – Ezrov in Nehemijev rod – ves prispeval k temu dosežku, čeprav jim je uspeh podaril Bog. Sedanji rod je gradil na dosežkih prvega, čeprav je bila naloga zapletena, polna ovir in ne dokončana tako hitro, kakor so si želeli.

Ljudstvo je cenilo Ezrovo in Nehemijevo vodenje, a so prav tako opravili svoj del. Vsaka skupina je opravljala različne naloge ob različnem času, a sadovi so bili neverjetni. Začetek (Ezr 2) je povezan s koncem. (Neh 7) Dokončali so drugi tempelj ter obnovili in utrdili Jeruzalem.

`Česa nas Neh 7,73 uči o njihovi uspešnosti, da bi izvrševali Božjo voljo?`

Izraelovi sinovi so že bili v svojih mestih.

Vrnitev in pozidava sta bila v veliko pogledih osupljiva. Ljudstvo, ki je imelo pred leti opustošeno mesto, uničen tempelj in oplenjeno deželo, se je zdaj vrnilo na isto zemljo in v isto mesto ter vse obnovilo – s templjem vred. Tako njim kakor ljudem okoli njih se je to moralo zdeti čudežno. In vse to po Božji volji in obljubah.

`Kaj v tvojem življenju se zdi brezupno, a še vedno zaupaš, da te bo Gospod popeljal skozi?`