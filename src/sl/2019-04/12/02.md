---
title:  Nehemijev odziv
date:   15/12/2019
---

`Kaj se je zgodilo in kako lahko pojasnimo Nehemijev odziv na te razmere? Neh 13,23-25`

Ker otroci niso govorili aramejsko (jezik, ki so ga govorili v času sužnosti) ali hebrejsko, niso mogli razumeti svetopisemskih naukov. To je predstavljalo pravo težavo, saj bi se lahko zgodilo, da se spoznanje Božjega razodetja popači ali celo izgubi. Pismouki in duhovniki so tolmačili Toro večinoma v aramejščini, da bi bil jezik jasen ljudstvu. Ker so pa bile matere iz Amona, Asdoda in Moaba in so predvsem one skrbele za otroke, ne preseneča, da otroci niso znali tudi očetovega jezika. Jezik, ki ga govorimo, sporoča o našem načinu razmišljanja o zasnovah, saj uporabljamo besedišče te kulture. Izguba svetopisemskega jezika bi pomenila izgubo njihove posebne istovetnosti. Zato je bilo Nehemiju nepredstavljivo, da družine izgubljajo stik z Božjo besedo in svojo povezavo z živim Bogom, Gospodom Izraelcev.

Poznavalci Svetega pisma menijo, da je bilo javno Nehemijevo sramotenje teh ljudi del takratne predpisane kazni. Ko piše, da jih je Nehemija karal in preklel, si ne smemo predstavljati, kako Nehemija preklinja, marveč da je nad njimi izrekel prekletstva iz zaveze. V 5 Mz 28 so opisana prekletstva, ki doletijo kršilce zaveze. Možno je, da je Nehemija izbral besede iz Svetega pisma, da jim je predočil njihovo napačno dejanje in posledice njihove slabe izbire.

Ko v besedilu piše, da je Nehemija »nekatere izmed njih tepel in jim ruval lase«, (Neh 13,25) si ne predstavljajmo Nehemija, ki besni, temveč vedimo, da je bil tepež predpisana oblika javne kazni. Takšna kazen je veljala samo za »nekatere«, kar pomeni za voditelje, ki so širili grešno vedenje.

`Kako naj bi se odzvali, kadar v cerkvi vidimo grešna dejanja?`