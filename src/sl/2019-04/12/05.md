---
title:  Ezrovo delovanje
date:   18/12/2019
---

`Kako so se Ezra in voditelji spopadli s porokami s tujci? Ezr 10`

Vsi zbrani so se odločili odposlati žene tujke. Presenetljivo, da so se z načrtom strinjali tudi poročeni, razen štirih, ki so poimenovani v Ezr 10,15. Judje so obljubili, da bodo odposlali svoje žene in za izvršitev načrta so bili potrebni kar trije meseci. Na koncu je 113 mož odposlalo svoje žene. (Ezr 10,18-43) Ezr 10,44 navaja, da so nekateri teh mešanih zakonov že imeli otroke. Odposlati matere iz družin z otroki se ne zdi razumna odločitev ali morda celo nepravična. Vendar moramo vedeti, da je bil to edinstven čas, ko je Bog vzpostavljal nove začetke z judovskim narodom in v nekem smislu oni z njim. Popolnoma slediti Bogu je pomenilo skrajne ukrepe.

Določeni besedi iz Ezr 10,11.19 za »ločiti« (badal) in »odpustiti« (yatza) se za ločitev ne uporabita nikjer drugod v Svetem pismu. Ezra je poznal izrazje, ki se je običajno uporabljalo za ločitev, vendar se je odločil, da ga ne bo uporabil. S tem je očitno, da Ezra ni imel poroke za veljavno, potem ko so odkrili, da kršijo zapoved iz Tore. Zakone so razveljavili, ker so nasprotovali postavi. Postopek je bil razveza ali neveljavna zakonska zveza. Ne vemo pa, kaj se je zgodilo s temi ženami in otroki in kako je to dodatno vplivalo na skupnost. Po običajih tistega časa bi morali nekdanji možje skrbeti za bivše soproge in otroke. Žene so se običajno vrnile na očetov dom.

Čez čas so si nekateri judovski možje znova vzeli za žene nevernice in morda so se nekateri celo vrnili k odposlanim ženam. Nagla rešitev je pač posledica človeške narave in del kroga vzponov in padcev naše predanosti Bogu. Tudi takšni, ki menimo, da smo neomajni verniki, moramo priznati, da preživljamo obdobja, ko smo manj predani Bogu in bi lahko svojo hojo z njim opisali bolj kot pomanjkljivo. Žal se človeštvo bojuje s tem, da Boga postavi na prvi prostor.

`Kakšne so tvoje izkušnje s trenutki, ko si »manj predan Bogu«? Česa si se naučil iz njih?`