---
title:  Ali niso tako počeli vaši očetje  
date:   12/12/2019
---

Nehemijeva gorečnost za soboto je vredna občudovanja. Bil je tako vnet za pravilno posvečevanje sobote, da je celo zagrozil položiti roke na trgovce drugih narodov. Osebno bi poskrbel zanje, če bi jih dobil v mestu ali ob vratih, da spet prodajajo na sobotni dan. Ker je bil upravitelj, je bila njegova uradna dolžnost poskrbeti, da so ta odlok pravilno spolnjevali.

»Nehemija jih je neustrašno pokaral, ker so zanemarili dolžnost. Strogo jih je vprašal: ›Kakšna je to huda razvada, ki jo imate, da oskrunjate sobotni dan? Ali niso tudi vaši očetje delali tako, in ali ni naš Bog spravil nesreč nad nas in nad to mesto? In vi pripravljate še več srda nad Izraela s tem, da oskrunjate soboto!‹ (Neh 13,17-18) Potem je ukazal, naj pred mrakom nad vrati Jeruzalema pred soboto zaprejo duri in jih ne odprejo, dokler ne mine sobota. Ker je bolj zaupal lastnim služabnikom, kakor pa tistim, ki bi jih določili jeruzalemski upravitelji, jih je postavil pred vrata in poskrbel, da so bila njegova navodila izpolnjena.« /Ellen G. White, Preroki in kralji, str. 402-403/

Nehemijevo opozorilo o skrunitvi sobotnega dne skupaj z drugimi opozorili je očitno odmevalo skozi stoletja vse do Jezusovega časa. To vemo, ker evangeliji vedno znova prikazujejo Jezusa kot tega, ki se bojuje z verskimi voditelji zaradi pravilnega posvečevanja sobote.

`Za kaj je šlo in kako razumevanje zgodovine starega Izraela pomaga pojasniti, zakaj se je pojavilo prerekanje? Mt 12,1-8; Mr 3,1-6; Lk 6,6-11; Jn 5,5-16`

Ti verski voditelji so v svoji vnemi – čeprav je bila krivo usmerjena – hoteli zagotoviti, da ne bi skrunili sobotnega dne, in so bili v tem tako fanatični, da so kršenja obtožili Jezusa, »gospodarja sobote«. (Lk 6,5) Ko že govorimo o pretiravanju! Ironija je v tem, da so bili mnogi teh mož zelo zaskrbljeni zaradi postave, pozabili pa so »važnejše v postavi«: »sodbo, usmiljenje in vero«. (Mt 23,23)

`Kako lahko kot posamezniki in cerkev pazimo, da ne zagrešimo enake napake kakor ti ljudje, najsi gre za soboto ali kaj drugega, kar verujemo, da je pomembno za našo vero?`