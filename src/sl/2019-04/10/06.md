---
title:  Duhovniki in leviti kot del bogoslužja
date:   05/12/2019
---

`Zakaj se je Juda veselil duhovnikov in levitov, ki so opravljali službo? Zakaj so bili pomembni? Neh 12,44-47`

`Kaj je simbolično predstavljalo delo duhovnikov (ki so bili leviti)? Heb 9,1-11`

»Kristusovo posredništvo za človeka v nebeškem svetišču je v načrtu zveličanja enako pomembno kakor njegova smrt na križu. S smrtjo je začel delo, ki ga je po vstajenju odšel dokončat v nebesa. Z vero moramo stopiti za zaveso, kamor je Jezus odšel pred nami. (Heb 6,20)« /Ellen G. White, Veliki spopad, str. 311/

Četudi ljudje v tistem času niso imeli toliko spoznanja, kakor ga imamo mi, so dovolj razumeli, da so vedeli, da je delo levitov, ki so edini lahko služili v templju, izredno pomembno. Bili so veseli tega, da bo Božje delo opravljeno po njih.

Ljudstvo je preživljalo čas z Bogom v branju njegove besede, molitvah, bogoslužjih ter se mu na novo izročalo. Sredi vsega tega je spoznalo, da je zanemarilo svetiščne službe in jih je treba obnoviti. Zdaj, ko je ljudstvo to spet obnovilo, se je radovalo ob pomembnem delu, ki ga bodo opravljali leviti v njihovo dobro. Bog je dal ljudstvu vedeti, da so svetiščne službe del njegovega načrta za bogoslužje.

Žal pastorje, učitelje Besede in glasbenike pogosto jemljemo za samoumevne. Tudi v Nehemijevem času je bila podpora levitom včasih močna, spet drugič šibkejša. Mnogokrat so se leviti morali lotiti drugega dela, da so preživeli družine, ker je ljudstvo prenehalo dajati desetine in darove.

Brez desetin in darov ni organizirane cerkve. Če želimo, da se naše delovanje nadaljuje, moramo podpirati delovanje cerkve tako z denarjem kakor z besedami. Cerkev ne bo nikoli popolna, a to ne sme ovirati našega dajanja Bogu, da se lahko njegovo delo po svetu nadaljuje.