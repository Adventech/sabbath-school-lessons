---
title:  Zahvalna zbora
date:   03/12/2019
---

`Zakaj je bila glasba tako pomemben del tega praznovanja? Neh 12,31-42`

Del bogoslužja v Nehemijevem času je bilo sestaviti zahvalna zbora, ki sta hodila okrog po Jeruzalemu in pela, spremljala pa so ju glasbila. Začela sta na isti točki, potem pa sta se ločila, vsak je šel v svojo smer okoli mestnega obzidja. Eno skupino je vodil Ezra, ki je bil na čelu, drugo skupino Nehemija, ki je hodil na začelju. Zbora sta se spet srečala ob Dolinskih vratih in od tam nadaljevala v tempelj. V vsakem so bili tudi duhovniki, ki so trobentali. Ko sta zbora prišla v tempelj, sta si stopila nasproti. To je bil izvrstno organiziran sprevod in bogoslužje.

Da bi odgovorili, zakaj je bila glasba tako pomemben del praznovanja in svetiščne službe, si moramo ogledati njen pomen v povezavi s templjem. Glasba v njem ni bila koncert, ki bi ga ljudje prišli poslušat, kakor da bi šli poslušat Beethovnovo 4. simfonijo, ki jo igrajo v koncertni dvorani. Glasbeniki so peli in igrali na glasbila, ljudje pa so sklonjenih glav molili. Bila je del njihovega bogoslužja.

Osrednje dejanje v templju in pri bogoslužju je bilo darovanje samo po sebi neprijetno dejanje. Navsezadnje je šlo za rezanje vratov nedolžnih živali! Igranje prečudovite glasbe je dvigovalo misli ljudi proti nebu in pomagalo, da je bila celotna izkušnja bogoslužja prijetnejša.

`V Svetem pismu si oglej primere, kjer je bila glasba pomemben del bogoslužja. Razmisli še posebej o 2 Mz 15,1; 2 Let 20,21-22; Raz 15,2-4.`

V nebesih in na zemlji je glasba sestavni del bogoslužja. V zgoraj opisanih vrsticah se je pelo o tem, kaj je Gospod naredil za svoje ljudstvo, med drugim je tudi dal zmago nad zverjo. Gre za hvalo Boga za njegovo zveličanje.

`Spomni se, kaj je Bog naredil zate, za kar bi mu lahko pel hvalo.`