---
title:  Artakserksov odlok
date:   02/10/2019
---

`Kaj je pisalo v kraljevem odloku? Zakaj so bila navodila pomembna za izraelsko ljudstvo? Ezr 7,11-28`

Artakserksov odlok je podoben Cirovemu. Kralj svetuje vsem, ki so pripravljeni, še posebej duhovnikom, naj se odpravijo na pot v Jeruzalem. Po zgodovinskih zapisih Murašu je večina Judov ostala v Perziji (kot je prikazano v Esterinem poročilu), a so bili takšni, ki so čakali na priložnost, da začnejo novo življenje v domovini prednikov. Kralj je večino pripomb usmeril blagajnikom prekevfratskega območja. Ti naj bi oskrbeli Ezra z vsem, kar je potreboval, da bo obnovil mesto in polepšal Gospodovo hišo. (Ezr 7,27)

Kralj je Ezra tudi pooblastil, naj zagotovi pravilno posvečevanje Božje postave kakor tudi deželnih zakonov z vzpostavitvijo sodnega sistema. Red in organiziranost, ki ju bo ta odlok zagotovil, sta pomembna za vsako družbo. In še več – kralj je Ezru in Izraelcem olajšal obnovitev njihove domovine.
Ali kraljeva skrb za obnovo mesta in templja kaže, da je začel verovati v Ezrovega Boga? Artakserks imenuje Boga Izraelov Bog, »čigar prebivališče je v Jeruzalemu«. (Ezr 7,15) Izrazje, ki ga je kralj uporabil za Izraelovega Boga, daje slutiti, da je na Gospoda gledal kot na zgolj še eno krajevno božanstvo, ki ga je bilo treba pomiriti z darovi. Ni želel, da bi se ta krajevni bog razjezil nanj in na njegove sinove. (Ezr 7,23) Prav tako ne spreglejmo, da je bilo leto 457 pr. n. št. tudi leto egiptovskega upora proti perzijski oblasti; zato je možno, da je kralj vse to naredil, da bi si zagotovil zvestobo pokrajine Judeje.

Žal kljub pogovorom, ki jih je imel kralj z Ezrom in Nehemijem, ni začel verovati v Boga. Vsaj nič v besedilih ne kaže, da bi bilo tako, kar pomeni, da lahko Gospod uporabi tudi nespreobrnjene, da izvršijo njegovo voljo na zemlji.

`Kako se lahko tudi sredi bolečine in trpljenja naučimo zaupati Bogu, ki vlada svetu – kakor nam je bilo tukaj prikazano?`