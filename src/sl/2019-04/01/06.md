---
title:  Pomembnost vzgoje
date:   03/10/2019
---

`Česa nas besedilo v Ezr 7,6.10 uči o pomembnosti pravilne verske vzgoje?`

Ezra je bil z vsem srcem predan Bogu in odločen, da bo proučeval, izvajal in poučeval Božjo besedo. (Ezr 7,6.10) To ga je pripravilo za pomembnejšo nalogo v Izraelu. Svetopisemsko besedilo dobesedno pravi, da se je Ezra predal proučevanju, izvrševanju in poučevanju Gospodove postave.

Duh preroštva omogoča pomemben vpogled: »Ezra se je rodil kot potomec Aronovih sinov, zato je bil deležen duhovniške vzgoje. Poleg tega je poznal spise magov, astrologov in modrijanov v Medo-Perzijskem kraljestvu. Toda ni bil zadovoljen s svojim duhovnim stanjem. Hrepenel je po popolni skladnosti z Bogom in po modrosti, da bi izvršil božansko voljo. Tako je ›pripravil svoje srce, da bo preiskoval Gospodov zakon in ga izpolnjeval‹. (Ezr 7,10) To ga je spodbudilo k marljivemu preiskovanju zgodovine Božjega ljudstva, kakor je bila zapisana v spisih prerokov in kraljev. Preiskoval je zgodovinske in pesniške svetopisemske knjige, da bi izvedel, zakaj je Bog dovolil, da je bil Jeruzalem uničen, njegovo ljudstvo pa odvedeno v ujetništvo v pogansko deželo. …

Ezrovo prizadevanje, da bi obudil zanimanje za proučevanje Svetih spisov, se je kazalo v stalnem skrbnem delu ohranjanja in prepisovanja Svetih spisov, ki ga je opravljal vse življenje. Zbral je vse izvode zakona, ki jih je lahko našel, ter jih dal prepisovati in razdeljevati. Čista beseda, ki se je tako množila in prišla v mnoge roke, je omogočila spoznanje neprecenljive vrednosti.« /Ellen G. White, Preroki in kralji, str. 364-365/

Kljub temu da je Ezra poznal poti poganov, je vedel, da nimajo prav; zato je iskal resnico pri viru resnice, kar je Božja beseda in »Gospodova postava«. V veliki meri je moral pozabiti, kar se je naučil na posvetnih univerzah, saj je bila večina naučenega napačna. Koliko pa mu lahko navsezadnje koristijo »spisi magov, astrologov in čarodejev«?

`Ali se moramo tudi danes odučiti večine tega, kar smo se naučili v svetu?`