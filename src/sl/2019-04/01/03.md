---
title:  Pregled kraljev in dogodkov
date:   30/09/2019
---

Prva skupina povratnikov je imela nalogo pozidati Božji tempelj. V kasnejšem nauku bomo proučevali nasprotovanje pozidavi templja. Sedaj pa si bomo ogledali nasledstvo perzijskih kraljev med pozidavo templja in obnovo Jeruzalema. Pomembno je poznati zgodovino iz časa Nehemija in Ezra, saj ponuja globlji vpogled v njuni sporočili.

`Kdo sta bila različna kralja, v katerih vladavini so nasprotovali pozidavi templja? Ezr 4,1-7`

Sledi seznam perzijskih kraljev v kronološkem redu, ki so povezani z Ezrovo in Nehemijevo knjigo. Začne se s Cirom, ki je ustanovil Perzijsko kraljestvo in porazil Babilon leta 539 pr. n. št.

- Cir II. »Veliki« (559-530 pr. n. št.)
- Kambiz II. (530-522 pr. n. št.)
- Darij I. (522-486 pr. n. št.)
- Kserks I. (485-465 pr. n. št.) (Znan tudi iz Esterine knjige kot Ahasver)
- Artakserks I. (465-424 pr. n. št.)

Med proučevanjem teh knjig si je zelo pomembno zapomniti, da vladanje teh kraljev v Ezrovi knjigi ni zapisano v kronološkem redu. Na primer Ezr 4,6-24 je postavljeno pred Ezr 5, ki je nadaljevanje poročila o nasprotovanju pozidavi templja. Posledično se pisma, ki omenjajo Kserksa I. (Ahasvera) in Artakserksa I. v Ezr 4 pojavijo po dogodkih, ki so zapisani v Ezr 5 in 6 ter omenjajo Darija I. To zaporedje lahko bralca zmede in je nekoliko krivo za zmešnjavo glede teh knjig skozi stoletja. Med proučevanjem nam bo poznavanje vrstnega reda dogodkov pomagalo bolje razumeti Ezrova in Nehemijeva sporočila.

`Kolikokrat se je zgodilo, da so te poročila v Svetem pismu zbegala? Kako se lahko naučiš zaupati Bogu in njegovi besedi, tudi ko naletiš na nekaj, kar se zdi nesmiselno? Zakaj je zate to pomembno? (Iz 55,8-9)`