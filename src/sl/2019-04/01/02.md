---
title:  Vrnitev prvih ujetnikov
date:   29/09/2019
---

`Kdaj so se vrnili prvi ujetniki? Katero prerokovanje je izpolnila vrnitev? Jer 25,11-12; 29,10; Dan 9,1-2`

Gospod je vplival na Cira, da je dovolil vrnitev prvih ujetnikov, kar je bila izpolnitev Jeremijevega prerokovanja o 70 letih. On je zapisal, da bo Judova zemlja pod Babilonom opustošena 70 let (to se je zgodilo v letih od 606/605 do 537/538 pr. n. št.), potem pa bo Bog odprl vrata, da se ujetniki vrnejo. Ko je Daniel proučeval Jeremijeve spise, je spoznal, da je nastopil čas za obljubljeno vrnitev.

V Dan 9 je prerok ves iz sebe, ker se je 70 let skoraj končalo, spremembe pa še ni bilo in na oblast je prihajalo novo Perzijsko kraljestvo. Jokal je in se obrnil k Bogu, prosil za milost in izpolnitev njegovih obljub. V istem poglavju (Dan 9,24-27) mu je Bog zagotovil, da ima vse pod nadzorom in da je prihodnost načrtovana, prihaja Rešitelj, ki bo umrl za svoje ljudstvo, da bi naredil spravo za njihove grehe, prinesel bo pravičnost in končal daritveni ustroj. Bog je dejansko rekel: »Daniel, ne skrbi. Ker bo pravi Rešitelj (Jezus) zagotovo prišel, prav tako pošljem rešitev za vas zdaj.« Kmalu za tem je Bog spodbudil perzijskega kralja Cira, da je izdal odlok o izpustitvi ujetnikov. Bog vedno drži svoje obljube. Glej Dan 10, kako je Bog ukrepal, da bi zagotovil blaginjo svojemu ljudstvu v njihovi domovini.

V Ezr 1 je zapisana objava kralja Cira, da se lahko Izrael vrne v Jeruzalem in pozida Gospodovo hišo. Povelje je bilo izdano nekje med letoma 539 in 537 pr. n. št. Pa ne samo da jih je Cir izpustil, marveč je tudi poskrbel, da so se vrnili z darovi in daritvami, tudi izvirnimi posodami iz templja, ki jih je odnesel Nebukadnezar. Ta dogodek nas spomni na Izraelce, ko so pred veliko leti zapuščali Egipt, in je Bog ganil srce ljudstva, da jih je v slovo obdarilo z darili. Prva skupina, ki se je vrnila v Judejo, je štela okoli 50.000 ljudi, najverjetneje skupaj z ženskami in otroki drugih ozemelj.

`Katere druge svetopisemske prerokbe so se izpolnile natanko tako, kakor so bile napovedane v Besedi, in kako nas to tolaži, da Bog pozna prihodnost in da lahko zaupamo obljubam, ki nam jih je dal?`