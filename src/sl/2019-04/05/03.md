---
title:  Proti Duhu postave
date:   28/10/2019
---

`Zakaj se je Nehemija odzval jezno? Neh 5,6-8; 2 Mz 21,2-7`

Suženjstvo je bilo v starem svetu kulturna norma, čeprav to danes težko razumemo. Eden od staršev je lahko postal suženj sam ali pa so prodali otroka. Socialno in legalno je imel pravico prodati hčere in sinove. Ker je Bog zagovornik svobode, je poskrbel, da so v Izraelu upniki vsakih sedem let osvobodili sužnje. Tako je Bog ljudi zaščitil pred trajno sužnostjo in pokazal željo, da bi bili ljudje svobodni.

Zakon je dovoljeval posojanje, obresti pa niso bile zakonite. Svetopisemska pravila proti oderuštvu lahko prebereš v 2 Mz 22,25-27; 3 Mz 25,36-37; 5 Mz 23,19-20. Obresti, ki so jih zaračunali posojilodajalci, so bile majhne v primerjavi z obrestmi, ki so jih zaračunavali okoliški narodi. Vsak mesec so morali plačati 1 odstotek. Mezopotamska besedila iz 7. stoletja kažejo na 50 % obresti za srebro in 100 % za žito letno. Tako je bilo 12 % letno malo v primerjavi s prakso držav v Mezopotamiji. Na splošno so upniki glede na Božjo besedo storili eno samo napako, da so obračunavali obresti, (Neh 5,10) in zanimivo je, da ljudstvo tega v svojem pritoževanju ni niti omenilo. Vse drugo je bilo znotraj družbenih pravil kakor tudi znotraj črke zakona. Zakaj se je torej Nehemija razjezil? Pozornost zbuja dejstvo, da se ni odzval takoj, temveč je o zadevi resno razmislil.

Občudovanja vredno je dejstvo, da se je Nehemija zadeve lotil zelo odločno. Ni pozabil na pritožbe, ker tehnično niso kršili nobenega zakona in je bilo vse celo družbeno sprejemljivo in celo »prijazno« v primerjavi s prakso dežele. V tem primeru so kršili duha postave. Še posebej ob gospodarskih težavah je bila dolžnost ljudstva, da si med seboj pomagajo. Bog je na strani zatiranih in potrebnih in moral je pooblastiti preroke, da so spregovorili proti zlu in nasilju, ki so ga zagrešili proti ubogim.

`Kako se lahko celo nenamerno ravnamo po črki postave, a kršimo njenega duha? Mih 6,8`