---
title:  Ljudstvo se zbere
date:   03/11/2019
---

`Kaj izvemo o pomembnosti Božje besede za ljudi? Neh 8,1-2`

Ko so Judje nazadnje dokončali gradnjo zidu in se preselili v Jeruzalem, so se v sedmem mesecu vsi zbrali na trgu. Sedmi mesec tišri je bil morda za Izraelce najpomembnejši, saj je bil posvečen prazniku trobent (priprava na Božjo sodbo, 1. dan meseca), dan sprave (sodni dan, 10. dan meseca) in praznik šotorov (spomin na dan, ko je Bog ljudstvo rešil iz Egipta ter skrbel zanje na potovanju po puščavi, 15. dan meseca). Zbrali so se prvi dan meseca, ko so praznovali praznik trobent. Voditelji so sklicali moške in ženske, da so skupaj brali postavo in tako dobili priložnost, da se učijo o Bogu in zgodovini.

Ljudstvo je povabilo Ezra, naj prinese knjigo Mojzesove postave in jim jo bere. Za to priložnost so naredili celo visok lesen podij. In dogodek ni bil nekaj, kar bi vsilili ljudstvu. Prav nasprotno, ljudstvo je prosilo Ezra, naj prinese Knjigo. Najverjetneje je Ezra bral iz Mojzesovih knjig, kar je vključevalo postavo, ki je bila Mojzesu dana na gori Sinaj.

`Kaj jim je Gospod rekel in česa se lahko sami iz tega naučimo? 5 Mz 31,9-13`

V 5 Mz 31,9-13 je Mojzes naročil Izraelcem, naj se o prazniku šotorov zberejo in skupaj berejo Božjo postavo. Omenjene so tudi različne skupine, ki naj bi se zbrale: moški, ženske, otroci in tujci, ki živijo znotraj njihovih vrat.

`Dobesedni prevod Neh 8,1 pravi, da so se zbrali »kot en mož«. Kaj to pove o tem, kako pomembna je edinost med verniki?`