---
title:  Odziv ljudstva
date:   06/11/2019
---

Ko je Ezra odprl Božjo besedo, hebrejsko Toro, so ljudje vstali. In preden je začel brati, je hvalil Boga. Po prebranem se je ljudstvo odzvalo z »Amen! Amen!« (Neh 8,5-6) Vsi so dvignili roke proti nebu, priklonili so glave ter slavili z obrazi proti tlom.

`Zakaj so voditelji dejali ljudstvu, naj se ne žalosti in joče? Neh 8,9-12`

»Ko so v poznejših letih v Jeruzalemu brali Božje zapovedi izgnancem, ki so se vrnili iz Babilona, in so ljudje jokali zaradi svojih prestopkov, so jim bile izgovorjene prijazne besede:

›Ne bodite žalostni. … Pojdite, jejte tolsto in pijte sladko in pošljite tudi darila tem, ki niso ničesar zase pripravili, zakaj ta dan je svet našemu Gospodu; zato se ne žalostite, kajti Gospodova radost je vaša moč.‹ (Neh 8,9-10)« /Ellen G. White, Zdravje na dosegu roke, str. 186/

Ko so ljudje poslušali Božje besede, jih je prizadela lastna grešnost in so začeli jokati. Kadar se nam razodene Bog in dojamemo, da je poln ljubezni, dobrote, usmiljenja in zvestobe, pridejo v ospredje naše lastne pomanjkljivosti in neuspeh, da bi bili, kar bi morali biti. Ob tem, ko vidimo Božjo svetost v njegovi Besedi, zagledamo svojo grešnost v novi luči. To spoznanje je privedlo Izraelce v jok in žalovanje, pa jim to ni bilo dovoljeno, kajti »Gospodova radost je vaša moč«. (Neh 8,10) Kljub njihovim napakam so lahko zaupali v Božjo moč.

To je bil prav tak poseben dan, svet dan, praznik trobentanja (roš hašana), ko so kratki piski trobent naznanjali pomembnost priprave »srca« za Gospodovo sodbo (dan sprave, ki so ga praznovali 10. dan v mesecu tišriju). Trobentanje je pomenilo vabilo, da stopijo pred Boga in se spokorijo. Namen dneva je bil opomniti ljudi, naj se obrnejo k Bogu, zato sta bila jok in žalovanje razumljiva. Voditelji pa so jih spomnili, da je Bog sprejel njihovo spokorjenje, in je torej nastopil čas, da se veselijo njegovega odpuščanja.

`Kako hud je greh, da je križal Jezusa, in je to edina pot rešitve za greh in naše upanje?`