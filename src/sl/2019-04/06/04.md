---
title:  Branje in razlaganje Besede
date:   05/11/2019
---

`Kako so brali Postavo? Neh 8,4-8`

Med branjem sta ob Ezru stali dve skupini, v vsaki je bilo po 13 mož. Prva trinajsterica (Neh 8,4) je pomagala brati Božjo besedo, druga trinajsterica (Neh 8,7) pa je pomagala razumeti besedilo. Nimamo podatkov o tem, kako je to delovalo na javnem trgu; a možje, ki so pomagali brati, so verjetno držali Toro (hebrejski zvitki so bili težki in jih je moral nekdo odviti) in iz nje brali ter se pri tem menjavali. Ker so brali od jutra do poldneva, so dognali, kako doseči vsakogar na trgu.

Besede »razumljivo« in »da se je prečitano razumelo« (Neh 8,8) se lahko nanašajo ali na razlago ali na prevod besedil. V tem primeru je šlo verjetno za oboje. Ljudstvo se je vrnilo iz Babilona, kjer so dolgo živeli in tamkaj je bil osnovni jezik aramejski. Zato poslušanje hebrejskega besedila mnogim ni bilo preprosto, še posebej mlajšim rodovom. Hkrati pa so imeli bralci Svetega pisma korist od pojasnila ali razlage. Ob pridiganju in pojasnjevanju besedilo oživi in prisili ljudi, da podatke uporabijo osebno.

`Kako so apostoli v Jeruzalemu ravnali podobno kakor v Ezrovem času? Kateri nauki so tu za nas? Apd 8,26-38`

Protestanti razumemo, da mora vsak posameznik sam zase poznati Božjo besedo in da ne smemo slepo sprejeti, kar nam kdo pove o svetopisemskih resnicah, ne glede na to, kdo je. Hkrati pa drži, da smo bili že skoraj vsi blagoslovljeni s pomočjo koga, ki nam je pomagal razumeti besedila. Vsak od nas mora poznati, kar veruje, kar pa ne pomeni, da nas včasih ne smejo razsvetliti nauki drugih.

`Ali si bil kdaj kriv tega, da so ti bile pomembnejše oblike češčenja in obredov, kakor pa pomoč ljudem v stiski v tvoji bližini? Kaj si se naučil iz te izkušnje?`