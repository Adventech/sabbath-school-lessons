---
title:  Pogum in pooblastilo
date:   24/12/2019
---

`Kako je Nehemija pokazal pogum? Kdo mu ga je dal? Neh 4,7-23`

Nehemija se je uprl nasprotnikom, ki so se trudili prestrašiti Jude. Odzval se je s pobudo, da pripravi ljudstvo na boj. Ni samo rekel: »Dobro, Bog, to je tvoja naloga!« Ljudstvo je pripravil, da bo opravilo svojo vlogo. Prijeli so za meče in drugo orožje, hkrati pa obnavljali obzidje. Judje se pod Nehemijevim vodstvom niso vdali strahu, temveč so se raje pogumno oborožili in se branili. Nehemija jih je spodbujal, verjel vanje, delal z njimi in jim naložil odgovornost, da delujejo. Pooblastil jih je opraviti delo, ki ga je določil, in jim razdelil dolžnosti. A Nehemija ni samo rekel ljudstvu, kaj narediti, in se potem umaknil v svoje prostore. Bil je z njimi in opravljal težaško delo, ki ga je bilo treba opraviti.

Včasih Bog v Svetem pismu ljudstvu naroči, naj miruje in ga opazuje, kako se bojuje, in potem so primeri, ko je Bog rekel: »Pripravite se na boj in jaz vam dam zmago.« Če želimo biti del Božje rešitve in blagoslovov, moramo opraviti svoj del.

»Ker se je Nehemija odločno posvetil Božjemu delu in se enako odločno zanašal na Boga, so ga njegovi sovražniki zaman poskušali podrediti svojemu vplivu. Brezbrižen človek je lahek plen skušnjavi; toda zlo ne more najti opore v življenju njega, ki si je zastavil plemenit cilj, ki ga popolnoma prevzame. Vera človeka, ki stalno napreduje, ne more oslabeti; kajti nad sabo, pod sabo in ob sebi spoznava neskončno Ljubezen, ki povsod deluje, da bi izpolnila svoj dober načrt. Pravi Božji služabniki delajo z odločnostjo, ki ne bo opešala, saj se stalno zanašajo na prestol milosti.« /Ellen G. White, Preroki in kralji, str. 396/

Nehemija je črpal pogum iz razumevanja resničnosti Boga in njegove moči. Kot smo videli, je zaradi svojega poznavanja Boga deloval v skladnosti s svojo vero.

`Kako smo videli v Nehemiju prav te besede, čeprav je okolje drugačno: »Ali poreče kdo: Ti imaš vero, in jaz imam dela; pokaži mi svojo vero brez del, in jaz ti pokažem vero iz svojih del?« Jak 2,18`