---
title:  Za globlje proučevanje
date:   27/12/2019
---

Preberi poglavje »Prednost molitve« v knjigi Pot h Kristusu, str. 110.

»Pozidava in prenova, ki so ju izvršili vrnjeni izgnanci pod vodstvom Zerubabela, Ezra in Nehemija, kaže podobo dela duhovne obnove, ki se mora zgoditi v poslednjih dneh zgodovine tega sveta. Izraelov ostanek je bil slabotno ljudstvo, izpostavljeno besnenju svojih sovražnikov. Vendar je po njih Bog imel cilj ohraniti na zemlji spoznanje o sebi in svojem zakonu. Oni so bili varuhi pravega bogoslužja, oskrbniki svetih izrekov. Doživljali so razne izkušnje med obnovo templja in jeruzalemskega obzidja. Spopadali so se z močnim nasprotovanjem. Voditelji v tem delu so nosili težko breme, vendar so ti možje napredovali z neomajnim zaupanjem, s ponižnim duhom in z odločnim zanašanjem na Boga. Verovali so, da bo z njegovo pomočjo zmagala resnica. Kakor nekoč kralj Ezekija se je tudi Nehemija ›oklepal Gospoda, ni se umaknil, hodeč za njim, temveč je izpolnjeval njegove zapovedi… In Gospod je bil z njim.‹ (2 Kr 18,6-7)« /Ellen G. White, Preroki in kralji, str. 405-406/

**Vprašanja za pogovor**

`1. 	Zakaj se moramo z vsemi močmi pred Bogom truditi podpirati voditelje?`

`2. 	Zakaj je vodenje v slogu »služenja« tako težko, zahtevno in hkrati nagrajujoče? Zakaj je tako zelo pomembno, da je krščanski vodja tudi služabnik?`

`3. 	Na začetku in tudi na koncu knjige je Nehemija molil. Ezra in Nehemija sta bila moža molitve. Preštej, kolikokrat je v njunih knjigah omenjena beseda »moliti« ali »molil«. Ta voditelja sta stalno molila. Kaj to govori o našem molitvenem življenju?`

`4. 	»Kajti oklepal se je Gospoda, ni se umaknil, hodeč za njim, temveč izpolnjeval je njegove zapovedi, ki jih je bil Gospod zapovedal Mojzesu.« (2 Kr 18,6) Kako se lahko oklepamo Gospoda? Kaj to sploh pomeni? Ali je to kako povezano z izpolnjevanjem zapovedi?`