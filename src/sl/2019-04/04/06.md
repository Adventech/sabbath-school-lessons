---
title:  "Opravljati »veliko delo«"
date:   24/10/2019
---

`Zakaj je Nehemija delo, ki ga opravlja v Jeruzalemu, videl kot »veliko delo«? Kako so ga v tem primeru hoteli ustaviti? Neh 6,1-13`

V Neh 6 je opisano veliko poskusov, da bi umorili Nehemija. Sanbalat in Gesem sta Nehemiju stalno pošiljala pisma, da bi prišel k njima pod pretvezo srečanja. Srečali naj bi se na Onski ravnini, ki je bila na sovražnem ozemlju, s čimer sta izdala pravi namen povabila. Sanbalat, Tobija in Gesem so spoznali, da bo priložnost trajala samo toliko časa, dokler ne bo dokončano obzidje in bodo vrata zaprta. Judje so uživali zaščito perzijskega kralja in jih torej nasprotniki niso mogli premagati z neposrednim napadom. Če pa bi se rešili voditelja, bi ustavili napredovanje ali pa morda za vedno ustavili Jude. Niso se vdali. Četudi se Nehemija ni odzival, so še poskušali. Verjetno je bilo Nehemiju kar hudo, ko se je moral na vsakem koraku bosti z nasprotovanjem. Odgovoril jim je in rekel: »Opravljam veliko delo.« (Neh 6,3)

Po svetovnih merilih je Nehemija opravljal veliko delo kot kraljev točaj, kar je bil prestižen položaj, eden najvišjih v deželi, kjer je služil kot kraljev svetovalec. Kaj pa obnova porušenega mesta, ki na videz ni imelo kakšnega pomena? To imenuje veliko delo? Nehemija je imel Božje delo za veliko in še pomembneje, imel ga je za veliko, ker je spoznal, da je v Jeruzalemu ogrožena čast Božjega imena.

Ko je Bog vzpostavil svetiščne službe, je poklical duhovnike. Da bi v mislih ljudi svetišče ostalo sveto in posebno, je dovolil dolžnosti v templju opravljati samo duhovnikom. Sami od sebe težko razumemo Božjo svetost; zato je Bog pomagal Izraelcem, da so pred Boga prihajali spoštljivo. Nehemija je vedel, da je tempeljsko dvorišče za vsakogar, ni pa bilo tako z notranjimi prostori. Ko je Semaja predlagal, da se dobijo znotraj svetišča, se ni izkazal samo za lažnega preroka, saj je predlagal nekaj, kar je bilo v nasprotju z Božjimi navodili, marveč se je tudi razkril kot izdajalec.

`Kako danes, ko ni več svetišča na zemlji, ohranjamo občutek Božje svetosti? Kako nas zavedanje o Božji svetosti v nasprotju z našo grešnostjo vodi pred križ?