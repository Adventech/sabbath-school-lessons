---
title:  "Nehemija se loti dela (444 pr. n. št.)"
date:   23/10/2019
---

`Kaj so naredili Judje pod Nehemijevim vodstvom, da bi se uprli nasprotovanju? Zakaj je bilo pomembno, da se pripravijo na boj, namesto da bi samo posedali in verjeli, da jih bo Bog zaščitil? Neh 4`

Po začetkih in ustavitvah je ljudstvo spet začelo delati. Judje so molili in Nehemija je postavil stražo. Ljudstvo se je v izmenah menjavalo dan in noč, da bi bili pripravljeni na morebitne napade. Nehemija je organiziral tudi oboroženo stražo okoli obzidja, na boj je bila pripravljena vsaka družina.

Svoje služabnike je razdelil v dve skupini: ena je delala in druga oborožena stražila. Posebej je poskrbel tudi za vse tiste, ki so delali na obzidju in so bili najbolj izpostavljeni nevarnosti. Vsak od zidarjev je v eni roki držal meč, v drugi pa opeko/kamen in malto. Bili so pripravljeni na nasprotnike. Naredili so svoj del; Bog pa je opravil vse drugo. Nehemijeva vera v Božjo zaščito je navdihujoča. Ni posedal in pričakoval, da bo vse naredil Bog. Naredil je, kar je mogel.

Besedili: »Nikar se jih ne bojte, spominjajte se Gospoda, velikega in groznega, in bojujte se za svoje brate, za svoje sinove in hčere, za svoje žene in hiše,« (Neh 4,14; 4,8 ssp) in »Naš Bog se bo bojeval za nas,« (Neh 4,20; 4,14 ssp) sta med najbolj navdihujočimi v Svetem pismu.

Judje bi lahko spet prenehali graditi zaradi stalnega nasprotovanja, in namesto da bi jih tokrat znova premagal strah, so se oprijeli obljube, da se bo Bog bojeval zanje. Kadar v Božjem imenu naletimo na nasprotovanje zaradi našega verovanja ali nečesa, kar nas je poklical opravit Bog, ne pozabimo, da se bo »naš Bog bojeval za nas«.

Na koncu so Judje spoznali, da je bil Gospod za vsem, kar so počeli, to pa jih je spodbudilo, da so šli naprej.

`Zakaj je pomembno vedeti, da je to, kar počneš, Božja volja? Zastaviti si je treba pomembno vprašanje: Kako vem, da je to, kar počnem, Božja volja?`