---
title:  Prekinitev dela
date:   22/10/2019
---

`Kaj Ezr 4,6-24 poroča, da so naredili »nasprotniki«, da bi ustavili delo v Jeruzalemu?`

Ljudstvo dežele je napisalo pritožbo proti Judom in njihovemu delu najprej Dariju, (Ezr 5 in 6) potem kralju Ahasveru in tudi Artakserksu I. Naredili so vse, kar so mogli, da bi ustavili dela v Jeruzalemu.

Ljudje okoliških ljudstev so trdili, da bo kralj izgubil moč nad njimi, če bodo pozidali mesto, saj je bil Jeruzalem od nekdaj kraj upora in težav. Žal so kralja Artakserksa zavedli v verovanje, da Judje pozidavajo samo zato, da bi znova pridobili neodvisnost, in torej spodbujajo spopade. Zapovedal je, naj prenehajo delati, in poslal vojsko, da bi preprečila nadaljnja obnovitvena dela v mestu. Ta pristop s silo je ustavil Božje delo.

`Zakaj so Judje prenehali graditi? Mar niso vedeli, da Bog želi, da obnovijo mesto? Kaj jih je ustavilo? Ezr 4,23-24`

Očitno je, da so Judje spoznali, da jih je Bog poklical obnovit mesto in tempelj, a zaradi močnega nasprotovanja so se bali. Morda so si izmišljali izgovore, kakršen je »zdaj že ni pravi čas«, ali pa »če Bog res hoče, da to naredimo, bi nam pripravil pot«, ali pa »mogoče se sploh ne bi smeli vrniti«. Kadar nas nasprotovanje ovira pri opravljanju tega, kar verujemo, da nas je poklical naredit Bog, se sprašujemo o njegovem vodstvu in začnemo dvomiti o njem. Zlahka se prepričamo, da smo naredili napako. Strah lahko ohromi naš um, ter začnemo obupavati in misliti na svojo nemoč, namesto da bi se osredotočili na Božjo moč.

`Ali si že doživel kaj podobnega – bil si prepričan, da te je Bog poklical za katero delo, potem pa si začel dvomiti, ko so se stvari zaostrile? (Pomisli na Janeza Krstnika.) Česa si se naučil iz te izkušnje?`