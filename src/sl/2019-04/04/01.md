---
title:  Nasprotovanje
date:   19/10/2019
---

### Preberi pred proučevanjem
Ezr 4,1-5; 2 Kor 6,14; Ezr 5,1-5; Hag 1; Ezr 4,6-24; Neh 4; 6,1-13

> <p>Ključno besedilo</p>
> A oko njihovega Boga je bilo obrnjeno v starešine Judov, da se jim ni branilo, dokler se ni stvar sporočila Dariju in se je potem odposlal pismen odgovor o tem. Ezr 5,5

Besedilo Ezr 3 do 6 je tematsko razdeljeno in pokriva različna zgodovinska obdobja nasprotovanja pozidavi templja. Upoštevanje tega tematskega pristopa bo pomagalo pojasniti celotno sporočilo.

Ezra je prvič poimenovan v Ezr 7,1. Ob njegovem prihodu leta 457 pr. n. št. so se stvari spremenile in Jeruzalem skupaj z obzidjem so začeli vneto obnavljati. Trinajst let pozneje je prispel Nehemija, (poslal ga je Artakserks I. leta 444 pr. n. št.) in takrat so se spet lotili obnove obzidja. Kljub močnemu nasprotovanju je bilo delo dokončano v 52 dneh. (Neh 6,15)

V Ezrovi in Nehemijevi knjigi prevladuje tematika upora proti Božjemu delu; zato ne preseneča, da je pozidava templja in Jeruzalema zanetila nasprotovanje in preganjanje. Kamor koli se obrnemo v današnjem svetu, se Gospodovemu delu nasprotuje. Satan se trudi, da se evangelij ne bi hitro širil, saj ogroža njegovo gospostvo. Kako so Judje po poročilu v Ezrovi in Nehemijevi knjigi opravili z nasprotovanjem?