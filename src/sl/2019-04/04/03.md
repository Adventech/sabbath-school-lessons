---
title:  Spodbuda prerokov
date:   21/10/2019
---

Žal so se Judje zaradi nasprotovanja okoliških narodov, ki je opisano v Ezr 4 do 6, bali delati za obnovitev templja in niso hoteli opravljati dela.

Kot smo že omenili, Ezra 4,6 do 6,22 ni pisan v kronološkem zaporedju. Zato si bomo ogledali najprej Ezr 5 in potem Ezr 4.

`Zakaj je Bog poslal preroka Hagaja in Zaharija k Judom? Kaj je bil sad njunega prerokovanja? Ezr 5,1-5`

Judje so iz strahu prenehali graditi. Bog jih je poslal v Judejo pozidat tempelj in mesto in je tudi imel načrt. Ker jih je bilo strah, je moral nekaj ukreniti, da bi jih spodbudil. Poklical je dva preroka. Človeško nasprotovanje ne more ustaviti Boga; četudi so Judje s svojimi dejanji povzročili to nasprotovanje, jih Bog ni zapustil. Po prerokih jih je spodbujal in gnal, da so znova začeli delovati.

`Kako se glasi sporočilo zanje in kaj iz tega lahko povzamemo zase? Hag 1`

»V tej stiski sta bila poklicana preroka Hagaj in Zaharija, da bi se spoprijela s to težavo. Ta izvoljena poslanca sta s pretresljivimi pričevanji razodevala ljudstvu vzrok njihovih težav. Preroka sta trdila, da je pomanjkanje posvetnih dobrin nastalo zato, ker niso na prvi prostor postavili Boga. Ko bi bili Izraelci počastili Boga in mu izkazali dolžno spoštovanje in priznanje, tako da bi si najprej prizadevali obnoviti njegovo hišo, bi lahko priklicali njegovo navzočnost in njegove blagoslove.« /Ellen G. White, Preroki in kralji, str. 344/