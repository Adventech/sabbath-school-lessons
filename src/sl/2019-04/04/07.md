---
title:  Za globlje proučevanje
date:   25/10/2019
---

Preberi v knjigi Preroki in kralji poglavji »Obnovitelji obzidja«, str. 381, in »Graja zoper oderuštvo«, str. 387.

»Nasprotovanje in malodušnost, ki so ju doživeli graditelji v Nehemijevem času zaradi odkritih sovražnikov in lažnih prijateljev, je značilna izkušnja tudi njih, ki danes opravljajo Božje delo. Kristjani niso preskušani samo z ogorčenostjo, zaničevanjem in nasiljem sovražnika, temveč tudi z brezbrižnostjo, nedoslednostjo, mlačnostjo in izdajalstvom priznanih prijateljev in pomočnikov.« /Ellen G. White, Preroki in kralji, str. 386/

»Ker se je Nehemija odločno posvetil Božjemu delu in se enako odločno zanašal na Boga, so ga sovražniki zaman poskušali podrediti svojemu vplivu. Brezbrižen človek je lahek plen skušnjavi; toda zlo ne more najti opore v življenju njega, ki si je zastavil plemenit cilj, ki ga popolnoma prevzame. Vera človeka, ki stalno napreduje, ne more oslabeti; kajti nad sabo, pod sabo in ob sebi spoznava neskončno Ljubezen, ki povsod deluje, da bi izpolnila svoj dober načrt. Pravi Božji služabniki delajo z odločnostjo, ki ne bo opešala, saj se neprestano zanašajo na prestol milosti.« /Ellen G. White, Preroki in kralji, str. 396/

**Vprašanja za pogovor**

`1. 	Postavi se v Zerubabelov in Jozuetov položaj ter v položaje drugih voditeljev, ko so prišli možje ponudit pomoč. Ko gledamo nazaj, vidimo, da so se pravilno odločili, ko niso sprejeli pomoči. Kako lahko adventisti vemo, kdaj sodelovati in kdaj ne s temi, ki niso naše vere? Kako se odločiti, ali je kaj prav ali narobe? Katera merila uporabiti?`

`2. 	Skozi svetopisemsko zgodovino vidimo, kako nevarno je sklepati kompromise s svetom. Zgodovina starega Izraela vse do babilonskega ujetništva je mogočen primer teh kompromisov. Kaj pa se zgodi, kadar se ljudje podajo v skrajnosti in se poskušajo izogniti nevarnosti? Ali ni mogočen primer podajanja v skrajnost Jezusovih tožnikov, ko so ga obtožili prestopanja sobote? (Jn 9,14-16) Kako naj najdemo pravo ravnovesje?`