---
title:  Tempelj
date:   21/11/2019
---

`Zakaj so bile tempeljske službe nujne za Izraelce, kar nakazujejo besede »nočemo zapustiti hiše svojega Boga«? Neh 10,32-39 (10,33-40 ssp) Zakaj je bil tempelj tako pomemben za vero? Heb 8,1-7`

Izraelci so se zaobljubili, da bodo skrbeli za tempelj. Čeprav so bili skupinica, ki so jo kralji finančno stiskali, so se odločili, da bodo od tega malo, kar so imeli, dajali, da bi tempelj cvetel in ne samo životaril. Zato so se odločili vsako leto dati tretjino šekla za tempeljske službe, namesto da bi dajali samo ob popisu, kakor je zapovedala postava. Ljudstvo je uvidelo, da so potrebe večje od zahtevanega. Poleg tega so določenim družinam dodelili odgovornost priskrbeti drva za žgalno daritev, saj so spoznali, da bo brez organizacije služba ugasnila.

Prvine, prvorojenci, desetine in darovi so bili vidiki svetiščne službe, ki so oskrbovali duhovnike in levite. Leviti naj bi dobili desetino od vsega. Prvorojenca so odkupili z denarjem, ki je šel levitom. Desetina od desetine levitov pa je bila namenjena duhovnikom.

Tempelj je bil srce izraelskega naroda. Tako osrednji je bil za njihovo vero, da se je zgodila največja katastrofa, ko ga je Nebukadnezar razdejal in odnesel svete predmete.

Ko so tempelj uspešno vodili, je ljudem nudil živahno duhovno življenje, saj je kazal ljudstvu na končno rešitev greha, ki je po jagnjetovi smrti. Ko je Jezus umrl na križu, je priskrbel to rešitev. (Rim 5,5-10) Še več – po letni službi dneva sprave se je ljudstvo učilo, da ima Bog načrt, kako se za vedno rešiti zla in greha. Tempelj je služil kot prizorišče, kjer se je ljudstvu razodeval celoten načrt zveličanja. Nauki, ki jih lahko črpamo iz opazovanja tempeljskih služb, so brezmejni in potrebni, da sestavimo širšo sliko o Božjem značaju in dojamemo načrt zveličanja.

`»Resnična je ta beseda in vsekakor vredna, da se sprejme: da je Kristus Jezus prišel na svet rešit grešnike, katerih prvi sem jaz.« (1 Tim 1,15) Kaj je bilo Pavlovo upanje in kako lahko to postane tudi naše?`