---
title:  Zasnova o zavezi
date:   17/11/2019
---

`Kdo je sklenil to zavezo in čemu? Neh 10,1-29; 9,36-38`

Čeprav so listino podpisali samo voditelji, besedilo jasno pove »in drugo ljudstvo«, »so vzeli nase prekletje in prisego, da bodo živeli po Božjem zakonu«. (Neh 10,29-30) Le kaj je bilo tako pomembnega v zavezi, da so si jo vsi želeli skleniti z Bogom? Da bi odgovorili na to vprašanje, se moramo podati na sam začetek in razumeti svetopisemsko zasnovo zaveze.

Zaveza je bila pomembna, ker je bila del Božjega ravnanja z grešnim človeštvom in je kazala Božje koprnenje po odnosu z ljudmi. Ljudem je dovolila pokazati njihovo željo po posvečenosti Bogu.

Svetopisemsko poročilo o stvarjenju v 1 Mz 1 in 3 ne kaže samo stvarjenja prvih ljudi, marveč tudi odnos med njima in Bogom ter med njima samima. Pojavil pa se je greh in uničil vse te odnose. Greh je nasprotje stvarjenja, prinaša uničenje in smrt.

Adamov rodovnik se je sčasoma razdelil, ko se je Kajn odločil za zlo, (1 Mz 4,8-19) Set pa sprejel Boga. (1 Mz 5,3-24) Kajnov rodovnik doseže vrh z Lamehom, (1 Mz 4,17-19) s sedmim od Adama (vključno z njim), ki je uvedel mnogoženstvo. Kajnovo nasilje in povračilo sta ob zvestem rodovniku Seta. Tudi Setov rodovnik se šteje, a sedmi po njegovi strani je Enoh, ki »je hodil z Bogom« (1 Mz 5,24) in je bil vzet v nebesa.

Žal je svet bolj sprejel zlo kakor Boga, in tako pridemo do točke, ko je rodovnik zvestih kratek in lahko bi se kmalu zgodilo, da ne bi ostala nobena družina, po kateri bi Bog lahko izpolnil svojo besedo, da pošlje obljubljenega Potomca rešit človeštvo. Zato je Bog posegel vmes s potopom. Tudi potop je bil dekreacija, nazadovanje in uničenje življenja, vendar je Bog uničil samo to, kar so že pokvarili ljudje. (1 Mz 6,11-13)

`Kako si osebno doživel resničnost uničevalne sile greha? Kaj je edina sila proti grehu in kako jo pridobimo?