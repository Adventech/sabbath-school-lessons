---
title:  Ustroj zavez
date:   19/11/2019
---

Svetopisemski poznavalci pripoznavajo, da obstaja značilni ustroj svetopisemskih zavez; to je bilo vidno tudi v zavezah starih Hetitov. Bog je govoril z ljudmi na način, ki so ga v svoji kulturi razumeli.

Zaveze, ki so bile v času starega Izraela običajne, so vsebovale naslednje prvine: uvod (kdo je Bog); zgodovinski predgovor (opredeljen pretekli odnos); klavzule ali pravila; blagoslovi in prekletstva; priče, posebni pogoji ali podpis zaveze. Zato nas ne bi smelo presenetiti, da je Bog nekaj podobnega uporabil v takratnem stiku z ljudmi. Uporabil je, kar jim je bilo znano.

Vsa 5. Mojzesova knjiga je denimo zapisana v obliki zaveze, saj Mojzes vabi Božje ljudstvo, naj sklene novo zavezo z Bogom. Zavezi je podobna v naslednjih točkah: 1) uvod; (5 Mz 1,1-5) 2) zgodovinski uvod; (5 Mz 1,6 do 4,43) 3) klavzule ali pravila; (5 Mz 4,44 do 26,19) 4) blagoslovi in prekletstva; (5 Mz 27 do 30) 5) priče (5 Mz 30,19) in končno 6) posebni pogoji. (5 Mz 31,9-13)

`Preberi Joz 24. Kako se ta zavezni vzorec vidi tudi v tem poglavju?`

Enako drži za Jozuetovo obnovo zaveze.

Uvod je omenjen v delu, kjer se predstavi Bog kot »Gospod, Izraelov Bog«. (Joz 24,2) Potem sledi dolg zgodovinski predgovor, kjer Jozue spomni ljudstvo na to, kar je Bog naredil zanje v preteklosti. (Joz 24,2-13) Po tej zgodovini so našteta pravila, (Joz 24,14-15.23) blagoslovi in prekletstva, (Joz 24,19-20) imenovane so priče (Joz 24,22.27) in naveden poseben ukrep. (Joz 24,25-26) Tudi tu je bil za stik z Izraelom uporabljen osnovni obrazec zaveze, da bi spoznali ne samo Božje vodstvo v preteklosti, marveč kaj se od njih zahteva, da izpolnijo svoj del zaveze.

`Katero tukajšnje načelo lahko uporabimo zase? Joz 24,15`