---
title:  Postava in preroki
date:   13/11/2019
---

`Kako so opisani Izraelci v primerjavi z Božjo veliko dobroto? Neh 9,23-31`

Naslednji del molitve/pridige omenja življenje v Kanaanu, ko so Izraelci dobili v last zemljo od Boga. Podarjena jim je bila zemlja, mesta, vinogradi in polja, a so vse to imeli za samoumevno. Ob koncu Neh 9,25 je rečeno, »in jedli so in se nasitili in odebeleli«. Odebeliti se je izraz, ki ga najdemo v Svetem pismu zelo redko (5 Mz 32,15; Jer 5,28) in vsakič ima negativen prizvok.

Ljudje bi se lahko radovali v »Božji dobroti«, a niso se veselili v Bogu, marveč v tem, kar so imeli. Očitno imeti vse ne obrodi tesne hoje z Bogom. Kolikokrat pomislimo: »Ko bi le imel to ali ono, pa bi bil srečen.« Žal vidimo, da so imeli Izraelci vse od Boga, a jih je »radost« zaradi vsega tega oddaljila od njega. Prepogosto se osredotočimo na darove, pozabimo pa Darovalca. To je usodna prevara.

To pa ne pomeni, da se ne bi smeli veseliti reči, ki nam jih podari Bog. Njegova želja je, da se veselimo teh darov, toda radost v podarjenem nam ne zagotavlja odnosa z njim. Če ne bomo previdni, lahko vse to postane kamen spotike.

Voditelji so v tem poglavju priznali svojo nezvestobo Bogu. Ko so se spominjali svoje zgodovine, so posebej poimenovali prestopke, ki so jih zagrešili kot ljudstvo. Kar nekaj vidikov je posebej pomembnih, saj se ponavljajo: 1) Izrael je zavrgel Božjo postavo; 2) preganjali so preroke.

Spoznali so, da sta Božja postava in njegovi preroki ključni za razvoj pobožnega ljudstva in posameznikov. Molitev poudarja ta sklep z besedami: »Po katerih ima življenje, kdor jih spolnjuje«; (Neh 9,29) in Duh je, ki je govoril po prerokih. Bog nam je dal zapovedi, da bi živeli polno življenje, preroke pa pošilja, da bi nas vodili v razumevanje njegove resnice. Kaj naredimo s temi darovi, pa je pomembno vprašanje za vse nas.