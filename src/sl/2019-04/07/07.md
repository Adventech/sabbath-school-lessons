---
title:  Za globlje proučevanje
date:   15/11/2019
---

V knjigi Pot h Kristusu preberi poglavje »Priznanje«, str. 44.

V Neh 9,25 Izraelci govorijo o tem, kako so se njihovi predniki veselili v veliki Božji dobroti. Koren glagola je isti kakor pri imenu Eden oziroma v Edenskem vrtu. (1 Mz 2,15) Morda bi bil najboljši prevod tega, »da so se edenizirali«, če bi takšna beseda obstajala.

Evangelij je obnova in kaj bi bolje kakor Eden simbolično predstavljalo to, v kar bomo na koncu obnovljeni? Bog je obudil Izraelce in jih popeljal na križišče starega sveta, da bi ustvaril najbližji približek Edena na padli zemlji. Možnost za to je obstajala celo po izgnanstvu in vrnitvi. »Zakaj Gospod je potolažil Sion, potolažil je vse njegove razvaline in je naredil njegovo puščavo kakor raj.« (Iz 51,3)

Ljudstvo je uživalo materialne blagoslove, ki jim jih je obljubil Bog, blagoslove, ki so, kolikor se je dalo, v padlem svetu spominjali na obilje Edena. In tako je bilo v redu. Namen je bil, da jih uživajo. Bog je fizični svet ustvaril tako, da ga ljudje lahko uživajo, in starodavni Izrael ga je blagoslovljen prav tako užival. Njihov greh ni bil, da so se »edenizirali« v Božji dobroti, marveč da so pozabili Gospoda, (Ezk 23,35) čigar dobrot so se veselili. Blagoslovi so sami po sebi postali cilj namesto sredstvo za dosego cilja, ki je bil razodeti Boga okoliškim ljudstvom.

**Vprašanja za pogovor**

`1. 	Jezus je dejal: »Kdor je pa posejan v trnju, ta je, ki besedo sliši, toda skrb tega sveta in slepilo bogastva uduši besedo in ostane brez sadu.« (Mt 13,22) Kaj pomeni »slepilo bogastva« in kako je povezano z molitvijo priznanja, ki smo jo proučevali?`

`2. 	Znova razmisli o nauku o stvarjenju. V molitvi iz Neh 9 so skoraj takoj spregovorili o Gospodu kot stvarniku in vzdrževalcu. Kaj to pove o temeljnosti tega nauka za našo vero?`

`3. 	Kako ujeti pravo ravnovesje med priznavanjem podedovane grešnosti in hkrati ne dovoliti Satanu uporabiti naše grešnosti, da bi postali malodušni in se odrekli veri?`