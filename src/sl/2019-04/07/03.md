---
title:  Začetek molitve
date:   11/11/2019
---

Ljudje so se na branje Svetega pisma odzvali z dolgo molitvijo, v kateri so se spominjali Božje dobrote in zgodovine Izraelove nezvestobe. Lahko bi kdo dejal, da gre bolj za pridigo kakor za molitev, saj ima skoraj vsaka vrstica vzporednico nekje v Svetem pismu.

`Kaj so glavne teme molitve v začetnih vrsticah in zakaj? Neh 9,4-8`

V prvem delu molitve ljudstvo hvali Boga, še posebej njegovo ime. V hebrejski kulturi ime ni bilo samo nekaj, s čimer so ljudje koga klicali, temveč je pojasnjevalo njegovo istovetnost. Zato je hvala Božjemu imenu pomembna, saj svetu kaže, da gre za ime, ki je vredno hvale in časti. To je ime Stvarnika vesolja. Molitev se začne s češčenjem Boga kot Stvarnika in njega, ki »vsem vzdržuje obstanek«. (Neh 9,6; Kol 1,16-17) Beseda »vzdržuješ« izhaja iz hebrejskega glagola, ki pomeni »ohranjati živo«.

On, ki je vse ustvaril, je tisti, ki je izbral Abrahama, človeka, ki v ničemer ni bil kaj posebnega, razen da je bilo njegovo srce zvesto. Ob mnogih priložnostih ni pokazal vere, ko pa ga je Jezus prosil, naj se odreče svojemu sinu, se ni obotavljal. (1 Mz 22) Naučil se je biti zvest – ne čez noč – marveč skozi dolgo hojo z Bogom. Po hebrejskem razmišljanju je srce mišljeno kot um. Abraham je bil zvest v mislih in dejanjih in za to ga je pohvalil Bog.

Prve besede molitve omenjajo Boga kot 1) stvarnika, 2) vzdrževalca in 3) tega, ki drži obljube. Najprej se je ljudstvo spomnilo, kdo je Bog: On je Zvesti, ki nas je ustvaril, nas vzdržuje in vedno drži dane obljube. To nam omogoča, da ohranimo svoje življenje v prihodnosti in se mu naučimo zaupati tudi sredi najtežjih razmer, ko se zdi, da je daleč od nas in ga naše težave ne zanimajo.

`Zakaj je nauk o Bogu kot stvarniku tako osrednji v naši veri? Kateri drugi nauk je tako pomemben kakor tale in nam je v njem Bog zapovedal, naj sedmino življenja vsak teden preživimo v spominu nanj, ki je naš Stvarnik?`