---
title:  Post in bogoslužje
date:   10/11/2019
---

`Zakaj so se ljudje ločili od vseh tujcev? Neh 9,1-3`

Čeprav se je Nehemija trudil, da bi ljudje ta čas povezovali z veseljem, je vodil zbrane v post. Ponižali so se pred Bogom, se posipali s pepelom in nosili raševino. Ker tujci niso imeli deleža v skupnem grehu Izraelovega ljudstva, so se Izraelci ločili od njih, saj so vedeli, da je treba odpustiti njihov greh. Priznali so grehe svojega naroda, ki so ga pripeljali v sužnost.

Združene molitve in priznanje so bili prikaz globljega razumevanja narave greha. Izraelci bi se lahko jezili, ker so njihovi predniki grešili in vse ljudstvo pripeljali v sužnost. Ali pa bi se ves čas pritoževali zaradi odločitev voditeljev in pomanjkanja pobožnosti prejšnjih rodov, kar jih je pripeljalo do tod, kjer so bili sedaj – skupinica povrnjenih ujetnikov. A namesto da bi gojili sovraštvo ali zamero, so se ponižno in skesano obrnili k Bogu.

Neh 9,3 poroča, da je ljudstvo četrtino dneva bralo iz knjige postave, drugo četrtino pa so priznavali grehe in častili Boga. To je bilo tretje branje Tore.

Branje Tore je osrednje za priznanje, ki mora temeljiti na resnici, ki pa prihaja od Boga. Ob branju Svetega pisma se nam Bog približa, Sveti Duh pa nam lahko spregovori in nas poučuje. Resnica njegove besede oblikuje naše razmišljanje in razumevanje, nas spodbuja in povzdiguje. Tudi Izraelci so žalovali in jokali, saj se pred svetim Bogom zavemo njegove lepote in dobrote, dojamemo, kako osupljivo je, da se je Stvarnik vesolja odločil biti z nami kljub naši nevrednosti. Tako vemo, da se brez Boga sploh ne razlikujemo od duhovnih prednikov v veri. Samo če Bog deluje v nas, smo lahko to, kar naj bi bili.

`Kako lahko Danielovo molitev uporabimo zase? Kaj naj bi nam ta prošnja sporočila osebno in kot cerkvi? Dan 9,4-19`