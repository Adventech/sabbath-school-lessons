---
title:  Nauki preteklosti
date:   12/11/2019
---

`Po čem se ta del molitve razlikuje od prvega? Neh 9,9-22`

Molitev iz hvale Boga za njegovo zvestobo preide v omembo nezvestobe Izraelcev v Egiptu in puščavi. Očrta raznolike reči, ki jih je dal Bog Izraelcem; žal pa je odziv »očetov« na te darove ošabnost, trma in nespoštovanje veličastnih Božjih del med njimi.

Priznanje človeške napake in pomanjkanje prave predanosti Bogu je pomemben korak v priznanju in spokorjenju. Četudi ta besedila govorijo o ljudeh, ki jih že dolgo ni več med nami, ne more nihče reči, da se kdo izmed nas ne spopada z enakimi težavami.

V tem nam tako kakor njim lahko pomaga evangelij. Priznanje naših grehov nas ne reši; rešuje nas samo Kristusova daritev za nas. Priznanje je skupaj s spokorjenjem osrednje za naše lastno spoznanje, da moramo biti opravičeni samo po Kristusu. »Kadar s spokorjenjem in v veri sprejmemo Kristusa za svojega zveličarja, nam Gospod odpusti naše grehe in opusti kazen, ki je predpisana za prestopanje zakona. Grešnik tedaj stoji pred Bogom kot pravičen; nebesa so mu naklonjena in po Duhu ima občestvo z Očetom in Sinom.« /Ellen G. White, Selected Messages III, str. 191/

Božja dobrota nas žene, da priznamo grehe in se spokorimo zanje, vendar se jih moramo tudi odločiti z Božjo močjo opustiti.

Izrael je bil trmast in Bog ljubeč. Ko so se Izraelci spominjali, kaj je Bog naredil zanje, so se spomnili, da bo Bog še naprej skrbel zanje v sedanjosti in prihodnosti glede na to, da je toliko naredil zanje v preteklosti. Zato je vedno pomembno, da se spominjamo, kako je Bog deloval v naši zgodovini. Ko pozabimo, zaidemo v težave.

`Spomni se, kdaj si bil prepričan, da Bog deluje v tvojem življenju. Kako lahko iz tega črpaš tolažbo za naslednjič, ko boš v težavah? Kako se lahko naučiš bolje zaupati v Božjo dobroto v času, ko si popolnoma malodušen, osamljen in v strahu za prihodnost?`