---
title:  Nehemija spregovori
date:   08/10/2019
---

V Neh 1,11 piše, da je bil Nehemija kraljev točaj. Nam se to delo morda zdi nepomembno, a točaji so bili vplivni ljudje, saj so bili stalno blizu kralja. Točaji so okušali pijače za kralja, da so preprečili bolezni ali pa celo kraljevo smrt. Herodot pravi, da so Perzijci visoko cenili točaje in z njimi ravnali kakor z visokimi uradniki. Točaj asirskega kralja Esarhadona je bil hkrati tudi glavni minister kraljestva. Nehemija je torej zasedal visok položaj v kraljestvu in ker je imel dostop do kralja, je Boga prosil, naj ga uporabi, da kralju spregovori o razmerah v Judeji.

`Kaj se je zgodilo zaradi Nehemijeve molitve in posta? Neh 2,1-8`

Molitev je bila uslišana v mesecu nisanu, kar je mesec april leta 444 pr. n. št. Štirje meseci so minili, odkar so Hanani in Judje prenesli žalostno novico o Jeruzalemu Nehemiju. Nehemija se je štiri mesece postil in molil in vsak dan se mu je verjetno zdelo, kakor da Bog ne odgovarja. A Bog vedno odgovori pravočasno. Bog je pripravil kralja, da je poslušal Nehemija in mu bil naklonjen.

Ni se zgodilo pogosto, da je točaj lahko opustil svojo dolžnost in se odpravil biti upravnik v drugi deželi. Bog je spregovoril po Nehemiju in spodbudil perzijskega kralja Artakserksa I., da ga je postavil za upravitelja na Judovem. Omemba kraljice da vedeti, da je šlo verjetno za zasebno priložnost, saj ni bilo običajno, da bi bila kraljica navzoča na uradnih pojedinah. Nehemija ni takoj omenil Jeruzalema, da ne bi kralj dobil predsodkov, temveč je kralja raje čustveno pritegnil s čim osebnim. Ko je omenil določen kraj, je bil kralj pridobljen.

`Ali vidimo povezavo med Nehemijevim položajem na tem dvoru in Danielovim v Babilonu? Kaj kraljeva naklonjenost Nehemiju pove o Nehemijevem značaju?`