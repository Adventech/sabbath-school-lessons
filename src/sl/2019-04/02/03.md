---
title:  Nehemijeva molitev
date:   07/10/2019
---

`Preberi Nehemijevo molitev v Neh 1,5-11. Katere različne sestavine molitve prepoznaš? Zakaj se je v molitvi prištel med krivce?`

* Mogočni in usmiljeni Bog (Neh 1,5)
    * Usliši me (Neh 1,6)
        * Priznanje grehov (Neh 1,6-7)
            * Spomni se svojih obljub (Neh 1,8-9)
        * Odrešil si nas (Neh 1,10)
    * Usliši me (Neh 1,11)
* Bog, zagotovi nam blaginjo in usmiljenje (Neh 1,11)

Nehemijeva molitev je čudovito poročilo o Božji veličini, grešnosti ljudstva, vse pa zaokroži vpitje po pomoči. Molitev je podobna molitvi iz Dan 9 in možno je, da je Nehemija poznal tisto molitev. Omembe je vredno, da Nehemija ni začel s prošnjo po pomoči, temveč je najprej omenil resnico o tem, kdo je Bog, veliki in strašni. Poudaril je tudi, da Bog ohranja svojo zavezo in je usmiljen s temi, ki ga ljubijo, kakor bi hotel Boga spomniti, da je bil vedno zvest in ne more biti sedaj drugačen.

Molitev je podana v posebni strukturi (zapisani zgoraj) in središče je v Neh 1,8, kjer je Nehemija ponovil Božje obljube. Pravi: »Spomni se!« Ali drugače: Spomni se, Bog, da si obljubil, da nas boš razkropil, ko bomo nezvesti, a da si prav tako obljubil, da nas boš povrnil in vse obnovil. Ker se je prvo zgodilo, je zdaj čas, da izpolniš še drugo, kajti mi smo se povrnili k tebi. Nehemija se ni bal sklicati na Božje obljube in Boga spomniti nanje. Seveda ne gre za to, da Bog ne ve, kaj je obljubil, ali da je to pozabil. Boga veseli, ko se sklicujemo na njegove obljube. Želi, da verjamemo vanje in mu jih ponavljamo. Ko ubesedimo, kar nam je obljubil, se okrepimo v svoji odločitvi, da zaupamo tem obljubam in to še posebej v času, ko se vse zdi brezupno.

`Na katere Božje obljube bi se v tem trenutku sklical ti? Zakaj je pomembno, da se ne nehamo sklicevati na te obljube? (Kaj sploh še ostane, če to prenehamo početi?)`