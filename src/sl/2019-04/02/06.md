---
title:  Nehemijeva priprava na nalogo
date:   10/10/2019
---

Nedvomno je Gospod poklical Nehemija opravit to nalogo in bo priskrbel vse, kar je bilo potrebno. Nehemija je nadaljeval, opremljen s poznavanjem Božjih obljub ter gotovostjo, da ga je poklical Bog. Napredoval pa je previdno in z molitvijo. Četudi je vedel, da je Bog z njim, ga to spoznanje ni ustavilo, da ne bi razmislil o svojem početju.

`Kaj je počel Nehemija, da bi se pripravil na projekt pozidave obzidja? Neh 2,11-20`

Osnove vodenja: 1. lekcija: Nehemija ni nikomur povedal, kakšni so načrti, ki »mu jih je Bog dal v srce«, da jih izvrši za Jeruzalem. (Neh 2,12) Ne samo da jih ni razkril sovražniku, temveč jih ni razodel niti judovskim voditeljem. Podal se je na oglede ugotovit, kaj je treba narediti. 2. lekcija: preden je kar koli rekel, je opravil svojo domačo nalogo in sestavil načrte za vse potrebno. 3. lekcija: ko je spregovoril o nalogi, je najprej opisal, kaj vse je do tedaj naredil Bog, ko je vodil to odpravo, potem pa dodal kraljeve besede. Spodbudil je, preden je prosil za izročitev. Le po čudežu so se Judje odzvali tako naklonjeno in se odločili graditi kljub nasprotovanju, ki bo nastopilo. Bog po Nehemijevih molitvah in postu ni pripravil zgolj kralja, marveč tudi judovsko ljudstvo, da so se odzvali pogumno in smelo.

`Kaj Neh 2,19-20 pove o Nehemijevi veri? Kako bi mu lahko pomagala besedila iz 5 Mz 7,9; Ps 23,1-6; 4 Mz 23,19?`

Naše besede razkrivajo, kdo smo in kaj dejansko verujemo. Nehemija je z besedami povzdigoval. Ni se bal Boga vključiti v vse, kar je govoril, in ga tudi poveličevati, čeprav so se mu ljudje posmehovali in rogali. Čeprav je Nehemija poznal zaničevanje njihovih nasprotnikov, ni izbiral besed ali zatajil Boga. Kakor Jožef v Egiptu veliko let poprej se ni bal povzdigniti Boga med ljudstvom, ki ni verovalo vanj.