---
title:  Nehemija prejme slabe novice
date:   06/10/2019
---

Nehemijeva knjiga se začne približno enako kakor Danielova, (Dan 1,1-2) in sicer s slabo novico. Drži, mnogi so se vrnili v domovino prednikov, a tam se jim ni preveč dobro godilo.

`Zakaj je bil Nehemija tako žalosten? Kako se je odzval na prejete slabe novice? Neh 1,1-4``

Jude, ki so jih pred leti zajeli, so pripeljali v Susan, ki je bilo eno od štirih upravnih središč Perzijskega kraljestva, kjer je Nehemija služil v kraljevi palači kot točaj. Besede »Hanani, eden mojih bratov« se najverjetneje nanašajo na brata po krvi, saj je nekaj podobnega, a bolj družinsko zvenečega zapisano o Hananiju v Neh 7,2, četudi je možno, da gre za omembo Soizraelca. Pogovor s Hananijem je bil najverjetneje opravljen sredi novembra ali decembra leta 445 pr. n. št., kakšnih 13 let po Ezrovi vrnitvi v Jeruzalem. Hanani poroča, da so se zadeve v Jeruzalemu zaostrile. Ljudje niso mogli pozidati Jeruzalema in sovražnik je uničil mestno obzidje, brez katerega so ostali nezaščiteni in izpostavljeni.

Nehemiju so prišle na ušesa govorice, da so mestno obzidje uničili Samarijani, vse dotlej pa ni imel dokončnih podatkov. Zaradi vsega tega je tudi kralj Artakserks razblinil upe povrnjenih izgnancev, ko je ustavil pozidavo, potem ko so se ljudje onkraj reke pritožili. (Ezr 4)

Četudi je bil tempelj obnovljen, še ni povsem deloval, kajti ljudje, ki so jih potrebovali za svetiščne službe, še niso mogli živeti v Jeruzalemu. Razmere so žalostile Nehemija in novice so ga zadele v živo: Judje niso poveličevali Boga, četudi so se s tem namenom vrnili. Namesto tega so iz strahu pred sovragom in zatiranjem zanemarili Božjo hišo in sveto mesto.

Nehemija se je samodejno obrnil na Boga. Ni se pritoževal, da Judom manjka vere, ali jih poniževal kot strahopetce, prav tako se ni sprijaznil z razmerami. Spustil se je na kolena in začel moliti in se postiti.

`Ob slabih novicah je Nehemija jokal, se postil in molil. Kaj nam to pove, kako naj bi se še posebej med preskušnjo morali približati Bogu?`