---
title:  Najti počitek v družinskih vezeh
date:   31/07/2021
---

### Preberi pred proučevanjem
1 Mz 34; Heb 11,17-22; 5 Mz 4,29; 1 Jn 3,1-2; 1 Mz 39; Ef 6,1-13

> <p>Ključno besedilo:</p>
> Ker torej to vnaprej poznate, ljubi, se varujte, da vas blodnja pokvarjenih ne bo potegnila za sabo in da ne odpadete od svoje utrjenosti. Rastite pa v milosti in spoznanju našega Gospoda in Odrešenika Jezusa Kristusa. Njemu slava zdaj in do dneva večnosti! Amen. 2 Pt 3,17-18

Mladenič je pozorno opazoval obzorje. Končno jih je zagledal! Več dni je iskal svoje brate. Med mahanjem in vzkliki se je približal mrkogledi skupini in doživel vse prej kakor topel sprejem. Njegovi lastni bratje so ga v resnici želeli ubiti. Če ne bi bilo Rubena, morda te zgodbe niti ne bi bilo. Ruben je brate prepričal, naj mladeniča samo pretepejo in ga vržejo v suh vodnjak. Kasneje je Juda naredil načrt, kako se ga znebiti in pri tem tudi zaslužiti. Prodali so ga karavani trgovcev, ki je šla mimo njih. Kakšen primer nefunkcionalne družine!

V življenju lahko izberemo marsikaj, družine pa ne moremo izbrati. Nihče ni popoln in nihče nima popolne družine in popolnih družinskih odnosov. Nekateri so blagoslovljeni s starši, sorojenci in drugimi sorodniki, ki odsevajo Božjo ljubezen, toda mnogi se morajo sprijazniti z manj idealnimi okoliščinami. Družinski odnosi so pogosto zapleteni in boleči. To nas dela nemirne, nam povzroča bolečino in prispeva k čustveni prtljagi, ki jo prelagamo na druge.

Kako na tem področju življenja najti Božji počitek? Ta teden se bomo osredotočili na Jožefovo zgodbo in njegove družinske vezi. Ogledali si bomo, kako je Bog zacelil nefunkcionalne družinske odnose in družini prinesel duševni počitek. 