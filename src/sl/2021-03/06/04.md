---
title:  Najti svojo pravo vrednost
date:   03/08/2021
---

Če je Jožef po tihem upal, da bo lahko pobegnil in našel pot domov, so se vsi njegovi upi razblinili, ko je karavana prispela v Egipt, kjer ga je kupila ugledna družina. V 1 Mz 39,1 beremo, da ga je »iz rok Izmaelcev« kupil »faraonov dvorjan Potifár, poveljnik telesne straže, Egipčan«. Nenadoma se je mladenič znašel v drugi kulturi, ki je govorila tuj jezik.

Družina in bližnji sorodniki igrajo ključno vlogo pri razvoju naše samozavesti. Jožef je odraščal v prepričanju, da je poseben; bil je starejši sin očetove najljubše žene (1 Mz 29,18). Nedvomno je bil očetov ljubljenec in edini, ki je od njega prejel čudovito pisano haljo (1 Mz 37,3-4).

Toda kdo je sedaj? Suženj – nekdo, ki se ga lahko po mili volji proda ali kupi. Kako naglo so se spremenile njegove okoliščine! Kako nepričakovano se je življenje obrnilo proti njemu!

Jožef se je naučil nauka, ki se ga moramo naučiti tudi mi. Če se bomo glede svoje vrednosti zanašali na mnenje drugih, potem nas čakajo težki časi in razočaranje, saj ne bodo vsi cenili tega, kdo in kakšni smo. Zato moramo svojo vrednost temeljiti na tem, kar Bog misli o nas in kako nas vidi, ne pa na svojem trenutnem položaju.  

`Kako Bog gleda na vsakega od nas? Iz 43,1; Mal 3,17; Jn 1,12; Jn 15,15; Rim 8,14; 1 Jn 3,1-2`

Bog vsakega od nas gleda z očali milosti. Vidi možnosti, lepoto in sposobnosti, ki si jih ne moremo niti zamisliti. Pripravljen je bil umreti za nas, da bi nam dal priložnost postati to, za kar smo bili ustvarjeni. Križ nam poleg naše grešnosti in visoke cene, ki je bila plačana za naše zveličanje, razodeva, koliko smo vredni v Božjih očeh. Ne glede na mnenje drugih  o nas in celo ne glede na naše lastno mnenje o nas samih, nas Bog ljubi in si nas prizadeva rešiti pred grehom in večno smrtjo.

Ključno vprašanje ostaja enako: Kako se bomo odzvali na Božjo ljubezen, ki nam je bila razodeta po Jezusu Kristusu?

`Mnogo skupin in posameznikov pravi, da moramo imeti radi sebe in se sprejeti, ne da bi bili kritični. Zakaj gre pri tem v resnici za zavajanje samega sebe? Zakaj je pomembno, da je vir naše vrednosti zunaj nas – v njem, ki nas je ustvaril in pozna naš resnični potencial?`