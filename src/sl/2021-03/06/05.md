---
title:  Odnosi po Božje
date:   04/08/2021
---

Jožefova zgodba v Egiptu se začne dobro. Izročil se je Bogu in On ga je blagoslovil; v Potifarjevem domu je dosegel položaj, o katerem ni niti sanjal.

`Na katere načine so se v Jožefovem življenju kazali Božji blagoslovi? Kakšni so bili njegovi medosebni odnosi? 1 Mz 39,1-6`

Čeprav je bilo videti, da se dobro razume s Potifarjem in da so tudi njegovi odnosi z drugimi služabniki v hiši in zunaj nje dobri, so se obetale težave. Nekdo v tem domu je bil nemiren.

`S katero težavo v odnosih se je soočil Jožef? Kako se je spoprijel z njo? 1 Mz 39,7-10`

Jožef je imel težavo s Potifarjevo ženo. Morda bi to morali izraziti drugače: Ona je imela težavo. Na ljudi je gledala kot na »stvari«, s katerimi lahko upravlja in jih izkoristi. Želela je »izkoristiti« Jožefa. V 1 Mz 39,6 o njem piše, da je imel lepo postavo in zal obraz. Sveto pismo redko omenja telesne značilnosti ljudi, Bog namreč »ne vidi, kakor vidi človek. Človek namreč vidi, kar je pred očmi, Gospod pa vidi v srce.« (1 Sam 16,7) V tem primeru je videti, kakor da ga je njegova lepota bolj ovirala kakor mu pomagala pri prizadevanju za čistost in zvestobo Božjim načelom.

Čeprav je pokvarjena ženska vztrajala, je Jožef naredil to, kar se morda zdi kontraproduktivno. Svetopisemska načela je uporabil v vseh odnosih, tudi v primeru Potifarjeve žene. Ta načela niso zastarela, kar lahko potrdi vsakdo, ki je trpel za posledicami greha.

Svetopisemska zgodba pravi, da ni šlo za enkratno skušnjavo. Potifarjeva žena ga je nagovarjala dan za dnem (1 Mz 39,10). Jožef ji je poskušal razložiti razlog za svojo odločitev (1 Mz 39,8-9), toda zaman.

Spoznal je, da ne more nadzorovati odločitev drugih. Odločil se je, da bo živel, ljubil in s svojimi bližnjimi ravnal tako, da bo Bogu v slavo. Naučil se je živeti v Božji navzočnosti; to mu je pomagalo premagati skušnjavo.

`Ali si že poskusil svetopisemska načela uporabiti v vseh svojih odnosih, celo takrat, ko druga oseba ni »igrala pošteno«? Kako se je izšlo? Zakaj je pomembno živeti tako? Mt 5,43-48`