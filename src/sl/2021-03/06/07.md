---
title:  Za globlje proučevanje
date:   06/08/2021
---

O Jožefovi izkušnji s Potifarjevo ženo je Ellen G. White zapisala: »To je zgled za vse prihodnje generacije. /…/ Bog bo pomagal in njegov Duh bo ščitil. Četudi jih bodo obdale najhujše skušnjave, obstaja vir moči, na katerega se bodo lahko zanesli in se jim tako uprli. Kako močno je bila napadena Jožefova morala! Napadel je nekdo, ki je imel vpliv, zaradi česar je bila možnost, da ga zapelje, še toliko večja. Toda kako hitro in odločno se je zoperstavil. /…/ Svoj ugled in pravico je položil v Božje roke. Čeprav je nekaj časa trpel, da bi se pripravil za pomemben položaj, je Bog skrbno čuval njegov ugled, ki ga je očrnila zvita tožnica, in mu ob ustreznem času dal zasijati. Bog je celo v zaporu poskrbel za njegovo napredovanje. Krepost bo sčasoma prinesla nagrado. Božji strah je bil ščit, ki je pokrival Jožefovo srce, ter razlog za njegovo zvestobo svojemu gospodarju in Bogu. Preziral je nehvaležnost, ki bi ga napeljala na to, da zlorabi gospodarjevo zaupanje, četudi ta nikdar ne bi izvedel za to.« /Ellen G. White: The Spirit of Prophecy, 1. zvezek, str. 132./

**Vprašanja za pogovor**

`1.	Če smo kristjani le po imenu ali adventisti sedmega dne le iz navade, nam to ne more pomagati najti počitek v naših odnosih. V čem je razlika med »adventistom iz navade« in resničnim vernikom?`

`2.	Sestra X se je nedavno pridružila cerkvi. Poročena je z nevernikom. Ljubi svojega moža, toda njemu niso všeč spremembe, ki jih opaža na njej. Kaj bi na podlagi svetopisemskih načel svetoval tej vernici?`

`3.	Ruski pisec Lev N. Tolstoj je zapisal: »Vse srečne družine so si podobne, vsaka nesrečna pa je nesrečna po svoje.« Vsaka družina v določeni meri trpi zaradi disfunkcionalnosti, vse so namreč sestavljene iz grešnikov, ki v družinske odnose prinašajo vsak svoje napake. Kako si lahko vsak po Božji milosti prizadeva upoštevati svetopisemska načela ljubezni, odpuščanja in prenašanja bremen ter tako pomaga celiti družinske odnose?`

`4.	Mnogim družinam je do nekega trenutka šlo dobro, potem pa se je nenadoma nepričakovano zgodila tragedija. Zakaj je v takšnih trenutkih ključno držati se vere in obljub Božje besede? Zakaj je še posebej takrat, ko nam gre vse dobro, pomembno biti duhovno pripravljen na slabe čase? `