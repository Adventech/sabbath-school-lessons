---
title:  "Veliki boj – pobliže in osebno"
date:   05/08/2021
---

Jožef je bil zaradi svoje načelne odločitve kaznovan (1 Mz 39,11-20). Vrgli so ga v zapor. Ker je bil Potifarjeva last, bi ga lahko brez pojasnila na licu mesta umorili. Potifar očitno ni verjel svoji ženi, toda da bi ohranil čast, je moral nekaj ukreniti. Kljub grozljivim okoliščinam Sveto pismo pravi: »Gospod pa je bil z Jožefom /…/« (1 Mz 39,21)

Življenje na zemlji ni pravično. Dobrota ni zmeraj nagrajena in zlo ni zmeraj v trenutku kaznovano. Toda obstaja dobra novica: Ker je bil Bog z njim, je Jožef tudi v zaporu lahko našel počitek. Lahko bi premišljeval o krivici, ki se mu je zgodila, se zaprl vase in celo obupal nad Bogom.

`Kaj je Jožef delal med svojim bivanjem v zaporu? Kako se je povezal z ljudmi okoli sebe? 1 Mz 39,21–40,22`

V zaporu je imel opravka z resničnimi in ne s popolnimi ljudmi. Navezal je stike in pomagal drugim, čeprav so bile okoliščine daleč od idealnih, ki si jih je gotovo želel. Poleg tega ni bil tako ponosen, da ne bi prosil za pomoč in pokazal svoje ranljivosti. Za pomoč je prosil točaja, kateremu je razložil sanje.

`Katero širšo sliko odnosov je predstavil apostol Pavel v Ef 6,1-13?`

Naši odnosi so bleda slika spopada med Bogom in Satanom, ki divja že mnogo let. To pomeni, da popolni odnosi ne obstajajo. Vsak odnos ima svojo dinamiko rasti. Prepričani smo lahko, da Satan želi izkoristiti vse naše odnose, še posebej tiste, ki so nam izredno dragoceni, da bi nas prizadel in onemogočil delovanje Božje volje v našem življenju. Hvaležni smo lahko, da v tej bitki nismo sami. V Božji besedi so podana načela odnosov. Njegova obljuba, da nam bo dal modrost (Jak 1,5), se nanaša tudi na področje odnosov. Kakor je bil z Jožefom, obljublja, da bo tudi z nami, kadar bodo naši odnosi postali zapleteni.

`Razmisli o Božji obljubi v Jak 1,5. Vzemi si čas in moli za modrost na področju odnosov. Kako lahko postaneš bolj dovzeten za spodbude Svetega Duha, kadar gre za odnose?`