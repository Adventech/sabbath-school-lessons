---
title:  Izbira nove smeri
date:   02/08/2021
---

Jožefa so na poti v Egipt, kjer so ga kasneje prodali za sužnja, spremljali bolečina, zapleteni odnosi in tesnoba. To nikakor ni bilo mirno potovanje; komaj je zadrževal solze.

»Jožef je s svojimi lastniki potoval v Egipt. Ko se je sprevod pomikal južno proti kanaanskim mejam, je deček v daljavi lahko razločil hribe, med katerimi so stali očetovi šotori. Bridko je jokal ob misli na ljubečega očeta, ki bo osamljen in žalosten. Spet je podoživel prizore v Dotanu. Videl je svoje jezne brate in čutil vase uprte njihove besne poglede. Boleče žaljivke, s katerimi so odgovarjali na njegove vzdihujoče prošnje, so mu odzvanjale v ušesih. Plašno je zrl v prihodnost. Kakšna sprememba v okoliščinah – iz nežnega cenjenega sina v preziranega in nebogljenega sužnja! Kakšna bo usoda tega samega dečka brez prijateljev v tuji deželi, kamor so ga vodili? Za trenutek se je Jožef prepustil neobvladani žalosti in grozi. /…/

Potem so se njegove misli usmerile k očetovemu Bogu. V otroštvu so ga učili, da ga ljubi in se ga boji. Pogosto je v očetovem šotoru poslušal zgodbo o prikazni, ki jo je Jakob videl, ko je zbežal z očetovega doma kot ubežnik in izgnanec. /…/ Zdaj so vsi ti dragoceni nauki živo stali pred njim. Jožef je veroval, da bo Bog njegovih očetov njegov Bog. Potem se je kar tam popolnoma izročil Gospodu in molil, da bi bil Izraelov Čuvaj z njim v deželi njegovega izgnanstva.« /Ellen G. White, 1997: Očaki in preroki, str. 153–154; poudarek dodan./

V nekaterih kulturah pravijo, da je vloga družbe pomembnejša od vloge posameznika, medtem ko drugod trdijo ravno nasprotno. V Svetem pismu najdemo poziv tako k osebni kakor tudi k skupni izročitvi Bogu. Jožef se je odločil slediti Bogu in se tako podal na pot, ki mu bo prinesla mir tudi na področju odnosov.

`Česa nas naslednje vrstice učijo o izročitvi? 5 Mz 4,29; Joz 24,15; 1 Krn 16,11; Ps 14,2; Prg 8,10; Iz 55,6`

Da bi našel počitek, se mora vsak posameznik osebno odločiti, da bo sledil Bogu. Četudi so bili naši predniki duhovni velikani, ne moremo podedovati njihove vere in duhovnosti. Zapomnimo si, da Bog nima vnukov. Ima samo otroke.

`Zakaj je pomembno, da se vsak dan in celo vsak trenutek dneva izročimo Bogu? Kaj se zgodi, če tega ne naredimo? `