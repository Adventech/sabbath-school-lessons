---
title:  Motnje v domu
date:   01/08/2021
---

Jožef je vedel, kako je videti nefunkcionalna družina. Vse se je začelo z njegovim pradedkom in prababico, Abrahamom in Saro. Ko je Sara spoznala, da je neplodna, je Abrahama prepričala, da je vzel za ženo služabnico Hagaro. Kakor hitro je Hagara zanosila, se je začela tekmovalnost. Izmael in Izak, ki sta odraščala v takšnem okolju, sta to napetost prenesla v svoji družini. Izak je od nekdaj imel raje Ezava, Jakob pa si je vse življenje prizadeval zaslužiti očetovo ljubezen in spoštovanje. Kasneje se je Jakob zaradi prevare poročil s sestrama, ki se nista razumeli in sta tekmovali, katera bo rodila več otrok, ter se okoristili celo s svojima služabnicama, ki sta Jakobu rodili otroke.

`Preleti dogodek, zapisan v 1 Mz 34. Kako je vplival na čustva in odnose celotne družine, tudi na mladega Jožefa?`

Tekmovalnost obeh mater se je očitno prenesla tudi na otroke, ki so bili zmeraj pripravljeni na prepir. Jožefova starejša brata sta kot mlada odrasla pobila vse moške v Sihemu. Najstarejši sin Ruben je pokazal neposlušnost in nadvlado nad ostarelim očetom, s tem ko je spal z Rahelino služabnico Bilho, ki je bila mati dveh Jakobovih otrok (1 Mz 35,22). Medtem je Jožefov brat Juda svojo ovdovelo snaho zamenjal za prostitutko in z njo dobil dvojčka (1 Mz 38).

Jakob je dolil goriva na ogenj družinskih napetosti, ko je neprikrito favoriziral Jožefa in mu podaril drago pisano haljo (1 Mz 37,3). Očakova družina bi lahko tekmovala prav z vsako nefunkcionalno družino.

`Zakaj so Abraham, Izak in Jakob omenjeni kot junaki vere v Heb 11,17-22, kljub neurejenim družinskim odnosom?`

Božji junaki vere pogosto niso izpolnili niti svojih niti Božjih pričakovanj. Ti ljudje v Heb 11 niso omenjeni zaradi slabih družinskih odnosov, temveč njim navkljub. Pogosto so se med soočanjem z družinskimi težavami naučili pomembnih naukov o veri, ljubezni in zaupanju Bogu, čeprav večkrat na težji način.

`Katere značilnosti nefunkcionalne družine si podedoval? Kako ti lahko izročitev Gospodu in njegovi volji pomaga pretrgati vzorec?`