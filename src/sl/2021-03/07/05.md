---
title:  Kako to udejanjiti
date:   11/08/2021
---

Da bi lahko odpustili, moramo priznati, da smo ranjeni. Tudi to ni lahko, saj smo večkrat nagnjeni k temu, da poskušamo svoja čustva zakopati, namesto da bi jih predelali. Prav je, da Bogu priznamo nekrščanska čustva zamere in celo jeze. To je pogosto izraženo v Psalmih. Bogu lahko brez zadržkov povemo, da nam to, kar se je zgodilo in kako so drugi ravnali z nami, ni všeč ter da nas žalosti in/ali jezi.

V Svetem pismu beremo, da se je Jožef ob pogledu na brate razjokal in podoživel nekatera čustva iz preteklosti.

`Kaj nam Jezusove besede na križu povedo o pravem trenutku odpuščanja? Lk 23,34`

Jezus ni čakal, da bi ga ljudje prosili za odpuščanje. Tudi nam ni treba čakati, da nas storilec prosi odpuščanja. Človeku lahko odpustimo, čeprav tega ne bo sprejel.

`Kaj nas Lk 6,28 in Mt 5,44 učita o tem, kako ravnati z ljudmi, ki so nas prizadeli?`   

Tako odpuščanje kakor ljubezen sta pogosto posledica odločitve in ne čustev. Odločimo se odpustiti, čeprav se naša čustva morda ne bodo ujemala s to odločitvijo. Bog ve, da nimamo dovolj moči za uresničitev te odločitve, toda »pri [njem] je vse mogoče« (Mr 10,27). Zato nam naroča, naj molimo za tiste, ki so nas prizadeli. Morda je ta oseba že mrtva, toda še vedno lahko molimo za to, da ji odpustimo.

Nobenega dvoma ni: odpustiti ni zmeraj enostavno. Bolečina in škoda, ki smo ju utrpeli, sta lahko uničujoči. Ostanemo poškodovani, pohabljeni, zlomljeni. Če bomo dovolili, se bodo rane zacelile, toda če se bomo oklepali zagrenjenosti in zamer, bo proces celjenja otežen, če ne celo popolnoma zaustavljen.

Križ je najboljši primer tega, koliko je odpuščanje stalo Boga. Če je Gospod to prestal za nas, čeprav je vedel, da ga bo toliko ljudi zavrnilo, potem se tudi mi lahko naučimo odpustiti.

`Komu moraš odpustiti – če ne zaradi te osebe, pa zaradi sebe? `