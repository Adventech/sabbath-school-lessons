---
title:  "Odpustiti in pozabiti?"
date:   10/08/2021
---

Odpuščanje je opredeljeno kot pripravljenost odpovedati se pravici do zamere, obsodbe in maščevanja v odnosu do storilca ali skupine, ki je ravnala krivično. Dr. Marilyn Armour je družinska terapevtka, ki je delala z ljudmi, ki so preživeli holokavst. Želela je izvedeti, kaj jim je pomagalo osmisliti to, kar so doživeli. O tem je zapisala: »Celotna zamisel odpuščanja je načrtno dejanje, ki ga naredi žrtev. Ne gre za nekaj, kar bi se zgodilo samo po sebi.«

Odpustiti ne pomeni, da ne bo posledic ali da lahko storilec nadaljuje vzorec zlorabe. Odpustiti pomeni, da zamero in željo po maščevanju prepustimo Bogu. Če tega ne bomo naredili, bodo jeza, zagrenjenost, zamera in sovraštvo še poslabšali to, kar smo doživeli.

`Kako odpuščanje vpliva na nas? Mt 18,21-35`

Pri odpuščanju je ena od ključnih stvari ta, da razumemo, kaj nam je bilo odpuščeno v Kristusu. Vsi smo se pregrešili, a ne le proti drugim, temveč tudi proti Bogu.

Vsak greh je v resnici greh proti našemu Gospodu in Stvarniku. Toda zaradi Jezusa se lahko sklicujemo na popolno odpuščanje teh grehov, a ne, ker bi si to zaslužili, ampak ker nam Bog izkazuje milost. Ko dojamemo to sveto resnico, ko sprejmemo to odpuščanje, ko sami doživimo resničnost Božjega odpuščanja, lahko pozabimo zamere in odpustimo drugim. Ne odpuščamo zato, ker bi si drugi to zaslužili, temveč ker smo od Boga prejeli odpuščanje, ki ga potrebujemo. Ali si sploh kdaj zaslužimo, da nam je odpuščeno?

Kakor smo videli, je Jožef družinskim odnosom dal še eno priložnost. Nobenih zamer; nič obujanja dogodkov, ki so se zgodili v preteklosti.

V družini, katere člani so postali strokovnjaki za to, kako prizadeti drug drugega, je skoraj nemogoče začeti znova. Toda Jožef je bil drugačnega mnenja. Preteklost je želel pustiti za seboj in se z ljubeznijo in sprejemanjem pomakniti naprej. Če bi imel drugačno stališče, bi imela ta zgodba drugačen, ne tako srečen konec.

`»Blagor tistim, ki so jim nepostavnosti odpuščene in so jim grehi pokriti; blagor človeku, ki mu Gospod ne prišteva greha.« (Rim 4,7-8) Kaj smo prejeli po Jezusu? Kako bi morala ta čudovita obljuba vplivati na naše ravnanje z ljudmi, ki so nas prizadeli? `