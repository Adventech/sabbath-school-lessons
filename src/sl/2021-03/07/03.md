---
title:  Priprava prizorišča
date:   09/08/2021
---

Jožef je odpustil bratom. Ne vemo, kdaj točno, toda očitno se je to zgodilo, še preden so prišli v Egipt. V egiptovski deželi verjetno nikoli ne bi uspeval, če jim ne bi odpustil, saj bi mu jeza in grenkoba verjetno razjedli dušo in poškodovali njegov odnos z Gospodom.

Več raziskav, ki je pod drobnogled vzelo žrtve najgrozljivejšega trpljenja, poudarja dejstvo, da je bilo odpuščanje ključno za celjenje ran in obnovo življenja. Brez odpuščanja ostajamo žrtve. Odpuščanje ima v resnici več opraviti z nami kakor z osebo ali osebami, ki so nas prizadele.

Čeprav je Jožef odpustil bratom, ni želel, da bi bili družinski odnosi še vedno na isti točki kakor pred leti – na točki suhega vodnjaka v Dotanu. Želel je izvedeti, ali se je kaj spremenilo.

`Kaj so se pogovarjali bratje? Kaj je Jožef spoznal o njih? 1 Mz 42,21-24`

Pri sporazumevanju jim je pomagal tolmač, zato bratje niso pomislili, da jih Jožef razume. Jožef pa je slišal njihovo izpoved. Ker je kot mladenič očetu poročal o njihovem obnašanju, so menili, da bodo enkrat za vselej rešeni tožarjenja, če se ga bodo znebili. Menili so, da jim ne bo več treba prenašati njegovih sanj ali ga gledati, kako uživa v vlogi očetovega ljubljenca. Toda namesto miru in počitka jih je vsa ta leta preganjala slaba vest. Njihovo dejanje jim je prineslo nemir in velik strah pred Božjo kaznijo. Jožefu so se trpeči bratje tako zasmilili, da ni mogel zadržati solz.

Vedel je, da bo pomanjkanje trajalo še nekaj let, zato je vztrajal, da ob svojem naslednjem obisku s seboj pripeljejo tudi Benjamina (1 Mz 42,20). Za talca je vzel Simeona (1 Mz 42,24).

Po tem, ko se je prepričal, da je Benjamin še vedno živ, jim je priredil pojedino. Da bi videl, ali so stari vzorci še zmeraj prisotni, je poskrbel, da je bil Benjamin deležen večje pozornosti kakor ostali (1 Mz 43,32). Bratje niso pokazali znakov ljubosumja, toda Jožef je vedel, kako pretkani znajo biti, navsezadnje so nekoč ukanili vse mesto (1 Mz 34,13); poleg tega je vedel, da so o njegovi usodi očetu lagali v obraz (1 Mz 37,31-34). Zato je skoval še en véliki preizkus (glej 1 Mz 44).

`Kaj nam 1 Mz 45,1-15 pove o tem, kaj je Jožef čutil do svojih bratov, in kaj nam pove o odpuščanju, ki jim ga je naklonil? Katerih naukov se lahko naučimo iz tega poročila? `