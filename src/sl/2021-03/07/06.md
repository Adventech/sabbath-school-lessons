---
title:  Odpustiti in najti počitek
date:   12/08/2021
---

Jožefova družina je končno prispela v Egipt. V njej ni bilo več nobenih temačnih skrivnosti. Ko so bratje očetu pojasnili, da je njegov sin, za katerega je mislil, da je mrtev, egiptovski premier, so mu morali tudi priznati, da so ga pred leti prodali za sužnja.

Čeprav ne bo zmeraj možno ali modro obnoviti odnose, to ne pomeni, da nam ni treba odpustiti. Morda storilca ne bomo mogli objeti in jokati z njim, bomo pa želeli svoje odpuščanje ubesediti pisno ali ustno. Takrat je pravi čas, da spustimo bolečino, kolikor je le mogoče. Morda bo določena mera bolečine še vedno ostala, toda stopili bomo na pot okrevanja.

`Kaj je skrbelo Jožefove brate in zakaj? Kaj njihov strah pove o njih? 1 Mz 50,15-21`

Bratje so 17 let živeli v Egiptu (1 Mz 47,28), toda ko je Jakob umrl, so se zbali, da se jim bo Jožef maščeval. Znova so se spomnili, kako močno so ga prizadeli. Jožef jim je po očetovi smrti znova zagotovil, da jim je odpustil. Ta »osvežitev« odpuščanja je dobro dela tako njemu kakor tudi bratom.

Če je rana globoka, bomo morda morali odpustiti večkrat. Kadar se bomo spet spomnili na to, kar smo doživeli, se bomo morali pri priči v molitvi zateči k Bogu in znova izbrati odpuščanje.

`Kako nam 1 Mz 50,20 vsaj delno pomaga razumeti Jožefovo pripravljenost odpustiti greh, ki so ga bratje zagrešili proti njemu?`

Jožef je trdno veroval, da je bilo njegovo življenje del velikega Božjega načrta, da reši takratni svet pred lakoto in nato pomaga družini izpolniti Božjo obljubo o tem, da postane mogočno ljudstvo. Spoznanje, da je Bog premagal hudobne načrte njegovih bratov in uresničil svoj dober načrt, je Jožefu pomagalo odpustiti.

`Jožefova zgodba ima srečen konec. Toda kako se odzovemo, kadar konec ni srečen? Ali pa lahko rečemo, da bomo nekoč, ko ne bo več greha in bo véliki boj končan ter vse težave rešene, vendarle doživeli srečen konec? Kako nam lahko to pomaga spoprijeti se z nič kaj veselimi konci? `