---
title:  Soočiti se s preteklostjo
date:   08/08/2021
---

Sčasoma se je Jožefovo življenje zelo izboljšalo. Poleg tega, da je spet postal svoboden, je bil imenovan celo za egipčanskega premierja, po tem ko je faraonu razložil sanje (1 Mz 41). Poročil se je in dobil dva otroka (1 Mz 41,50-52). Egipčanske shrambe so bile polne in nastopila je napovedana lakota. Nato pa so se nekega dne v Egiptu pojavili njegovi bratje.

`Preberi odlomek o njihovem prvem srečanju v 1 Mz 42,7-20. Čemu je Jožef zapletel stvari? Kaj je želel doseči? `

Jožef je imel oblast in bi se lahko brez pojasnila maščeval bratom. Toda bolj kakor maščevanje ga je zanimala družina. Skrbelo ga je za očeta. Ali je še vedno živ ali pa je disfunkcionalna družina ostala brez očaka? Kaj pa njegov brat Benjamin, ki je bil očetova radost in veselje? Gotovo se je znašel v enakem položaju kakor nekoč Jožef. Ali so bratje svoje nevarno ljubosumje uperili proti Benjaminu? Jožef je imel moč poskrbeti za svojo ranljivo družino in prav to je želel narediti.

Živeti svetopisemska načela tudi na področju odnosov ne pomeni, da se moramo sprijazniti z zlorabo. Vsakdo je dragocen v Božjih očeh. Jezus je na križu plačal neprecenljivo ceno za vsakogar od nas.

`Zakaj je Jezus tako osebno vzel zlorabo ali zapostavljenost drugih ljudi? Mt 25,41-46`

Vsi smo bili kupljeni z Jezusovo krvjo, zato smo zakonito njegovi. Vsakdo, ki je žaljiv ali nasilen, napada njegovo lastnino.

Spolno, čustveno ali telesno nasilje ne bi nikdar smelo biti del družinske dinamike. To ni zgolj zasebna zadeva, ki jo mora rešiti družina sama. Takšne okoliščine zahtevajo zunanjo pomoč in ukrepanje. Če kdo v tvoji družini doživlja zlorabo ali nasilje, prosim, poišči pomoč zanesljivega strokovnjaka.

`Katera svetopisemska načela moraš uporabiti v težavnih družinskih odnosih, s katerimi se trenutno soočaš?`