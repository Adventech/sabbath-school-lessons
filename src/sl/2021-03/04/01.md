---
title:  Cena počitka
date:   17/07/2021
---

### Preberi pred proučevanjem
2 Sam 11,1-27; 2 Sam 12,1-23; 1 Mz 3,1-8; 1 Jn 1,9

> <p>Ključno besedilo:</p>
> Čisto srce, o Bog, mi ustvari, stanovitnega duha obnovi v moji notranjosti. Ps 51,12; Ps 51,10 CHR

Mnogo ljudi si obupno prizadeva najti malo miru in tišine. Za to so pripravljeni tudi plačati. V večjih mestih se po urni postavki oddajajo sobe brez internetne povezave. Pravila so stroga: brez hrupa in obiskov. Ljudje so pripravljeni plačati za to, da sedijo v tišini, premišljujejo ali dremajo. Na letališčih lahko najamete spalne komore (t. i. spalne škatle); priljubljen izdelek so tudi slušalke za odpravljanje hrupa. Prodajajo celo posebne kapuce in zložljive ščite, s katerimi si lahko zakrijete glavo in trup, če na delovnem mestu nujno potrebujete kratek počitek.

Pravi počitek ima svojo ceno. Medtem ko nas medijski spin doktorji  (spin doktor je sporočevalec, ki manipulira z medijskim sporočanjem, op. prev.) želijo prepričati, da si lahko sami krojimo usodo in da je počitek le predmet izbire in načrtovanja, pa nas iskreni premislek o tem pripelje do spoznanja, da sami svojemu srcu ne moremo prinesti pravega počitka. V 4. stoletju je Avguštin v svoji slavni knjigi Izpovedi (1. knjiga) kratko in jedrnato zapisal: »K sebi si nas ustvaril in nemirno je naše srce, dokler ne počije v tebi.«  

Ta teden si bomo na kratko ogledali življenje moža po Božjem srcu in raziskali, kako je odkril resnično ceno Božjega počitka. 