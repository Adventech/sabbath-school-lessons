---
title:  Cena počitka
date:   18/07/2021
---

Na prijeten pomladni večer se je nemirni kralj David sprehajal po strehi palače. Moral bi biti s svojo vojsko na drugi strani Jordana in voditi Božje ljudstvo k zmagi nad Amonci ter končno ustvariti mir v kraljestvu.

`Ker David ni bil tam, kjer bi moral biti, so se na široko odprla vrata skušnjave. Kaj se je zgodilo in kateri velik greh je zagrešil? 2 Sam 11,1-5`

David je s svoje strehe zagledal zelo lepo žensko, ki se je kopala. Tisti večer je zmagala njegova grešnost; spal je z Batšébo, ženo zvestega vojščaka. Kakor vsi starodavni kralji, je imel tudi David popolno moč. Ni mu bilo treba upoštevati pravil, ki so veljala za druge. Toda boleča zgodba Davidove družine, ki je sledila temu ključnemu trenutku, nam govori, da niti kralj ne more biti nad Božjim zakonom.

Zakon je dan zato, da nas ščiti in varuje; četudi ga prestopi sam kralj, se bo moral soočiti s strašnimi posledicami. Kakor hitro je David prestopil mejo Božjega zakona, je začel čutiti posledice na vseh področjih življenja. Menil je, da bo njegova strastna avantura ostala neopažena, toda Batšéba je zanosila, njen mož pa je bil daleč proč.

`Kako si je David prizadeval zakriti svoj greh? 2 Sam 11,6-27`

Celo Davidov najbolj prebrisan načrt, da pripelje Urijája domov k ženi, je spodletel. Urijája je bil mož odličnega slovesa; na Davidove pretanjene namige je odgovoril: »Skrinja, Izrael in Juda bivajo v šotorih; tudi moj gospod Joáb in hlapci mojega gospoda taborijo na polju. In jaz naj bi šel v svojo hišo, da bi jedel in pil in spal s svojo ženo!« (2 Sam 11,11) Na koncu je David, da bi prikril svoj greh, naročil umor.

`Težko je verjeti, da je David, kateremu je Bog toliko dal, padel tako nizko. Katero opozorilo se nahaja v tem dogodku za nas ne glede na to, kdo smo?`