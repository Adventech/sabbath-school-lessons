---
title:  Odpuščeno in pozabljeno?
date:   20/07/2021
---

Po tem, ko se je David nevede obsodil (2 Sam 12,5-6), ga je Natan soočil z grozoto njegovega greha. David je bil zlomljen in je svoj greh priznal. Prerok mu je zagotovil: »Gospod ti je tudi odpustil greh /…/« (2 Sam 12,13). Pri Bogu ne obstaja obdobje čakanja na odpuščanje. Davidu ni bilo treba dokazati svoje iskrenosti, da bi prejel odpuščanje.

Natan je v 2 Sam 12,10-12 napovedal posledice Davidovega greha in dejal, da bo otrok, ki se bo rodil, umrl.

`Kaj pomeni, da je Bog odpustil Davidov greh? Ali je samo pobrisal tablo? Ali so nato vsi preprosto pozabili na to grešno dejanje? 2 Sam 12,10-23`

Tudi David se je gotovo spraševal o tem, ko je opazoval, kako se mu ruši svet – dojenček je umrl, v družini je vladala zmešnjava (dogodka, ki govorita o Amnonu in Absalomu, sta dobra primera resničnih družinskih težav), njegova prihodnost je bila negotova. Toda kljub posledicam greha, ki so prizadele nedolžne ljudi (Urijája in novorojenčka), je David spoznal, da bo vse to pokrila Božja milost in da bo nekega dne konec vsem posledicam greha. Medtem je njegova nemirna vest lahko počivala v Božji milosti.

`Kaj je David resnično potreboval? Po čem je hrepenel? Ps 51,1-8 (Ps 51,1-6 CHR)`

David je v Psalmu 51 odprl svoje srce in javno priznal grehe. Hrepeneč po milosti, se je zanašal na Božjo neomajno ljubezen in usmiljenje. Želel si je biti obnovljen.

Kadar premišljujemo o ceni počitka v Jezusu, moramo najprej prepoznati, da potrebujemo pomoč od zunaj; smo grešniki, ki potrebujemo Zveličarja; spoznavamo svoje grehe in kličemo k Edinemu, ki nas lahko umije, očisti in obnovi. Bodimo pogumni: David – prešuštnik, manipulator, morilec in človek, ki je prestopil vsaj pet Božjih zapovedi – je klical na pomoč in se skliceval na Božjo obljubo o odpuščanju.

`Če je Bog odpustil Davidu, ali tudi zate obstaja upanje? `