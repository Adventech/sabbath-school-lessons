---
title:  Nekaj novega
date:   21/07/2021
---

`Po tem, ko je David priznal greh in si ga ni prizadeval opravičiti ali prikriti, je na Boga naslovil svoje prošnje. Česa je prosil? Ps 51,9-14 (Ps 51,7-12 CHR)`

David je omenil čiščenje z izopom. Besede, ki jih je zapisal, so bile znane vsakemu Izraelcu, ki je kdaj obiskal svetišče. Z omembo obrednega čiščenja, ki je opisano v Mojzesovi postavi (3 Mz 14,4), je priznal moč žrtve oziroma Žrtve, ki bo nekoč v prihodnosti prišla odvzet greh sveta.

David je prosil tudi za »radost« in »veselje«. Ali ni to v luči grozljivega greha, ki ga je storil, malce predrzno?

Morda nam je lahko v pomoč naslednja priredba te vrstice: »Reci, da mi je odpuščeno, da bom lahko spet stopil v svetišče, kjer bom slišal radost in veselje tistih, ki te častijo.«

`Ko sta se Adam in Eva pregrešila, sta se skrila pred Bogom (1 Mz 3,8). Zakaj je bila Davidova prošnja, ki jo je izrekel po tem, ko se je pregrešil, tako zelo drugačna? Ps 51,13-14 (Ps 51,11-12 CHR)`

David je želel še naprej živeti v Božji navzočnosti. Zavedal se je, da je brez Svetega Duha nemočen. Vedel je, da lahko tako preprosto, kakor je zdrsnil v greh z Batšébo, znova zabrede. Njegova samozavest je bila uničena.

Razumel je, da prihodnje zmage ne bodo rezultat njegovih prizadevanj, temveč Božjih, ko se bo popolnoma naslonil nanj.

Glavna oseba zmagoslavnega krščanskega življenja nismo mi, temveč Jezus. Hrepenimo po njegovi navzočnosti; prosimo za njegovega Duha; želimo si izkusiti srečo zveličanja. Zavedamo se svoje potrebe po spremembi in obnovi. Potrebujemo njegov počitek – božansko delo obnove. Takšen počitek ni daleč od odpuščanja. »Čisto srce, o Bog, mi ustvari, stanovitnega duha obnovi v moji notranjosti«

(Ps 51,12; Ps 51,10 CHR). V tej vrstici so zapisane besede, ki se nanašajo na stvarjenje. V Stari zavezi je samo Bog tisti, ki lahko »ustvarja« (bara‘); ko nas znova ustvari oziroma obnovi (ang. re-create), lahko počivamo.

`Če še nisi izkusil radosti in veselja, ki ju prinese svoboda od slabe vesti, kaj te ovira pri tem? Če te ovira krivda, česa se lahko naučiš iz tega dogodka? `