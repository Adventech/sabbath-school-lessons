---
title:  Trenutek streznitve
date:   19/07/2021
---

Eno najtemnejših obdobij Davidovega življenja vsebuje tudi dobro novico: Bog je poslal preroka. Natan in David sta se dobro poznala. Natan je kralju svetoval glede načrtov za izgradnjo templja (2 Sam 7).

Toda sedaj je imel drugačno nalogo.

`Zakaj je Natan raje povedal zgodbo, kakor da bi kar takoj obtožil Davida? 2 Sam 12,1-14`

Natan je vedel, kaj mora reči. To je povedal na način, da ga je David razumel. Povedal je zgodbo, s katero se je lahko bivši pastir poistovetil. Poznal je njegovo občutljivost za pravico in integriteto. V nekem smislu bi lahko rekli, da je Natan nastavil past, v katero se je David pri priči ujel.

Ko se je kralj nevede obsodil na smrt, mu je Natan rekel: »Ti si ta mož!« (2 Sam 12,7) Obstajajo različni načini, kako to povedati. Prerok bi lahko zakričal te besede, jih povedal z obtožujočim tonom in v Davida uperil prst ali pa jih izrazil z zaskrbljenim glasom. Toda njegove besede so bile verjetno prepletene z milostjo. Morda je David v tistem trenutku čutil bolečino, ki jo čuti Bog, kadar eden njegovih sinov ali hčera namerno zanemari njegovo voljo. Nekaj se je prestavilo v Davidovih mislih. Nekaj mu je zlomilo srce.

`Zakaj se je David odzval z besedami »Grešil sem proti Gospodu« in ne »Grešil sem proti Batšébi« ali »Morilec sem«? 2 Sam 12,13; glej tudi Ps 51,6 (Ps 51,4 CHR) `

David je spoznal, da je greh, ki prinaša nemir v srce, predvsem sramotenje Boga – Stvarnika in Zveličarja. Kadar grešimo, prizadenemo sami sebe in vplivamo na druge. Osramotimo svojo družino ali cerkev. Toda v prvi vrsti prizadenemo Boga in zabijemo še en žebelj v grobi golgotski križ, ki kaže proti nebu.

»Prerokova graja je ganila Davidovo srce, vest se je prebudila; njegova krivda se je pokazala v vsej svoji obsežnosti. V spokorjenju se je poklonil pred Bogom. S trepetajočimi ustnicami je dejal: ›Grešil sem zoper Gospoda‹ (2 Sam 12,13 CHR). Vse hudobije, storjene drugim, zadenejo poleg prizadetega tudi Boga. David je zagrešil bridek greh zoper Urijája in Batšébo in je to ostro občutil. Toda neskončno večji je bil njegov greh zoper Boga.« /Ellen G. White, 1997: Očaki in preroki, str. 565./

`Neki rek pravi, da roža diši prav tako sladko, čeprav ji spremenimo ime, kar naj bi pomenilo, da ime ni pomembno. Toda ali bi imeli upanje in tolažbo, če bi Gospodovo ime pomenilo »Slaboten Bog« ali »Nemočen Bog«? Znova preberi današnje besedilo in ime »Mogočni Bog« zamenjaj z imenoma »Slaboten« ali »Nemočen Bog«. Kako bi vplivalo na tvojo vero in zaupanje vanj, če bi se nam Gospod predstavil na ta način? Zakaj nam ime 'El Shaddai daje upanje? `