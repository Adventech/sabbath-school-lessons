---
title:  Odsevniki Božje svetlobe
date:   22/07/2021
---

Verjetno je naš najnaravnejši odziv po tem, ko smo preživeli sramotno polomijo in izkusili odpuščanje, ta, da čim prej pozabimo na dogodek. Spomin na napako je lahko zelo boleč.

`Kaj je David želel narediti z bolečo izkušnjo? Ps 51,15-21 (Ps 51,13-19 CHR)`

Kadar se posoda ali dragocena vaza razbijeta na koščke, po navadi zavzdihnemo in neuporabne delčke vržemo v smeti. Na Japonskem obstaja tradicionalna umetnost, imenovana kintsugi, ki je specializirana za obnovo razbitih lončarskih izdelkov. Zlomljene koščke zlepijo z dragoceno kovino – s tekočim zlatom ali srebrom. Tako iz razbitega predmeta nastane nekaj čudovitega in dragocenega.

Vedno, ko nam Bog odpusti prestopke in nas obnovi, se nekaj spremeni. Božje dragoceno odpuščanje »zlepi« naše razbite koščke, ki postanejo vidna priča njegove milosti. Postanemo lahko Božji »zvočniki«: »/…/ moj jezik bo vzklikal tvoji pravičnosti« (Ps 51,16; Ps 51,14 CHR). Ne prizadevamo si za to, da bi se sami popravili ali izboljšali. Naš zlomljeni duh in skesano srce sta na slavo Bogu; sta žarka upanja, ki sta na očeh svetu. Naša izkušnja odpuščanja privlači ljudi, ki iščejo prav to.

`Katero povezavo opaziš med Ps 51 in 1 Jn 1,9? `

1 Jn 1,9 je kratek **POVZETEK** Ps 51. Kakor je David vedel, da Bog »potrtega in pobitega srca« ne prezira (Ps 51,19; Ps 51,17 CHR), je Janez zagotovil: »/…/ če svoje grehe priznavamo, nam jih bo odpustil in nas očistil vse krivičnosti, saj je zvest in pravičen« (1 Jn 1,9). Boga lahko držimo za besedo.

David ni mogel popraviti ogromne škode, ki jo je naredil z dejanji in slabim zgledom družini. Trpel je za posledicami svojih odločitev in dejanj. Toda vedel je, da mu je odpuščeno. Vedel je, da mora z vero zaupati, da bo nekega dne prišlo resnično Božje Jagnje, ki bo stopilo na njegovo mesto.

`Kako lahko že sedaj uporabiš obljubo iz 1 Jn 1,9? Kako bi se moral počutiti zaradi spoznanja, da ta obljuba velja tudi zate? `