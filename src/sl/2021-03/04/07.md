---
title:  Za globlje proučevanje
date:   23/07/2021
---

»Davidovo spokorjenje je bilo iskreno in globoko. Nikakor si ni prizadeval opravičiti svojega greha. Nobena želja, da bi ušel sodbi, ki mu je grozila, ni navdihnila njegove molitve. /…/ Videl je onečaščenje svoje duše, zasovražil je svoj greh. Molil ni samo za odpuščanje, temveč tudi za očiščenje srca. /…/ V Božjih obljubah spokorjenim grešnikom je videl dokaz lastnega odpuščanja in sprejetja. /…/ ›Moja daritev Bogu je potrt duh, potrtega in pobitega srca, o Bog, ne preziraš‹ (Ps 51,19; Ps 51,17 CHR).

Čeprav je David padel, ga je Gospod dvignil. /…/

David se je ponižal in priznal svoj greh, Savel pa je preziral grajo in zakrknil srce v uporu.

Ta del Davidove zgodovine je /…/ eden najučinkovitejših prikazov, ki so nam dani o bojih in skušnjavah človeštva ter o pristnem spokorjenju /…/. Tisoči Božjih otrok, ki so bili zapeljani v greh, /…/ so se spomnili, kako je Bog sprejel Davidovo iskreno spokorjenje in priznanje /…/. Tudi sami so se opogumili in spokorili ter poskusili znova hoditi po poti Božjih zapovedi.

Kdor koli se bo /…/ ponižal s priznanjem in spokorjenjem, kakor se je David, je lahko prepričan, da zanj obstaja upanje. /…/ Gospod ne bo nikoli zavrgel iskreno spokorjenega človeka.« /Ellen G. White, 1997: Očaki in preroki, str. 568–569./

**Vprašanja za pogovor**

`1.	Kako najti ravnovesje med razpoznavanjem svoje prirojene grešnosti in potrebe po odpuščanju ter obenem živeti kakor sinovi in hčere Kralja vesolja, ki jim je odpuščeno?`

`2.	Zakaj je vsak greh v prvi vrsti greh proti Bogu? Kaj pomeni grešiti proti Bogu?`

`3.	Kaj reči človeku, ki ne razume trpljenja nedolžnih ljudi, na primer trpljenja Urijája in novorojenčka? Kako v takšnih primerih razložiti Božjo ljubezen in pravičnost? Kako nam lahko pri tem pomaga zavedanje o velikem boju, ki se dogaja v ozadju?`

`4.	Zakaj sta kar dve poglavji v Svetem pismu namenjeni umazani zgodbi o Davidu in Batšébi? Kateremu namenu služi poročilo?`

`5.	Razmisli o tem, da nas greh ločuje od Boga, kakor je izraženo v Ps 51,13-14 (Ps 51,11-12 CHR). Kakšna je tvoja izkušnja, kako se to zgodi? Kako bi razložil občutke, ki so te takrat navdajali, in zakaj so bili tako neprijetni? Zakaj je obljuba o milosti edina rešitev? `