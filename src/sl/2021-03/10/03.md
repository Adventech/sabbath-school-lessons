---
title:  Proslavljanje svobode
date:   30/08/2021
---

Kakor smo že omenili, je sobota več kakor spomin na stvarjenje. Ko v Svetem pismu drugič naletimo na deset zapovedi, Mojzes obnavlja Izraelovo 40 let trajajoče tavanje po puščavi. Tokrat besede, ki predstavljajo razlog za posvečevanje sobote, ne govorijo o stvarjenju, temveč o osvoboditvi iz egiptovske sužnosti (5 Mz 5,12-15).

Čeprav nismo sužnji v Egiptu, se lahko prav vsak od nas sooča z različnimi oblikami sužnosti, ki so na neki način prav tako zatiralne.

`S katerimi oblikami sužnosti se soočamo? 1 Mz 4,7; Heb 12,1; 2 Pt 2,19`

Sobota pomeni proslavljanje svobode od stvari, ki nas zasužnjujejo. Spominjamo se, da smo lahko osvobojeni greha, a ne po svoji moči, temveč po Božji, ki nam je ponujena po veri. Poleg tega se spominjamo, da gre za svobodo, ki si je nismo zaslužili. Prvorojeni Izraelci so bili rešeni po jagnjetovi krvi, ki so jo na večer pred odhodom iz Egipta namazali na podboje vrat (2 Mz 12). Tudi mi smo rešeni po Jagnjetovi krvi; po Jezusu Kristusu smo svobodni.

`Kako lahko Rim 6,1-7 povežemo s tem, kar nam je dano s soboto?`

»Spominjaj se, da si bil suženj v egiptovski deželi in te je Gospod, tvoj Bog, od tam izpeljal z močno roko in z iztegnjenim laktom! /…/« (5 Mz 5,15) Bog je ljudstvo znova spomnil, da je bilo rešeno po njegovem delovanju in moči. Koliko bolj se moramo mi kot kristjani zavedati, da smo bili samo po Kristusovi moči in delovanju rešeni greha!

Ta zapoved nas vabi k počitku v zveličanju, ki ga je za nas dosegel Bog po svoji močni roki. Kadar se spominjamo, da je Bog naš Stvarnik, ki nas bo obnovil, smo osvobojeni svojih prizadevanj za pravičnost. Če smo mu pripravljeni dovoliti, da deluje v našem življenju, nas lahko že zdaj osvobodi verig greha.

`Kakšna je tvoja izkušnja s sužnostjo grehu? Kako se lahko naučimo zanašati se na obljube o svobodi od te sužnosti, ki so nam dane v Jezusu?`