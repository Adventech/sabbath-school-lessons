---
title:  Za globlje proučevanje
date:   03/09/2021
---

»Ves teden moramo misliti na soboto in se pripravljati, da bi jo posvečevali skladno s četrto zapovedjo. Posvečevanje sobote ne sme biti le zakonska dolžnost /…/« /Ellen G. White: Testimonies for the Church, 6. knjiga, str. 353./

»Vsa nebesa posvečujejo soboto, toda ne na ravnodušen in nedejaven način. Ta dan morajo biti prebujene vse moči naše duše, kajti ali ni prav to čas srečanja z Bogom in našim Zveličarjem Jezusom Kristusom? Z vero glejmo njega, ki željno čaka, da s svojim Duhom poživi in blagoslovi vsako dušo.« /Ellen G. White: Testimonies for the Church, 6. knjiga, str. 362./

»Ljudje v soboto celo več pričakujejo od Boga kakor druge dneve. Njegovo ljudstvo na ta dan preneha opravljati vsa svoja vsakdanja opravila in preživi čas v premišljevanju in bogoslužju. Boga prosi za več milosti kakor druge dni. Pričakuje njegovo posebno pozornost. Prosi za posebne blagoslove. Bog ne čaka, da sobota mine, preden uresniči te prošnje. V nebesih delo nikoli ne preneha, zato tudi človek ne sme nikoli počivati od dobrodelnosti. Sobota ni mišljena kot čas nekoristnega brezdelja. Zakon prepoveduje vsa posvetna dela na Gospodov dan počitka. Delo pridobivanja sredstev za preživljanje mora prenehati. Zakon ne dovoljuje nobenega dela zaradi posvetnega užitka ali dobička na ta dan. Toda kakor je Bog dokončal svoje ustvarjalno delo in v soboto počival ter ta dan blagoslovil, tako naj tudi človek preneha opravljati dnevna opravila in te svete ure nameni blagodejnemu počitku, bogoslužju in duhovnim dejavnostim. Kristusovo delo ozdravitve bolnika se je popolnoma ujemalo z zakonom. Počastilo je soboto.« /Ellen G. White, 2020: Jezusovo življenje, str. 169./

**Vprašanja za pogovor**

`1.	Skrb za okolje je v mnogih državah postala del vroče politične razprave. Kako smo lahko adventisti sedmega dne dobri oskrbniki narave, ne da bi privzeli politične agende?`

`2.	Služenje se začne v mislih. Kako lahko pri ljudeh spodbudimo miselnost prizadevnega služenja drugim (družini, cerkvi in skupnosti)? Kako nam sobota ponuja več priložnosti za to?`

`3.	Vsako soboto se spominjamo, da je Bog ustvaril vse človeštvo. To nam pomaga na ljudi gledati z Božjimi očmi. Kako nam bi morala sobota pomagati razumeti, da so rasne, etnične, družbeno-ekonomske in spolne razlike nepomembne, saj smo vsi ustvarjeni po Božji podobi in smo prejemniki njegove ljubezni? `