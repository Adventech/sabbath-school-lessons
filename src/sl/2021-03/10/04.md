---
title:  Tujec v tvojih vratih
date:   31/08/2021
---

`Kaj nam 2 Mz 19,6 razodeva o položaju starega Izraela? Glej tudi 1 Pt 2,9.`

Bog je Izraelce poklical iz Egipta, da bi bili njegovo zavezno ljudstvo, narod, po katerem se bo svetu oznanil evangelij, če bo ostal zvest. Nedvomno so bili deležni Božje posebne skrbi in zanimanja; dane so jim bile posebne pravice in obenem tudi posebne odgovornosti.

`Kaj nam 2 Mz 23,12 govori o tem, kako je Bog gledal na Neizraelce? `

Mnogo ljudi ne pomisli na vsesplošnost sobote. Najpogostejša napaka je prepričanje, da je bila namenjena samo Judom; to osvetlita prvi dve poglavji 1. Mojzesove knjige. Navsezadnje je Bog ustvaril vse ljudi, zato bi se vsi morali spominjati sobotnega dne.

Čeprav moramo vedno imeti v mislih, kaj predstavlja sobota, se moramo spominjati tudi tega, kaj nam bi morala povedati o drugih. Počitek in druženje s Stvarnikom in Odrešiteljem nas bosta samodejno pripeljala do tega, da bomo na ljudi gledali z drugačnimi očmi; videli jih bomo kot bitja, ki jih je ustvaril isti Bog, ki je ustvaril nas, ki jih ljubi isti Bog, ki ljubi nas, in za katere je umrl isti Bog, ki je umrl tudi za nas. Kakor smo videli, je sobotni počitek namenjen tudi služabnikom, tujcem in celo živalim (2 Mz 20,10; 5 Mz 5,14).

Veliko pove dejstvo, da so morali celo tujci uživati sobotni počitek – tujci, ki še niso bili del zaveznih obljub, danih Izraelcem. Niti ljudi niti živali se nikdar ne bi smelo izkoristiti, zlorabiti ali se okoristiti z njimi. Hebrejci (in tudi mi) so bili vsak teden opomnjeni na to, koliko skupnega imajo z drugimi ljudmi. Četudi uživamo blagoslove in prednosti, ki jih drugi ne, se moramo zavedati, da smo še vedno del skupne človeške družine, zato moramo z drugimi ravnati spoštljivo in dostojanstveno.

`Kako lahko tvoje posvečevanje sobote prinese blagoslov tistim, ki je ne posvečujejo? Kako lahko soboto izkoristiš za pričanje drugim? `