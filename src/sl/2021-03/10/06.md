---
title:  Znamenje pripadnosti Bogu
date:   02/09/2021
---


Med drugo svetovno vojno je Anglija pričakovala nenadno invazijo nemške vojske. Stekle so priprave, da bi, kolikor je le mogoče, ubranili svojo državo. Ob obali so namestili dodatne utrdbe. Ker bi sovražnik svoj cilj najhitreje dosegel po cesti, so na strateških točkah namestili blokade. Nato so angleške oblasti naredile nekaj nenavadnega. Da bi upočasnile in zmedle sovražnika, so odstranile cestne in železniške znake. Ker znakov, ki so bili vklesani v kamen ali na stavbe ni bilo mogoče umakniti, so jih prelili s cementom.

Znaki so pomembni, saj služijo kot znamenja in smernice. Ko GPS-ov še ni bilo, smo imeli zemljevide, kjer smo pozorno spremljali znake.

`Kaj označuje sobota? Glej 2 Mz 31,13.16-17. Kako lahko kot ljudstvo, ki verjame v večnost Božjega zakona, te besede uporabimo v svojem življenju?`


Čeprav so bile te besede izrečene staremu Izraelu, smo mi, ki smo Kristusovi, »Abrahamovi potomci, po obljubi pa dediči« (Gal 3,29), zato sobota tudi danes ostaja znamenje med Bogom in njegovim ljudstvom. 2 Mz 31 pravi, da je sobota znamenje Božje večne zaveze (2 Mz 31,16-17). To znamenje nam pomaga »spoznati« Stvarnika, Odrešenika in Posvečevalca. Je kakor zastava, dvignjena vsakih sedem dni, ki nam pomaga ohranjati spomin, ker smo sicer nagnjeni k temu, da pozabimo.

Božja sobota nas neprestano spominja na naš izvor, osvoboditev, usodo in odgovornost do izobčenih in tistih na robu družbe. V resnici je sobota tako pomembna, da nam ni treba priti k njej, saj vsak teden brez izjeme pride sama; je večni opomnik tega, kdo smo, kdo nas je ustvaril, kaj Bog dela za nas in kaj bo še naredil, ko bo ustvaril nova nebesa in novo zemljo.

Sveti Bog vabi svoje človeške partnerje v zavezi, naj premislijo o ritmu, ki usmerja to, kar zares šteje – odrešujoč odnos med Stvarnikom in Odrešiteljem ter njegovim samovoljnim stvarstvom. Vsak teden nam je z Božjo močjo in avtoriteto zapovedano, naj stopimo v počitek, ki nam je podarjen po Jezusu Kristusu, začetniku in dopolnitelju vere, ki »je zaradi veselja, ki ga je čakalo, pretrpel križ« (Heb 12,2).

`Kako lahko v soboto doživiš globljo izkušnjo z Bogom? `