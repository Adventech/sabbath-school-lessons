---
title:  Spoštovati soboto pomeni služiti drugim
date:   01/09/2021
---

V novozaveznem času so verski voditelji iz posvečevanja sobote naredili umetnost. Imeli so na desetine prepovedi in pravil, kako posvečevati soboto.

Prepovedano je bilo kar koli zavezati ali odvezati, ločiti dve niti, pogasiti ogenj, katero koli stvar nesti  iz zasebnega v javni prostor ali v javnosti nositi neko stvar dlje od predpisane razdalje.

`Česa je bil obtožen Jezus v Jn 5,7-16?`

Voditelji so prezrli Jezusov čudoviti čudež in ozdravitev, ki jo je prejel bolnik. Osredotočili so se na to, da je moški v soboto v javnosti prenašal svojo posteljo. Namesto da bi spoznali, kako je »gospodar sobote« (Mr 2,28) izkoristil ta posebni dan, so vztrajali pri ohranitvi svojih pravil in predpisov. Paziti moramo, da na svoj način in v svojih okoliščinah ne delamo podobnih napak.

`Kako je v Iz 58,12-14 povzet Božji načrt za posvečevanje sobote?`

Bog ne želi praznega čaščenja ali pobožne tišine. Želi si videti, kako si njegovo ljudstvo prizadeva razumeti in vključiti druge, še posebej zatirane in tiste z družbenega roba.

Izaija je bil glede tega zelo jasen: »Če zadržiš svojo nogo na soboto, da ne delaš po svoji volji na moj sveti dan, če imenuješ soboto užitek in Gospodov sveti dan častitljiv, če ga častiš, namesto da bi šel po svojih poteh, namesto da bi iskal svojo voljo in govoril prazne besede, tedaj se boš veselil pred Gospodom, dal ti bom, da boš jezdil čez višine dežele, dal ti bom, da boš užival dediščino svojega očeta Jakoba, kajti Gospodova usta so govorila.« (Iz 58,13-14)

»Delati po svoji volji« (Iz 58,13; oziroma »kar te veseli«, kakor to prevaja Chráska) je enakovredno »teptanju sobote«. Človeški načrti niso del Božjega ideala za soboto. Namesto tega smo povabljeni poiskati tiste, ki se mučijo, ki so sužnji, ki so lačni ali goli, ki hodijo v temi in katerih imena ne pozna nihče. Bolj kakor kateri koli drug dan bi nas morala prav sobota nagovoriti k temu, da pozabimo nase in pomislimo na druge in na njihove potrebe.

`Zakaj nam poznavanje Kristusovega življenja, smrti in velikoduhovniške službe, ki jo opravlja za nas, omogoča boljše razumevanje Boga, kakor bi ga imeli, če bi poznali samo zemeljsko svetišče, svetiščne obrede in živalske žrtve?`