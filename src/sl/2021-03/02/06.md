---
title:  Vera proti domnevi
date:   08/07/2021
---

`Katere podobnosti opaziš med Izraelovim tavanjem po puščavi in življenjem Božjega ljudstva tik pred Jezusovim drugim prihodom? Glej 1 Kor 10,1-11`

Vso zgodovino je Božje ljudstvo romalo po puščavi in si prizadevalo doseči obljubljeno deželo. Puščava ima mnogo obrazov. V tem trenutku je podobna neskončni poplavi medijev, nenehnemu zvonjenju prejetih sporočil in globokemu rjovenju zabave brez konca. Pornografijo nam poskuša prodati kot ljubezen in materializem kot odgovor na naše težave. Če bi le bili bolj zdravi, mlajši, premožnejši in bolj privlačni, bi vse naše težave izginile.

Kakor Izraelci tudi mi nemirno iščemo svoj mir; pogosto ga iščemo na napačnih mestih.

`Kako so se Izraelci odzvali na Božjo sodbo? 4 Mz 14,39-45`

Izraelov odziv na božansko sodbo je bil značilen zanje. »Res smo grešili,« so rekli. »Glej, tu smo, hočemo iti v kraj, o katerem je govoril Gospod« (4 Mz 14,40).

Polovična vdanost je kakor neustrezno odmerjeno cepivo – ne deluje. Zdravniki svetujejo, da se otroka cepi proti hepatitisu B v roku 24 ur po rojstvu. To je dober začetek. Toda če prvemu odmerku ne sledijo še dva ali trije ob pravem času in ustrezno odmerjeni, potem človek sploh ni zaščiten pred to boleznijo.

Izraelov uporniški preobrat, ki je opisan v zadnjih vrsticah 4 Mz 14, je vodil v smrt in razočaranje, Izraelci so namreč zavrnili nova Božja navodila ter se brez skrinje zaveze in Mojzesovega vodstva trmasto podali v boj.

Domneva ni poceni; domneva lahko vodi v smrt. Zelo pogosto jo poganja strah. Ker se bojimo, sprejmemo odločitve, ki jih kasneje obžalujemo.

`Spomni se primerov iz svojega življenja, ko si deloval bodisi na podlagi vere bodisi domneve. V čem je bila ključna razlika? `