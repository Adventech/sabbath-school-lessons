---
title:  Nemir je nalezljiv
date:   05/07/2021
---

`Zaradi česa sta bila vznemirjena Mirjam in Aron? 4 Mz 12,1-3 `

Mirjam in Aron sta bila na videz nesrečna zaradi Mojzesove kušijske žene. Cipóra je bila tujka, ki je izvirala iz Midjana (glej 2 Mz 3,1). Celo znotraj Izraelove »elite« se je razodela pokvarjenost človeškega značaja – in to na zelo neprijeten način. (Ali se ta sploh kdaj razodene na prijeten način?)

Svetopisemsko besedilo jasno kaže, da je šlo za pretvezo. Srž njune pritožbe je bil preroški dar. V prejšnjem poglavju je Bog naročil Mojzesu, naj določi sedemdeset starešin, ki mu bodo pomagali nositi administrativno breme, ki ga je imel kot vodja (4 Mz 11,16-17.24-25). Tudi Aron in Mirjam sta imela vodilni vlogi (2 Mz 4,13-15; Mih 6,4), toda zaradi sprememb v vodstvu sta se začela čutiti ogrožena. Dejala sta: »Ali je Gospod govoril samó z Mojzesom? Mar ni govoril tudi z nama?« (4 Mz 12,2)

`Kako se je Bog odzval na to pritožbo? Zakaj se je odzval tako odločno? 4 Mz 12,4-13`

Božji odgovor je bil neposreden in ni puščal prostora za razlago. Preroški dar ni orožje za pridobivanje moči. Mojzes je bil primeren za vodilni položaj, ker se je naučil, da je popolnoma odvisen od Boga.

To, da je Mirjam v 1. vrstici omenjena pred Aronom, namiguje, da je bila morda pobudnica napada na Mojzesa. Takrat je Aron že opravljal službo Izraelovega velikega duhovnika. Če bi postal gobav, ne bi smel vstopiti v shodni šotor in služiti v imenu ljudstva. S tem ko je Bog Mirjam kaznoval z začasno gobavostjo, je živo izrazil svoje nezadovoljstvo z obema in povzročil spremembo v stališču, ki jo je potrebovala ta družina. Aronova prošnja za sestro potrjuje, da je bil tudi on vpleten (4 Mz 12,11). Namesto kritiziranja in nemirnega vedenja vidimo Arona, ki prosi za Mirjam, in Mojzesa, ki posreduje zanjo (4 Mz 12,11-13). Takšno naravnanost je Bog želel pri svojem ljudstvu. Slišal je prošnje in ozdravil Mirjam.

`Čeprav ni težko biti kritičen do cerkvenega vodstva, razmisli, kako boljši bi bili naša cerkev in njeno duhovno življenje, če bi namesto pritoževanja posredovali za naše vodje tudi takrat, kadar se ne strinjamo z njimi.`