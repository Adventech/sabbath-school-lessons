---
title:  Posrednik
date:   07/07/2021
---

`Katero priložnost je Bog v tem uporu ponudil Mojzesu? 4 Mz 14,11-12 `

Bog je predlagal, da bi uničil Izraelce in Mojzesa postavil za očeta novega naroda.

`Kako se je Mojzes odzval na ta odkrit upor, ki ni bil usmerjen samo proti njemu, temveč proti Bogu? 4 Mz 14,13-19`

V tem trenutku lahko vidimo resničnega Božjega moža. Mojzesov odgovor, zamrznjen v času, je napovedal Posrednika, ki bo čez več kakor 1400 let molil za svoje učence, ki se bodo znašli v stiski (Jn 17). V tem Mojzesovem dejanju mnogo teologov in svetopisemskih proučevalcev vidi primer tega, kar je Kristus naredil za nas. O njihovi in naši krivdi ni nobenega dvoma. Toda Mojzes je kljub temu prosil Boga, naj po svoji »veliki dobroti« (4 Mz 14,19) odpusti ljudstvu. Kakor je Gospod zaradi Mojzesovega posredovanja ravnal takrat, ravna tudi danes zaradi Jezusa, njegove smrti, vstajenja in posredovanja za nas.

Mojzes je prosil tako: »Odpusti, prosim, krivdo tega ljudstva po svoji veliki dobroti, kakor si prizanašal temu ljudstvu od Egipta do tod!« (4 Mz 14,19) Milost se bojuje s samim bistvom upora in nemira. Odpuščanje ponuja nov začetek.

Toda za to obstaja cena. Milost nikdar ni poceni. Čeprav je bilo ljudstvu odpuščeno, se je moralo soočiti s posledicami upora; tistemu rodu ni bilo dovoljeno vstopiti v obljubljeno deželo (4 Mz 14,20-23).

Da, Bog jih bo vzdrževal naslednjih 38 let bivanja v puščavi. Hranil jih bo. Govoril jim bo iz svetišča. Stal jim bo ob strani. Nato bodo pomrli in nova generacija bo prevzela štafetno palico in našla počitek v obljubljeni deželi.

Zveni kakor sodba; toda v resnici je milost. Le kako bi ta generacija lahko premagala utrjena kanaanska mesta, če se še vedno ni naučila zaupati Bogu? Le kako bi bila luč narodom, če se je tudi sama spotikala v temi?

`Katerih težkih lekcij si se naučil na podlagi posledic odpuščenega greha?`