---
title:  Nemirni v puščavi
date:   04/07/2021
---

Izraelci so gotovo čutili nemir in žalost, ko so s Sinaja odrinili proti Kanaanu. Od njihovega odhoda iz Egipta je minilo več kakor eno leto (4 Mz 1,1). Bili so pripravljeni vstopiti v obljubljeno deželo; bili so prešteti in razporejeni; bili so priča osupljivi Božji naklonjenosti; doživeli so jasne znake Božje navzočnosti. Toda že na prvem kraju, kamor so prispeli po odhodu s Sinaja, so začeli godrnjati.

`Glede česa so se pritoževali Izraelci? 4 Mz 11,1-5 `

Izraelci so hrepeneli po mesu, kumarah, lubenicah, poru, čebuli in česnu, ki so jih uživali v Egiptu. »Kdo nam bo dal jesti meso? Spominjamo se rib, ki smo jih zastonj jedli v Egiptu, kumar, lubenic, pora, čebule in česna. Zdaj pa naša duša hira; ničesar več ni, le mano imamo pred očmi« (4 Mz 11,4-6). Očitno so trpeli tudi za selektivnim spominom, saj so se spominjali samo hrane, pozabili pa so na sužnost in nevzdržno stisko (primerjaj z 2 Mz 1).

Bog jih je več kakor eno leto hranil z mano, toda postali so nemirni in si zaželeli kaj drugega. To je prizadelo celo Mojzesa. Biti vodja nemirnega ljudstva ni bilo preprosto. Toda Mojzes je vedel, h komu se mora zateči. »Zakaj tako grdo ravnaš s svojim služabnikom in zakaj nisem našel milosti v tvojih očeh, da si naložil name breme vsega tega ljudstva?« (4 Mz 11,11)

`Kako se je Bog odzval na pritoževanje? 4 Mz 11,16-33`

Bog ni gluh za naše potrebe, kadar čutimo nemir. Izraelcem je dal prepelice, da bi zadovoljil njihovo željo po mesu. Toda Izraelci v resnici niso potrebovali mesa. Kadar smo nesrečni, nemirni in jezni, je pogosto tako, da stvar, ki nas jezi, v resnici ni pravi razlog za konflikt. Borimo se, ker je težava veliko globlja in vpliva na naše odnose. Izrael se je uprl Božjemu vodstvu. Previdni moramo biti, da se to ne zgodi tudi nam, ne glede na našo trenutno situacijo in okoliščine; do tega lahko namreč pride veliko hitreje, kakor si mislimo.

`Zakaj je preteklost tako preprosto videti lepša, kakor je bila v resnici? `