---
title:  Jezen in nemiren misijonar
date:   15/09/2021
---

Na žalost se zgodba o Jonu ne konča v 3. poglavju.

`Preberi Jon 4,1-11. Kaj je bila Jonova težava? Katerih naukov se lahko naučimo na podlagi njegovega značaja?`

Na začetku 4. poglavja je Jona jezen na Boga, ker je njegovo poslanstvo obrodilo sadove. Skrbelo ga je, da se bo osmešil. Bog si je vzel čas za pogovor s svojim prerokom, ki se je obnašal kakor otrok, kadar ima napad jeze.  

To je dokaz, da imajo tudi Božji sledilci, vključno s preroki, dovolj prostora za rast in napredovanje.

»Ko je Jona izvedel, da Bog namerava prizanesti mestu, ki se je kljub svoji brezbožnosti spokorilo v raševniku in pepelu, bi se moral prvi veseliti zaradi Božje osupljive usmiljenosti. Namesto tega pa je razmišljal o možnosti, da ga bodo imeli za lažnega preroka. Ker ga je preveč skrbelo za lasten ugled, je pozabil na neskončno večjo vrednost ljudi v tem nesrečnem mestu.« /Ellen G. White, 2002: Preroki in kralji, str. 167./

Božja potrpežljivost s prerokom je bila izjemna. Videti je, da je bil odločen uporabiti prav njega; ko je Jona zbežal, je Bog poslal vihar in ribo, da bi ubežnika pripeljal nazaj na pravo pot. Ko je spet začel negodovati, se je Bog želel pogovoriti z njim in mu pokazati, da njegovo stališče ni ustrezno. Vprašal ga je: »/…/ Je mar prav, da se jeziš?« (Jon 4,4)

`Katere vzporednice najdeš med zgodbo o Jonu in dogodkom, zapisanim v Lk 9,51-56?`

»Kajti tako je Bog ljubil svet, da je dal Sina svojega edinorojenega, da se ne pogubi, kdorkoli veruje vanj, temveč da ima večno življenje.« (Jn 3,16 CHR) V Jon 4,11 je Bog te besede izrazil tako: »Jaz pa naj bi ne žaloval zaradi Niniv, velikega mesta, v katerem je več kot sto dvajset tisoč ljudi, ki ne znajo razlikovati med svojo desnico in svojo levico, in toliko živine?« Kako hvaležni smo lahko, da je končni sodnik srca, misli in vzgibov Bog in ne mi.

`Kako se lahko naučimo biti tako potrpežljivi in usmiljeni do drugih kakor Bog oziroma kako lahko ti lastnosti vsaj odsevamo?`