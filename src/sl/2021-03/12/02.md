---
title:  Beg
date:   12/09/2021
---

Jona je bil izjemno uspešen misijonar; toda obenem je bil, vsaj na začetku, zelo obotavljiv. Kar koli že je delal pred tem, je Božji poziv dodobra skalil njegovo življenje. Namesto da bi si oprtal Božji jarem in sam odkril, da je prijeten in lahek (Mt 11,30), se je odločil poiskati »počitek« na lastno pest. Pobegnil je v nasprotno smer od te, v katero bi moral iti po Božjem navodilu.

`Kje je Jona želel najti mir in počitek pred Božjim pozivom? Kako uspešen je bil? Jon 1`

Jona se je podal v nasprotno smer, kamor bi moral iti. Pri tem se ni ustavil, da bi razpravljal z Bogom, kakor so to naredili mnogi drugi svetopisemski preroki, ko so bili poklicani postati Božji odposlanci (glej na primer 2 Mz 4,13).

Zanimivo je, da to ni bilo prvič, ko je bil Jona poklican govoriti za Boga (2 Kr 14,25). Videti je, da je takrat naredil to, kar mu je naročil Gospod. Toda tokrat ni.

Zakaj?

Zgodovinski viri govorijo o krutosti neoasirskih vladarjev, ki so gospodovali starodavnemu Bližnjemu vzhodu v 8. stoletju pr. n. št., takrat ko je Jona služil kot prerok v Izraelu. Čez približno 75 let je neoasirski kralj Sanherib napadel Judo. Izrael in Samarija sta bila poražena že pred 20 leti, kralj Ezekija pa se je očitno pridružil krajevni protiasirski koaliciji.

Prišel je čas, da Asirci poravnajo račune. Sveto pismo (2 Kr 18; Iz 36), asirski zgodovinski zapisi in stenski reliefi Sanheribove palače v Ninivah pripovedujejo kruto zgodbo o padcu mesta Lahíš, ki je bilo ena od najpomembnejših in najbolj utrjenih Ezekijevih trdnjav na južni meji. Neki napis vsebuje Sanheribove besede, da je v 46 utrjenih mestih, ki jih je uničil, prijel več kakor 200.000 ujetnikov. Ko je asirski kralj zavzel Lahíš, je bilo ubitih na sto tisoče ljudi; goreči Ezekijevi podporniki so bili odrti pri živem telesu; ostanek ljudstva so preselili v Asirijo, kjer so jih uporabili za poceni delovno silo.

Asirci so bili izjemno kruti celo po merilih tistega časa. Bog je poslal Jona v samo središče tega krvoločnega kraljestva.

Ali je sploh kaj nenavadnega, da Jona ni želel iti?

`Ali si tudi ti kdaj bežal pred Bogom? Če da, kako se je izšlo? Katerih naukov si se naučil iz te izkušnje? `