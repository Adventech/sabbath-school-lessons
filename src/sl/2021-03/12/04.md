---
title:  Cilj je dosežen
date:   14/09/2021
---

V primerjavi s katerim koli izraelskim mestom so bile Ninive ogromne. Bile so »veliko mesto pred Bogom, tri dni hoda.« (Jon 3,3)

`Kako se je odzvalo to hudobno mesto? Glej Jon 3,1-10. Katerih naukov o pričanju drugim se lahko naučimo iz te zgodbe?`

Medtem ko je hodil po mestu, je Jona oznanjeval Božje sporočilo: »Še štirideset dni in Ninive bodo razdejane!« (Jon 3,4) Sporočilo je bilo zelo neposredno. Čeprav ne poznamo podrobnosti, je videti, da so besede naletele na dovzetna ušesa, saj so Ninivljani (kolektivno!) verjeli Jonovemu svarilu.

Kakor je bila takrat navada na Bližnjem vzhodu, je kralj Niniv oznanil sklep, s katerim je želel pokazati spremembo srca. Vsakdo, vključno z živalmi, se je moral postiti in žalovati (o tem, kako so žalovale živali, iz besedila ne izvemo). Kralj je stopil s prestola in sedel na pepel; to je bilo pomembno simbolično dejanje.

`Primerjaj Jon 3,6-9 z Jer 25,5; Ezk 14,6 in Raz 2,5. Katere prvine v kraljevem govoru kažejo na to, da je razumel pomen iskrenega kesanja?`

Pridiga je bila kratka in jedrnata, toda polna ustreznih naukov o resničnem kesanju. Medtem ko je Jona pridigal, je Sveti Duh močno deloval na srca Ninivljanov.

Za razliko od Izraelcev ti ljudje niso imeli izkušenj z Božjim nežnim vodstvom, toda kljub temu so se pozitivno odzvali na Božje vabilo. Rekli so: »Zaupajmo Božji milosti in ne svojim dosežkom! Popolnoma se zanesimo na njegovo dobroto in milost.«

Nenavadno je, da je Jona, ki je iz prve roke poznal Božjo milost, menil, da milost ni namenjena vsem, temveč samo izbranim.

`Zakaj je kesanje tako pomemben del krščanske izkušnje? Kaj zares pomeni pokesati se za svoje grehe, še posebej za tiste, ki jih nenehno ponavljamo?`