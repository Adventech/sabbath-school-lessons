---
title:  Dvosmerna ulica
date:   16/09/2021
---

Videti je, kakor da je bilo z Jonom več težav kakor koristi. Ninive so bile nevarno mesto, toda v tej zgodbi Ninivljani niso predstavljali težave. Razumeli so sporočilo in se nemudoma pokesali; šibki člen je bil misijonar Jona.

Bog je sledil obotavljajočemu se preroku, ker je vedel, da mu bo to misijonsko potovanje koristilo prav toliko, kolikor bo Ninivljanom koristilo sporočilo, ki jim ga bo posredoval.

`Preberi Judovo knjigo. Kako se lahko »ohranimo /…/ v Božji ljubezni« (Jud 21)? Kaj to pomeni? `

Juda v svoji kratki novozavezni knjigi pravi: »Ohranite se v Božji ljubezni in čakajte na usmiljenje našega Gospoda Jezusa Kristusa, ki pelje v večno življenje.« (Jud 21)

Osebno doživetje Božje ljubezni in milosti ni enkratni dogodek. Eden od načinov, kako se ohraniti v Božji ljubezni, je, da si prizadevamo doseči druge. V naslednjih vrsticah Juda pravi: »/…/bodite usmiljeni. Rešite druge in jih potegnite iz ognja.« (Jud 22-23)

`Kako lahko Jud 20-23 povežemo z zgodbo o Jonu? Kaj nam sporočajo te vrstice?`

Bog je Jonu naročil, naj gre v Ninive; prerok pred tem pozivom verjetno ni veliko razmišljal o svojem odnosu do Asircev. Verjetno je vedel, da jih ne mara, toda tega, kako močno jih sovraži in do katerih skrajnosti je pripravljen iti, da se jim izogne, se ni zavedal niti tedaj, ko je prejel Božji poziv. Takrat še ni bil pripravljen na to, da bi bil Ninivljan njegov sosed v nebesih; ni se še naučil ljubiti kakor Bog. Bog mu je naročil, naj gre v Ninive, ker mu je bilo mar tudi zanje; tudi njih si je želel v svojem kraljestvu. Toda mar mu je bilo tudi za Jona. Hrepenel je po tem, da bi rasel in mu postajal vse bolj podoben. Želel si je, da bi našel pravi počitek, ki nastopi samo takrat, kadar smo v zveličavnem odnosu z njim in kadar uresničujemo njegovo voljo, ki zajema tudi skrb za druge ter to, da jih usmerjamo k veri in upanju, ki ga imamo.

`Koliko časa nameniš prizadevanju za zveličanje drugih? Kako nas to delo v duhovnem smislu vodi k pravemu počitku v Jezusu? `