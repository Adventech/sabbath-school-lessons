---
title:  Tridnevni počitek
date:   13/09/2021
---

Jonov beg ni minil brez težav. Njegov kratkoročni »počitek« je prekinil vihar, ki ga je na čudežni način povzročil Bog. Jona je iz vodnega groba po Božjem naročilu rešila velika riba.

Šele med tridnevnim prisilnim počitkom je spoznal, kako močno je odvisen od Boga. Včasih se moramo znajti v okoliščinah, v katerih ne najdemo ničesar, česar bi se lahko oklenili, da bi spoznali, da je to, kar v resnici potrebujemo, Jezus.

`Preberi Jonovo molitev v ribjem trebuhu v Jon 2,1-9. Kaj je molil?`

Čeprav je bil Jona na zelo nevarnem kraju, se je v molitvi osredotočil na tempelj: »/…/moja molitev je prišla k tebi, v tvoj sveti tempelj« (Jon 2,8).  

Kaj se dogaja?

Tempelj, ki je središče te molitve, bi moral biti osrednja točka vsake molitve. V Stari zavezi je tempelj glavno mesto, kjer je mogoče najti Boga (glej 2 Mz 15,17; 25,8); je središče molitve in zveze z Bogom.

Toda Jona ni imel v mislih jeruzalemskega templja, temveč nebeško svetišče (Jon 2,8). Tja je polagal svoje upe, saj je tam Božje bivališče in kraj, od koder prihaja zveličanje.

Jona je končno razumel to pomembno resnico. Doživel je Božjo milost in rešenje. Ko ga je velika riba izbljuvala na kopno, je na podlagi lastne izkušnje razumel Božjo ljubezen do sebe – pobeglega preroka. Kljub ovinkom se je naučil, da je za vernika edina varna pot upoštevanje Božje volje.

Odločil se je, da bo izpolnil svojo dolžnost in ubogal Božje ukaze. Z vero se je napotil proti hudobnemu mestu Ninive, katerega prebivalci morda ne bodo marali tujega preroka, ki jim bo povedal, kako grešni so.

`Včasih se je dobro odmakniti od vsega, da dobimo svež pogled na stvari. Čeprav je zgodba o Jonu, ki je čudežno preživel v ribjem trebuhu, skrajni primer, razmisli, kako ti lahko to, da stopiš iz svojih vsakdanjih okoliščin, pomaga stvari videti z drugega zornega kota. `