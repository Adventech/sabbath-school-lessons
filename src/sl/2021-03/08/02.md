---
title:  Zdravilni počitek
date:   15/08/2021
---

Če kdaj zares potrebujemo počitek, je to takrat, kadar smo bolni. Da bi naš imunski sistem okreval, potrebujemo telesni počitek.

Pogosto potrebujemo tudi duševni počitek. Včasih nas doleti kaj, kar ne ogroža našega življenja, na primer migrena ali prehlad. Ležimo v postelji in se trudimo odmisliti vse, kar bi morali narediti v tistem trenutku.

Včasih, ko nas doleti kaj, kar bi lahko ogrozilo naše življenje, ležimo budni in v skrbeh za to, kakšni bodo naši zdravstveni izvidi. Nato se začnemo spraševati, zakaj. Ali žanjemo posledice nezdravega življenjskega sloga? Ali so za naše stanje kriva mamila, ki smo jih jemali pred 20 leti? Ali pa morda odvečni kilogrami, ki jih nosimo zadnjih nekaj let? Ali nas Bog kaznuje za skrivni greh, za katerega ne ve nihče drug?

`Kaj se dogaja v Mr 2,1-4?`

Za hromega je bila to resna zadeva. O okoliščinah tega dogodka lahko beremo v knjigi Jezusovo življenje. Hromi je storil nekaj, na kar ni bil ponosen. Bolezen je povzročilo njegovo grešno življenje; duhovni strokovnjaki se niso obotavljali posledic povezati z vzrokom. S svojimi grehi si je nakopal bolezen, za katero ni bilo zdravila.  

Takšen pogled na težave ni redek. Pogosto smo obsedeni s tem, kdo je kaj naredil. Kadar pride do zločina, mora nekdo plačati za to. Kadar se zgodi nesreča, je nekoga treba tožiti. Toda obtoževanje bolnemu ne prinese niti zdravja niti celovitosti.

Prvotni Božji načrt ni vključeval bolečin, bolezni in trpljenja. Bolezen je na naš planet prišla s pojavom greha. Bog nam je dal zdravstvena priporočila, da bi lahko že sedaj uživali bolj kakovostno življenje. Toda dokler živimo na tem z grehom okuženem svetu, ni nobenega zagotovila, da bomo ostali zdravi, kljub temu da vestno upoštevamo zdravstvena načela.

Dobra novica je, da nam Bog lahko da počitek, ne glede na to ali smo zdravi ali bolni, ali smo za bolezen krivi sami, kdo drug ali naši geni, ali pa je samo posledica življenja na tem grešnem svetu. Bog ve, kako nam dati počitek.

`Kadar kdo zboli, ni dobro, da ga začnemo kriviti. Toda zakaj je razumevanje vzroka bolezni v nekaterih primerih ključ do ozdravitve in okrevanja? `