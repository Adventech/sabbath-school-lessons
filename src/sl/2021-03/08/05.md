---
title:  Lekcija
date:   18/08/2021
---

Elija ni več mogel bežati. Začel je moliti. Ta molitev je bila zelo drugačna od molitve gorečega vernika, ki jo je Bog na Karmelu uslišal vpričo Baalovih duhovnikov in prerokov, dvorjanov in navadnega ljudstva (1 Kr 18,36-37). Bila je preprosta in kratka molitev obupa.

`Elija pravi, da ni nič boljši od svojih očetov (1 Kr 19,4). Kaj je imel v mislih? `

Ko se je končno umiril, ga je zajel val krivde. Spoznal je, da je njegov nenaden pobeg onemogočil priložnost za mogočno reformo v Izraelu. Spoznal je, da je razočaral te, ki so ga potrebovali. Čutil se je nemočnega. V tem bolečem trenutku samorefleksije, ko se je spominjal zgodovine svojega ljudstva, se je videl takšnega, kakršen je bil v resnici.

Videti se takšne, kakršni smo v resnici, je lahko boleča izkušnja za vsakogar od nas. Kako hvaležni moramo biti za obljubo, da nas Bog po Kristusu vidi takšne, kakršen je Jezus, ne glede na to kako grešno je bilo naše življenje! Nobeno upanje ni večje od tega, da se lahko po veri sklicujemo na Kristusovo pravičnost (glej Flp 3,9).

Kljub temu pa nas lahko depresija posrka v temačni vrtinec sovraštva do sebe. Včasih morda celo pomislimo, da je edina rešitev smrt.

Videti je, da je tako čutil tudi Elija. Zanj je bilo to preveč. Rekel je: »Dovolj je; zdaj, Gospod, vzemi moje življenje, saj nisem boljši kakor moji očetje.« (1 Kr 19,4)

Dobra novica je, da mogočni Zdravnik ni obsodil Elija. Bog naše stanje razume bolje kakor mi sami.

»Čeravno morda v tem trenutku nimamo posebnega dokaza, da se obličje našega Odrešenika sočutno in ljubeče sklanja nad nas, je to vendarle res. Morda ne čutimo njegovega jasnega dotika, a kljub temu njegova roka počiva na nas z ljubeznijo in nežnim sočutjem.« /Ellen G. White, 2006: Pot h Kristusu, str. 115./

Bog ve in razume, da »je pot predolga« (1 Kr 19,7) za nas, toda včasih mora počakati, da nehamo teči. Šele nato lahko posreduje.

Nekateri ljudje, ki se utapljajo, so tako zmedeni, da začnejo pretepati reševalca. Ta se mora umakniti in počakati, da se žrtev onesvesti; šele nato jo lahko reši.

`Katero upanje in uteho najdeš v naslednjih vrsticah? Ps 34,19 (Ps 34,18 CHR); Mt 5,1-3; Ps 73,26; Iz 53,4-6`