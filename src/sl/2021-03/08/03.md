---
title:  Zdraviti bistvo
date:   16/08/2021
---

Hromega so spustili pred Jezusa in vse oči so se uprle vanj. Ali bo ozdravil očitnega grešnika? Ali bo z besedo pozdravil bolezen?

`Kako se je Jezus lotil zdravljenja? Kaj je najprej naredil za bolnika? Mr 2,5-12`

Bolezni se pogosto zavemo šele takrat, ko opazimo simptome, zato jo pogosto razumemo kot skupek simptomov. Menimo, da bomo ozdraveli, če se bomo znebili bolezenskih znakov. Toda Jezus je k bolezni pristopil drugače. Poznal je korenino vsega trpljenja in bolezni, zato je želel najprej ozdraviti to.

Namesto da bi pri priči pozdravil najočitnejše bolezenske znake, se je lotil tega, kar je hromega najbolj težilo. Hromi je bolj kakor svojo bolezen čutil breme krivde in oddaljenosti od Boga. Človek, ki je našel počitek v Bogu, lahko zdrži kakršno koli telesno bolečino, ki ga doleti na tem od greha bolnem svetu. Zato se je Jezus lotil bistva in najprej ponudil odpuščanje.

Verski vodje so osupli prisluhnili besedam odpuščanja. V odgovor na njihove neizrečene očitke jim je Jezus zastavil vprašanje.

`Pred kakšen izziv je Jezus postavil pismouke? Katero težavo je v resnici naslovil? Mr 2,8-9`

Besede so po navadi poceni, toda ne, kadar govori Bog. Po njegovi mogočni besedi je nastalo vse, kar obstaja (1 Mz 1). Čeprav odpuščanja ne moremo videti, je izredno drago – Božjega Sina je na križu stalo življenja. Vse drugo je postranskega pomena. Da bi pokazal moč in resničnost odpuščanja, je Jezus nato ozdravil hromega.

Bog želi najprej pozdraviti našo notranjost. Kakor v primeru hromega nas včasih v trenutku pozdravi tudi telesno. Toda morda bomo morali na telesno zdravje počakati vse do dneva vstajenja. V obeh primerih si Stvarnik želi, da bi že sedaj kljub trpljenju našli počitek v njegovi ljubezni, milosti in odpuščanju.

`Kako najti počitek in mir, kljub temu da naše molitve za zdravje še niso uslišane? `