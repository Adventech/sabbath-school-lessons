---
title:  Več kakor počitek
date:   19/08/2021
---

Bog je vedel, da je beg izčrpal Elija. Vedel je, da bolj kakor telesno utrujenost čuti duševno izčrpanost, ker je nosil ogromno breme krivde. Bog je Eliju ponudil nov začetek in mu naklonil počitek kakor

Jezus hromemu čez mnogo let. Končno je lahko zares zaspal in se okrepil.

Pričakovali bi, da se bo zgodba tukaj končala, toda se ne. Božji počitek ni enkratni dogodek. Vstopiti v Božji počitek pomeni začeti postopek celjenja – počasi opustiti negativne miselne vzorce in uničujoče navade. Bog ne hiti z zdravljenjem.

`Kam je nato šel Elija in zakaj? 1 Kr 19,5-8`

Po počitku se je Elija spet podal na pot. Toda tokrat je Bog spremenil njegovo smer. Bog ve, da življenje na grešnem svetu lahko povzroči depresijo. Razume našo željo po begu, toda želi nas preusmeriti. Želi, da bi opustili samouničujoče mehanizme, s katerimi si prizadevamo rešiti težave, in da bi pribežali k njemu. Ko se podamo na to pot, nas želi naučiti prisluhniti rahlemu šepetu (1 Kr 19,12), ki nam bo prinesel počitek.

Elija ni imel moči, da bi vstal in šel Bogu naproti. Toda Bog mu je dal moč in mu obljubil, da bo jutrišnji dan boljši.

Ko je Elija ležal pod bodičevjem in si želel umreti, je bil prepričan, da je njegovih najboljših dni konec.

`Kaj vse ga je še čakalo? 1 Kr 19,15-16; 2 Kr 2,11`

Bog je vedel, da Elija čakajo boljši dnevi. Ko se bo naučil svoje življenje uravnati z Božjim ritmom in sprejeti njegov počitek, bo nastopil čas celjenja. Treba bo maziliti nove kralje in izbrati naslednika. Bog je poznal Elizeja in vedel je, da se bosta z Elijem zbližala kakor oče in sin. Vedel je, da bo Elija po veri spet priklical ogenj z neba (2 Kr 1,10). Ne bo umrl turobne smrti pod bodičevjem; čakala ga je vožnja na ognjenem vozu proti nebeškemu počitku.

`Česa se lahko na podlagi Elijeve zgodbe naučimo o tem, zakaj si moramo po Božji moči zmeraj prizadevati, da ne obupamo, ne glede na to kako slabo se počutimo? `