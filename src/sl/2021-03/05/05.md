---
title:  "»Moj jarem je prijeten«"
date:   28/07/2021
---

Omenili smo že, da Matejeva raba besede »jarem« v tem poglavju odraža judovsko razumevanje tega izraza in spominja na druga novozavezna besedila, ki govorijo o napačnem razumevanju zakona.

`Grško besedo, ki je v Mt 11,30 prevedena z izrazom »prijeten«, bi lahko zapisali tudi z besedami »dober, ljubezniv, koristen in blagohoten«. Mnogi menijo, da je Božji zakon grob, da ga je težko izpolnjevati in da je v določenih primerih celo nebistven. Kako lahko tem ljudem pomagamo odkriti lepoto zakona in v njih zbuditi ljubezen do Zakonodajalca? `

Starši si za vedno zapomnijo trenutek, ko je njihov otrok naredil prvi korak. Nestabilnemu prvemu koraku sledi drugi, nato tretji in takrat je zelo verjetno, da se bo otrok spotaknil in padel. Mogoče bo potočil nekaj solz in dobil modrico, toda ker je začutil svobodo gibanja, bo gotovo spet vstal in poskusil znova. Hoditi, pasti, pobrati se, hoditi, pasti, pobrati se. Preden otrok shodi, se to zaporedje večkrat ponovi. Toda med opotekanjem in padanjem lahko z obrazka razberemo zmagoslavne besede: Ati, mami, lahko hodim!

Hoja z Jezusom ne bo zmeraj lahka, toda vedno bo dobra in prava. Morda se bomo spotaknili in celo padli. Toda zmeraj se lahko poberemo in nadaljujemo z Jezusom na svoji strani.

`Apostol Pavel pravi: »Kristus nas je osvobodil za svobodo. Zato stojte trdno in se ne dajte ponovno vpreči v jarem sužnosti.« (Gal 5,1) Kaj to pomeni? Kako nas je Kristus osvobodil? Katera je razlika med Jezusovim jarmom, ki ga moramo nositi, in »jarmom sužnosti«, pred katerim nas svari Pavel? `

Prepričani smo lahko, da Pavel z »jarmom sužnosti« ni imel v mislih Božje postave in deset zapovedi. Ravno nasprotno, s poslušnostjo po veri razumemo, da nam je zveličanje zagotovljeno, toda ne na podlagi zakona, temveč po Kristusovi pravičnosti, ki nas pokriva; zato lahko izkusimo pravi počitek in svobodo.

`V katerem smislu je življenje poslušnosti Božjemu zakonu mirnejše od življenja neposlušnosti?`