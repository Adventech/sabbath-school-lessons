---
title:  "»Moje breme je lahko«"
date:   29/07/2021
---

Jezusove besede v Mt 11,30 vsebujejo sliko prenašanja bremena: » /…/ kajti moj jarem je prijeten in moje breme je lahko.«

`Mojzes se je razveselil svojega tasta Jitra. Kaj v tej zgodbi pomeni nositi breme druge osebe? 2 Mz 18,13-22`

V 2 Mz 18,13 beremo, da je Mojzes od jutra do večera sodil ljudstvo. Ko je njegov tast to videl, je zeta iskreno prosil, naj vzpostavi sistem, ki mu bo omogočil osredotočiti se na pomembnejše stvari, medtem ko bodo drugi poskrbeli za manj pomembne zadeve. Sveto pismo pravi, da je Mojzes poslušal Jitrov nasvet in uvedel pomembne spremembe.

Ko je Jezus rekel, da je njegovo breme lahko, nas je želel spomniti, da se lahko zanesemo nanj – na vrhovnega Nosilca bremen. Kakor Mojzes se moramo tudi mi naučiti svoje breme deliti z drugimi. Prispodoba Kristusovega telesa, ki jo je Pavel zapisal v 1 Kor 12,12-26, je dobra slika tega, kako naj bi bilo to videti. Da bi lahko nosili breme, mora naše telo delovati. Potrebujemo noge, roke, ramena, mišice in kite.

`Kako nam to, da nosimo breme drug drugega, pomaga izpolniti Kristusovo postavo? Gal 6,2`

V pomoč nam je lahko sobesedilo. Če brat ali sestra podležeta skušnjavi, ju moramo opomniti v »duhu krotkosti« (spomnite se Mt 11,29, kjer Jezus pravi, da je krotek). Nositi breme pomeni opomniti človeka, ki je zašel s poti, da bi mu pomagali videti božansko milost. Toda poleg tega pomeni tudi medsebojno pomoč v stiskah. Grški izraz za »breme« lahko pomeni težko stvar ali kamen. Spominja nas, da vsi nosimo bremena in da pri tem potrebujemo pomoč drugih.

Medsebojno prenašanje bremen je dejavnost, ki jo je za svojo cerkev določil Bog; pri tem pa sta potrebna krotkost in sočutje.

`Spomni se, kdaj ti je nazadnje kdo pomagal nositi breme, ki te je mučilo. Zakaj ti je to toliko pomenilo? Komu lahko že danes pomagaš pri prenašanju njegovega bremena? `