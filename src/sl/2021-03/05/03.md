---
title:  "»Vzemite nase moj jarem«"
date:   26/07/2021
---

`Zakaj nam je Jezus takoj zatem, ko nas je povabil, naj mu izročimo svoje breme in najdemo pravi počitek, ukazal, naj vzamemo nase njegov jarem? Mt 11,29-30`

Prvemu velelniku (»pridite«, Mt 11,28) sledita še dva v Mt 11,29.

Glagola »vzemite« in »učite se« pozornost poslušalcev (in bralcev) usmerita na Jezusa. Njegov jarem moramo vzeti nase in se učiti od njega. Intimen odnos med Očetom in Sinom (izražen že v Mt 11,25-27) je mogočna slika, ki nam lahko pomaga razložiti prispodobo jarma v tej vrstici. Oče in Sin si složno prizadevata za rešitev človeštva. Čeprav je jarem prispodoba za podrejenost (glej Jer 27), predstavlja tudi skupni namen. Podredimo se Božjemu jarmu in sprejmemo nalogo, ki nam jo daje: da smo blagoslov ljudem okoli sebe. Ne nosimo njegovega jarma, temveč smo »vpreženi« z njim; njegov jarem je namreč »prijeten« in njegovo breme »lahko« (Mt 11,30).

Drugi velelnik – »učite se od mene« – ponovi ta koncept. Grški glagol »učiti se« je povezan z besedo »učenec«. Kadar se učimo od Jezusa, smo njegovi učenci, za katere sta značilni poslušnost in vdanost.

`V čem je razlika med biti »obtežen« (Mt 11,28) in vzeti nase njegov jarem (Mt 11,29)?`

V judovski kulturi je jarem običajno simboliziral zakon. V Apd 15,10 je ta beseda zapisana v povezavi z obrezo. Gal 5,1 primerja svobodo v Jezusu z jarmom suženjstva, ki se nanaša na zakon kot sredstvo za dosego zveličanja. Biti »vprežen« z Jezusom pomeni, da smo mu poslušni, ga zvesto posnemamo in sodelujemo v njegovem poslanstvu. Čeprav sami ne moremo ničesar prispevati k zveličanju, ki ga je za nas dosegel na križu, lahko postanemo njegovi predstavniki in svojim bližnjim oznanimo veselo novico. Jezusova razlaga zakona, ki jo je podal v pridigi na Gori blagrov (Mt 5–7), je bila tako radikalna, da je farizeji niso sprejeli. Zahtevala je »operacijo« srca in pozivala k spremembi vzgibov; njegov jarem je prijeten in njegovo breme lahko (Mt 11,30).

`Kako čudovita obljuba! Počitek svojim dušam. Kako si doživel ta počitek? Kakšen je? Kako lahko začnemo spoznavati ta počitek, medtem ko se osredotočamo na Jezusa in tisto, kar nam ponuja? `