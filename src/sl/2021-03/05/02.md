---
title:  "»Dal vam bom počitek«"
date:   25/07/2021
---

`Jezus pravi: »Pridite k meni vsi, ki ste utrujeni in obteženi, in jaz vam bom dal počitek.« Kakšno je sobesedilo te vrstice? Kako nam Jezus daje počitek? Mt 11,20-28`

Kakor mi tudi Jezus nikdar ni govoril brez konteksta. Da bi ga razumeli, moramo poznati določen kontekst, znotraj katerega se nahaja obravnavana vrstica, še posebej kadar se želimo izogniti napačnemu razumevanju Jezusovih besed.

Mt 11 je prelomnica Evangelija po Mateju. Do te točke v evangeliju so najostrejše Jezusove besede te, s katerimi je obsodil pomembna galilejska mesta. Jezus se ni dobrikal, temveč je povedal resnico; družil se je z »napačnimi« ljudmi (Mt 9,9-13); v očeh verskih voditeljev je bila njegova izjava, da lahko odpušča grehe, škandalozna (Mt 9,1-8).

Ljudem je povedal več močno obsojajočih besed; primerjal jih je celo z neugledno Sodomo, ki je bila kraj grozljive pokvarjenosti. »Toda povem vam: Sódomski deželi bo na sodni dan laže kakor tebi.« (Mt 11,24)

Napetost je naraščala, toda Jezus je nenadoma spremenil smer in ljudem ponudil pravi počitek. Lahko ga da, ker mu je Oče izročil vse in ker nihče ne pozna Sina, razen Očeta (Mt 11,27). Njegova zmožnost, da podeli počitek, temelji na njegovi božanskosti in tem, da je eno z Očetom.

Preden odložimo svoja bremena, moramo razumeti, da jih ne moremo nositi sami. V resnici nas večina ne bo prišla k njemu, če prej ne prepoznamo svojega pravega stanja. Jezusovo vabilo nagovarja našo stisko.

V grškem izvirniku se njegove besede v Mt 11,28 začnejo z velelnikom. »Pridite« ne pušča prostora izbiri; je predpogoj za to, da najdemo počitek. Poleg tega to pomeni, da se moramo odpovedati nadzoru. Danes, ko lahko s pametnim telefonom nadzorujemo mnogo stvari, nam priti k Jezusu ni nekaj naravnega. V resnici je za mnoge izročitev najtežji del krščanskega življenja.

Radi govorimo o tem, kar je Bog po Kristusu naredil za nas in da se sami ne moremo rešiti. To drži. Toda na koncu se moramo sami zavestno odločiti »priti« k Jezusu in se mu izročiti. Na tej točki postane resničnost svobodne volje središče krščanskega življenja.

`Katera bremena nosiš? Kako se jih lahko naučiš izročiti Jezusu in izkusiti počitek, ki ga daje za ceno svojega življenja? `