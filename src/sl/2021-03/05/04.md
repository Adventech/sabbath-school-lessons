---
title:  "»Ker sem krotak in v srcu ponižen«"
date:   27/07/2021
---

Krotkost je danes podcenjena vrlina. Ljudje se posmehujejo ponižnosti. Družbena omrežja nas učijo, naj svojo pozornost namenimo glasnemu, vpadljivemu in nenavadnemu. Mnogo meril tega sveta je popolnoma nasprotnih temu, kar je v Božjih očeh pomembno in dragoceno.

»Spoznanje resnice ni toliko odvisno od moči razuma kolikor od čistosti namena, preprostosti iskrene in predane vere. Božji angeli so blizu tistim, ki s ponižnim srcem iščejo božansko vodstvo. Dan jim je Sveti Duh, da jim odpre obilne zaklade resnice.« /Ellen G. White, 2018: Kristusove prilike, str. 33./

`Kako bi na podlagi naslednjih vrstic definiral krotkost in ponižnost? Mt 5,5; 1 Pt 3,4 in Iz 57,15 `

V 2 Kor 10,1 apostol Pavel omeni Kristusovo »krotkost in prizanesljivost«. Krotkost in ponižnost ne opisujeta bojazljivcev ali šlev. Sam Jezus ni iskal prepirov in se jim je pogosto izognil, ker njegovo poslanstvo še ni bilo dopolnjeno (Jn 4,1-3). Kadar pa je do tega vseeno prišlo, se je pogumno odzval in tudi takrat govoril ljubeznivo. Na primer: žalostinke nad Jeruzalemom ni povedal kriče ali preklinjajoč, temveč z ganljivimi prispodobami uničenja v prihodnosti (Lk 19, 41-44).

V Novi zavezi je Jezus pogosto prikazan kot drugi Mojzes. Na gori je poslušalcem posredoval načela svojega kraljestva (Mt 5,1). Čudežno je nahranil ogromno množico (Mt 14,13-21). V 4 Mz 12,3 je Mojzes opisan z besedo »ponižen« (»krotek« v CHR), kar spominja na Jezusove besede v Mt 11,29. Ljudje, ki so videli, kako je Jezus nahranil 5000 mož, so začudeno vzkliknili: »Ta je resnično prerok, ki mora priti na svet.« (Jn 6,14) Te besede namigujejo na 5 Mz 18,15 in Mojzesovo preroško vlogo.

Jezusova ponižnost in krotkost sta presegli Mojzesovo. Navsezadnje je On naš božanski Zveličar. Čeprav je bil Mojzes pripravljen umreti, da bi rešil svoje ljudstvo (2 Mz 32,32), njegova smrt ne bi dosegla ničesar, saj je bil tudi sam grešnik in je potreboval Zveličarja, ki bo plačal za njegove grehe. Četudi se lahko učimo od Mojzesa in iz njegove življenjske zgodbe, v njem ne moremo najti zveličanja.

Potrebujemo Zveličarja, ki bo stopil na naše mesto, toda ne samo kot naš Posrednik, temveč kot naša Zamena. Posredovanje je pomembno, toda zakonitih posledic greha nas lahko reši samo Bog, ki je naš greh nesel na križ in namesto nas plačal kazen. Ne glede na to, kako dober zgled nam je pustil Jezus, bi bilo vse zaman, če ne bi bilo križa in vstajenja.

`Še enkrat preberi zgornji Avguštinov navedek. S svojimi besedami opiši žalostno stanje današnjega sveta. Poišči tudi svetopisemska besedila, ki govorijo o tem, kar nam je Bog obljubil po Jezusu Kristusu (na primer Iz 25,8; 1 Kor 2,9; Raz 22,2-5). Premišljuj o teh obljubah in jih poskusi ponotranjiti. Samo tako boš resnično doumel smisel zaveze, ki je bila dana Abrahamu. `