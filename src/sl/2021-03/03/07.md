---
title:  Za globlje proučevanje
date:   16/07/2021
---

»V življenju, ki je osredotočeno le nase, ne more biti rasti ali rodovitnosti. Če ste Kristusa sprejeli za osebnega zveličarja, morate pozabiti nase in poskušati poskrbeti za druge. Govorite o Kristusovi ljubezni, pripovedujte o njegovi dobroti. Opravite vse dolžnosti, ki se pokažejo. Nase prevzemite breme za ljudi in uporabite vsa razpoložljiva sredstva za iskanje izgubljenih. Ko boste prejemali Kristusovega Duha – Duha nesebične ljubezni in dela za druge – boste rasli in obrodili sad. Duhovne čednosti bodo postajale del vašega značaja. Vaša vera bo rasla, prepričanje se bo poglobilo in vaša ljubezen bo postala popolna. Vse bolj in bolj boste odsevali Kristusovo podobo v vsem, kar je čisto, pravično in ljubeznivo.« /Ellen G. White, 2018: Kristusove prilike, str. 40./

Med obravnavo težav med verniki »se je pogovor med obema stranema podaljšal za več ur; ne samo, da je bila to potrata njihovega časa, tudi Božji služabniki so bili zadržani, ker so jih morali poslušati, medtem ko srca vpletenih na obeh straneh niso bila podvržena milosti. Če bi odložili ponos in sebičnost, bi bila v petih minutah rešena večina težav.« /Ellen G. White: Early Writings, str. 119./

**Vprašanja za pogovor**

`1.	V razredu se pogovorite o praktičnih načinih za premagovanje sebičnosti. Kako lahko drug drugemu pomagate uresničiti te zamisli?`

`2.	Ambicije same po sebi niso slabe. Toda kako lahko od Boga pričakujemo velike stvari, ne da bi se ujeli v past uničujočega častihlepja?`

`3.	Mnogi med nami na zunaj ne kažejo, da so ambiciozni (v slabem smislu), hinavski, sebični ali ljubosumni. Nadenemo si lepo fasado. Kakor ogromen trepetlikov koreninski sistem se vse te negativne lastnosti skrivajo pod površjem. Kako je v praksi videti značaj človeka, ki ga je preoblikoval Sveti Duh? Kako lahko uničimo korenino nemira in v Jezusu najdemo svoj pravi počitek?`

`4.	Še enkrat razmisli o vprašanju na koncu četrtkovega nauka o pomembnosti drugega prihoda. Katero upanje bi imeli brez Jezusove obljube tega dogodka? Kako bi nam koristil prvi Kristusov prihod brez drugega, če bi vedeli, da mrtvi spijo do vstajenja, ki se bo zgodilo samo ob drugem prihodu? `