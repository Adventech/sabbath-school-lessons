---
title:  Jezus prinaša ločitev
date:   11/07/2021
---

Redkokdo uživa v sporih. Večinoma si želimo skladnost in mir. V cerkvah in drugih ustanovah imamo celo predavanja o tem, kako vzpostaviti mir in reševati spore.

`Kaj je Jezus mislil, ko je v Mt 10,34-39 rekel, da ni prišel zato, da prinese mir, temveč meč? Kaj to pomeni, glede na to, da je Jezus »Knez miru«? Iz 9,5; Iz 9,6 CHR`

Jezusova izjava v Mt 10,34-39 je presenetljiva. Zveličar, ki je prišel kot nebogljen dojenček in ne kot mogočen kralj, obkrožen s prvovrstnimi stražarji, Zveličar, ki je poučeval o ljubezni do bližnjih in sovražnikov, sedaj svojim sledilcem pravi, da prinaša ločitev in boje. Učenci in drugi poslušalci so se morda spraševali kakor se tudi mi: Le kako je to mogoče?

Mt 10,35-39 v resnici govori o zvestobi in vdanosti. Jezus je citiral Mih 7,6 in pozval svoje poslušalce, naj sklenejo odločitve za večnost. Sin naj ljubi in spoštuje svoje starše. To je bila pravna zahteva zakona, ki ga je Mojzes prejel na gori, in od Boga določen način delovanja. Toda če ta ljubezen presega poslušalčevo vdanost Jezusu, je na vrsti težka odločitev. Oče in mama naj ljubita in skrbita za svoje otroke. Toda če ta ljubezen presega njuno vdanost Jezusu, je na vrsti težka odločitev. Lepo po vrsti, nas Jezus opominja v tem odlomku.

Jezus je to odločitev izrazil s tremi povedmi; v vsaki je uporabil besedo vreden. Vrednost ne temelji na visokih moralnih merilih ali celo na zmagi nad grehom, temveč na posameznikovem odnosu z Jezusom. Vredni smo, kadar Jezusa postavimo na prvo mesto – pred mamo, očeta ali otroke. Odločimo se za trpljenje križa in sledimo Jezusu.

»Moja največja želja je videti naše mlade prežete z duhom čiste vere, ki jih bo pripravila do tega, da bodo vzeli svoj križ in šli za Jezusom. Pojdite naprej, mladi Kristusovi učenci, in se ravnajte po načelu, oblečeni v oblačila njegove čistosti in pravičnosti! Zveličar vas bo vodil na položaj, ki najbolj ustreza vašim sposobnostim in kjer boste lahko zares koristni.« /Ellen G. White, Testimonies for the Church, vol. 5, str. 87./

`Včasih smo prisiljeni nositi križ, ne da bi se sami odločili za to, včasih pa ga nosimo prostovoljno. Kaj je v obeh primerih ključno za to, da ga bomo nosili predano? `