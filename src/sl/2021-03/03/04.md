---
title:  Častihlepnost
date:   13/07/2021
---

Proučevanje o zadnjem tednu Jezusove službe na zemlji pred križanjem je zmeraj vir spodbude in navdiha. Poleg tega ti odlomki prikazujejo, kako nemir in častihlepje spodbujata ljudi, da naredijo in rečejo nespametne reči.

`Preberi Lk 22,14-30 in razmisli o tem, kaj je Jezus čutil, ko je slišal, da se učenci med svečanim obedom prepirajo, kdo je največji (Lk 22,24).  Zakaj so se učenci v tem pomembnem trenutku raje osredotočili na človeško veličino? `

Ljudje redko razpravljamo o tem, kdo je največji v naši cerkvi, družini ali na delovnem mestu. Morda veliko premišljujemo o tem, toda kdo si zares upa odkrito govoriti o teh rečeh?

V skupnosti Jezusovih sledilcev se ta tema ni pojavila prvič. Iz Mt 18,1 razberemo, da so učenci Jezusu zastavili nekoliko abstraktnejše vprašanje: »Kdo je torej največji v nebeškem kraljestvu?« Jezus je odgovoril z nazornim naukom. Poklical je otroka in ga postavil na sredo skupine. Oči učencev so se razširile, nekateri so dvignili obrvi. Jezusovo dejanje je zahtevalo pojasnilo: »Resnično, povem vam: Če se ne spreobrnete in ne postanete kakor otroci, nikakor ne pridete v nebeško kraljestvo!« (Mt 18,3)

Spreobrnitev je ključnega pomena za to, da bi našli pravi počitek v Jezusu. Spoznamo, da potrebujemo pomoč od zunaj in da se ne moremo zanesti nase; nasloniti se moramo na Jezusa. Doživimo spremembo vrednot in hotenj. Jezus je učencem dejal: Zaupajte mi in se zanesite name kakor ta otrok. Resnična veličina pomeni odpovedati se svojim pravicam in se navzeti vrednot njegovega kraljestva.

Na žalost je videti, da se učenci tega nauka niso naučili niti do zadnje večerje z Jezusom. Njihovo pričkanje in prerekanje sta uničila trenutek, ki ga nikdar več ni bilo mogoče ponoviti.

Vse to se je zgodilo po več letih življenja z Jezusom, skupne službe ter poslušanja in učenja ob njegovih nogah. Kako žalostno, da lahko človeško srce ostane pokvarjeno! Pozitivna stran tega dogodka je Gospodova vedno navzoča milost. Kljub klavrnim pogovorom svojih sledilcev, Jezus ni obupal nad njimi.

`Zakaj nas pogled na križanega Jezusa zdravi hrepenenja po poviševanju sebe, k čemur smo nagnjeni kot del padlega človeštva? `