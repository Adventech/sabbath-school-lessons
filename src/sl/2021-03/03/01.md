---
title:  Korenina nemira
date:   10/07/2021
---

### Preberi pred proučevanjem
Mt 10,34-39; Lk 12,13-21; Flp 2,5-8; Lk 22,14-30; Mt 23,1-13

> <p>Ključno besedilo:</p>
> Kjer sta namreč nevoščljivost in prepirljivost, tam je nered in vsakršno zlo. Jak 3,16

Trepetlika je čudovito drevo, ki lahko zraste v višino od 15 do 30 metrov. Uspeva v mrzlem podnebju s svežimi poletji. Njen les se uporablja za izdelavo pohištva, vžigalic in papirja. V hudi zimi se srne in druge živali pogosto hranijo z mladimi trepetlikami, saj njihovo lubje vsebuje mnogo hranilnih snovi. To drevo potrebuje veliko sončne svetlobe; raste vse leto, celo pozimi, zaradi česar je pomemben zimski vir hrane različnim živalim.

Toda trepetlika je najbolj znana po tem, da je ena od rastlin z najbolj razvejanim koreninskim sistemom. Njene korenine se širijo s pomočjo podzemnih mladik in ustvarjajo kolonijo, ki se razmeroma hitro razširi po veliki površini. Posamezna trepetlika živi do 150 let, toda njen večji organizem pod zemljo lahko preživi tisoče let.

Ta teden bomo raziskali nekatere korenine našega lastnega nemira. Veliko stvari nam preprečuje najti pravi počitek v Jezusu. Nekatere so očitne in jih ni težko opaziti. Druge se nam morda zdijo bolj prikrite – kakor ogromen trepetlikov organizem, ki je skrit v zemlji; morda se večkrat niti ne zavedamo naravnanosti in dejanj, ki nas ločujejo od našega Zveličarja. 