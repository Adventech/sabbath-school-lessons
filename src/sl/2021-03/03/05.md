---
title:  Hinavščina
date:   14/07/2021
---

Hinavec je človek, ki namerno prikriva svoja prava čustva in se želi prikazati drugačnega, kakor je v resnici. V razpravi, v kateri je Jezus javno grajal pismouke in farizeje, ki so bili osrednje osebnosti judovskega verskega vodstva, je ta izraz zapisan sedemkrat (Mt 23,13-15.23.25.27.29). V evangelijih beremo o Jezusu, ki je ponudil milost in odpuščanje prešuštnikom, pobiralcem davkov, prostitutkam in celo morilcem, toda do hinavcev je pokazal malo sočutja (preberi še druge primere v Mt 6,2.5.16; Mt 7,5; Mt 15,7-9; Mt 22,18).

`Katere štiri glavne značilnosti hinavca je Jezus naštel v Mt 23,1-13?`

Jezus je omenil štiri lastnosti pismoukov in farizejev. Farizeji so bili v judovski veri 1. stoletja del konservativne verske desnice. Zanimal jih je zapisan zakon in zakon, ki se je širil od ust do ust; poudarjali so obredno čistost. Na drugi strani so bili saduceji, kateri so bili večinoma bogati voditelji, ki so pripadali elitnemu duhovniškemu razredu. Bili so močno helenizirani (govorili so grško in dobro poznali grško filozofijo) in niso verovali niti v sodbo niti v posmrtno življenje. Opisali bi jih lahko kot liberalne. Obe skupini sta bili hinavski.

Po Jezusovih besedah smo hinavci, če ne delamo, kar govorimo; kadar drugim otežujemo vero, ne da bi tudi sami upoštevali ta merila; kadar si želimo, da drugi hvalijo našo versko vnemo, ter kadar zahtevamo čast in priznanje, ki pripadata samo našemu nebeškemu Očetu.

Ne glede na to, kako ostre in neposredne so bile Jezusove besede, namenjene ljudem, ki jih je imenoval hinavci, je do njih čutil ljubezen in skrb.

»Obraz Božjega Sina je kazal božansko sočutje, ko je vrgel dolg pogled na tempelj in na svoje poslušalce. Z glasom, ki so ga zadušile globoka srčna bolečina in grenke solze, je zaklical: ›Jeruzalem, Jeruzalem, ki ubijaš preroke in kamnaš tiste, ki so poslani k tebi! Kolikokrat sem hotel zbrati tvoje otroke, kakor zbira koklja svoja piščeta pod peruti, pa niste hoteli!‹ (Mt 23,37 CHR)« /Ellen G. White, 2020: Jezusovo življenje, str. 544–545./

`Zakaj ni treba, da smo verski voditelji, da bi bili krivi hinavščine, ki jo je Jezus na tem mestu tako jasno obsodil? Kako jo lahko odkrijemo pri sebi in se je znebimo? `