---
title:  Sebičnost
date:   12/07/2021
---

Trepetlikov ogromen podzemni sistem lahko primerjamo s sebičnostjo, ki je del sistema, imenovanega »greh«. Greh nam onemogoča najti pravi počitek v Jezusu. Med vsemi grehi nam gre sebičnost najlaže od rok, kajne? Za mnoge med nami je tako naravna kakor dihanje.

`Opiši težavo, ki jo je Jezus izpostavil v priliki, zapisani v Lk 12,13-21. Ali pomeni, da smo sebični in ravnodušni do Božjega kraljestva, če načrtujemo prihodnost? Če je tvoj odgovor »ne« ali »ne nujno«, pojasni, pred čim nas Jezus tukaj svari.`

Ta prilika je zapisana samo v Evangeliju po Luku. Jezus jo je vključil v odgovor na vprašanje nekega poslušalca in zavrnil vlogo razsodnika med bratoma glede vprašanja dediščine. Namesto tega se je dotaknil večje, globlje ležeče težave – sebičnosti. Začel je kopati, da bi razkril mogočne korenine, ki se nahajajo pod našimi dejanji.

`Razmisli, kako se sebičnost kaže v tvojem življenju. Kako vpliva na odnos z Bogom, zakoncem in družino – tudi s cerkveno družino – s sosedi in sodelavci? Kateri ključ najdemo v Flp 2,5-8?`

Bogat človek iz Jezusove prilike je bil osredotočen samo na svoje potrebe in ambicije ter pozabil vzeti v obzir nevidne nebeške resničnosti. »Večje, boljše in več« ni osnovno načelo Božjega kraljestva. Apostol Pavel nam daje vpogled v to, kar je spodbudilo Jezusa, da se je odločil postati naša Zamenjava.

Flp 2,5-8 govori o nesebičnosti, ponižnosti in ljubezni. Če naše odločitve in prioritete ne slonijo na ljubezni do Boga in bližnjih, si bomo gradili še več »kašč«, v nebesa pa vlagali manjši zaklad (Mt 6,20).

`Zakaj se je tako preprosto ujeti v hrepenenje po bogastvu in materialnih dobrinah? Čeprav za preživetje potrebujemo določeno vsoto denarja, zakaj je videti, da zmeraj hočemo še več, ne glede na to koliko imamo?`