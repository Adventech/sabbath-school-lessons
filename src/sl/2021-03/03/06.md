---
title:  Premagovanje nemira
date:   15/07/2021
---

Premagovanje nemira se zmeraj začne z Jezusom. On je pot, resnica in življenje. Kadar brezciljno tavamo v puščavi svojega z mediji prepredenega sveta, On pozna pravo smer. Božanski Postavodajalec je poosebljena resnica; njegov Duh nas bo vodil v vso resnico (Jn 16,13). Kadar smo ranjeni, utrujeni, zgarani, bolni in malodušni, je On življenje – toda ne kakršno koli življenje. Obljubil nam je življenje v obilju (Jn 10,10); to zajema naš večni dom in večno življenje, toda tudi boljšo kakovost sedanjega življenja. Stvarnik lahko že sedaj daje v obilju in zvrhano mero.

»Vaše srce naj se ne vznemirja,« je vabilo k življenju veselega pričakovanja. Kadar smo na tleh, nas On lahko dvigne. Kadar se bojujemo s temo in grehom, je On tisti, ki ni samo začetnik, temveč tudi dokončevalec dobrega dela v nas (Flp 1,6).

Ne glede na to, kako slabe so videti stvari (in lahko so zelo slabe), preberi obljubo, ki nam jo je dal Jezus. Pripravlja nam »prostor«, kjer bodo bolečina, nemir in trpljenje za vedno pregnani. To je upanje, ki nam je dano v Jezusu Kristusu. Ponujeno je vsem, brez ozira na to, kdo smo, kakšna je naša preteklost in kako klavrno je bilo naše življenje oziroma še vedno je.

Ključno je, da kljub pomanjkljivostim, bolečini, pokvarjenosti in grešnemu stanju pridemo k Bogu, zavedajoč se, da nas sprejema temu navkljub. To je milost in verovati moramo, da nam bo dana, če v veri prosimo zanjo.

`Preberi Jer 3,22. Kaj Bog prosi, naj naredimo? Kaj bo nato naredil za nas?`

`Razmisli o Jezusovih besedah: »Ko odidem in vam pripravim prostor, bom spet prišel in vas vzel k sebi, da boste tudi vi tam, kjer sem jaz.« (Jn 14,3) Kaj nam bi to moralo povedati o tem, kako osrednja in ključna je obljuba o drugem prihodu? `