---
title:  Za globlje proučevanje
date:   10/09/2021
---

»Včasih nismo pripravljeni priti pred Jezusa s svojimi preizkušnjami in težavami. Včasih težave povemo človeškim ušesom in svoje žalosti tistim, ki nam ne morejo pomagati, namesto da bi se zaupali Jezusu, ki lahko nesrečne poti spremeni v steze miru in sreče. Samoodpoved in požrtvovalnost dajeta slavo in zmago križu. Božje obljube so zelo dragocene. Da bi spoznali njegovo voljo, moramo proučevati njegovo besedo. Skrbno proučevanje in udejanjanje navdihnjenih besed bo naše noge vodilo po čisti stezi, po kateri bomo hodili, ne da bi se spotaknili. Želim si, da bi vsi pridigarji in tudi drugi ljudje svoja bremena in težave prinesli k Jezusu, ki čaka, da jih sprejme ter jim nakloni mir in počitek. Nikdar ne bo pozabil tistih, ki svoje zaupanje polagajo vanj.« /Ellen G. White, Signs of the Times, 17. marec 1887, str. 161./

»Dragi mladi, ali lahko z veselim upanjem in pričakovanjem čakate, da bo Gospod, vaš pravični Sodnik, priznal vaše ime pred Očetom in svetimi angeli? Za drugi Kristusov prihod se boste najbolje pripravili tako, da se boste s trdno vero zanašali na zveličanje, ki ga je zagotovil s prvim prihodom. Verovati morate vanj kot v osebnega Zveličarja.« /Ellen G. White, 2017: Naš vzvišeni poklic, str. 370./

**Vprašanja za pogovor**

`1.	Kako sobota Božjemu ljudstvu razodeva nebeški počitek? Kako je lahko sobotni počitek predokus večnosti?`

`2.	Sprava pomeni pomiritev in naznanja vrnitev k Bogu. Razmisli o pomembnih besedah, zapisanih v Rim 5,11: »Pa ne samo to, ampak se celo ponašamo v Bogu po našem Gospodu Jezusu Kristusu, po katerem smo zdaj dosegli spravo.« Kaj bi odgovoril, če bi te kdo vprašal, kaj pomeni biti spravljen z Bogom in katero spremembo je ta sprava povzročila v tvojem življenju?`

`3.	Kako se lahko v svojem krščanskem življenju izognemo temu, da iz muhe delamo slona? Kako smo lahko zmeraj osredotočeni na veliko sliko, ki nam jo kaže Božja beseda?`

`4.	Znova razmisli o Izraelovih napakah in neveri med potovanjem po puščavi. Čeprav so podrobnosti njihovih izzivov drugačne od naših (mi ne potujemo po prostrani puščavi), razmisli, katera osnovna načela so nam skupna. Ali povedano drugače: Kje se na svoji krščanski poti soočamo z enakimi izzivi, s katerimi so se soočali oni, in kako se lahko učimo iz njihovih napak?`