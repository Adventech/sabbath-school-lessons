---
title:  Krščeni v Mojzesa
date:   05/09/2021
---

`Kaj je želel apostol Pavel s t. i. »zgledi« sporočiti svojim bralcem oziroma poslušalcem v Korintu? 1 Kor 10,1-11`

Grški izraz, zapisan v 1 Kor 10,6 (in tudi v 1 Kor 10,11), ki je preveden z besedo »zgled«, je typos. Na tej besedi temelji tudi slovenska beseda tip. Tip oziroma zgled ni izvirnik, temveč neke vrste simbol ali njegov prikaz. Je model, ki predstavlja nekaj drugega.

Dober primer te povezave najdemo v Heb 8,5: »Toda ti [starozavezni duhovniki] služijo le prispodobi in senci tega, kar je v nebesih, kakor je bilo pač rečeno Mojzesu, ko je nameraval postaviti šotor: ›Glej,‹ pravi, ›da boš naredil vse po podobi, ki ti je bila pokazana na gori!‹«

V tem odlomku je izpostavljena neposredna povezava med nebeškimi in zemeljskimi resničnostmi; sledi navedek iz 2 Mz 25,9, v katerem je Bog dejal Mojzesu, naj shodni šotor naredi »po podobi«, ki jo je videl na gori. Bistvo tega je, da je bilo zemeljsko svetišče z vsemi obredi in postopki »zgled«, simbol in model dogajanja v nebesih, kjer je Jezus naš Veliki Duhovnik v nebeškem svetišču.

S tem v mislih lahko bolje razumemo Pavlove besede v 1 Kor 10. V teh vrsticah je obnovil nekatere ključne izkušnje Božjega ljudstva, ki je po puščavi potovalo proti obljubljeni deželi. Besedna zveza »naši očetje« se nanaša na njihove judovske prednike, ki so zapustili Egipt, bili pod oblakom in šli skozi morje; tako so bili vsi krščeni v novo življenje svobode od sužnosti.

Pavel je te pomembne »postaje« na poti po puščavi razumel kot tip oziroma zgled posameznikovega krsta. Če sledimo njegovemu sklepanju, potem se omemba »duhovne hrane« nanaša na mano (primerjaj z 2 Mz 16,31-35). Izrael je pil iz skale, ki jo je Pavel imenoval Kristus (1 Kor 10,4). Pomisli tudi na Jezusa, ki je »kruh življenja« (Jn 6,48) in »živa voda« (Jn 4,10); vse to je popolnoma smiselno. Na tem mestu torej vidimo, kako Pavel starozavezno zgodovino uporabi kot primer duhovnih resnic, ki so uporabne tudi za današnjega kristjana.

`Razmisli o Izraelovih izkušnjah, zapisanih v 2. Mojzesovi knjigi. Katerih duhovnih naukov se lahko naučimo na podlagi njihovih dobrih in slabih »zgledov«? `