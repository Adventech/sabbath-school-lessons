---
title:  Obredi in žrtve
date:   06/09/2021
---

Starozavezni sistem obredov in daritev, kakor je opisan v 3. Mojzesovi knjigi, daje še več primerov tega, o čemer smo proučevali včeraj, namreč da starozavezni simboli kažejo na novozavezne resnice. Čeprav sodobni bralci Svetega pisma pogosto preskočijo strani, ki opisujejo te obrede, pa ta besedila vsebujejo mnogo pomembnih duhovnih resnic, ki nam lahko zelo koristijo.

`Preberi navodila za daritev za greh, ki jo je opravil navadni Izraelec (3 Mz 4,32-35). Česa se lahko naučimo na podlagi tega obreda, četudi nimamo svetišča ali templja z oltarjem, kjer bi darovali žrtve za grehe? Ta obred poveži z Jn 1,29 in 1 Pt 1,18-21.`

Obred je odličen prenosnik pomembnih vrednot in informacij; razumeti ga moramo znotraj njegovega konteksta. Učinkovit obred pogosto sestoji iz posebnega časa, kraja in vnaprej določenega zaporedja dejanj. Med branjem starozaveznih odredb glede žrtev opazimo, da je Bog dal točno določena navodila o tem, kaj, kdaj in kje žrtvovati ter kateri obred in odredbo je treba upoštevati.  

Osrednji del mnogih obredov sta bila kri in škropljenje. To ni bilo niti najmanj prijetno in niti ni bilo mišljeno, da je takšno, saj se je nanašalo na najgršo stvar v vesolju – greh.

Katero vlogo je igrala kri in zakaj jo je bilo treba nanesti na rogove oltarja? Medtem ko je večina obredov, povezanih s svetiščem, zapisana v obliki navodil (kako kaj narediti), pa nekatera izmed njih ne vsebujejo celotne razlage. Morda je bilo tako zato, ker so ljudje že razumeli pomen določenih stvari. Navsezadnje so Izraelci razumeli pomen krvi (3 Mz 17,11).

Primer, zapisan v 3 Mz 4,32-35, vsebuje pomembno razlago: »/…/ Tako naj duhovnik zanj opravi spravo za greh, ki ga je storil, in mu bo odpuščeno.« (3 Mz 4,35) Kri je bila torej ključna za spravo; po njej smo lahko grešniki spravljeni s svetim Bogom. V teh žrtvah vidimo tip oziroma model Kristusove smrti in službe za nas.

`Razmisli o tem, kako grozen mora biti greh, da je terjal žrtev Božjega Sina Jezusa, ki je dosegel spravo za nas. Kaj nas bi to moralo naučiti o tem, da se moramo vedno zanašati na milost in nikoli na dela? Navsezadnje, kaj lahko pridodamo temu, kar je Kristus naredil za nas? `