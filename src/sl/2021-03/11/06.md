---
title:  Nebeški počitek
date:   09/09/2021
---

Logičen razvoj glavnih misli v Heb 4 postane razumljivejši, ko preberemo Heb 4,8-11. Jozue Izraelu ni dal počitka. Ker Bog ni lažnivec, mora obstajati še en »počitek«, ki ostaja Božjemu ljudstvu. V tej skupini niso samo Judje, temveč vsi, ki so Jezusa sprejeli za osebnega Zveličarja.

`Med branjem Gal 3,26-29 bodi pozoren na značilnosti Božjega zaveznega ljudstva v času po križu. Kaj v kontekstu, znotraj katerega piše apostol Pavel, pomeni, da ni ne Juda ne Grka, ne sužnja ne svobodnjaka, ne moškega ne ženske?`

Včasih ljudje Heb 4 uporabijo za to, da z njim poudarijo pomen posvečevanja sedmega dve – sobote; po drugi strani pa nekateri na podlagi tega besedila oporekajo veljavnosti sobotnega počitka, saj naj bi obstajal še en počitek (na koncu časa). Obe stališči neustrezno razlagata to svetopisemsko besedilo. Heb 4 v resnici pravi, da je poudarek na Božjem posebnem počitku obstajal vse od stvarjenja in da je vsakotedensko praznovanje sobotnega počitka predokus počitka na koncu časa. Judje so soboto razumeli kot znanilko »olam haba« (»sveta, ki prihaja«).

Počitek, ki je kakor sobotni in ostaja Božjemu ljudstvu ter kaže na Božji počitek prvo soboto zemeljske zgodovine, pomeni, da lahko prenehamo s svojimi deli in mu zaupamo, da bo za nas izpolnil obljubo o zveličanju.

V nasprotju z argumenti nekaterih razlagalcev kontekst tega besedila ne podpira zamisli, da je bila zapoved o soboti dopolnjena v počitku zveličanja, ki ga je prinesel Kristus, zaradi česar je kristjanom ni treba upoštevati. Končni počitek, ki nam je obljubljen po tem, kar je Kristus naredil za nas, ne nadomešča svetopisemske sobote; ravno nasprotno, utrjuje jo.

V svetu, ki visoko ceni trdo delo, ambiciozne podjetnike in ljudi, ki so postali uspešni zaradi lastnih prizadevanj, sta počitek v Jezusu in zaupanje, da je njegova milost dovolj za našo rešitev in spremembo srca, zares v nasprotju s kulturo, v kateri živimo.

`Kako lahko pomagaš človeku, ki meni, da so njegovi grehi preveliki, da se ne more spremeniti in da je brezupen primer? Katere svetopisemske vrstice bi mu pokazal? `