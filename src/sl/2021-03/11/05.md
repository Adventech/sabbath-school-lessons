---
title:  Ne zakrknite svojih src
date:   08/09/2021
---

`Katero opozorilo je podano v Heb 4,4-7 in Ps 95,8-11? Kaj nam sporoča?`

V Heb 4,4-7 sta citirana poročilo o stvarjenju in Ps 95,11. Ta odlomek govori o nezvestobi Izraelcev in njihovem neuspehu, da bi stopili v počitek, ki ga je Bog želel zanje.

Ps 95,8-11 Izraelovo izkušnjo v puščavi povezuje z Božjim počitkom in vsebuje božansko prisego, da nezvest Izrael ne bo stopil v njegov počitek oziroma v obljubljeno deželo.

Seveda je Izrael kasneje stopil vanjo. Nova generacija je prečkala mejo in z Božjo pomočjo zavzela utrjena mesta dežele ter se naselila v njih.

Toda v pravi Božji počitek niso stopili, ker mnogi niso doživeli resničnosti zveličanja po Jezusu; očitna neposlušnost je razodevala njihovo nevero. Čeprav je bil počitek povezan z obljubljeno deželo, je pomenil veliko več kakor samo kraj, v katerem so živeli.

`Heb 4,6 pravi, da tisti, ki so slišali božansko obljubo o pravem počitku, zaradi svoje neposlušnosti niso stopili vanj. Kakšna je povezava med neposlušnostjo in tem, da ne vstopimo v Božji počitek?`

Beseda »danes« izraža nujnost in pomeni, da ne smemo zapravljati časa. Od nas zahteva takojšen odziv in odločitev.

Apostol Pavel je z besedo sēmeron (»danes«) želel poudariti, da je to pomembno tudi v kontekstu počitka. Ps 95,7-8 je opozorilo in poziv Božjemu ljudstvu, naj ne ponavlja napak svojih prednikov in naj mu ne spodleti stopiti v pravi počitek, ki ga lahko najdemo samo v zveličanju, ki nam ga ponuja Bog.

`Kako si razlagaš besede »Če danes zaslišite njegov glas, ne zakrknite svojih src«? Zakaj je beseda »danes« tako pomembna? Navsezadnje je bila v Psalmih zapisana pred nekaj tisoč leti. Zakaj bi morala biti kljub temu prav tako pomembna za naš »danes«, kakor je bila pomembna za tiste, ki so jo slišali pred mnogimi leti? `