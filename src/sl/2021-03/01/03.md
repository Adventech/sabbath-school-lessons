---
title:  Živeti v stanju izčrpanosti
date:   28/06/2021
---

Premalo spanja in izčrpanost zaradi prenaprezanja sta resnični težavi. Toda še bolj neprijeten je občutek duševne izčrpanosti. Kadar se primanjkljaju spanja pridružijo še duševne težave, nam lahko zmanjka poguma.

Jeremijev pisar Baruh se je verjetno pogosto počutil tako, še posebej zadnja nemirna leta obstoja Jeruzalema, preden so zavladali kaos, trpljenje in razdejanje, ki so sledili babilonskemu uničenju mesta.

`Preberi Jer 45,1-5 in napiši kratko diagnozo Baruhovega duševnega zdravja.`

Ali si lahko predstavljaš, kako bi se počutil, če bi Bog poslal sporočilo, ki bi bilo namenjeno tebi osebno? Baruh je prejel sporočilo naravnost iz Božje prestolne dvorane (Jer 45,2). Zapisano je, da se je to zgodilo »v četrtem letu Jojakíma, Judovega kralja«, okoli leta 605 oziroma 604 pr. n. št. Jer 45,3 je dober **POVZETEK** tega, kako se ljudje počutijo, kadar so popolnoma izčrpani.

Na podlagi vsega, kar iz Svetega pisma vemo o tistem obdobju, je jasno, da Baruhove tožbe niso bile zgolj površno tarnanje. Imel je dobre razloge za potrtost in duševno izčrpanost. Dogajalo se je veliko slabih stvari in prihajale so nove.

`Kako se je Bog odzval na Baruhove muke in bolečine? Jer 45,4-5`

Božji odziv na Baruhovo bolečino nas spomni na dejstvo, da sta bila Božji obup in bolečina sorazmerno večja. Bog je zgradil Jeruzalem; sedaj je bil tik pred tem, da ga poruši; Bog je posadil Izrael kot vinograd (Iz 5,1-7); sedaj je bil tik pred tem, da ga izruva in odpelje v izgnanstvo. Bog si tega ni želel za svoje ljudstvo, toda zaradi njihove upornosti se je moralo zgoditi.

Toda Baruh je na koncu predora videl luč. Bog bo ohranil njegovo življenje celo sredi uničenja, izgnanstva in izgub.

`Znova preberi besede, ki jih je Bog namenil Baruhu. Kateri splošni nauk lahko na podlagi teh besed izluščimo zase? Kaj ta vrstica govori o tem, da bo Bog zmeraj ob nas, ne glede na naše okoliščine?`