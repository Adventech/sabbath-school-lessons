---
title:  Nemirni popotnik
date:   01/07/2021
---

`Zaradi česa je Kajn postal nemirni popotnik na zemlji? 1 Mz 4,12`

Sveto pismo ne daje jasnega razloga, zakaj se je Bog »ozrl« na Abelovo daritev, ne pa tudi  na Kajnovo (1 Mz 4,4-5). Kljub temu vemo, zakaj. »Kajn je prišel pred Boga godrnjav in z nezvestobo v srcu glede na obljubljeno daritev in potrebnost žrtvenih daritev. Njegov dar ni izražal spokorjenja za greh. Čutil je kakor mnogi danes, da bi priznal šibkost, če bi se ravnal natančno po načrtu, ki ga je napravil Bog, in svoje zveličanje v celoti zaupal spravi obljubljenega Zveličarja. Izbral je pot samoodvisnosti. Prišel je s svojimi zaslugami.« /Ellen G. White, 1997: Očaki in preroki, str. 45./

To, da je Bog rekel Kajnu, da bo begal po zemlji, ne pomeni, da ga je spremenil v nemirnega popotnika, temveč, da je bilo to stanje posledica Kajnovih grešnih dejanj in neposlušnosti. Kajn ni našel počitka v Bogu; ugotovil je, da pravega počitka ne more najti niti drugje.

Hebrejska beseda, prevedena z glagolom »ozreti se« (1 Mz 4,4), lahko pomeni tudi »pobliže pogledati, pozorno motriti«. Božji preiskujoč pogled ni bil toliko usmerjen na samo daritev kakor na naravnanost darovalca. Njegova zavrnitev Kajnove daritve poljščin ni bila samovoljna ali muhasta. Opisuje proces pozornega motrenja in tehtanja značaja, naravnanosti in vzgibov človeka, ki je prinesel daritev. Gre za dober primer preiskovalne sodbe.

`Opiši Kajnov odziv na Božjo sodbo. 1 Mz 4,13-17`

Kadar bežimo pred Bogom, postanemo nemirni. Svoje hrepenenje po Božji milosti si prizadevamo zapolniti s stvarmi, odnosi ali prenatrpanim življenjem. Kajn je bil začetnik dinastije in graditelj mesta. To je izjemen uspeh, ki priča o njegovi vztrajnosti in moči, toda če je dinastija brezbožna in če je mesto uporno, je oboje obsojeno na propad.

`Kako se lahko naučimo sprejeti odpuščanje za svoje grehe, ki nam ga ponuja Kristus, čeprav trpimo zaradi njihovih posledic?`