---
title:  Starozavezna definicija počitka
date:   29/06/2021
---

Ker vsi potrebujemo počitek, je tema počitka prisotna v vsem Svetem pismu. Čeprav nas je Bog ustvaril za delo, mora naše aktivnosti prekiniti počitek.

Hebrejska Stara zaveza vsebuje mnogo izrazov za počitek. V opisu Božjega počitka pravkar ustvarjeni sedmi dan (1 Mz 2,2-3) je zapisan glagol shabbat, »prenehati delati, počivati, vzeti dopust«; ta beseda je glagolska oblika samostalnika »sabbath« (sobota). Isti glagol je zapisan tudi v 2 Mz 5,5 (glej CHR), in sicer v vzročni (kavzalni) obliki; preveden je z »dati komu počitek« od njegovega dela. Jezni faraon je obtožil Mojzesa in Arona, da želita ljudstvu »dati počitek« od tlake.

V četrti zapovedi je Božje počivanje na sedmi dan (soboto) izraženo s hebrejsko glagolsko obliko nuakh (2 Mz 20,11; 5 Mz 5,14). Ta glagol je v Jobu 3,13 preveden z besedo »počivati« ali v bolj prenesenem pomenu z besedo »ustaliti se« v 4 Mz 10,36, kjer se nanaša na skrinjo zaveze (v slovenskih prevodih Svetega pisma sta na tem mestu uporabljeni besedi »ustaviti se« (SSP in eku) in »počivati« (CHR), op. prev.). V 2 Kr 2,15 piše, da je Elijev duh »počival« na Elizeju.

Še ena pomembna glagolska oblika je shaqat, ki pomeni »počivati, prinesti olajšanje, biti tiho«. Zapisana je v Joz 11,23 in opisuje počitek dežele po Jozuetovem zavojevanju. V Jozuetovi knjigi in Sodnikih je ta izraz pogosto pomeni »mir«.

Počitek nakazuje tudi glagol raga‘. Bog je Izraela posvaril pred neposlušnostjo in mu povedal, da v izgnanstvu ne bodo našli počitka (5 Mz 28,65). Ta glagol je v Jer 50,34 zapisan v vzročni (kavzalni) obliki in opisuje Gospodovo zmožnost dati počitek.

`Katera vrsta počitka je omenjena v 5 Mz 31,16 in 2 Sam 7,12?`

V obeh vrsticah je zapisana idiomatična oblika glagola shakab, ki dobesedno pomeni »leči, spati«. Bog je Davidu v zavezi obljubil: »Ko se ti dopolnijo dnevi in boš legel k svojim očetom, bom povzdignil tvojega potomca, ki bo izšel iz tvojega telesa /…/« (2 Sam 7,12)

Dolg (in na tem mestu nepopoln) seznam različnih hebrejskih glagolov, ki se navezujejo na počitek, nam pomaga razumeti, da teološki koncept počitka ni povezan samo z eno ali dvema določenima besedama. Počivamo kot posamezniki in kot skupnost. Počitek vpliva na nas tako telesno in družbeno kakor tudi duševno ter ni omejen samo na soboto.

`Smrt je brez dvoma sovražnik, ki bo nekega dne premagan. Zakaj nam je v uteho spoznanje, da naši mrtvi svojci počivajo, čeprav jih objokujemo in pogrešamo?`