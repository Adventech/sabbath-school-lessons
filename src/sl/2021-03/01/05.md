---
title:  Počitek v Novi zavezi
date:   30/06/2021
---

Glagolska oblika besede »počitek« je v Novi zavezi pogosto zapisana z besedo anapauō, ki pomeni »počivati, sprostiti se, osvežiti se«. Najdemo jo v eni od Jezusovih najznamenitejših izjav na temo počitka: »Pridite k meni vsi, ki ste utrujeni in obteženi, in jaz vam bom dal počitek« (Mt 11,28). Nanaša se lahko na telesni počitek (Mt 26,45). V poslovilnih besedah pisma Korinčanom je apostol Pavel izrazil svoje veselje zaradi prihoda prijateljev, ki so poživili njegov duh (1 Kor 16,18).

Še en glagol, ki kaže na počitek, je hēsychazō. Opisuje sobotni počitek učencev, medtem ko je Jezus počival v grobu (Lk 23,56). Toda uporablja se tudi za opis tihega življenja (1 Tes 4,11) ali pa nakazuje, da oseba nima ugovorov in zato molči (Apd 11,18).

Ko je v Pismu Hebrejcem omenjen Božji počitek po koncu stvarjenja (Heb 4,4), je uporabljen grški glagol katapauō, ki pomeni »prenehati, izpolniti počitek, počivati« in odseva rabo te besede v grškem prevodu Stare zaveze (Septuaginti). Zanimivo je, da je ta glagol v Novi zavezi največkrat zapisan prav v Heb 4.

`Zakaj je Jezus učencem naročil, naj gredo na samoten kraj in se odpočijejo, ne glede na to, da so trenutno imeli mnogo priložnosti za oznanjevanje evangelija (Mr 6,30-32)? Med razmišljanjem o odgovoru na to vprašanje si oglej širši kontekst Mr 6.`

»Pojdite sami zase /…/ in se malo odpočijte!« ni vabilo. Ta stavek je izražen v velelni obliki in tvori ukaz ali povelje. Jezusu je bilo mar za učence ter njihovo telesno in duševno blaginjo. Pravkar so se vrnili z obsežnega evangeljskega potovanja, na katerega jih je poslal po dva in dva (Mr 6,7). V Mr 6,30 je opisana vrnitev navdušenih učencev. Njihova srca so bila polna. Z Jezusom so se želeli pogovoriti o svojih zmagah in porazih; toda Jezus jih je ustavil in jim naročil, naj se najprej odpočijejo. Evangelist Marko je dodal pojasnilo: »Mnogo ljudi je namreč prihajalo in odhajalo, tako da še jesti niso utegnili« (Mr 6,31). Biti prezaposlen in preveč zaseden z Božjim delom je bila obremenitev tudi za učence. Jezus nas opominja, da moramo paziti na svoje telesno in duševno zdravje tako, da načrtujemo obdobja počitka.

`Na katere načine lahko pomagaš ali razbremeniš pastorja in starešino svoje krajevne cerkve ali kogar koli drugega, ki je preobremenjen z Gospodovim delom? Kako lahko izraziš hvaležnost tej osebi in ji pomagaš »najti počitek«?`