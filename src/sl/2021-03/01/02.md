---
title:  Izčrpani in utrujeni
date:   27/06/2021
---

`Zakaj je Bog ustvaril dan počitka, še preden je bil kdor koli utrujen? 1 Mz 2,1-3`

Preden je človeštvo odbrzelo stresnemu življenju naproti, je Bog vzpostavil večni mejnik, s pomočjo katerega bomo ohranjali spomin nanj. To bo dan, ko se bomo ustavili in zavestno uživali življenje; dan za biti in ne za delati; dan, v katerem se bomo še posebej veselili daru trave, zraka, živali, vode, ljudi, še najbolj pa Stvarnika vseh dobrih darov.

Pri tem ni šlo za enkratno povabilo, ki je nehalo veljati z izgonom iz Edena. Bog se je želel prepričati, da bo vabilo prestalo preizkus časa, zato je že na samem začetku sobotni počitek vtkal v strukturo časa. Vabilo k spokojnemu praznovanju stvarjenja vsak sedmi dan bo obstajalo vedno.

Morda bi kdo pomislil, da so današnji ljudje telesno manj utrujeni kot ljudje, ki so živeli pred 200 leti, saj imajo na voljo veliko naprav za lajšanje dela. Toda videti je, da tudi danes primanjkuje počitka. Celo takrat, ko nismo v službi, smo zaposleni z mrzličnimi dejavnostmi. Zdi se, da neprestano zaostajamo; ne glede na to, koliko nam uspe narediti, zmeraj obstaja še kaj.

Raziskave kažejo, da vse manj spimo in da se mnogo ljudi zanaša na kofein, ki jih ohranja v teku. Čeprav imamo zmogljivejše telefone in računalnike ter hitrejši internet, je še vedno videti, da imamo premalo časa.

`Česa nas naslednje vrstice učijo o pomembnosti počitka? Mr 6,31; Ps 4,8; 2 Mz 23,12; 5 Mz 5,14; Mt 11,28`

Naš Stvarnik je vedel, da bomo potrebovali telesni počitek, zato je v čas vgradil dva cikla – noč in soboto – s čimer nam je dal priložnost za telesi počitek. Priznati Jezusa za Gospoda svojega življenja pomeni tudi to, da resno jemljemo svojo odgovornost in najdemo čas za počitek. Navsezadnje zapoved o soboti ni predlog, temveč zapoved.

`Ali tudi ti živiš življenje v peti prestavi? Kaj lahko narediš, da bi tako telesno kakor duhovno še bolje izkusil počitek, ki si ga Bog želi za nas?`