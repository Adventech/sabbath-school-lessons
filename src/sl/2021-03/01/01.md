---
title:  "Živeti v družbi, ki je neprestano v pogonu"
date:   26/06/2021
---

### Preberi pred proučevanjem
1 Mz 2,1-3; Jer 45,1-5; 2 Mz 20,11; 2 Sam 7,12; Mr 6,30-32; 1 Mz 4,1-17

> <p>Ključno besedilo:</p>
> Moja duša hrepeni, celo medli po Gospodovih dvorih, moje srce in moje meso vriskata k živemu Bogu. Ps 84,3; Ps 84,2 CHR

Tik tak, tik tak, tik tak,« je enakomerno in neusmiljeno tiktakala ura. Do začetka sobote sta bili samo še dve uri. Mary je zavzdihnila ob pogledu na majhno stanovanje. Igrače so še vedno ležale po dnevni sobi; v kuhinji je vladala zmeda; najmlajša hči Sarah je ležala v postelji z vročino; Mary se je strinjala, da bo to soboto pozdravljala ljudi, ki bodo prišli v cerkev, kar je pomenilo, da bodo morali iti od doma pol ure prej kot običajno. Želim si, da bi jutri našla nekaj trenutkov miru in tišine, je hrepeneče pomislila Mary. Ob istem času je Maryjin mož Josh na drugi strani mesta stal v vrsti pred blagajno, da bi plačal živila, ki jih je družina potrebovala za prihodnji teden. Tudi tokrat je bil promet prava nočna mora. Vrste pred blagajno so bile dolge. Zdelo se mu je, kakor da vsi nakupujejo prav v tem trenutku. Potrebujem počitek. Ne morem več tako naprej, je v sebi zaječal Josh. V življenju vendar mora obstajati še kaj več.

Našemu življenju vladajo prometne konice, delovne ure, obiski pri zdravniku, virtualni pogovori, nakupovanje in dogodki v šoli naših otrok. Ne glede na to, ali za prevažanje družine od opravka do opravka uporabljamo javni prevoz, skuter ali avto, nam bobnenje nenehne vključenosti v svet okoli nas grozi, da bo preglasilo to, kar je resnično pomembno. Kako sredi tega vrveža najti počitek?