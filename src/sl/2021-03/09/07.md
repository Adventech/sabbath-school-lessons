---
title:  Za globlje proučevanje
date:   27/08/2021
---

»Bog je človeku dal spomenik ustvarjalne moči, da bi ga lahko spoznali v delu njegovih rok. Sobota nas nagovarja, da v njegovem stvarstvu uzremo Stvarnikovo slavo. /…/ Na sveti dan počitka bi morali bolj kakor druge dni proučevati sporočila, ki jih je Bog za nas zapisal v naravi. /…/ Ko nas obdaja narava, nam Kristus razkrije svojo navzočnost in spregovori našemu srcu o miru in ljubezni.« /Ellen G. White, 2018: Kristusove prilike, str. 14./

»Eden od pomembnih razlogov, zakaj je Gospod Izraelce osvobodil iz egiptovske sužnosti, je bil omogočiti jim posvečevanje njegove svete sobote. /…/ Očitno sta Mojzes in Aron osvežila nauk o svetosti sobote, saj se jima je faraon pritožil: ›/…/ vidva hočeta, da [ljudstvo] preneha s svojo raboto‹ (2 Mz 5,5 eku). To namiguje, da sta Mojzes in Aron reformo sobote pričela že v Egiptu.

Posvečevanje sobote ne bi smelo biti spominska slovesnost sužno-

sti v Egiptu. Njihovo posvečevanje v spomin na stvarjenje je moralo vključevati vesel spomin na osvoboditev od verskega zatiranja v Egiptu, ki je otežilo posvečevanje sobote. Na enak način bi morala osvoboditev od suženjstva v njihovem srcu zmeraj zbuditi nežno zanimanje za revne in zatirane, sirote in vdove.« /Dodatna opomba Ellen G. White v From Eternity Past, str. 549./

**Vprašanja za pogovor**

`1.	Nekateri kristjani, vključno z nekaterimi adventisti sedmega dne, menijo, da je teistična evolucija možna razlaga nastanka življenja. Kako sobota dokazuje, da sta teistična evolucija in adventizem nezdružljiva? Kaj bi lahko bil cilj posvečevanja sobote v spomin na milijone let, še posebej, ko je Božja beseda popolnoma jasna, da je Bog soboto posvetil po prvih šestih dneh?`

`2.	Kaj bi odgovoril človeku, ki trdi, da ni pomembno, na kateri dan počivamo? Kako bi se odzval na trditev, da je Jezus naš sobotni počitek in zatorej ni več potrebe po dnevu počitka?`

`3.	Kako je lahko posvečevanje sobote spomin na svobodo in osvoboditev? Kako se izogniti temu, da iz nje naredimo dan omejitev in legalizma?`

`4.	Nekateri menijo, da je posvečevanje sedmega dne poskus tega, da si sami zaslužimo nebesa. Katera logika stoji za tem mišljenjem?`