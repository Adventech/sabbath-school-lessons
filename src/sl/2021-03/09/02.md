---
title:  Uvod v počitek
date:   22/08/2021
---

Bog je bil na začetku. Ko je spregovoril, je nastalo. Z lučjo je ločil dan od noči; drugi dan je z besedo ustvaril nebesni svod, nebo in morje; tretji dan je ustvaril kopno in rastlinje. Oblikoval je osnovni okvir časa in prostora, ki ga je napolnil v naslednjih treh dneh. Luč podnevi in ponoči gospoduje nebu. Za razliko od zgodb večine starodavnih kultur svetopisemsko poročilo o stvarjenju popolnoma jasno pravi, da sonce, mesec in zvezde niso božanstva. Pojavili so se šele četrti dan in so podrejeni Stvarnikovi besedi.

Mojzesov opis petega in šestega dne stvarjenja je poln življenja in lepote (1 Mz 1,20-31). Ptice, ribe in kopenske živali so napolnile prostor, ki jim ga je pripravil Bog.

`Kaj nam o stvarjenju pove Božje ovrednotenje ustvarjenega? 1 Mz 1`

Bog ni ustvaril samo neki prostor, temveč popoln kraj. Zemljo so napolnila živa bitja. Kakor pripev melodije, ki gre hitro v uho, je Bog vsak dan ponovil, da je to, kar je ustvaril, »dobro«.

`V čem se je stvarjenje človeštva razlikovalo od stvarjenja preostalega? 1 Mz 1,26-27; 1 Mz 2,7.21-24`

Bog se je sklonil in začel oblikovati blato. Stvarjenje človeka po Božji podobi in podobnosti nas uči nauka o zaupnosti in bližini. Bog se je sklonil in v Adamove nosnice dahnil dih ter ga naredil za živo bitje. Posebno stvarjenje Eve iz Adamovega rebra je tednu stvarjenja dodalo še eno pomembno prvino. Zakonska zveza je del Božjega načrta za človeštvo; je sveta zaupnost med ‚ish in ‚ishshah – med moškim in žensko.

Ko je Bog šesti dan pogledal vse, kar je ustvaril, se je pripev glasil drugače: »Bog je videl vse, kar je naredil, in glej, bilo je zelo dobro.« (1 Mz 1,31; poudarek je dodan)

`Razmisli o tem, kako korenito se svetopisemska zgodba o stvarjenju razlikuje od tega, kar učijo ljudje, ki se ne zanašajo na Božjo besedo. Kaj nam to govori o tem, kako zelo se moramo zanašati na Sveto pismo, če želimo razumeti resnico? `