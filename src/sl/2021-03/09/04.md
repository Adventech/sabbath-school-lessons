---
title:  Nove okoliščine
date:   24/08/2021
---

Po 40 letih tavanja po puščavi je nastopila nova generacija, ki se je le bledo, če sploh, spominjala Egipta. Njihova življenjska izkušnja je bila zelo drugačna od izkušnje njihovih staršev. Bili so priča nenehnemu pomanjkanju vere svojih staršev; posledično so morali tudi oni tavati po puščavi, dokler starši niso pomrli.

Sredi taborišča je stal shodni šotor. Imeli so prednost videti oblak, ki je bil znamenje Božje navzočnosti. Kadar se je premaknil, so vedeli, da se morajo pripraviti za odhod. Ta oblak, ki je podnevi dajal senco, ponoči pa svetlobo in toploto, je bil nenehen opomnik Božje ljubezni in skrbi zanje.

`Kateri osebni opomnik sobotnega počitka so imeli Izraelci? 2 Mz 16,14-31`

Za razliko od priljubljene teološke razlage te vrstice dokazujejo, da je sobota obstajala, še preden so Izraelci prejeli zakon na Sinaju.

O čem govori ta svetopisemski odlomek?

Posebna jed, ki jo je priskrbel Bog, jih je vsak dan spominjala, da Stvarnik vzdržuje svoje stvarstvo. Bog je na zelo otipljiv način poskrbel za njihove potrebe. Vsak dan se je začel s čudežem – hrano, ki se je pojavila in nato izginila na soncu. Vsakič, ko si je kdo želel mano nabrati še za naslednji dan, se je pokvarila in usmradila. Toda vsak petek, je je bilo dovolj za dvojno porcijo; ostanek, namenjen sobotnemu obedu, je čudežno ostal svež.

Izrael je imel svetiščno službo ter mnogo zakonov in predpisov, ki so zapisani v 3. in 4. Mojzesovi knjigi. Kljub temu je ostareli Mojzes sklical ljudstvo, mu pripovedoval o njihovi zgodovini in ponovil zakone, ki so jih prejeli od Boga (glej 5 Mz 5,6-22).

Nova generacija je bila končno pripravljena stopiti v obljubljeno deželo. Izraelce je čakalo novo vodstvo; ostareli Mojzes se je želel prepričati, da se bo ljudstvo spominjalo tega, kdo so in kaj je njihovo poslanstvo. Ker si ni želel, da bi ponovili napake svojih staršev, je obnovil Božje zakone. Rodu, ki je bil pripravljen zavzeti Kanaan, je znova ponovil deset zapovedi.

`V svoji človeški izkušnji bomo Jezusov drugi prihod doživeli samo nekaj trenutkov po smrti. Zato je njegov prihod zmeraj blizu, celo bliže kakor si morda predstavljamo. Kako nas posvečevanje sobote spominja na to, kar je Bog naredil za nas, pa tudi na to, kar bo še naredil ob svoji vrnitvi? `