---
title:  Posvečevanje sobote
date:   26/08/2021
---

Bog je svojemu ljudstvu zapovedal posvečevati soboto. Ta zapoved stoji ob zapovedih, ki pravita, naj ne ubijamo in ne krademo, čeprav nam Sveto pismo ne daje jasnih navodil, kako jo posvečevati.

`Kakšno naj bi bilo ozračje, ki ga ustvarimo in širimo na sobotni dan? Glej Ps 92 in Iz 58,13.` 

Ker posvečevanje sobote pomeni praznovati stvarjenje in odrešenje, bi morali ta dan živeti v ozračju veselja in užitka v Gospodu, ne pa malodušja.

Spomin na sobotni dan se ne začne sedmi dan. Kakor je bila sobota vrhunec tedna stvarjenja, bi se je morali spominjati ves teden in načrtovati vnaprej, da bi lahko tedensko delo dali na stran in tako »posvečevali« soboto, kadar nastopi. Načrtne priprave med tednom, še posebej na dan priprave (Mr 15,42) oziroma v petek, so ključne in prispevajo k užitku, obenem pa naše pričakovanje tega posebnega dne narašča.

`Kateri pomembni vidiki posvečevanja sobote so poudarjeni v 3 Mz 19,3? `

Posvečevati soboto pomeni tudi negovati odnose z družino in prijatelji. Bog je poskrbel za čas osredotočenega občestva s celotno družino; počitek je prinesel celo služabnikom in živalim (glej 2 Mz 20,8-11). Sobota in družina sta neločljivo povezani.

Čeprav sta počitek in čas za družino pomembni načeli, pa posvečevati soboto pomeni tudi častiti Boga skupaj s cerkveno družino. Jezus se je med bivanjem na tem svetu udeleževal bogoslužij in sodeloval pri njih (glej 3 Mz 23,3; Lk 4,16; Heb 10,25).

Četudi čez teden neprestano hitimo, v sebi hrepenimo po pravem sobotnem počitku, v katerem bomo izkusili resnično občestvo s svojim Stvarnikom. Kadar se spomnimo, da moramo v soboto prenehati z vsakodnevnimi deli, in čas načrtujemo tako, da ga bomo preživeli z Bogom in bližnjimi, stopamo v sobotni ritem in počitek.

`Kakšna je tvoja izkušnja sobote in blagoslovov, ki jih prinaša? Kako lahko poskrbiš, da zares postane sveti čas?`