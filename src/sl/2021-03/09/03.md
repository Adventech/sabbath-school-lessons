---
title:  Zapoved o počitku
date:   23/08/2021
---

Stvarjenje je bilo »zelo dobro«, toda ni še bilo končano. Končalo se je z Božjim počitkom in posebnim blagoslovom sedmega dne, sobote. »Bog je blagoslovil sedmi dan in ga posvetil, kajti ta dan je počival od vsega svojega dela, ki ga je storil, ko je ustvarjal.« (1 Mz 2,3)

Sobota je bistvena sestavina stvarjenja. V resnici je njegov vrhunec. Bog je ustvaril počitek in prostor za skupnost; človeštvo (v tistem času samo Adam in Eva) bo prenehalo z vsakodnevnimi dejavnostmi in počivalo s svojim Stvarnikom.

Na žalost je na svet prišel greh in vse spremenil. Nič več ni bilo mogoče izkusiti neposrednega občestva z Bogom. Pojavili so se težko delo, boleče rojevanje, krhki in disfunkcionalni odnosi in tako naprej. Na padlem svetu vsi zelo dobro poznamo te litanije trpljenja. Kljub temu Božja sobota ostaja trajno znamenje našega stvarjenja; prinaša nam upanje in obljublja, da bomo nekoč obnovljeni. Če sta Adam in Eva soboto potrebovala pred padcem v greh, koliko bolj jima je bila potrebna po njem!

Čez mnogo let, ko je Bog svoje otroke osvobodil egiptovske sužnosti, jih je znova spomnil na ta poseben dan.

`Kaj nas 2 Mz 20,8-11 uči o pomenu sobote v povezavi s stvarjenjem?`

S to zapovedjo nas Bog poziva, da se spominjamo svojega izvora. V nasprotju s prepričanjem mnogih ljudje nismo naključni produkt hladnih, brezčutnih in brezizraznih sil. Ravno nasprotno, smo bitja, ki jih je Bog ustvaril po svoji podobi. Ustvarjeni smo bili za občestvo z Bogom. Izraelci, s katerimi se je ravnalo kakor s sužnji brez vrednosti, so bili vsako soboto na poseben način povabljeni, da se spomnijo, kdo so v resnici – bitja, ustvarjena po podobi samega Boga.

»Ker je sobota spomenik stvarjenja, je znamenje Kristusove ljubezni in moči.« /Ellen G. White, 2020: Jezusovo življenje, str. 237./

`Razmisli o pomenu nauka o šestdnevnem stvarjenju. Navsezadnje, kateri drugi nauk je tako pomemben, da je Bog zapovedal, naj sedmino življenja vsak teden brez izjeme namenimo spominu nanj? Kaj nas to uči o tem, kako pomembno je spominjati se svojega pravega izvora, kakor je opisan v 1. Mojzesovi knjigi?`