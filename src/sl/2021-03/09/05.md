---
title:  Še en razlog za počitek
date:   25/08/2021
---

Izrael je šotoril na vzhodni strani Jordana. Ljudstvo je zavzelo deželo bašanskega in dveh amorejskih kraljev. Mojzes je v ključnem trenutku spet sklical Izraelce in jih spomnil, da zaveza s Sinaja ni veljala samo za njihove starše, temveč velja tudi zanje. Nato je v njihovo korist ponovil deset zapovedi.

`Primerjaj 2 Mz 20,8-11 s 5 Mz 5,12-15. Katero razliko opaziš v ubeseditvi zapovedi o soboti?`

V 2 Mz 20,8 se zapoved začne z besedama »spominjaj se«. 5 Mz 5,12 se začne z besedo »pazi« oziroma »spoštuj«. Besedna zveza »spominjaj se« je zapisana nekoliko kasneje (5 Mz 5,15). V tej vrstici je Izraelcem naročeno, naj se spominjajo, da so bili sužnji. Čeprav je ta rod odraščal svoboden, bi bil rojen v sužnost, če Bog ne bi čudežno posredoval. Zapoved o soboti bi jih morala spomniti, da je bil isti Bog, ki je bil vršilec dejanja pri stvarjenju, dejaven tudi pri njihovi osvoboditvi: »/…/ in te je Gospod, tvoj Bog, od tam izpeljal z močno roko in z iztegnjenim laktom /…/« (5 Mz 5,15)

Te resnice so sovpadale s takratnimi Izraelovimi okoliščinami. Izraelci so že drugič stali na meji obljubljene dežele, približno 40 let po tem, ko je prvemu rodu strahotno spodletelo. Za zavzetje te dežele so bili tako nemočni, kakor so bili njihovi očetje nemočni pobegniti iz Egipta. Potrebovali so Boga, ki deluje z »močno roko« in »iztegnjenim laktom«.

Sobota je dobila novo razsežnost. Sobotni dan so morali posvečevati, ker jih je Bog osvobodil  (5 Mz 5,15).

Seveda je stvarjenje tudi v 5 Mz 5 tesno povezano z zapovedjo o soboti, kljub dodatnemu razlogu za njeno obhajanje – Izraelovi osvoboditvi iz Egipta. V nekem smislu je bila ta osvoboditev začetek novega stvarjenja, ki je bilo podobno stvarjenju v 1. Mojzesovi knjigi. Osvobojeni Izrael je bil Božje novo stvarstvo (glej tudi Iz 43,15).

Ker je bil izhod iz Egipta razumljen kot simbol svobode od greha (odrešenja), je lahko sobota znamenje stvarjenja in odrešitve obenem. Tako nas sobota na zelo otipljiv način usmerja na Jezusa – našega Stvarnika in Odrešenika.

`Česa nas Jn 1,1-13 uči o Jezusu kot o našem Stvarniku in Odrešeniku?`