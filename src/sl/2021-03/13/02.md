---
title:  Videnje konca
date:   19/09/2021
---

Najdlje živeči Jezusov učenec je sedel na kamnitem otoku daleč od vsega, kar je imel rad. Le kaj se je podilo po njegovih mislih, ko je kot jetnik bival na tem samotnem otoku? Kako je pristal tam? Navsezadnje je videl Jezusa oditi v nebo in dva angela, ki sta rekla: »Možje Galilejci, kaj stojite in gledate v nebo? Ta Jezus, ki je bil vzet od vas v nebo, bo prišel prav tako, kakor ste ga videli iti v nebo.« (Apd 1,11)

To se je zgodilo pred mnogimi leti; Jezus pa se še ni vrnil. Drugi učenci, ki so bili navzoči pri tem dogodku, so večinoma umrli mučeniške smrti zaradi zvestobe Jezusu. Mlada cerkev je prestala generacijsko spremembo ter se spopadala s strašnim preganjanjem odzunaj in krivoverskimi gibanji odznotraj. Janez je gotovo čutil osamljenost, utrujenost in nemir. Nato pa je nenadoma prejel videnje.

`Katero tolažbo mu je prineslo to videnje? Raz 1,9-19`

Jezus je rekel svojim sledilcem: »In glejte: jaz sem z vami vse dni do konca sveta.« (Mt 28,20) Gotovo so bile te besede vir spodbud osamljenemu izgnancu. Tudi to videnje – »razodetje« Jezusa – mu je gotovo prineslo uteho. On, ki je »Alfa in Omega, prvi in poslednji«, se mu je razodel na poseben način.

Tem vrsticam sledi videnje prihodnjega sveta. Pred Janezom se je odvil panoramski pregled zgodovine sveta – to, kar imenujemo zgodovina krščanske cerkve, a je bilo zanj vse še prihodnost. Poleg preizkušenj in težav, ki bodo prišle, je Janez videl tudi konec. »Nato sem videl novo nebo in novo zemljo. Kajti prvo nebo in prva zemlja sta izginila in morja ni bilo več. Videl sem tudi sveto mesto, novi Jeruzalem, ko je prihajal z neba od Boga, pripravljen kakor nevesta, ki se je ozaljšala za svojega ženina.« (Raz 21,1-2)

Mogočno apokaliptično videnje, ki ga je opisal v Razodetju, mu je pomagalo z zaupnostjo počivati v Božji oskrbi in obljubah.

`Življenje je težko in na trenutke strašljivo. Kako nas lahko tolaži spoznanje, da Bog pozna prihodnost in da je ta, dolgoročno gledano, dobra?`