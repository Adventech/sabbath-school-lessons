---
title:  Veselite se v Gospodu zmeraj
date:   23/09/2021
---

Ena od najpogosteje uporabljenih aplikacij na telefonih so Googlovi zemljevidi (ang. Google Maps). Večina ljudi se ne spomni, kako je živela brez zemljevida na telefonu. Morda smo nemirni, kadar se odpravljamo kam, kjer še nismo bili, toda z Googlovimi zemljevidi se lahko samozavestno podamo na pot v katero koli nepoznano mesto. Ali lahko z zaupanjem v to aplikacijo ponazorimo počitek, ki nam ga Bog želi dati s svojo preroško časovnico?

Včasih se zgodi, da v aplikacijo vtipkamo napačen naslov ali pa se odločimo, da ne bomo upoštevali navodil, ker mislimo, da poznamo bližnjico. V obeh primerih se lahko zgodi, da se znajdemo kje, kamor nismo načrtovali priti; takrat smo vse prej kakor mirni.

`Kaj nam apostol Pavel v Flp 4,4-6 pravi o tem, kako najti pravi počitek in mir celo v nemirnem in težavnem svetu?`

Pavel v tem odlomku ne pravi, naj se veselimo vseh težav, s katerimi se spopadamo, temveč naj se zmeraj veselimo v Gospodu. Če se kljub trenutnim okoliščinam in preizkušnjam osredotočimo na Boga, njegovo dobroto, ljubezen in žrtev na križu, se bomo lahko veselili v njem in prejeli mir, čeprav smo utrujeni.

Že sam ton besedila nakazuje počitek, mir in nebeško upanje na to, kar presega ta svet.

Zamisli si, kakšen počitek bi izkusili, če bi zares nehali skrbeti. Vsakomur, ki živi na tem svetu, se to zdi težko dosegljivo (celo Pavel je imel veliko skrbi), toda vednost o tem, da ima ljubeči Bog vse pod nadzorom in nas bo vzel v svoje kraljestvo, nam gotovo lahko pomaga, da na stvari, ki nam povzročajo skrbi, gledamo z drugačnega zornega kota.

»Gospod je blizu« pomeni, da nam je zmeraj na dosegu roke. Po tem, ko bomo zaprli oči in utonili v smrtni spanec, bo Kristusov prihod naslednja stvar, ki jo bomo doživeli.

Nobenega dvoma ni, da je življenje polno napetosti, stisk in težav. Nihče se jim ne more izogniti, niti apostol Pavel (glej 2 Kor 11). Pavel nam želi povedati, da se kljub vsemu, kar trenutno prestajamo, lahko veselimo tega, kar nam je bilo dano v Kristusu; zato lahko že sedaj najdemo počitek svoji duši.

`Znova preberi Flp 4,4-6. Kako lahko že sedaj uporabiš te čudovite besede, kljub stiskam in težavam, s katerimi se trenutno spopadaš?`