---
title:  Počivati v miru
date:   22/09/2021
---

Kristjani že dolga stoletja čakamo Kristusovo vrnitev. Ta dogodek bo vrhunec vseh naših upov, pa ne samo naših, temveč tudi upov Božjih zvestih skozi vso zgodovino.

`Katera čudovita obljuba, ki je bila namenjena ljudem iz davnine in tudi nam, je zapisana v Heb 11,13-16?`

V mnogih pogledih te vrstice ne bi imele smisla, če bi držala priljubljena teorija o stanju mrtvih. Kaj je mišljeno s tem, da umrli zvesti »niso doživeli izpolnitve obljub«? Teorija pravi, da so mrtvi predvidoma v nebesih z Jezusom, kjer uživajo svojo nagrado. Ko je umrl Billy Graham, smo lahko večkrat slišali, da je sedaj v nebesih z Jezusom.

Ta pogled vsebuje tudi kanček ironije, saj ob smrti žalujoče pogosto slišimo reči: »Naj počiva v miru.« Kaj se torej dogaja? Ali umrli počivajo v miru ali pa v nebesih delajo to, kar se v nebesih pač počne (na primer opazujejo »zabavo« na zemlji)?

`Kako je Jezus opisal smrt? Jn 11,11`

Zamisel o »mirnem počivanju« mrtvih je seveda resnična, ali ne? Mrtvi zares počivajo. »Za tistega, ki veruje, je smrt nepomembna reč. Kristus govori o njej kot o kratkem trenutku. ›Kdor se drži moje besede, vekomaj ne bo videl smrti. /.../ Vekomaj ne bo okusil smrti‹ (Jn 8,51-52). Za kristjana je smrt samo spanje, trenutek tišine in teme. Življenje je skrito s Kristusom v Bogu, in ›ko se bo prikazal Kristus, vaše življenje, tedaj se boste tudi vi prikazali z njim v slavi‹ (Kol 3,4).« /Ellen G. White, 2020: Jezusovo življenje, str. 691./

Jezus je človekovo stanje med smrtjo in jutrom vstajenja primerjal z nezavednim spanjem (Jn 11,11.14). Poudaril je, da bodo tako rešeni kakor izgubljeni prejeli svoje plačilo šele po vstajenju (Jn 5,28-29). Izpostavil je pomen tega, da smo pripravljeni na smrt, ko bo prišla.

`Katero upanje ti daje spoznanje, da tvoji ljubljeni, ki so umrli, sedaj počivajo?`