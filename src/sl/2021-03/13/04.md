---
title:  Poziv k dejanjem
date:   21/09/2021
---

Velika preroška slika zgodovine nam ne dopušča pasivno opazovati razvoja dogodkov, ki jih v resnici ne moremo nadzorovati. Zgodi se nam lahko, da začnemo misliti: »Dogodki zadnjih dni se bodo zgodili, kakor je napovedano, toda kaj več lahko naredim kakor to, da se strinjam s prerokovanji? Navsezadnje, kaj lahko naredim sam?«

Toda stališče kristjana ne bi smelo biti takšno, še posebej ne v luči končnih dogodkov. Raz 14 pravi, da je v tem času zgodovine naša naloga druge seznaniti z Božjo sodbo in jim pomagati, da se pripravijo na Jezusov drugi prihod.

`O čem govori Raz 14,6-12? Kaj moramo oznaniti svetu? Zakaj je to sporočilo tako neodložljivo?`

Adventisti verjamemo, da se resnica za ta čas oziroma »pričujoča resnica« (2 Pt 1,12) nahaja v vrsticah, ki jih imenujemo »troangelsko sporočilo«. Tukaj najdemo bistvo svojega poslanstva v tem času zemeljske zgodovine.

Bodite pozorni na to, da se sporočilo začne z omembo »večnega evangelija«, čudovite novice o Kristusovi smrti in vstajenju; to je naše edino upanje za zveličanje. Ta odlomek vsebuje tudi sporočilo, da je prišla ura sodbe (Raz 14,7) – mogočen znak, ki kaže proti koncu časa. Poleg tega se v njem nahaja tudi poziv, naj častimo njega, ki je naredil nebesa in zemljo; posvarjeni smo, naj gremo iz Babilona ter naj ne molimo zveri in njene podobe. Na koncu je opis Božjega ljudstva ob izteku časa: »Tukaj je stanovitnost svetnikov, kateri hranijo zapovedi Božje in vero Jezusovo.« (Raz 14,12 CHR)

`Kaj Raz 14,11 pravi o teh, ki častijo zver in njeno podobo?`

Nobenega počitka zanje, ki molijo zver in njeno podobo? Čeprav v povezavi s to vrstico obstaja več razlag, vse soglašajo, da ti ljudje ne bodo izkusili počitka, ki ga Bog daje svojim zvestim.

`Zakaj je prvi del troangelskega sporočila »večni evangelij«? Zakaj moramo imeti to čudovito resnico zmeraj pred očmi, ko svetu oznanjujemo to sporočilo? Zakaj je razumevanje evangelija ključnega pomena za koncept počitka? `