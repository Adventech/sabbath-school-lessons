---
title:  Za globlje proučevanje
date:   03/06/2022
---

V knjigi Očaki in preroki preberi poglavje »Nočni boj«.

»Jakobova izkušnja v noči bojevanja in tesnobe predstavlja preizkušnjo, skozi katero mora iti Božje ljudstvo pred drugim Kristusovim prihodom. /…/

Taka bo preizkušnja Božjega ljudstva v končni bitki s hudobnimi močmi. Bog bo preizkusil njihovo vero, njihovo stanovitnost in zaupanje v njegovo moč, da jih lahko reši. Satan si jih bo prizadeval prestrašiti z mislijo, da so njihovi primeri brezupni, da so njihovi grehi preveliki, da bi jim bilo odpuščeno. Imeli bodo globok občutek pomanjkljivosti in če bodo v spomin priklicali svoje preteklo življenje, bo njihovo upanje tonilo. Ko pa se bodo spomnili velike Božje milosti in svojega iskrenega spokorjenja, se bodo sklicevali na njegove obljube, ki so bile dane po Kristusu za nemočne, spokorjene grešnike. Njihova vera ne bo omahnila, ker ne bo takojšnjega odgovora na molitve. Trdno se bodo oprijeli Božje moči, kakor se je Jakob oprijel Angela, in spregovorili bodo: ›Ne bom te spustil, dokler me ne blagosloviš‹ (1 Mz 32,27; 1 Mz 32,26 CHR). /…/

Pa vendar je Jakobova zgodovina zagotovilo, da Bog ne bo zavrgel tistih, ki so padli v greh in se resnično spokorjeni povrnili k njemu. Jakob je z izročitvijo in zaupno vero pridobil to, česar mu ni uspelo dobiti z bojem z lastno močjo. Bog je tako naučil svojega služabnika, da mu samo božanska moč in milost lahko dasta blagoslov, za katerega prosi. Tako bo s tistimi, ki bodo živeli v zadnjem času. Ko jih bodo obdajale nevarnosti in jih bo pritiskal obup, se morajo v celoti zanesti na spravne zasluge. Ničesar ne moremo storiti sami.« (Ellen G. White, 1997: Očaki in preroki, str. 142–144)

**Vprašanja za pogovor**

`1.	Kako je bila Jakobova šibkost priložnost za Božjo milost? Kako je njegova izkušnja povezana s Pavlovimi besedami »Kajti močan sem tedaj, ko sem slaboten« (2 Kor 12,10)?`

`2.	Čemu Sveto pismo razkriva toliko nizkotnih podrobnosti iz življenja mnogih svetopisemskih osebnosti? Kaj je smisel in sporočilo tega?`

`3.	Razmisli o vprašanju malikovalstva. Kateri so maliki našega časa in kulture? Kako se lahko prepričamo, da ne častimo nikogar in ničesar drugega razen Gospoda?`