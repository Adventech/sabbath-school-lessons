---
title:  Vsesplošno razširjeno malikovalstvo
date:   01/06/2022
---

`Katerih naukov o pravem bogoslužju se lahko naučimo iz 1 Mz 34,30–35,15?`

Takoj po Jakobovi pritožbi, da je njegov mir s Kanaanci skaljen (1 Mz 34,30), in po tem, ko je okaral svoja sinova (1 Mz 34,30), mu je Bog naročil, naj odide iz Sihema in se vrne v Betel, kjer bo obnovil svojo zavezo. Gospod mu je naročil, naj ob prihodu zgradi oltar.

Po tem Božjem naročilu je prva stvar, o kateri poroča Sveto pismo, Jakobov poziv svojim ljudem, naj odložijo kanaanske malike, ki so si jih vzeli, ko so uplenili Sihem, in hišne malike, ki jih je ukradla Rahela (1 Mz 31,19.32). Tudi to je bil ključni del zaveze z Bogom.

Ljudje so malike obdržali in jih verjetno tudi oboževali kljub Jakobovi predanosti Bogu. Čeprav je Jakob zapustil Sihem, s tem ni ubežal vplivu Kanaana. Znebiti se je moral malikov v svojem taboru in v srcu svojih ljudi.

Proces kesanja sestoji iz več kakor zgolj fizičnega premika iz enega kraja v drugi kraj. Pomembneje je, da si po Božji milosti prizadevamo osvoboditi se malikovalstva v svojem srcu ne glede na to, kje živimo. Malika namreč lahko naredimo iz česar koli.

Ko je Jakob poslušal Boga in ravnal skladno z njegovimi navodili, je Bog končno posredoval in »strah Božji« (1 Mz 35,5) je zajel vse ljudi okoli njih, zato si jih niso upali napasti. Jakob je bil tako pripravljen častiti Boga z vsem ljudstvom, ki je hodilo z njim (1 Mz 35,6), kar nakazuje na to, da je bila družina spet enotna. Jakob je ta kraj imenoval El Betel v spomin na sanje o lestvi. To je bil znak, da je povezava med nebesi in zemljo, ki je bila nekaj časa prekinjena, spet obnovljena.

Tokrat je bil poudarek na Bogu Betela in ne na samem kraju. Ta osebna nota je znova zadonela, ko je Bog Jakoba spomnil na ime »Izrael« (1 Mz 35,10), ki je kazalo na dvojno obljubo tega blagoslova. Prvič, Jakobov blagoslov je pomenil rodovitnost – prenos obljube o Mesiju in nastanek »občestva narodov« (1 Mz 35,11). Drugič, blagoslov je kazal na obljubljeno deželo (1 Mz 35,12).

`Na katere pretanjene načine lahko malikovalstvo najde pot v naše srce? Kaj lahko naredimo, da bi to preprečili? `