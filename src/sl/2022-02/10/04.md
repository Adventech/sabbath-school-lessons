---
title:  Nasilje nad Dino
date:   31/05/2022
---

Po tem, ko se je Jakob pobotal z bratom, se je želel v miru ustaliti v kanaanski deželi. Za opis njegovega potovanja je na tem mestu prvič uporabljena beseda shalem, ki pomeni »varnost« (1 Mz 33,18 CHR) in izvira iz besede shalom (»mir«).

Ko je od prebivalcev kupil kos zemlje (1 Mz 33,19), je tam postavil oltar. Tako je pokazal svojo vero in spoznanje, kako zelo je odvisen od Gospoda. Vsaki daritvi je sledilo dejanje čaščenja.

Prvič v življenju so ga zadele težave, povezane z naselitvijo v deželi. Kakor Izak v Gerarju z Abimelehom (1 Mz 26,1-33) si je tudi Jakob prizadeval najti prostor za življenje v Kanaanu.

`Kaj je zmotilo njegove načrte o mirnem bivanju v deželi? 1 Mz 34`

Ta nizkotni dogodek je poudaril dvojnost značajev in dejanj. Čutni Sihem, ki je posilil Dino, je obenem opisan kot iskren in ljubeč do Dine; želel je popraviti svoje dejanje. Bil je celo pripravljen prestati obred obreze.

Toda Simeon in Levi, ki sta se imela za branilca Boga in njegovih zapovedi ter sta nasprotovala poroki s Kanaanci (3 Mz 19,29), sta se zatekla k laži in prevari (1 Mz 34,13); bila sta pripravljena ubijati in pleniti (1 Mz 34,25-27). Njuna dejanja niso bila le nesprejemljiva (navsezadnje, zakaj ne bi kaznovala samo moškega, ki je bil kriv?), temveč so imela potencial zanetiti še več težav.

Medtem pa je Jakoba skrbel samo mir. Ko je slišal poročilo o posilstvu svoje hčere, ni rekel ničesar (1 Mz 34,5). Toda ko je slišal za dejanja svojih sinov, ju je odkrito pograjal zaradi tega, kar bi se utegnilo zgoditi: »Spravila sta me v nesrečo, ker sta me osovražila pri prebivalcih dežele, pri Kánaancih in Perizéjcih. Le malo ljudi imam. Če se zberejo proti meni, me bodo premagali ter pokončali mene in mojo hišo.« (1 Mz 34,30)

`V tem poročilu vedno znova beremo o prevari in goljufiji, pa tudi o ljubeznivosti in milosti. Kaj nam to pove o človeški naravi?`