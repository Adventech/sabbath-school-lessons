---
title:  Rahelina smrt
date:   02/06/2022
---


`Katere bridkosti so še doletele Jakoba? 1 Mz 35,15-29`

Po Jakobovem odhodu iz Betela so zadnji korak na njegovem potovanju v obljubljeno deželo zaznamovali trije med seboj povezani dogodki: rodil se mu je zadnji sin; Rahela je umrla; njegov prvorojenec Ruben je spal z njegovo priležnico. Čeprav besedilo ne pove, zakaj je mladenič zagrešil to dejanje, je morda bil razlog ta, da je želel na neki način omadeževati rojstvo Jakobovega zadnjega sina in tako ponižati spomin na Rahelo. Tega preprosto ne vemo.

Rojstvo zadnjega sina je povezano z Betlehemom (1 Mz 35,19), ki je bil del obljubljene dežele. Bilo je prva izpolnitev Božje obljube glede Izraelove prihodnosti. Babica je Rahelo nagovorila z besedami, s katerimi je Bog pred leti pomiril Abrahama: »Nikar se ne boj.« (1 Mz 35,17; primerjaj z 1 Mz 15,1)

Zanimivo je, da je Jakob spremenil ime, ki ga je umirajoča Rahela dala sinu. Ime »Ben-oni« pomeni »sin bolečine« in kaže na njeno trpljenje; ime Benjamin pa pomeni »sin desnice«. Morda je s tem nakazana južna smer, s čimer je Jakob izrazil upanje na obljubljeno deželo in na vse, kar je Bog obljubil narediti za svoje ljudstvo po tem, ko se bo naselilo v deželi.

Medtem je Ruben imel spolno razmerje z Bilho – očetovo priležnico in Rahelino deklo (1 Mz 35,25; 1 Mz 30,3). Ne vemo, zakaj je zagrešil to škandalozno dejanje. To je bil še en primer človeške izprijenosti.

Osupljivo je, da se Jakob ni odzval na to grozljivo dejanje, čeprav je vedel zanj (1 Mz 35,22). Morda je na tej točki življenja zaupal Bogu, da bo uresničil svojo besedo kljub grehu in zlu, ki sta ga obdajala.

Na to lekcijo o veri kaže tudi seznam Jakobovih dvanajstih sinov, ki bodo postali predniki Izraelovega naroda (1 Mz 35,22-26). Kakor bomo videli, to niso bili najbolj spodobni in prijazni ljudje. Kljub vsem težavam, disfunkcijam in celo odkritemu zlu (npr. Rubenova afera z Bilho) je Bog po tej družini izpolnil svojo voljo.

`Bog bo izpolnil svoje namere kljub človeškim zmotam. Zamisli si, kaj bi se zgodilo, če bi ljudje sodelovali z njim in ga poslušali! Ali bi Bog laže uresničil svojo voljo, če ne bi bilo elementa človeškega trpljenja, pritiska in odlašanja?`