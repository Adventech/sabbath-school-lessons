---
title:  Boj z Bogom
date:   29/05/2022
---

Jakob je kmalu po tem, ko je krenil na pot, doživel novo izkušnjo z Bogom. Njegov brat Ezav mu je prihajal naproti s štiristo možmi (1 Mz 32,7; 1 Mz 32,6 CHR). Jakob je goreče molil, čeprav se je zavedal, da ni vreden vseh Božjih dobrot in zvestobe (1 Mz 32,11; 1 Mz 32,10 CHR). Zares je zdaj bolje razumel milost.

Kako pa se je odzval Gospod?

`Kateri duhovni pomen ima ta osupljiva zgodba? 1 Mz 32,23-32 (1 Mz 32,22-31 CHR) in Oz 12,3-4`

Jakob je bil zaskrbljen zaradi dogodkov, kar je povsem razumljivo. Ko je za zaščito družine naredil vse, kar je lahko, je noč prebil na prostem. Nato ga je nenadoma napadel »neki mož« (1 Mz 32,25; 1 Mz 32,24 CHR). Ta izraz ima posebne konotacije in namiguje na božansko navzočnost (glej Iz 53,3). Daniel ga je uporabil, ko se je navezal na nebeškega duhovnika Mihaela (Dan 10,5); uporabil ga je tudi Jozue, ko je omenil »poveljnika Božje vojske«, ki je bil sam Gospod Jahve (Joz 5,13-15).

Med bojem je Jakobu očitno postalo jasno, da se bojuje s samim Bogom, kar lahko razberemo tudi iz njegovih besed »Ne bom te spustil, dokler me ne blagosloviš« (1 Mz 32,27; 1 Mz 32,26 CHR). To, da se je vneto oklepal Boga in ga ni bil pripravljen spustiti, razodeva njegovo gorečo željo po odpuščanju in poravnanih računih z Bogom.

»Napaka, ki je vodila Jakoba v greh, da si je pridobil prvorojenstvo s prevaro, je bila zdaj jasno pred njim. Ni zaupal Božjim obljubam, temveč je sam poskušal izpeljati to, kar bi Bog dovršil ob svojem času in na svoj način.« (Ellen G. White, 1997: Očaki in preroki, str. 141)

Sprememba imena je bila dokaz, da mu je bilo odpuščeno. Novo ime ga ni več spominjalo na njegov greh, temveč na zmago. »Tvoje ime,« je rekel angel, »ne bo več Jakob, temveč Izrael, kajti bojeval si se z Bogom in z ljudmi in si zmagal.« (1 Mz 32,29; 1 Mz 32,28 CHR)

`Kakšna je tvoja izkušnja bojevanja z Bogom? Kaj sploh pomeni bojevati se z njim? Zakaj je včasih pomembno imeti tudi te vrste izkušnjo?`