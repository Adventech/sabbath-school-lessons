---
title:  Brata se srečata
date:   30/05/2022
---

Jakob se je iz Penuela (ime kraja pomeni »Božje obličje«), kjer je doživel izkušnjo z Bogom, odpravil naproti svojemu bratu. Po dvajsetih letih ločenega življenja ga je zagledal prihajati s štiristo možmi (1 Mz 33,1). Bil je zaskrbljen, zato je sebe in družino pripravil na to, kar bi lahko sledilo.

`Katero povezavo opaziš med Jakobovo izkušnjo v Penuelu, kjer je videl Božji obraz, in izkušnjo, ko je videl bratov obraz? Kako ta povezava vpliva na naš odnos z Bogom in »brati«? 1 Mz 33`

Jakob se je sedemkrat priklonil bratu (1 Mz 33,3) in ga večkrat imenoval »moj gospod« (1 Mz 33,8.13.15), sebe pa njegovega »služabnika« (1 Mz 33,5; primerjaj z 1 Mz 32,4.18.20). Sedem Jakobovih poklonov je odmev sedmih blagoslovov njegovega očeta (1 Mz 27,27–29); še več: ko se je priklonil, je »izničil« očetov blagoslov »[naj] se ti priklanjajo rodovi« (1 Mz 27,29).

Videti je, kakor da je želel poplačati svoj dolg bratu in mu vrniti ukradeni blagoslov (glej 1 Mz 33,11). Ko je Ezav videl brata, je proti vsem pričakovanjem stekel k njemu. Ni ga ubil, temveč »objel, mu padel okoli vratu, ga poljubil in zajokala sta« (1 Mz 33,4).

Kasneje je Jakob rekel Ezavu: »Gledal sem namreč tvoj obraz kakor človek gleda Božje obličje.« (1 Mz 33,10) Razlog za to nenavadno Jakobovo izjavo je bilo spoznanje, da mu je Ezav odpustil. Hebrejska beseda ratsah, ki pomeni »prijazno si me sprejel« (1 Mz 33,10), je teološki izraz, ki se nanaša na daritev, ki je »sprejemljiva« v Božjih očeh, sad tega pa je božansko odpuščanje (3 Mz 22,27; Am 5,22).

Jakobova izkušnja Božjega odpuščanja v Penuelu, kjer je videl Božji obraz, se je ponovila, ko je prejel bratovo odpuščanje. To je opisal z besedami: »Gledal sem namreč tvoj obraz kakor človek gleda Božje obličje.« Jakob je Penuel doživel dvakrat; prva izkušnja ga je pripravila za drugo. Bog in brat sta mu odpustila. Zdaj je bolj kakor sploh kdaj razumel pomen milosti.

`Česa si se o milosti naučil iz tega, kako so ti odpustili drugi (poleg Boga)?`