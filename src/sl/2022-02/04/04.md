---
title:  Konec potopa
date:   19/04/2022
---

V 1 Mz 7,22-24 so opisane velikanske in obširne posledice vode, ki je iztrebila »s površja zemlje vse, kar živi« (1 Mz 7,23), in »naraščala na zemlji sto petdeset dni« (1 Mz 7,24). V poročilu o teh okoliščinah popolnega uničenja in brezupa so zapisane besede »Bog pa se je spomnil« (1 Mz 8,1), ki so umeščene v sámo središče besedila o potopu, kar nakazuje, da so osrednje sporočilo zgodbe o potopu.

`Kaj sploh pomeni to, da se je Bog »spomnil« Noeta? 1 Mz 8,1`

Glagol zakhar, »spomniti se«, pomeni, da Bog ni pozabil. Pri tem gre za veliko več kot samo za umsko vajo. V svetopisemskem kontekstu besede, da se je Bog spomnil, pomenijo uresničitev njegove obljube in se pogosto nanašajo na odrešenje (glej 1 Mz 19,29). V kontekstu potopa te besede pomenijo, da so se vode potopa ustavile (1 Mz 8,2) in da ne bo dolgo, ko bo Noe lahko odšel iz barke (1 Mz 8,16).  

Čeprav še ni prejel nobenega neposrednega ukaza za odhod, je prevzel pobudo in iz ladje spustil vrano, nato pa še goloba, da bi ocenil situacijo. Ko se golob ni vrnil, je to razumel kot znak, da »so vode izginile z zemlje. /…/ odkril [je] streho na ladji, pogledal in glej, površina zemlje se je začela sušiti« (1 Mz 8,13).

Noetovo vedenje vsebuje praktične nauke. Po eni strani nas uči zaupanja v Boga, četudi nam ta ne govori na neposreden način. Po drugi strani pa vera ne zavrača vrednosti razmišljanja in preizkušanja. Vera ne izključuje naše odgovornosti razmišljanja, prizadevanja in preizkušanja naučenih resnic.

Kljub temu pa je Noe odšel iz ladje šele takrat, ko mu je to ukazal Bog (1 Mz 8,15-19). Čeprav je vedel, da je varno zapustiti ladjo, se je zanesel na Boga in počakal na njegovo znamenje. Potrpežljivo je čakal v ladji. »Kakor je vstopil na Božji ukaz, je čakal na posebna navodila za odhod. Končno se je spustil angel z nebes, odprl težka vrata in velel očaku in njegovi družini, naj gredo na zemljo in s sabo vzamejo vsa živa bitja.« (Ellen G. White, 1997: Očaki in preroki, str. 69)

`Kaj pomenijo besede »Bog se je spomnil«? (1 Mz 8,1; 1 Mz 19,29) Kaj ta resnica pomeni nam? Kako ti je Bog pokazal, da se te je »spomnil«? `