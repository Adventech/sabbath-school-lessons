---
title:  Za globlje proučevanje
date:   22/04/2022
---

Primerjava miselnosti in vedenja ljudi ter stanja sveta pred potopom z ljudmi našega časa je izredno poučna. Človeška hudobnost ni nov pojav. Oglej si vzporednice med predpotopnim in našim časom.

»Grehi, ki so nad predpotopne prebivalce priklicali maščevanje, obstajajo tudi danes. Božji strah je odstranjen iz človeških src, z njegovim zakonom pa se ravna brezbrižno in prezirljivo. Silna posvetnost tistega rodu je enaka posvetnosti današnjega. /…/ Bog ni obsodil predpotopnih prebivalcev zaradi jedi in pitja. /…/ Njihov greh je bil v tem, da so uživali te sadove, ne da bi bili hvaležni Darovalcu, in da so se poniževali z neomejenim popuščanjem teku. Zakonito je bilo, da so se poročali. Zakon je po Božjem redu; bil je ena prvih ustanov, ki jih je vzpostavil. Glede te uredbe je dal posebna navodila ter jo odel s svetostjo in lepoto. Vendar so ta navodila pozabili, zato je zakon postal pokvarjen in je služil strastem.

Podobno stanje teh stvari obstaja tudi danes. Pretirava se v tem, kar je sicer zakonito. /…/ Prevara, podkupovanje in tatvine se nekarane šopirijo tako na visokih kakor tudi nizkih položajih. V časopisih mrgoli zapisov o umoru. /…/ Duh brezvladja prežema vse narode in izbruhi, ki od časa do časa povzročijo grozo sveta, so samo kazalci potlačenih plamenov strasti in brezpostavnosti, ki bo napolnila zemljo z gorjem in opustošenjem, ko bo ušla z vajeti. Slika, ki jo je dalo Navdihnjenje o predpotopnem svetu, preveč resnično predstavlja stanje, v katero hiti sodobna družba. Celo zdaj v tem stoletju in v dozdevnih krščanskih deželah se vsak dan dogajajo hudodelstva, ki so tako črna in grozna kakor tista, zaradi katerih so bili uničeni starodavni grešniki.« (Ellen G. White, 1997: Očaki in preroki, str. 66–67)

**Vprašanja za pogovor**

`1.	Katere značilnosti so skupne predpotopni in naši družbi? Česa nas učijo o Bogu, ki nam kljub temu izkazuje milost, ljubi svet in si prizadeva rešiti vsakogar izmed nas?`

`2.	Nekateri zagovarjajo stališče, da potop v Noetovih dneh ni zajel vse zemlje, temveč samo določen kraj. Kaj je narobe s tem stališčem? Če bi bilo resnično, ali nas ne bi vsaka krajevna poplava (in tudi vsaka mavrica) spomnila na to, da je Bog lažnivec?`