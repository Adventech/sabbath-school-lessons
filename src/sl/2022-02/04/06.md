---
title:  "Zaveza: drugi del"
date:   21/04/2022
---

`Preberi 1 Mz 8,21–9,1. Kateri pomen ima Božja zavezanost ohranitvi življenja? Kako je Bog po svojem blagoslovu uresničil to zavezanost?`

Božja zavezanost ohranitvi življenja je bila dejanje milosti in ne sad človeških prizadevanj. Bog se je odločil ohraniti življenje na zemlji kljub zlu, za katerega je bil kriv človek (1 Mz 8,21). V 1 Mz 8,22 beremo »dokler bo trajala zemlja«, kar pomeni, da bo Bog vzdrževal zemljo v vseh letnih časih, dokler bo obstajala. Povedano na kratko: Bog ni obupal nad svojim stvarstvom.

Naslednje besedilo, ki govori o Božjem blagoslovu, nas spomni na stvarjenje (1 Mz 1,22.28; 1 Mz 2,3). V določenem smislu je Gospod človeštvu dal novo priložnost, nov začetek.

`Kateri pomen je imela mavrica? Kakšna je povezava med tem »znamenjem zaveze« in soboto? 1 Mz 9,8-17`

Besedna zveza »zavezo sklepam« je ponovljena trikrat (1 Mz 9,9.11.17); označuje vrhunec in izpolnitev Božje prvotne obljube (1 Mz 6,18). Prejšnji odstavek je vzporeden poročilu o šestdnevnem stvarjenju, ta odstavek pa je vzporeden poročilu o sedmem dnevu stvarjenja, soboti. V tem besedilu je beseda »zaveza« zapisana sedemkrat, kar spominja na soboto. Kakor sobota je tudi mavrica znamenje zaveze (1 Mz 9,13-14.16; primerjaj z 2 Mz 31,12-17). Obe znamenji veljata za ves svet. Kakor je sobota – znamenje stvarjenja – namenjena vsakomur ne glede na to, kje živi, je vsem namenjena tudi obljuba, da nas nikoli več ne bo doletel potop svetovnih razsežnosti.

`Ko boš naslednjič videl mavrico, se spomni Božjih obljub, ki nam jih je dal. Zakaj jim lahko zaupamo in kako to potrjuje tudi mavrica? `