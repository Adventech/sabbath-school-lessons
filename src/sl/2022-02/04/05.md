---
title:  "Zaveza: prvi del"
date:   20/04/2022
---

Napočil je trenutek izpolnitve obljubljene zaveze. »S teboj pa sklepam zavezo. Pojdi torej v ladjo ti in s teboj tvoji sinovi, tvoja žena in žene tvojih sinov!« (1 Mz 6,18) V nasprotju z božansko grožnjo uničenja (1 Mz 6,17) zaveza obljublja življenje.

`Kaj je Noe naredil takoj po tem, ko je prišel iz ladje, in zakaj? 1 Mz 8,20`

Kakor Adam in Eva, ki sta v soboto, ki je sledila šestdnevnemu stvarjenju, častila Boga, je tudi Noe takoj po potopu dal čast Bogu. Med tema dejanjema čaščenja pa obstaja razlika. V nasprotju z Adamom in Evo, ki sta neposredno častila Gospoda, se je Noe moral zateči k daritvi. To je prva omemba oltarja v Svetem pismu. Šlo je za žgalno daritev (heb. ‘olah), ki je bila najstarejša in najpogostejša vrsta daritve. Noe je opravil daritev hvaležnosti (primerjaj s 4 Mz 15,1-11), s katero je izrazil hvaležnost Stvarniku, ki je ohranil njegovo življenje.

`Kako je potop vplival na človekovo prehrano? Na katerem načelu je slonela Božja omejitev? 1 Mz 9,2-4`

Zaradi posledic potopa rastlinska hrana ni bila več na voljo v enaki meri kakor pred potopom. Zato je Bog ljudem dovolil jesti meso. Ta sprememba v prehrani je povzročila spremembo v odnosu med ljudmi in živalmi. V poročilu o stvarjenju je zapisano, da so tako ljudje kakor živali jedli rastlinsko hrano in drug drugemu niso predstavljali grožnje. V popotopnem svetu je ubijanje živali za hrano pripeljalo do odnosa, ki je temeljil na strahu in trepetu (1 Mz 9,2). Ko so ljudje in živali začeli jesti drug drugega, se je med njimi nedvomno razvil odnos, ki se je precej razlikoval od tistega v Edenu.

Božje navodilo je imelo dve omejitvi. Prvič, nekatere živali niso bile primerne za hrano. Ta omejitev je jasno izražena z razliko med »čistimi in nečistimi« živalmi (glej 1 Mz 8,19-20; primerjaj z 1 Mz 1,21.24). Druga nova omejitev je prepovedovala zaužitje krvi, ker je življenje bitja v njegovi krvi (1 Mz 9,4).

`Če je trpel brezgrešni Jezus, bomo gotovo trpeli tudi mi, grešniki. Kako se lahko naučimo pretrpeti življenjske tragedije in obenem poiskati upanje in gotovost pri Gospodu, ki je na mnogo mogočnih načinov razodel svojo ljubezen do nas?`