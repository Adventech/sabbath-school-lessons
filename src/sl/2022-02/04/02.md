---
title:  Priprave na potop
date:   17/04/2022
---

`Katerih naukov se lahko naučimo iz tega osupljivega poročila o zgodovini zgodnjega človeštva? 1 Mz 6,13-7,10`

Kakor Daniel je bil tudi Noe prerok, ki je napovedal konec sveta. Hebrejska beseda za »barko« (tevah) (1 Mz 6,14) je ena redkih sposojenk iz egiptovskega jezika. S to besedo je poimenovana tudi košara (»barka«), v katero je Johébeda skrila dojenčka Mojzesa, ki ga je Bog določil, da Izraelce povede iz Egipta (2 Mz 2,3).

Poleg tega so nekateri raziskovalci Svetega pisma opazili vzporednice med splošno zgradbo barke in skrinjo zaveze (2 Mz 25,10). Kakor je Noetova barka omogočila preživetje človeštva, tako je skrinja zaveze, ki je bila znamenje Božje navzočnosti med njegovim ljudstvom (2 Mz 25,22), kazala na Božja zveličavna dela.

Besede »Noe je to storil; prav tako, kakor mu je Bog zapovedal, tako je storil« (1 Mz 6,22) označujejo konec priprav. Glagol ‘asah (»je storil«), ki se navezuje na Noetovo delo, sovpada z glagolom ‘asah (»naredi/izdelaj«) v Božjem navodilu, s katerim se začne ta del zgodbe (1 Mz 6,14); glagol se ponovi petkrat (1 Mz 6,14-16). Podobnost med Božjim ukazom in Noetovim odzivom razkriva Noetovo popolno poslušnost temu, kar mu je naročil Bog. Zanimivo je, da je ta beseda uporabljena tudi v kontekstu izgradnje skrinje zaveze (2 Mz 39,32.42; 2 Mz 40,16).

»Bog je dal Noetu natančne mere barke in jasna navodila glede njene zgradbe v vsaki podrobnosti. Človeška modrost ne bi mogla izumiti gradnje tako velike moči in zdržljivosti. Izumitelj je bil Bog, Noe pa graditelj.« (Ellen G. White, 1997: Očaki in preroki, str. 60)

Tako barka kakor skrinja zaveze sta imeli odrešilno funkcijo. Noetova poslušnost je opisana kot del Božjega načrta zveličanja. Noe je bil rešen preprosto zato, ker je po veri naredil to, kar mu je naročil Bog (glej Heb 11,7). To je bil eden prvih primerov vere, ki se kaže s poslušnostjo; samo takšna vera nekaj šteje (Jak 2,20).

Na kratko: ko je Noe »našel milost v Gospodovih očeh« (1 Mz 6,8), se je na prejeto milost odzval s poslušnostjo Božjim ukazom. Ali ne bi moralo biti tako tudi v našem primeru?

`Zakaj se je rešila samo Noetova družina? (1 Pt 2,5-9) Katerih naukov se lahko naučimo iz Noetove zgodbe o svoji vlogi – da posvarimo svet pred prihajajočo sodbo?  `