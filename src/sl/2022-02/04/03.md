---
title:  Potop
date:   18/04/2022
---

Glagol ‘asah (»narediti«), ki se nanaša na Noetova dejanja, je ključna beseda poročila o stvarjenju, ki je zapisano v Prvi Mojzesovi knjigi (1 Mz 1,7.16.25.26.31; 1 Mz 2,2). Noetova dejanja poslušnosti Bogu so bila kakor Božja dejanja stvarjenja. Iz te podobnosti se lahko naučimo, da potop poleg Božje kazni govori tudi o odrešenju.

`Ali te opis potopa spominja na poročilo o stvarjenju? (1 Mz 7) Katerih naukov se lahko naučimo na podlagi vzporednic med tema dogodkoma?`

Pozorno branje besedila o potopu razkrije mnoge besede in izraze, ki so podobni tem v poročilu o stvarjenju: »sedem« (1 Mz 7,2-4.10; primerjaj z 1 Mz 2,1-3); »moški in ženska/samec in samica«

(1 Mz 7,2-3.9.16; primerjaj z 1 Mz 1,27); »po njihovih vrstah« (1 Mz 7,14; primerjaj z 1 Mz 1,11-12.21.24-25); »zveri«, »ptice«, »laznina« (1 Mz 7,8.14.21.23; primerjaj z 1 Mz 1,24-25); in »dih življenja« (1 Mz 7,15.22; primerjaj z 1 Mz 2,7).

Zgodba o potopu je na neki način zelo podobna zgodbi o stvarjenju. Te podobnosti razkrivajo, da je Bog, ki je ustvaril, tudi Bog, ki je uničil (5 Mz 32,39). Poleg tega vsebujejo sporočilo upanja: potop je bil neke vrste novo stvarjenje iz vode, ki je vodilo v nov obstoj.

Gibanje vode razodeva, da je ta dogodek stvarjenja v resnici potekal v obratni smeri kot stvarjenje v 1 Mz 1. V nasprotju z 1 Mz 1, kjer piše, da je Bog »ločil vode, ki so bile pod obokom, od vodá nad obokom« (1 Mz 1,7), je pri potopu prišlo do njihove združitve, ko so izbruhnile čez svoje meje (1 Mz 7,11).  

Ta proces vsebuje paradoksalno sporočilo: Bog je moral uničiti, kar je obstajalo, da bi omogočil novo stvarjenje. Stvarjenje nove zemlje je zahtevalo uničenje stare. Potop je naznanil prihodnjo rešitev sveta na koncu časa: »Nato sem videl novo nebo in novo zemljo. Kajti prvo nebo in prva zemlja sta izginila in morja ni bilo več.« (Raz 21,1; primerjaj z Iz 65,17)

`Kaj v nas mora biti uničeno, da bi lahko bilo na novo ustvarjeno? Glej Rim 6,1-6.`