---
title:  Sarina smrt
date:   17/05/2022
---

V 1 Mz 22,23 je zapis o Rebekinem rojstvu. Rebeka se je kasneje poročila z Abrahamovim sinom Izakom, o čemer beremo v 1 Mz 24. Poročilu o Sarini smrti in pogrebu (1 Mz 23) sledi zapis o Abrahamovi poroki s Keturo (1 Mz 25,1-4).

`Katero vlogo je igrala zgodba o Sarini smrti in pogrebu pri izpolnitvi Božje obljube Abrahamu? 1 Mz 23`

Zapis o Sarini smrti tik po zgodbi o darovanju Izaka nakazuje, da jo je dogodek, v katerem je njen sin skoraj izgubil življenje, močno pretresel. Na neki način je bila tudi ona skupaj z možem del omenjenega »preizkusa«, kakor je bila vključena tudi v njegova potovanja in občasne spodrsljaje v veri (1 Mz 12,11-13).

Čeprav ne vemo, koliko je vedela o dogodku, lahko sklepamo, da ni ostal skrivnost. Sara ni bila ženska, ki bi molčala o zadevah, ki so bile ključnega pomena ali so jo vznemirjale (primerjaj z 1 Mz 16,3-5; 1 Mz 18,15; 1 Mz 21,9-10). Njena odsotnost in molk ter celo čas njene smrti, ki je nastopila po dramatičnem dogodku, povedo veliko več o njeni povezanosti z dogodki kakor bi njena telesna prisotnost. Dejstvo, da poročilo omenja njeno visoko starost (1 Mz 23,1), kaže, da je bila pomemben del celotne zgodbe.

V resnici je Sara edina ženska v Stari zavezi, o kateri izvemo število let njenega življenja, kar morda namiguje na njeno vključenost v dogodke. Poročilo v 1 Mz 23 se osredotoča na nakup njenega groba (ki zajema večino poglavja) in ne toliko na njeno smrt, s čimer so poudarjeni stiki z obljubljeno deželo.

Z natančno omembo kraja njene smrti – »v kanaanski deželi« (1 Mz 23,2) – je znova poudarjena Božja obljuba o deželi. Sara je bila prva oseba Abrahamove družine, ki je umrla in bila pokopana v obljubljeni deželi. Abrahamova zaskrbljenost, da je »tujec in priseljenec« (1 Mz 23,4), in njegovo odločno prerekanje s Hetovimi sinovi kažeta na to, da ga ni zanimal le nakup groba, temveč predvsem stalna naselitev v deželi.

`Kaj nam 1 Mz 23,6 pove o Abrahamovem ugledu? Zakaj je to pomembno za razumevanje tega, za kar ga je uporabil Gospod?`