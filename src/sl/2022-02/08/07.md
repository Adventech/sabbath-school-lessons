---
title:  Za globlje proučevanje
date:   20/05/2022
---

Abraham je bil izreden prerok, kateremu je Bog razodel svoje načrte (1 Mz 18,17). Stopil je v njegovo človeško področje in mu do neke mere zaupal načrt zveličanja, ki se bo uresničil po daritvi njegovega Sina.

»Izak je bil v tem primeru predpodoba Božjega Sina, ki je privolil, da bo žrtev za grehe sveta. Bog je želel Abrahamu na ta način živo predstaviti evangeljsko sporočilo o zveličanju človeka. Da bi mu to resnico odkril v vsej njeni resničnosti in da bi preizkusil njegovo vero, je od njega zahteval, da žrtvuje svojega ljubljenega Izaka. Vso duševno trpljenje in skoraj smrtne muke, skozi katere je Abraham moral iti v tej mračni in strašni preizkušnji, so bile dopuščene z določenim ciljem – da bi se načrt o odkupljenem padlem človeku globlje vtisnil v njegovo zavest. Iz osebne izkušnje je moral dojeti, kako neizrekljivo je bilo samozatajevanje vsemogočnega Boga, ko je svojega edinorojenega Sina dal za žrtev, da bi človeka rešil od večne pogube. Niti eno duševno trpljenje v Abrahamovem življenju se ne more primerjati s tistim, kar je prenašal, ko se je pokoril božanskemu ukazu in vodil sina na goro Morijo, da bi ga daroval kot žrtev.« (Ellen G. White: Testimonies for the Church, 3. knjiga, str. 369)

»Abraham se je postaral in pričakoval skorajšnjo smrt. Čakalo ga je še eno dejanje, da bi zagotovil izpolnitev obljube potomcem. Izaka je Bog določil za naslednika kot izpolnjevalca Božjega zakona in očeta izvoljenega ljudstva, vendar še ni bil poročen. Kanaanci so bili predani malikovalstvu in Bog je prepovedal poroke med njimi in njegovim ljudstvom, ker je vedel, da take zveze vodijo v odpadništvo. Očak se je bal kvarnih vplivov, ki so obdajali njegovega sina. /…/ Abrahamu je bila izbira žene za sina zelo pomembna stvar. Želel ga je poročiti s tako, ki ga ne bo odpeljala od Boga. /…/

Izak je zaupal očetovi modrosti in ljubezni in mu zadovoljno prepustil zadevo. Veroval je namreč, da bo tudi sam Bog vodil izbiro.« (Ellen G. White, 1997: Očaki in preroki, str. 121)

**Vprašanja za pogovor**

`1.	V razredu se pogovorite o Abrahamovi pripravljenosti darovati Izaka. Poskusite si zamisliti vero, ki jo razodeva ta dogodek. Kaj je v tej zgodbi tako osupljivo in obenem neprijetno?`

`2.	Zakaj naša vera nima smisla brez svobodne volje? Katere primere svobodne volje najdemo v Svetem pismu? Kako je Bog kljub napačnim odločitvam ljudi na koncu uresničil svojo voljo?` 