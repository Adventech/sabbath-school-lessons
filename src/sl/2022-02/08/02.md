---
title:  Gora Morija
date:   15/05/2022
---

`Preberi 1 Mz 22,1-12 in Heb 11,17. Kaj je pomenil ta preizkus? Katerih duhovnih naukov se lahko naučimo iz tega nenavadnega dogodka?`

1 Mz 22 je postala klasično delo v svetu književnosti, ki ni navdihnilo le teologov, temveč tudi filozofe in umetnike. Toda pomen tega preizkusa je težko dojeti. Ta Božja zapoved se ni ujemala s kasneje zapisano svetopisemsko prepovedjo o darovanju ljudi (3 Mz 18,21). Videti je bila v nasprotju z Božjo obljubo o večni zavezi po Izaku (1 Mz 15,5).

Kaj je bil namen tega Božjega ukaza? Zakaj je Bog Abrahama preizkusil na tako mogočen način?

Svetopisemska predstava o »preizkusu« (heb. nissah) zajema dve nasprotujoči si zamisli. Nanaša se na sodbo, tj. sodbo, ki razkrije, kaj je v srcu preizkušanega človeka (5 Mz 8,2; primerjaj z 1 Mz 22,12). Poleg tega prinaša tudi zagotovilo o Božji milosti, ki je namenjena preizkušanemu (2 Mz 20,18-20).

V tem primeru je Abrahama njegova vera v Boga pripeljala do točke, kjer je bil v nevarnosti, da izgubi svojo »prihodnost« (potomstvo). Toda ker je zaupal Bogu, je ravnal po njegovih navodilih, čeprav jih ni razumel. Navsezadnje, kaj sploh je vera, če ne ravno zaupanje v to, česar ne vidimo ali ne razumemo popolnoma?

Svetopisemska vera ni toliko povezana z našo sposobnostjo dajanja Bogu in požrtvovalno službo njemu – čeprav ima tudi to pomembno vlogo (Rim 12,1) –, temveč z našo zmožnostjo zaupanja in sprejemanja njegove milosti, medtem ko se zavedamo, kako nevredni smo.

Ta resnica je bila znova potrjena v nadaljevanju dogodka. Vsa Abrahamova dela, njegove mnoge goreče dejavnosti, njegovo boleče potovanje s sinom Izakom, celo njegova pripravljenost poslušati in darovati Bogu najboljše, kar ima, ga niso mogli rešiti. Zakaj? Ker je sam Gospod priskrbel ovna za načrtovano daritev; s tem je Bog pokazal, kdo je Abrahamovo edino upanje za zveličanje – Jezus.

Abraham je takrat verjetno dojel, kaj pomeni milost. Dela, ki jih opravljamo za Boga, nas ne morejo rešiti. Reši nas lahko samo Božje delo za nas (Ef 3,8; primerjaj z Rim 11,33). Kljub temu smo kakor Abraham poklicani delati za Boga, kar na mogočen način poosebljajo tudi Abrahamova dejanja (Jak 2,2-23).

`Kaj ti zgodba o Abrahamu in Izaku na gori Moriji pove o tvoji veri in tem, kako je izražena v tvojem življenju?  `