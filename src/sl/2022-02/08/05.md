---
title:  Izakova žena
date:   18/05/2022
---

V 1 Mz 24 je zapisana zgodba o Izakovi poroki po Sarini smrti. Ta dva dogodka sta povezana med seboj.

`Zakaj Abraham ni želel, da se njegov sin poroči s Kanaanko? 1 Mz 24`

Kakor je Abraham želel kupiti zemljo, da bi tam pokopal svojo ženo, zaradi Božje obljube njegovim potomcem, da bodo podedovali to deželo, je zdaj vztrajal pri tem, da se Izak ne ustali zunaj obljubljene dežele (1 Mz 24,7). Izak je pripeljal svojo nevesto v Sarin šotor. Zaradi Rebeke se je »potolažil po materini smrti« (1 Mz 24,67), kar razodeva Izakovo bolečino ob izgubi matere.

Zgodba je polna molitev, uslišanih prošenj ter naukov o Božji previdnosti in človekovi svobodi. Začne se z Abrahamovimi besedami. S prisego »pri Gospodu, Bogu neba in Bogu zemlje« (1 Mz 24,3) je Abraham najprej priznal, da je Bog stvarnik (1 Mz 1,1; 1 Mz 14,19), ki bo neposredno vplival na rojstvo njegovih potomcev – tudi na rojstvo Mesija.

Omemba »angela« in »Gospoda, Boga neba« (1 Mz 24,7) meri na Gospodovega angela, ki je prišel iz nebes rešit Izaka pred smrtjo (1 Mz 22,11). Bog, ki usmerja vesolje, in njegov angel, ki je posredoval, da bi rešil Izaka, bo vodil zadeve tudi v povezavi z Izakovo poroko.

Abraham se je zavedal možnosti, da se ženska ne bo hotela odzvati na Božji klic. Bog nas kljub svoji moči ne sili k poslušnosti. Njegov načrt za Rebeko je bil, da gre z Eliezerjem, toda ni ji odvzel svobode odločanja. To pomeni, da je obstajala verjetnost, da se ne bi želela odzvati; če bi bilo tako, je nihče ne bi silil v nasprotno.

Tukaj vidimo še en primer skrivnostnega Božjega dara svobodne volje in odločanja. Bog nikdar ne bo poteptal naše svobode (če bi jo, bi to pomenilo, da je nimamo). Kljub negativnim posledicam človeške svobodne volje in mnogim obupnim odločitvam, ki jih sprejemamo, lahko še vedno zaupamo, da bosta na koncu prevladali Božja ljubezen in dobrota.

`Zakaj je tako tolažilno vedeti, da Bog še vedno drži vajeti v svojih rokah, četudi vse, kar se dogaja, ni njegova volja? Kako nam prerokbe kakor na primer Dan 2 pomagajo utrditi to misel? `