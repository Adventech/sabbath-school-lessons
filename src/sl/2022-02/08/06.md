---
title:  Žena za Abrahama
date:   19/05/2022
---

`Kakšen pomen so imeli sklepni dogodki Abrahamovega življenja? 1 Mz 24,67–25,8`

Po Sarini smrti se je Abraham znova poročil. Kakor Izak se je tudi on potolažil po ženini smrti (1 Mz 24,67). Spomin nanjo je bil zaradi sina Izaka v očakovih mislih gotovo še vedno živ.

Identiteta njegove nove žene je nejasna. Dejstvo, da je kronist Keturine sinove povezal s Hagarinimi, ne da bi sploh zapisal Keturino ime, namiguje na to, da je Ketura morda Hagara. Tega ne moremo zagotovo vedeti. Zanimivo je tudi to, da je Abraham s Keturinimi sinovi ravnal podobno kakor s Hagarinim sinom: poslal jih je proč, da bi se izognil negativnim duhovnim vplivom in pokazal jasno razliko med Izakom in njimi.

Poleg tega je vse, kar je imel, dal Izaku (1 Mz 25,5), drugim sinom in »stranskim ženam« pa je dal darove (1 Mz 25,6). Izraz »stranske žene« namiguje, da sta imeli tako Ketura kakor Hagara položaj priležnice. Morebitna identifikacija Keture kot Hagare lahko pojasni tudi namig na Saro, s katerim se začne zapis o Abrahamovi poroki s Keturo.

Zanimivo je, da v 1 Mz 25,1-4.12-18 najdemo seznam otrok, ki jih je imel Abraham s Keturo, pa tudi seznam Izmaelovih otrok. Namen tega rodovnika, ki je zapisan po poroki s Keturo, s katero je imel šest sinov, je morda ta, da pokaže neposredni dokaz izpolnitve Božje obljube, da bo postal oče mnogih narodov.

Drugi rodovnik zadeva Izmaelove potomce, ki so tvorili dvanajst rodov (primerjaj z 1 Mz 17,20), kakor Jakobovi potomci (1 Mz 35,22-26). Božja zaveza je bila prihranjena za Izakovo in ne Izmaelovo potomstvo (1 Mz 17,21), glede česar je Sveto pismo zelo jasno.

Poročilo o Abrahamovi smrti, ki je umeščeno med dva rodovnika (1 Mz 25,7-11), priča o Božjem blagoslovu. Razodeva izpolnitev njegove obljube Abrahamu, ki jo je dal pred mnogimi leti – da bo umrl »v visoki starosti« (1 Mz 15,15; primerjaj s Prd 6,3).

Na koncu je Gospod izpolnil obljube o milosti svojemu zvestemu služabniku Abrahamu, čigar vera je v Svetem pismu predstavljena kot mogočen starozavezni zgled, če ne celo najboljši zgled zveličanja po veri (glej Rim 4,1-12).

`Če je stari Izrael ljubil Boga, čeprav takrat še ni razumel Kristusove smrti, zakaj ga mi ne bi ljubili še bolj kakor oni? Kako s poslušnostjo izražamo pristnost te ljubezni? `