---
title:  Bog bo preskrbel
date:   16/05/2022
---

`Kako je Bog izpolnil svojo obljubo, da bo preskrbel? Kaj je preskrbel? 1 Mz 22,8.14.18`

Ko je Izak vprašal, kje je žrtvena žival, je Abraham podal zani-
miv odgovor: »Bog si bo preskrbel jagnje za žgalno daritev, moj sin.« (1 Mz 22,8) Hebrejska oblika glagola lahko pomeni tudi sledeče: »Bog bo preskrbel sebe kot jagnje.« Glagol »preskrbeti« (heb. yir’eh lo) je zapisan tako, da lahko pomeni »bo preskrbel sebe« (ali dobesedno: »bo videl sebe«).

V tem besedilu je torej zapisano sámo bistvo načrta zveličanja – sam Gospod bo trpel in plačal kazen za naše grehe.

Kako nam Jn 1,1-3 in Rim 5,6-8 pomagata razumeti, kaj se je zgodilo na križu? To je bilo nakazano že v dogodku na gori Moriji.

Na gori Moriji je mnogo let pred križem daritveni oven, »ki se je z rogovi zapletel v grmovje« (1 Mz 22,13), pokazal na Jezusa. Kakor je kasneje pojasnil Abraham, je na tistem mestu »videl« Jezusa, »na gori, kjer se vidi Gospoda« (1 Mz 22,14; avtorjev prevod). Tudi sam Jezus je opozoril na Abrahamovo preroško izjavo, ko je rekel: »Vaš oče Abraham se je vzradostil, da bo videl moj dan; in videl ga je in se razveselil.« (Jn 8,56)

»Bog je zapovedal Abrahamu zaklati sina, da bi to vtisnilo na njegov um resničnost evangelija in hkrati preizkusilo njegovo vero. Smrtni boj, ki ga je preživljal v temnih dnevih grozne preizkušnje, je bil dovoljen, da bi lahko iz lastne izkušnje razumel nekaj o velikosti daritve, ki jo bo neskončni Bog daroval za človekovo odrešitev.« (Ellen G. White, 1997: Očaki in preroki, str. 107)

`Kako nam ta dogodek pomaga bolje razumeti to, kar se je zgodilo na križu in kaj je Bog pretrpel za nas? Kako bi se morali odzvati na to?`