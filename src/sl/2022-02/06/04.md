---
title:  Abraham in Lot
date:   03/05/2022
---

`Česa nas dogodek 1 Mz 13,1-18 uči o značaju?`

Abraham se je vrnil tja, od koder je prišel, kakor da bi bilo njegovo potovanje v Egipt nekakšen neposrečen obvoz. Božja zgodovina z Abrahamom se nadaljuje tam, kjer se je končala. Njegova prva postojanka je bil Betel (1 Mz 13,3), kakor takrat, ko je prvič potoval v deželo (1 Mz 12,3-6). Pokesal se je in spet zaživel kot mož vere.

Obnovljen odnos z Bogom se je odražal tudi v njegovih odnosih z ljudmi, kar je še posebej razvidno iz tega, kako se je lotil reševanja težave z nečakom Lotom glede zemlje. Lotu je predlagal miren sporazum in mu dovolil, da izbere prvi (1 Mz 13,9-10). To je bila radodarna in prijazna gesta, ki razkriva, kakšen mož je bil Abraham.

Dejstvo, da je Lot izbral boljši in lagodnejši del, z vodo preskrbljeno pokrajino (1 Mz 13,10-11), pri čemer se ni oziral na hudobnost svojih bodočih sosedov (1 Mz 13,13), kaže na njegov pohlep. Beseda »zase« (v smislu, da si je deželo izbral zase, op. prev.) nas spominja na predpotopne ljudi, ki so si prav tako jemali »zase« (glej 1 Mz 6,2).

V nasprotju z njim pa je Abrahamovo dejanje slonelo na veri. Dežele si ni izbral sam; Bog mu jo je dal po svoji milosti. V nasprotju z Lotom je deželo pogledal takrat, ko mu je to ukazal Bog (1 Mz 13,14). Bog mu je znova spregovoril, ko se je ločil od Lota (1 Mz 13,14). V resnici svetopisemsko poročilo navaja, da je Bog na tem mestu prvič spregovoril Abrahamu po njegovem odhodu iz Ura. »Povzdigni oči in poglej s svojega mesta proti severu in jugu, proti vzhodu in zahodu! Zares, vso deželo, ki jo vidiš, za vedno dajem tebi in tvojemu potomstvu« (1 Mz 13,14-15). Abrahama je nato pozval, naj »prehodi« to deželo, kar je bilo dejanje prisvojitve. »Vstani in prehodi deželo po vsej njeni dolžini in širini, kajti tebi jo dajem.« (1 Mz 13,17)

Gospod Bog je zelo jasno povedal, da deželo daje Abrahamu. Šlo je za dar milosti, ki si ga je Abraham moral prisvojiti po veri, ki vodi v poslušnost. Božje delo je bilo, da izpolni vse, kar mu je obljubil (glej 1 Mz 13,14-17).

`Kako se lahko naučimo biti prijazni in radodarni z ljudmi, ki do nas niso takšni?`