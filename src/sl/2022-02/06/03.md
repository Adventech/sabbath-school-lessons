---
title:  Skušnjava Egipta
date:   02/05/2022
---

`Zakaj je Abraham zapustil obljubljeno deželo in šel v Egipt? Kako se je v primerjavi z njim obnašal faraon? 1 Mz 12,10-20`

Ironično je, da se je Abraham ob prihodu v obljubljeno deželo odločil oditi v Egipt, ker »je v deželi nastala lakota« (1 Mz 12,10). V staroegipčanskih zapisih najdemo dokaze, da so Kanaanci med lakoto šli v Egipt. V egipčanskem besedilu Poduki za kralja Merikareja, ki je bilo zapisano v obdobju srednjega kraljestva (2060–1700 pr. n. št.), so ljudje, ki so prihajali iz Kanaana enačeni z »nesrečnimi Azijati« (aamu) in opisani kot »nesrečniki /…/ brez vode. /…/ Ne živijo na enem kraju, hrana žene njihove noge« (Miriam Lichtheim, Ancient Egyptian Literature, vol. 1: The Old and Middle Kingdoms (Berkeley, CA: University of California Press, 1973), str. 103–104).

Skušnjava Egipta je predstavljala težavo tudi starim Izraelcem (4 Mz 14,3; Jer 2,18). Egipt je tako postal simbol za ljudi, ki so raje zaupali ljudem kakor Bogu (2 Kr 18,21; Iz 36,6.9). V Egiptu, kjer je bila voda vsak dan na očeh, človek ni potreboval vere, saj je bila obljuba vidna in otipljiva. V primerjavi z deželo lakote je bil Egipt videti kot dober kraj za bivanje kljub Božjim besedam Abrahamu.

Abraham, ki je odšel iz Kanaana, je nasprotje Abrahama, ki je zapustil Ur. Prej je bil predstavljen kot mož vere, ki je odšel iz rodne domovine, ker je želel poslušati Božji glas; zdaj pa je po svoji volji zapustil obljubljeno deželo. Prej se je zanašal na Boga, zdaj pa se je obnašal kot manipulativen in nemoralen politik, ki se zanaša samo nase. »Abraham je med bivanjem v Egiptu pokazal, da ni brez človeške slabosti in pomanjkljivosti. Ko je zatajil, da je Sara njegova žena, je pokazal nezaupanje v božansko skrb, pomanjkanje veličastne vere in poguma, ki sta bila v njegovem življenju tako pogosto in plemenito ponazorjena.« (Ellen G. White, 1997: Očaki in preroki, str. 88)

Na podlagi tega dogodka vidimo, da lahko celo veliki Božji mož naredi napako, a ga Bog kljub temu ne bo pozabil. Kadar Nova zaveza govori o Abrahamu kot primeru zveličanja po milosti, je jasno, da gre samo za milost. Če namreč ne bi bilo tako, potem niti Abraham niti mi ne bi imeli upanja.

`Česa bi nas morala naučiti ta zgodba o tem, kako hitro lahko celo zvesti kristjani odtavajo s prave poti? Zakaj neposlušnost nikdar ni dobra izbira? `