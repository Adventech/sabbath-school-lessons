---
title:  Babilonska zveza
date:   04/05/2022
---

`Preberi 1 Mz 14,1-17. Kaj je značilno za to vojno, ki se je vnela takoj po tem, ko je Abraham prejel obljubljeno deželo? Kaj nam ta dogodek pove o Abrahamu?`

To je prva vojna, ki jo omenja Sveto pismo (1 Mz 14,2). Zveza štirih vojsk iz Mezopotamije in Perzije je šla v boj proti zvezi petih kanaanskih vojsk, v kateri so bili tudi sodomski in gomorski kralji (1 Mz 14,8). To nakazuje, da je šlo za večji konflikt (1 Mz 14,9). Vzrok za vojaško operacijo je bil ta, da so se Kanaanci uprli svojim babilonskim vladarjem (1 Mz 14,4-5). Čeprav se zgodba nanaša na točno določen zgodovinski konflikt, se je ta »globalna« vojna razvnela tik po tem, ko je Bog Abrahamu podaril obljubljeno deželo. Zaradi tega ima tudi duhovni pomen.

Vpletenost tolikšne množice Kanaancev nakazuje, da je konflikt zadeval oblast nad deželo. Zanimivo je, da Abrahamov tabor sprva ni bil del konflikta, čeprav je bil Abraham edini pravi lastnik dežele.

Razlog, zakaj je ostal nevtralen, je bilo njegovo prepričanje, da obljubljene dežele ne more zavzeti z močjo vojske ali z modro politično strategijo. Njegovo kraljestvo je bilo Božji dar. Edini razlog, zakaj se je vmešal, je bila usoda njegovega nečaka Lota, ki so ga med bitko zajeli kot vojnega ujetnika (1 Mz 14,12-13).

»Abraham, ki je v miru bival v nasadu Mamrejevih hrastov, je od ubežnikov izvedel vse o bitki in nesreči, ki je doletela njegovega nečaka. Abraham ni gojil neprijetnih spominov na Lotovo nehvaležnost. V njem so se prebudila čustva do Lota. Zato se je odločil, da ga bo rešil. Najprej se je posvetoval z Bogom in se pripravil na boj.« (Ellen G. White, 1997: Očaki in preroki, str. 92)

Toda Abraham se ni spopadel z vso zvezo vojsk. V hitri nočni akciji je napadel samo tabor, v katerem je bil ujet Lot, in rešil nečaka. Tako je ta zvesti Božji mož pokazal izjemen pogum in odločnost. Nobenega dvoma ni, da je njegov vpliv v deželi rastel. Ljudje so po njegovem značaju spoznali več o Bogu, ki mu je služil.

`Kako naša dejanja vplivajo na druge? Kaj z njimi sporočamo o svoji veri in Bogu?`