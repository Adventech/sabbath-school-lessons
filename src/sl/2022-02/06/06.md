---
title:  Desetina za Melkízedeka
date:   05/05/2022
---

`Kdo je bil Melkízedek? Zakaj je Abraham dal desetino temu duhovniku, za katerega se zdi, da se je pojavil od nikoder? 1 Mz 14,18-24 in Heb 7,1-10`

Nenaden nastop skrivnostnega Melkízedeka nikakor ni neumesten. Po tem, ko so se kanaanski kralji zahvalili Abrahamu, se je Abraham zdaj zahvalil duhovniku; svojo hvaležnost je izrazil tako, da mu je dal desetino.

Melkízedek je živel v mestu Salem, kar pomeni »mir«. Zedek, ki je del imena Melkízedek, pomeni »pravičnost«; je nekakšna protipomenka imenu kralja Sodome, Bera (»v zlu«), in Gomore, Biršája (»v hudobnosti/izprijenosti«), ki sta bila najverjetneje njuna priimka za to, kar sta predstavljala (1 Mz 14,2).

Melkízedek se pojavi po nasilnih in zlih dejanjih drugih kanaanskih kraljev. Ta odlomek vsebuje prvo svetopisemsko omembo »duhovnika« (1 Mz 14,18). Melkízedek je imenovan »duhovnik Najvišjega Boga« (1 Mz 14,18), ki je bil tudi Abrahamov Bog (1 Mz 14,22). To jasno nakazuje, da je Abraham v Melkízedeku videl duhovnika Boga, ki mu je služil tudi sam. Melkízedeka pa ne smemo enačiti s Kristusom. Bil je Božji predstavnik med ljudstvom tistega časa (glej komentar Ellen G. White: The SDA Bible Commentary, vol. 1, str. 1092–1093).

Melkízedek je zares deloval kot duhovnik. Postregel je »kruh in vino«. Ta dva elementa se ponovita tudi v Peti Mojzesovi knjigi v kontekstu dajanja desetine (5 Mz 14,23). Melkízedek je nato blagoslovil Abrahama (1 Mz 14,20).

Abraham mu je »dal desetino od vsega« (1 Mz 14,19). To je bil njegov odziv na Boga stvarnika, »ki je ustvaril nebo in zemljo« (1 Mz 14,19). Ta desetina spominja na uvod zgodbe o stvarjenju (1 Mz 1,1), kjer besedna zveza »nebo in zemlja« pomenita celoto »vsega«. Zaradi tega je desetina izraz hvaležnosti Stvarniku, ki je lastnik vsega (Heb 7,2-6; primerjaj z 1 Mz 28,22). Paradoksalno je, da vernik desetine ne razume kot dar Bogu, temveč kot dar od Boga, saj je On tisti, ki nam daje vse, kar imamo.

`Zakaj je vračanje desetine mogočen pokazatelj vere in obenem tudi čudovito dejanje, ki nam pomaga graditi vero?`