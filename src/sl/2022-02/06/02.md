---
title:  Abrahamov odhod
date:   01/05/2022
---

`Zakaj je Bog rekel Abrahamu, naj zapusti svojo domovino in družino? Kako se je odzval? 1 Mz 12,1-9`

Zadnji človek pred Abrahamom, ki mu je Bog – glede na svetopisemsko poročilo – osebno spregovoril, je bil Noe. Po potopu mu je zagotovil, da bo z vsem mesom sklenil zavezo (1 Mz 9,15-17) in da sveta ne bodo več poplavile vode potopa. Božje besede Abrahamu se navezujejo tudi na to obljubo: v njem bodo blagoslovljeni vsi narodi zemlje.

Izpolnitev te prerokbe se je začela tako, da je Abraham pustil preteklost za sabo. Zapustil je vse, kar je poznal – svojo družino in deželo ter celo del sebe. Jakost njegovega odhoda se odraža v ponavljajoči ključni besedi »pojdi«, ki je v tem kontekstu uporabljena kar sedemkrat. Abraham je moral najprej zapustiti svojo deželo, Ur Kaldejcev, ki je bil del Babilonije (1 Mz 11,31; Iz 13,19). Poziv, naj človek odide iz Babilona, ima med svetopisemskimi preroki dolgo zgodovino (Iz 48,20; Raz 18,4).

Abrahamov odhod je zadeval tudi njegovo družino. Zapustiti je moral svojo dediščino in večino tega, česar se je naučil in pridobil z izobrazbo, dedovanjem in vplivom.

Toda Božji poziv Abrahamu, naj odide iz dežele, je zajemal še več. Hebrejsko frazo lekh lekha (»pojdi«) bi lahko dobesedno prevedli kot »pojdi sam« ali »pojdi zaradi sebe«. Njegov odhod iz Babilona je zadeval več kakor le njegovo okolico ali celó družino. Hebrejska fraza nakazuje, da je poudarek na besedi sam/sebe. Abraham je moral zapustiti sebe; znebiti se je moral dela svoje osebnosti, ki je vseboval njegovo babilonsko preteklost.

Cilj vsega tega je bila »dežela«, ki mu jo je želel pokazati Bog. Podobne besede in izrazi so zapisani tudi v kontekstu darovanja Izaka (1 Mz 22,2), kjer se navezujejo na goro Morijo – mesto, na katerem naj bi Abraham daroval Izaka in kjer je kasneje stal jeruzalemski tempelj (2 Krn 3,1). Božja obljuba ni zadevala le fizične domovine, temveč tudi zveličanje sveta. Bog je to zamisel potrdil v svoji obljubi blagoslova vsem narodom (1 Mz 12,2-3). Glagol barakh, ki pomeni »blagosloviti«, je v tem odlomku zapisan petkrat. Ljudstva bodo ta univerzalni blagoslov prejela po Abrahamovem »semenu« (1 Mz 22,18; 1 Mz 26,4; 1 Mz 28,14). To besedilo se nanaša na »seme«, ki se bo na koncu izpolnilo v Jezusu Kristusu (Apd 3,25).

`Ali Bog tudi tebe poziva, da kaj pustiš za sabo? Kateri del življenja moraš spustiti iz rok, da bi lahko uresničil Božji načrt zate? `