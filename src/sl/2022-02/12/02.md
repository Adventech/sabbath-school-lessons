---
title: Jožefov vzpon na oblast
date:   12/06/2022
---

Jožef je faraonu dejal, da je Bog po njegovih sanjah razodel to, kar želi storiti v deželi (1 Mz 41,28). Toda ni ga pozval, naj veruje v njegovega Boga. Njegov prvi odziv je bila akcija. Faraonu je predlagal gospodarski načrt. Zanimivo je, da se je vladar zadržal le pri gospodarskem delu Jožefovega govora. Videti je bilo, kakor da ga bolj zanima pouk iz gospodarstva kakor duhovni pomen sanj in Božja vloga pri tem.

`Kakšna je bila Božja vloga pri Jožefovem uspehu? 1 Mz 41,37-57`

Faraon Jožefa ni postavil nad Egipt samo zaradi tega, ker je pravilno razložil sanje in razkril težave, ki bodo doletele deželo, temveč predvsem zato, ker je imel rešitev zanje – ker je bil njegov nasvet dober (1 Mz 41,37), s čimer so se strinjali tudi njegovi služabniki. Njegova odločitev se je zdela veliko bolj pragmatična kakor verska. Kljub temu pa je opazil, da je v Jožefu »Božji duh« ter da je »razumen in moder« (1 Mz 41,38-39), kar je izraz za modrost, ki jo daje Bog (glej 1 Mz 41,33; primerjaj z 1 Kr 3,12).

Vse podrobnosti, o katerih govori svetopisemsko besedilo, se ujemajo z zgodovinskimi okoliščinami takratnega Egipta. Dejstvo, da je faraon določil Jožefa za vizirja, v starem Egiptu ni bilo nič nenavadnega, kar potrjujejo tudi izpričani primeri egiptovske zgodovine.

Sedem let obilja je prineslo toliko žita, da se ga »ni dalo meriti« (1 Mz 41,49), kar je bilo znamenje nadnaravnega delovanja. Primerjava »kakor peska ob morju« (1 Mz 41,49) razodeva, da je šlo za Božji blagoslov (1 Mz 22,17), ki se je odražal tudi na Jožefovi osebni ravni. Bog je deloval na obeh področjih. Jožef je dobil dva sina. Njuni imeni sta razodevali Jožefovo izkušnjo z Bogom, ki je boleč spomin spremenila v veselje (Manase) in prejšnjo stisko v rodovitnost (Efrajim). Kako mogočen primer tega, kako je Bog nekaj izredno slabega spremenil v nekaj zelo dobrega!

`Kako lahko naši bližnji na podlagi tega, kako živimo, vidijo, kakšen je naš Bog? `