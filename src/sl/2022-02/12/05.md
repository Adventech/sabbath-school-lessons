---
title:  Srebrna čaša
date:   15/06/2022
---

`Zakaj je Jožef dal svojo čašo ravno v Benjaminovo vrečo in ne v vrečo katerega drugega brata? 1 Mz 44`

Ta zgodba je vzporedna prejšnji. Kakor prej je Jožef tudi zdaj dal posebna navodila; vreče svojih bratov je spet dal napolniti s hrano. Toda tokrat je navodilom dodal nenavaden ukaz: služabnik je moral v Benjaminovo vrečo podtakniti dragoceno čašo.

Dogodki so tokrat šli v drugačno smer. Na prejšnjem potovanju so se bratje vrnili v Kanaan, da bi s seboj vzeli Benjamina, zdaj pa so se morali vrniti v Egipt, da bi se soočili z Jožefom. V prejšnji situaciji so vsi bratje v vrečah odkrili enako stvar, zdaj pa je bil Benjamin izpostavljen kot kradljivec Jožefove čaše. Ker je kot častni gost imel dostop do nje, je bil osumljen in obtožen kraje tega dragocenega predmeta. Čakala ga je ječa.

To, da je Jožef uporabljal čašo, namenjeno vedeževanju, ne pomeni, da je verjel v njeno moč. Jožef si nikoli »ni pripisoval božanske moči, zdaj pa je [brate] hotel navesti, da bi verjeli, da lahko bere skrivnosti njihovega življenja« (Ellen G. White, 1997: Očaki in preroki, str. 166).

Čarobna čaša je bila pretveza za Jožefa, da bi v misli bratov priklical božansko sodbo in tako predramil njihova srca, da bi dojeli krivdo, ki jo imajo pred Bogom. Juda si je Jožefov namig razložil na ta način in se navezal na krivdo, ki jo je Bog našel na njih (1 Mz 44,16). Kraja dragocene čaše je bila dovolj velik razlog za hudo kazen, kar je izzvalo razmišljanje bratov.

Jakost njihovih čustev in njihov odziv sta bila osupljiva. Družila sta jih ista bolečina in strah za Benjamina, ki bo izgubljen kakor Jožef in bo kakor on postal suženj v Egiptu, čeprav nedolžen. Zato se je Juda ponudil, da on postane suženj »namesto« brata (1 Mz 44,33), kakor je bil oven darovan »namesto« nedolžnega Izaka (primerjaj z 1 Mz 22,13). Juda je sebe ponudil kot daritev, kot zamenjavo, katere namen je bil nase prevzeti »zlo«, ki bi sicer uničilo očeta (1 Mz 44,34).

`Katero načelo ljubezni, ki je ponazorjeno v Judovem odzivu, vidimo tudi v procesu »zamenjave«? Kako tovrstna ljubezen pojasni svetopisemsko teologijo zveličanja? Glej Rim 5,8.`