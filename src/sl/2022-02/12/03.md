---
title:  Jožef se sooči z brati
date:   13/06/2022
---

`O čem govori 1 Mz 42? Kako ti dogodki razodevajo Božje delovanje kljub človeškim spodrsljajem?`

Jakob je moral zaradi lakote svoje sinove poslati v Egipt po žito. Ironično je, da je bil prav on pobudnik tega podviga (1 Mz 42,1). Nesrečni starec, ki je bil žrtev okoliščin izven svojega nadzora, je nevede sprožil osupljivo zaporedje dogodkov, ki so pripeljali do njegove združitve s sinom, katerega je tako dolgo objokoval.

Božanska narava tega srečanja se kaže v dveh osnovnih značilnostih. Prvič, v izpolnitvi Jožefovih sanj. Zgodilo se je to, kar je bilo napovedano v sanjah: »Moj snop se je vzdignil in stal pokonci, vaši pa so se postavili naokrog in se priklanjali mojemu snopu.« (1 Mz 37,7) Jožef je bil »oblastnik v deželi« (1 Mz 42,6) in »gospodar dežele« (1 Mz 42,30.33). Njegov mogočen položaj se je močno razlikoval od položaja njegovih ranljivih bratov, ki »so /…/ se priklonili pred njim z obrazom do tal« (1 Mz 42,6). To je bilo istih deset bratov, ki se mu je posmehovalo zaradi sanj in dvomilo o njihovi izpolnitvi (1 Mz 37,8).

Drugič, to božansko srečanje je opisano kot odziv. Jezikovne in tematske podobnosti obeh dogodkov poudarjajo pravično povračilo. Besede »govorili so med seboj« (1 Mz 42,21) so uporabljene tudi takrat, ko so bratje začeli kovati načrt zoper Jožefa (1 Mz 37,19). Kakor Jožef so tudi oni nekaj časa preživeli v zaporu (1 Mz 42,17; 1 Mz 40,3-4). V resnici so to, kar se jim je dogajalo, povezali s tem, kar so pred približno 20 leti storili bratu. »Govorili so med seboj: ›Resnično, pregrešili smo se nad svojim bratom, saj smo videli stisko njegove duše, ko nas je prosil usmiljenja, pa nismo poslušali; zato je prišla ta stiska nad nas.‹« (1 Mz 42,21)

Rubenove besede »Zdaj se od nas terja njegova kri« (1 Mz 42,22), v katerih slišimo odmev njegovega svarila izpred mnogo let – »Ne prelivajte krvi!« (1 Mz 37,22) – utrjuje povezavo med tem, s čimer so se spopadali v tistem trenutku, in tem, kar so storili v preteklosti.

`Večina nas je kdaj naredila kaj, kar obžalujemo. Kako lahko to popravimo? Zakaj je tako pomembno, da sprejmemo Božje obljube o odpuščanju, ki nam ga daje po Jezusu? Glej Rim 5,7-11.`