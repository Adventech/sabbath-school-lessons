---
title:  »Jaz sem Jožef, vaš brat«
date:   16/06/2022
---

`Katere nauke o ljubezni, veri in upanju najdemo v zgodbi, zapisani v 1 Mz 45?`

Jožef je zajokal in se razodel bratom (1 Mz 45,1) ravno v trenutku, ko je Juda govoril o »bridkosti«, ki bo zadela njegovega očeta. Ta izpoved, ki je bila pogosto primerjana z Božjim samorazkritjem (2 Mz 6,3; Ezk 20,9), namiguje, da se je v tem dogodku razkril sam Bog. Gospod je pokazal, da ima glavno besedo človeškim spodrsljajem navkljub.

Ker bratje niso verjeli svojim očem in ušesom, je bil Jožef primoran ponoviti: »Jaz sem Jožef, vaš brat.« (1 Mz 45,4) Šele ko so slišali besede »ki ste ga prodali v Egipt«, so verjeli (1 Mz 45,4).

Nato jim je povedal, da ga je Bog poslal pred njimi (1 Mz 45,5). Omemba Boga je v tem primeru imela dva namena. Bratom je zagotovila, da Jožef do njih ne goji slabih čustev. Poleg tega je Jožef s temi besedami izpovedal vero in upanje, saj je bilo to, kar so naredili, nujno da bi se »zagotovi[l] ostanek v deželi« in bi ljudje lahko preživeli (1 Mz 45,7).

Nato je naročil bratom, naj gredo po očeta in ga pripravijo za odhod v Egipt. Svoj poziv je pospremil z besedami o kraju, kjer bodo prebivali – v Gošenu, ki je bil znan po svojih rodovitnih pašnikih; ta kraj je veljal za »najboljšega v egiptovski deželi« (1 Mz 45,18.20). Poskrbel je tudi za vozove, ki bodo Jakoba prepričali, da njegovi sinovi ne lažejo o tem, kar so doživeli (1 Mz 45,27). Jakob je to razumel kot vidni dokaz, da je Jožef živ, kar mu je povrnilo življenjsko moč (primerjaj z 1 Mz 37,35; 1 Mz 44,28).

Stvari so se obrnile na dobro. Vseh dvanajst Jakobovih sinov je bilo živih. Jakob je bil od tega trenutka naprej imenovan »Izrael« (1 Mz 45,28). Bog se je razodel na mogočen način.

`Jožef je bil usmiljen do svojih bratov. Navsezadnje si je to lahko privoščil. Kako smo lahko usmiljeni do ljudi, ki so nas ranili, čeprav se naš primer morda ni končal tako dobro kakor Jožefov?`