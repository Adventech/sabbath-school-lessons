---
title:  Jožef in Benjamin
date:   14/06/2022
---

Jakob se ni strinjal s tem, da bi moral Benjamin – edini živi sin, ki ga je imel z Rahelo – oditi v Egipt. Bal se je, da bo izgubil še njega (1 Mz 43,6-8). Šele ko je zmanjkalo hrane (1 Mz 43,2) in je Juda prisegel, da se bo vrnil z Benjaminom (1 Mz 43,9), je končno privolil, da gredo še enkrat v Egipt, in pustil Benjaminu oditi z njimi.

`Kako je Benjaminova navzočnost vplivala na potek dogodkov? 1 Mz 43`

Benjaminova prisotnost je krojila dogodke. Ko so vsi bratje stali pred Jožefom, je bil on edini, ki ga je Jožef videl (1 Mz 43,16). Poleg tega je bil edini, ki ga je imenoval »brat« (1 Mz 43,29). Medtem ko je Benjamin v tem dogodku imenovan po imenu, preostali bratje niso identificirani; ko se besedilo nanaša na njih, so imenovani z besedo »možje« (1 Mz 43,16).

Jožef je Benjaminu rekel »moj sin«, s čimer mu je pokazal posebno naklonjenost (1 Mz 43,29; primerjaj z 1 Mz 22,8). V svojem blago-
slovu je omenil »milost« (1 Mz 43,29), kar je spominjalo na njegovo moledovanje za milost, ki je ni prejel (1 Mz 42,21). Benjaminu je naklonil milost, ki mu je bratje niso želeli nakloniti.

Medtem ko so se bratje bali, da bodo zaradi vrnjenega denarja pristali v zaporu, jim je Jožef pripravljal pojedino. Videti je bilo, kakor da je imel Benjamin odrešilni učinek na okoliščine. Bratje so se posedli, razvrščeni po starosti in upoštevajoč pravila. Najmlajši Benjamin je dobil petkrat obilnejšo postrežbo kakor drugi bratje (1 Mz 43,33-34). Toda zdaj jih ta pristranskost ni motila, čeprav so pred mnogimi leti, ko je bil Jožef Jakobov ljubljenec, čutili drugače, zaradi česar so izvršili grozotna dejanja proti bratu in očetu (1 Mz 37,3-4).

»S tem znakom naklonjenosti Benjaminu je preveril, ali so do najmlajšega brata prav tako zavistni in sovražni, kakor so bili do njega. Ker so bratje še vedno menili, da Jožef ne razume njihovega jezika, so se sproščeno pogovarjali drug z drugim. Tako je imel Jožef priložnost spoznati njihove resnične občutke. Še jih je hotel preizkušati, zato je pred njihovim odhodom naročil, naj srebrno čašo, iz katere sam pije, skrijejo v vrečo najmlajšega.« (Ellen G. White, 1997: Očaki in preroki, str. 165)

`Zakaj je obljuba o tem, da bo nekoč zadoščeno pravici in bo zlo, ki se je tako močno razširilo po našem svetu, uničeno, v resnici obljuba upanja za vse nas, še posebej za tiste, ki so se znašli v neposrednem primežu zla?`