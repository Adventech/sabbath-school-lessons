---
title:  "Jožef, egiptovski princ"
date:   11/06/2022
---

### Preberi pred proučevanjem
1 Mz 41,37-46; 1 Kr 3,12; 1 Mz 42; Rim 5,7-11; 1 Mz 43–45

> <p>Ključno besedilo:</p> Faraon je še rekel Jožefu: »Glej, postavljam te nad vso egiptovsko deželo.« 1 Mz 41,41

Jožef je postal egiptovski vladar. Njegovi bratje so se mu priklonili, ne da bi ga prepoznali (1 Mz 42). Ko jih je Jožef prisilil, da se vrnejo z Benjaminom, so se bili pripravljeni ponižati (1 Mz 43). Ko je bila Benjaminova varnost ogrožena (1 Mz 44), so mogočnega moža, ki je bil v njihovih očeh kakor faraon, rotili za milost. Jožef je na koncu razkril svojo identiteto in takrat so razumeli, da je Bog njihova hudobna dejanja obrnil na dobro.

Zanimivo je, da je del, ki bi moral govoriti o Jožefovih uspehih, v resnici osredotočen na kesanje bratov. Njihovo potovanje od Jožefa do očeta ter vse ovire, na katere so naleteli, so jih spomnili na hudobna dejanja, ki so jih zagrešili proti Jožefu in očetu. Spoznali so svoj velik greh pred Bogom. V teh dogodkih so izkusili božansko sodbo. Toda ganljiv zaključek zgodbe, ki je vsem prinesel solze in veselje, vsebuje tudi sporočilo o odpuščanju, ki so ga bratje prejeli kljub svojim neopravičljivim hudobnim dejanjem.