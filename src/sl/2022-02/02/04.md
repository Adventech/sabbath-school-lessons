---
title:  Skrivanje pred Bogom
date:   05/04/2022
---

`Zakaj sta Adam in Eva čutila potrebo, da se skrijeta pred Bogom? Zakaj ju je Bog vprašal, kje sta? S čim sta poskušala opravičiti svoje vedenje? 1 Mz 3,7-13`

Po grehu sta Adam in Eva spoznala, da sta gola. Izgubila sta oblačilo slave, ki je odsevalo Božjo navzočnost (glej Ps 8,6 [Ps 8,5 CHR]; primerjaj s Ps 104,1-2). Greh je poškodoval Božjo podobo v človeku. Glagol »narediti« v frazi »in si naredita krila« (1 Mz 3,7 CHR) se je do te točke nanašal samo na Boga Stvarnika (1 Mz 1,7.16.25 itd.). Videti je, kakor da sta človeka nadomestila Stvarnika, ko sta si prizadevala zakriti svoj greh. Takšne poskuse je apostol Pavel označil za pravičnost po delih (Gal 2,16).

Ko se jima je Bog približal, je zastavil retorično vprašanje: »Kje sta?« (1 Mz 3,9; v slovenskem prevodu Svetega pisma je uporabljena edninska oblika »Kje si?«; op. prev.) Bog je enako vrsto vprašanja zastavil tudi Kajnu (1 Mz 4,9). Seveda je poznal odgovore na svoja vprašanja. Zastavil jih je v korist krivca, da bi mu pomagal spoznati, kaj je zagrešil, in ga obenem vodil do kesanja in zveličanja. Vse od trenutka, ko sta se Adam in Eva pregrešila, je Gospod deloval v prid njunega zveličanja in odrešitve.

V resnici ta celotni prizor odseva zamisel o preiskovalni sodbi. Vse se začne s sodnikom, ki zaslišuje obtoženega (1 Mz 3,9), da bi pripravil obsodbo (1 Mz 3,14-19). Toda to naredi tudi zato, da bi ga spodbudil h kesanju, ki ga bo vodilo do zveličanja (1 Mz 3,15). Ta motiv je prisoten v celotnem Svetem pismu.

Sprva sta se Adam in Eva, kakor je značilno za grešnike, poskušala izogniti obtožbam in si prizadevala krivdo zvaliti na drugega. Na Božje vprašanje je Adam odgovoril, da je kriva ženska, ki mu jo je dal Bog (1 Mz 3,12) – ona ga je napeljala k dejanju. Vse je njena krivda (in tudi Božja), on pa je nedolžen.

Eva je povedala, da je bila kača tista, ki jo je prelisičila. Hebrejska beseda nasha’, »zapeljala« (1 Mz 3,13), pomeni dati človeku lažno upanje in ga napeljati k mišljenju, da dela pravo stvar (2 Kr 19,10; Iz 37,10; Jer 49,16).

Adam je krivil ženo, češ da mu je ona dala sadež (deloma je bilo to res), Eva pa je krivila kačo, rekoč, da jo je preslepila (tudi to je bilo deloma res). Toda na koncu sta bila kriva oba.

`Zakaj je tako enostavno kriviti druge za stvari, ki smo jih zagrešili?`