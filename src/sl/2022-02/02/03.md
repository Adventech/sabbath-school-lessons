---
title:  Prepovedani sadež
date:   04/04/2022
---

`Preberi 1 Mz 2,16-17 in 1 Mz 3,1-6 (glej tudi Jn 8,44). Božje navodilo Adamu primerjaj s kačinimi besedami ženski. Katere razlike opaziš med tema govoroma? Kaj pomenijo te razlike?`

Ali si opazil vzporednice med Božjim pogovorom z Adamom (1 Mz 2,16-17) in Evinim pogovorom s kačo? Videti je, kakor da je kača nadomestila Boga. Dajala je vtis, da ima celo boljše spoznanje od njega. Na začetku je postavila vprašanje, s čimer je nakazala, da je Eva morda narobe razumela Boga. Toda nato je odkrito izrazila dvom o Božjih namenih in mu celo nasprotovala.

Satanov napad je zadeval dve temi: smrt ter spoznanje dobrega in hudega. Bog je jasno in odločno dejal, da ju bo gotovo doletela smrt (1 Mz 2,17), toda Satan je v nasprotju s tem trdil, da ne bosta umrla, s čimer je namignil, da sta neumrljiva (1 Mz 3,4). Bog je Adamu prepovedal jesti z drevesa spoznanja dobrega in hudega (1 Mz 2,17), toda Satan ju je spodbudil, naj pojesta sadež, saj bosta potem postala kakor Bog (1 Mz 3,5).

Satanova argumenta – nesmrtnost in zmožnost postati kakor Bog – sta prepričala Evo, da je pojedla sadež. Zaskrbljujoče je, da se je takoj, ko se je odločila postati neposlušna Bogu in je pojedla prepovedani sadež, začela obnašati, kakor da Bog ne obstaja; zasedla je njegovo mesto. Tudi svetopisemsko besedilo vsebuje namig o spremembi njenega značaja. Eva je uporabila Božji jezik: Njeno vrednotenje prepovedanega sadeža – »Žena je videla, da je drevo dobro« (1 Mz 3,6) – nas spomni na Božje vrednotenje njegovega stvarstva – »Bog je videl, da je dobro« (1 Mz 1,21 idr.).

Biti nesmrten in biti kakor Bog sta bili skušnjavi, ki sta predstavljali korenino zamisli o nesmrtnosti v starogrških in staroegiptovskih verstvih. Ti ljudje so verovali, da je nesmrtnost božanska lastnost. Njihova želja po nesmrtnosti jih je gnala, da so si prizadevali doseči božanski položaj, da bi, kakor so upali, dosegli nesmrtnost. Kradoma se je takšen način razmišljanja prikradel tudi v judovsko-krščanske kulture in porodil vero v nesmrtnost duše. To prepričanje je še danes del mnogih cerkva.

`Pomisli na številna prepričanja v današnji družbi, ki učijo, da je v vsakem izmed nas nekaj nesmrtnega. Kako nas razumevanje človeške narave in stanja mrtvih varuje pred to nevarno prevaro? `