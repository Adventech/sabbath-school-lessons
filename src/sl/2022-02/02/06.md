---
title:  Človekova usoda
date:   07/04/2022
---

`Kaj se je zgodilo z Adamom in Evo po tem, ko sta se prvič pregrešila? 1 Mz 3,15-24`

Bog je kačo preklel (1 Mz 3,14), toda nad moškim in žensko ni izrekel prekletstva. Ko se v tej zgodbi zopet pojavi ta beseda, se nanaša na »zemljo« (1 Mz 3,17). To pomeni, da je imel Bog z moškim in žensko drugačne načrte kakor s kačo. Ponudil jima je upanje, ki ga kača ni bila deležna.

Ženin greh je bil povezan z njenim druženjem s kačo, zato je vrstica, ki opisuje Božjo sodbo nad žensko, povezana z njegovo sodbo nad kačo. Vzporednice med dvema prerokovanjema jasno kažejo, da moramo prerokovanje, ki zadeva žensko v 1 Mz 3,16, brati v povezavi z mesijanskim prerokovanjem v 1 Mz 3,15. Božjo sodbo nad žensko, ki je vključevala tudi porod, moramo torej razumeti s pozitivne perspektive zveličanja (primerjaj z 1 Tim 2,14-15).

Greh moškega je bil povezan z njegovo poslušnostjo ženski in ne Bogu, zato bo zemlja, iz katere je bil vzet, odslej prekleta (1 Mz 3,17). Posledično bo moral trdo garati (1 Mz 3,17-19), nato pa se bo »vrnil« v zemljo, iz katere je bil vzet (1 Mz 3,19). To je bilo nekaj, kar se nikoli ne bi smelo zgoditi in ni bilo del prvotnega Božjega načrta.

Kljub brezupni misli na smrt se je Adam obrnil k Evi, ker je v njej videl upanje na življenje, ki ga prinaša rojstvo novega življenja (1 Mz 3,20). Celo v smrtni obsodbi je bil žarek upanja.

Bog jima je ves čas želel samo dobro. Zdaj ko sta spoznala zlo, bo Bog naredil vse, da bi ju rešil pred njim. Naša prva starša sta kljub obsodbi prejela upanje, čeprav sta se odkrito uprla Bogu v čudovitem raju, kjer nista imeli niti najmanjšega razloga, da bi dvomila o Bogu, o njegovih besedah ali ljubezni do njiju.

`Zakaj »spoznanje« ni vedno dobro, čeprav imamo v splošnem pozitiven odnos do njega? Za katere stvari je bolje, da jih ne vemo? `