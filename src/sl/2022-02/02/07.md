---
title:  Za globlje proučevanje
date:   08/04/2022
---

Razmisli o povezavi med »drevesom življenja« in »drevesom spoznanja dobrega in hudega«. Da med njima res obstaja povezava, nakazuje dejstvo, da sta bili obe zasajeni »sredi vrta« (1 Mz 2,9). Toda dreves ni družila le njuna geografska bližina. Ker sta človeka vzela sadež z drevesa spoznanja dobrega in hudega ter nista poslušala Boga, sta izgubila dostop do drevesa življenja, zato nista mogla večno živeti, vsaj ne v takšnem stanju. Ta povezava je temelj pomembnega načela. Moralne in duhovne odločitve vplivajo na biološko življenje. Salomon je poučil svojega sina: »Sin moj, ne pozabi mojega nauka, tvoje srce naj se drži mojih zapovedi. Kajti pomnožile ti bodo število dni in let življenja in srečo.« (Prg 3,1-2) Ta povezava se znova pojavi v prihodnjem, nebeškem Jeruzalemu, kjer bo »sredi njegove ulice« (Raz 22,2) zasajeno drevo življenja.

»Ko je Bog ustvaril Evo, je bila njegova namera, da ne bo niti niže niti više od človeka, temveč da mu bo v vsem enaka. V zanimanjih tega svetega para ni bilo nobene medsebojne neodvisnosti, medtem ko sta v mišljenju in ravnanjih tako eden kot drugi imela svojo individualnost. Ker je Eva prva prestopila Božjo zapoved, ji je Gospod rekel: ›Po možu boš hrepenela, on pa bo gospodoval nad teboj.‹ Morala je biti podrejena svojemu možu; to je bil del izrečenega prekletstva. V mnogih primerih je to prekletstvo usodo ženske naredilo zelo težko, njeno življenje pa pravo breme. Svojo od Boga dano superiornost mož v marsičem zlorablja in tiransko uveljavlja svojo moč nad ženo. Toda Bog je v svoji neskončni modrosti po načrtu zveličanja dal človeškemu rodu čas milosti in preizkušnje.« (Ellen G. White, Testimonies for the Church, vol. 3, str. 484)

**Vprašanja za pogovor**

`1.	Bog se je v Edenu soočil z Adamom in mu postavil nekaj vprašanj, da bi mu pokazal njegovo krivdo in ga pripeljal do kesanja. Ta motiv se ponovi pri Kajnu (1 Mz 4,9-10), potopu (1 Mz 6,5-8), babilonskem stolpu (1 Mz 11,5) ter Sodomi in Gomori (1 Mz 18,21). Kako je v teh dogodkih razodeta zamisel preiskovalne sodbe?`

`2.	Zakaj je Eva mislila, da ji bo uživanje sadeža z drevesa spoznanja dobrega in hudega prineslo modrost? Kako se lahko vsak v svojih okoliščinah izognemo temu, da ponovimo njeno napako odkritega nasprotovanja Božji besedi, ko nas žene upanje, da bomo našli kaj, kar bo »boljše« od tega, kar nam daje Bog?`