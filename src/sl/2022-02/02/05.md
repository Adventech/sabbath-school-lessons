---
title:  Kačina usoda
date:   06/04/2022
---

Sovraštvo bom naredil med teboj in ženo ter med tvojim zarodom in njenim zarodom. On bo prežal na tvojo glavo, ti pa boš prežala na njegovo peto. 1 Mz 3,15

`Kaj je Gospod rekel kači in katero upanje se skriva v tej vrstici za nas?`

Bog je svojo sodbo začel pri kači, ker je bila ona tista, ki je začela to dramo. Kača je edino bitje v tej zgodbi, ki ga je Bog preklel.

Na tej točki se zgodi nekakšen »preobrat« stvarjenja. Medtem ko je stvarjenje prineslo življenje, občudovanje dobrega in blagoslove, je sodba prinesla smrt, zlo in prekletstvo, toda tudi upanje in obljubo o zveličanju. S te temačne slike o prekleti kači, ki jé zemeljski prah (1 Mz 3,14), sije upanje na zveličanje človeštva, ki je na tem mestu podano v obliki prerokovanja. Celo pred njuno obsodbo je Gospod Adamu in Evi dal upanje na odrešenje (1 Mz 3,15). Da, grešila sta; da, zaradi svojega greha bosta trpela; in da, tudi umrla bosta. Toda kljub temu jima je Bog dal upanje na odrešenje.

`Kako sta v naslednjih besedilih prikazana načrt zveličanja in veliki spopad? 1 Mz 3,15; Rim 16,20; Heb 2,14; Raz 12,17`

Zapazi vzporednice med 1 Mz 3,15 in Raz 12,17: zmaj (kača), se je razjezil (sovraštvo); zarod (rod); žena v Edenu in žena v Razodetju 12,17. Bitka (veliki spopad), ki se je s padcem v greh razvnela v Edenu, se bo nadaljevala do konca časa. Toda obljuba o Satanovem porazu je bila dana že v raju: njegova glava bo strta. Ta tema je še jasneje razkrita v Razodetju, kjer je opisan njegov končni propad (Raz 20,10). Človeštvu je bilo že od samega začetka dano upanje, da obstaja rešitev iz te obupne zmede, ki izvira iz spoznanja zla. To upanje zadeva vse nas.

`Zakaj je tako opogumljajoče, da je Gospod načrt zveličanja razodel že v Edenu, kjer sta se greh in zlo na zemlji pojavila najprej? `