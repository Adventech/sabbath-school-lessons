---
title:  Kača
date:   03/04/2022
---

`Kdo je bila kača in kako je pretentala Evo? 1 Mz 3,1; 1 Kor 11,3; Raz 12,7-9`

Prva beseda tretjega poglavja Prve Mojzesove knjige je »kača«. Skladnja te fraze nakazuje poudarek, saj je »kača« prva beseda te povedi. Poleg tega ima omenjena beseda določni člen, kar namiguje, da gre za dobro znan lik, kakor da bi bralec moral vedeti, o kom je beseda. S prvo besedo tega poglavja je torej potrjena resničnost tega bitja.

Sveto pismo kačo povezuje z Božjim sovražnikom (Iz 27,1) in jo jasno imenuje »Hudič in Satan« (Raz 12,9). Na starem Bližnjem vzhodu je kača poosebljala moč zla.

»Da bi Satan svoje delo opravil neopazno, je za svojega posrednika uporabil kačo – krinko, ki je ustrezala njegovemu zapeljivemu namenu. Kača je bila ena najpametnejših in najlepših stvarstev na zemlji. Imela je krila in ko je letala po zraku, je dajala videz slepečega sijaja, ker je imela barvo in sijaj čistega zlata.« (Ellen G. White, 1997: Očaki in preroki, str. 28)

Ko Sveto pismo govori o Hudiču v njegovih različnih pojavnih oblikah, ne govoril le v metaforičnem jeziku. Satan je predstavljen kot dobesedno bitje in ne le kot retorična figura ali abstraktno načelo, s katerim bi bilo predstavljeno zlo ali temna stran človeka.

Kača se ni predstavila kot Božja sovražnica. Ravno nasprotno, ponovila je Božje besede in videti je bilo, kakor da se strinja z njimi. Že na samem začetku Svetega pisma vidimo, da se Satan rad sklicuje na Boga in, kakor bomo videli kasneje, celo citira Božjo besedo (Mt 4,6).

Bodimo pozorni na to, da se kača ni začela prerekati z žensko, temveč je postavila vprašanje, ki je nakazovalo, da veruje v to, kar je povedal Gospod. Navsezadnje je vprašala: »Ali je Bog res rekel /…/?« (1 Mz 3,1) Že na samem začetku lahko vidimo, kako pretkano in sleparsko je bilo to bitje. Kakor bomo videli, so bila kačina prizadevanja uspešna.

`Če je Satan lahko prevaral brezgrešno Evo v Edenu, koliko bolj ranljivi smo mi? Kdo ali kaj je naša najboljša zaščita pred njegovimi prevarami? `