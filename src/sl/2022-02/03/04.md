---
title:  Zločin
date:   12/04/2022
---

`Kaj je Kajna napeljalo k temu, da je ubil svojega brata? 1 Mz 4,3-8 (glej tudi 1 Jn 3,12)`

Kajnov odziv je bil dvojen: »Zato se je Kajn zelo ujezil in obraz mu je upadel.« (1 Mz 4,5) Videti je, da je bila njegova jeza usmerjena tako proti Bogu kakor proti Abelu. Bil je jezen na Boga, ker je menil, da je z njim ravnal nepošteno, bil pa je tudi ljubosumen na brata. Toda ljubosumen zaradi česa? Samo zaradi daritve? V ozadju se je gotovo odvijalo več od tega, kar izvemo iz teh nekaj vrstic. Kar koli že je bila težava, Kajn je bil potrt, ker Bog ni sprejel njegove daritve.

Dve Božji vprašanji v 1 Mz 4,6 sta bili povezani z dvema stanjema, s katerima se je spopadel Kajn. Bodimo pozorni na to, da Bog Kajna ni obsodil. Kakor v Adamovem primeru Bog tudi Kajnu ni postavil vprašanj, ker ne bi vedel odgovora, temveč ker je želel, da bi Kajn preiskal svojo notranjost in razumel vzrok za svoje stanje. Kakor vedno si je Bog tudi tokrat želel rešiti padlega človeka, četudi ga je ta razočaral. Po tem, ko mu je zastavil vprašanji, mu je svetoval.

Najprej ga je spodbudil, naj dela dobro in se vede tako, kakor je prav. To je poziv h kesanju in spremembi naravnanosti. Bog je Kajnu obljubil, da ga bo sprejel in mu odpustil. V nekem smislu mu je rekel, da ga lahko sprejme samo pod svojimi pogoji in ne tako, kakor si je zamislil Kajn.

Drugič: »Ali ga ne boš vzdignil, če delaš dobro? Če pa ne delaš dobro, greh preži nate pri vratih, njegovo poželenje se obrača proti tebi, a ti mu gospoduj!« (1 Mz 4,7) Božji nasvet je razkril korenino greha, ki je bila v samem Kajnu. Bog mu je svetoval in si ga prizadeval voditi po poti, po kateri bi moral hoditi.

Njegov drugi nasvet se nanaša na to, kakšno naravnanost moramo zavzeti do greha, ki preži pri vratih in katerega »poželenje se obrača proti tebi«. Bog je priporočal samoobvladanje: »[T]i mu gospoduj.« Enako načelo odmeva v Jakobovem pismu, kjer pisec pojasni, da »vsakogar skuša njegovo lastno poželenje, ki ga vleče in zavaja« (Jak 1,14). Evangelij nam poleg odpuščanja grehov obljublja tudi zmago nad njimi (glej 1 Kor 10,13). Navsezadnje je Kajn za svoj greh lahko krivil samo sebe in nikogar drugega. Ali to ne velja tudi za nas?

`Česa nas ta žalostna zgodba uči o svobodni volji in tem, da nas Bog ne bo silil k poslušnosti? `