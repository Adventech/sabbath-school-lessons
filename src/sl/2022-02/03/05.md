---
title:  Kajnova kazen
date:   13/04/2022
---

`Preberi 1 Mz 4,9-16. Zakaj je Bog Kajna vprašal, kje je njegov brat? Kakšna je bila povezava med Kajnovim grehom in tem, da bo »blodil in begal po svetu« (1 Mz 4,12)?`

V Božjem vprašanju Kajnu je slišati odmev vprašanja, ki ga je zastavil Adamu in Evi. S tem je nakazana povezava med grehom v Edenu in Kajnovim grehom: drugi (Kajnov) greh je bil posledica prvega (Adamovega).

Kajn je zanikal svoj greh in ga ni želel priznati; tega Adam ni storil, čeprav je krivdo poskušal zvaliti na drugega. V nasprotju z njim se je Kajn odkrito uprl Bogu, ki ni odlašal, ampak je Kajna takoj soočil z njegovim zločinom. Ko mu je postavil tretje vprašanje – »Kaj si storil?« – ni počakal na odgovor. Kajna je spomnil, da je vseveden; slišal je vpitje Abelove krvi iz zemlje (1 Mz 4,10). Ta metafora nakazuje, da je Bog vedel za umor in se je nameraval ustrezno odzvati na to. Abel je ležal na zemlji. V tem prizoru lahko vidimo neposredno povezavo s padcem v greh in Gospodovimi besedami o tem, kaj se bo zgodilo z Adamom (glej 1 Mz 3,19).

`Preberi 1 Mz 4,14. Kaj pomenijo Kajnove besede »moral se bom skrivati pred tvojim obličjem«?`

Ker se je Abelova kri izlila na zemljo, je bila ta znova prekleta

(1 Mz 4,12). Posledično je bil Kajn obsojen na življenje begunca, daleč od Boga. Šele ko je slišal Božjo obsodbo, se je zavedel pomena Božje navzočnosti. Brez nje se je bal za svoje življenje. Gospod mu je celo po hladnokrvnem umoru brata in odkritem nasprotovanju izkazal usmiljenje. Čeprav je »Kajn /…/ odšel izpred Gospodovega obličja« (1 Mz 4,16), mu je še vedno nudil neke vrste zaščito. Ne vemo zagotovo, kaj je bilo to znamenje (1 Mz 4,15), toda prejel ga je samo zaradi Božje milosti.

`Kako se lahko skrijemo pred Božjim obličjem (1 Mz 4,14)? Ali je sploh kaj skrito pred njim? Kateri je edini način, po katerem se lahko grešniki izognemo takšni situaciji? `