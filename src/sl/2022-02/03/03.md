---
title:  Dve daritvi
date:   11/04/2022
---

Kajn in Abel se nista razlikovala le po svoji osebnosti; ukvarjala sta se z različnima dejavnostma. Kajn »je obdeloval zemljo« (1 Mz 4,2), kar je bilo težko fizično delo, Abel pa »je pasel drobnico« (1 Mz 4,2), kar je zahtevalo rahločutnost in sočutje.

Kajn je prideloval hrano, Abel pa je čuval ovce. Ti dve dejavnosti ne pojasnita le narave njunih daritev (Kajn je prinesel daritev od sadov zemlje, Abel pa drobnico), ampak pričata o dveh različnih psiholoških naravnanostih in miselnostih, ki sta bili povezani z njunima daritvama: Kajn je delal, da bi »pridobil« sadove, za katere se je trudil, Abel pa je skrbno »pasel« drobnico, ki jo je prejel.

`Zakaj je Bog sprejel Abelovo daritev, Kajnovo pa zavrnil? Kako naj razumemo ta dogodek? 1 Mz 4,1-5; Heb 11,4`

»Brez prelitja krvi ne bi bilo odpuščanja greha, zato sta morala [Kajn in Abel] pokazati svojo vero v Kristusovo kri kot obljubljeno spravo z darovanjem prvencev svoje črede v daritev. Poleg tega so morali biti prvi sadovi zemlje prineseni pred Gospoda v zahvalno daritev« (Ellen G. White, 1997: Očaki in preroki, str. 44).

Abel se je podredil Božjim navodilom in poleg živalske daritve prinesel tudi jedilno, Kajn pa tega ni storil. Ni prinesel živalske daritve, temveč samo »daritev od sadov zemlje«. To je bilo dejanje odkrite neposlušnosti, ki je bilo v nasprotju z naravnanostjo njegovega brata. To zgodbo se pogosto razume kot klasični primer zveličanja po veri (Abelova daritev, pri kateri je bila prelita kri) v nasprotju s poskusom, da se zveličanje doseže po delih (Kajnova daritev od sadov zemlje).

Čeprav so daritve imele duhovni pomen, same po sebi niso imele nikakršne magične vrednosti. Bile so simbolične; kazale so na Boga, ki grešniku ni dal le hrane, temveč tudi odrešenje.

`Preberi Mih 6,7 in Iz 1,11. Kako lahko načelo iz teh vrstic uporabimo v svojem življenju in pri čaščenju Boga? `