---
title:  Kajn in Abel
date:   10/04/2022
---

`Kaj na podlagi 1 Mz 4,1-2 izvemo o rojstvu obeh bratov?`

Prvi dogodek, ki ga je svetopisemski pisec opisal takoj po izgonu iz raja, je rojstvo. V hebrejščini je beseda »Gospod« (JHVH) neposredno povezana z besedo »človek«, kakor je razvidno iz dobesednega prevoda te vrstice: »Dobila sem človeka, zares, samega Gospoda.« V angleškem prevodu Svetega pisma (International Standard Version) so te besede prevedene tako: »Rodila sem moškega – Gospoda.«

Dobesedni prevod torej nakazuje, da se je Eva spomnila mesijanskega prerokovanja iz 1 Mz 3,15 in je verjela, da je rodila Odrešenika, Gospoda. »Zveličarjev prihod je bil napovedan v Edenu. Ko sta Adam in Eva prvič slišala to obljubo, sta pričakovala, da se bo hitro uresničila. Vsa srečna sta sprejela svojega prvorojenca v upanju, da bi utegnil biti Osvoboditelj.« (Ellen G. White, 2020: Jezusovo življenje, str. 23)

Kajn res zaseda večino zgodbe, zapisane v četrtem poglavju Prve Mojzesove knjige. Ni bil le prvorojenec – sin, ki sta ga starša skorajda »častila« –, temveč tudi edini brat v tem poglavju, ki je spregovoril. Medtem ko je Eva navdušeno komentirala Kajnovo rojstvo, pri Abelovem ni rekla ničesar, vsaj svetopisemsko besedilo molči o tem. Pripovedovalec je preprosto zapisal, da je znova rodila (1 Mz 4,2).

Ime Kajn izvira iz hebrejskega glagola qanah, ki pomeni »pridobiti, dobiti« in označuje pridobitev oziroma posedovanje nečesa dragocenega in mogočnega. Po drugi strani pa hebrejsko ime Hebel, ki je v slovenščini prevedeno kot Abel, pomeni »ničevost« (Ps 62,9 CHR) ali »hlap« (Ps 144,4) in označuje izmuzljivost, praznino in pomanjkanje vsebine. Beseda hebel (Abel) je velikokrat zapisana v svetopisemski knjigi Pridigar, kjer pomeni »ničemurnost« oziroma »nečimrnost«. Čeprav tem kratkim odlomkom ne bomo dodajali pomenov, ki jih ne vsebujejo, pa lahko sklepamo, da sta Adam in Eva vse svoje upe polagala v Kajna, ker sta bila prepričana, da je on obljubljeni Mesija in ne njegov brat.

`Katere stvari so v našem življenju hebel, a jih obravnavamo, kakor da so veliko pomembnejše in dragocenejše? Zakaj je pomembno prepoznati razliko med tem, kar je pomembno, in tem, kar ni?`