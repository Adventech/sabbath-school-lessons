---
title:  Človekova hudobnost
date:   14/04/2022
---

`Kaj je bila Kajnova zapuščina in kako je njegov zločin sprožil naraščajočo hudobnost človeštva? 1 Mz 4,17-24`

Kajnov praprapravnuk Lameh je njegov zločin omenil v kontekstu svojega greha. Primerjava med Kajnovim in Lamehovim zločinom vsebuje nauk. Medtem ko je Kajn molčal o svojem edinem zapisanem zločinu, je videti, kakor da se je Lameh bahal s svojim in ga celo izrazil v pesmi (1 Mz 4,23-24). Medtem ko je Kajn prosil za Božjo milost, Lameh ni. Bog bo sedemkrat maščeval Kajna, Lameh pa je verjel, da bo njega maščeval sedeminsedemdesetkrat (glej 1 Mz 4,24), kar nakazuje, da se je zavedal svoje krivde.

Poleg tega je Kajn živel v monogamni zvezi (1 Mz 4,17), Lameh pa je vpeljal poligamijo, Sveto pismo namreč jasno pravi, da »si je vzel dve ženi« (1 Mz 4,19). Takšno naraščanje in poveličevanje zla je gotovo vplivalo na naslednjo generacijo Kajnovih potomcev.

Takoj po tej epizodi zla v Kajnovi družini je v svetopisemskem poročilu zabeležen nov dogodek, ki je v nasprotju s Kajnovskim trendom. »Adam je spet spoznal svojo ženo« (1 Mz 4,25); rodil se je deček, ki ga je Eva poimenovala Set, s čimer je nakazala, da ji je Bog namesto Abela dal »drugega potomca«.

Zgodovina Setovega imena je starejša od Abelovega. Ime izvira iz hebrejskega glagola ‘ashit, »bom naredil« (1 Mz 3,15), s katerim se začne mesijanska prerokba. Mesija se bo rodil v Setovi liniji. Svetopisemsko besedilo nato poda Mesijev rodovnik; začne se s Setom (1 Mz 5,3) in vključuje tudi Henoha (1 Mz 5,21) in Metuzalema, konča pa se z Noetom (1 Mz 6,8).

Besedna zveza »Božji sinovi« (1 Mz 6,2) se nanaša na Setov rod, ker je bilo načrtovano, da ta linija ohrani Božjo podobo (1 Mz 5,1.4). Po drugi strani pa je videti, da ima izraz »človeške hčere« (1 Mz 6,2) negativno konotacijo in izraža nasprotje med potomci teh, ki imajo Božjo podobo, in teh, ki nosijo človeško podobo. Zaradi vpliva »človeških hčera« so si jih Božji sinovi »jemali /…/ za žene, katere koli so izbrali« (1 Mz 6,2). S tem je nakazana napačna smer, v katero je krenilo človeštvo.

`Preberi 1 Mz 6,1-5. Kako mogočno pričevanje o pokvarjenosti greha! Zakaj moramo narediti vse, kar lahko po Božji moči naredimo, da bi iz svojega življenja izkoreninili greh? `