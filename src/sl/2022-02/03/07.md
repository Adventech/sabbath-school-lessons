---
title:  Za globlje proučevanje
date:   15/04/2022
---

Večkrat ponovljene besede »Henoh je hodil z Bogom« (1 Mz 5,22.24) pomenijo zaupno in vsakodnevno prijateljevanje z Bogom. Henohov osebni odnos z Bogom je bil tako poseben, da ga je Bog »vzel« (1 Mz 5,24). V Adamovem rodovniku so te besede nekaj posebnega. Ne podpirajo zamisli o takojšnjem posmrtnem življenju v raju, ki bi ga bili deležni ti, ki so »hodili z Bogom«. Ne pozabimo, da je tudi Noe hodil z Bogom (1 Mz 6,9), pa je kljub temu umrl kakor vsi drugi, vključno z Adamom in Metuzalemom. Zanimivo je spoznanje, da za to posebno milost ni podan noben razlog.

»Henoh je postal oznanjevalec pravičnosti. Ljudem je oznanjal, kar mu je razodel Bog. Tisti, ki so se bali Gospoda, so iskali tega svetega moža, da bi jih poučil in z njimi molil. Deloval je tudi javno in nosil Božja sporočila vsem, ki so želeli slišati opozorila. Njegovo delo ni bilo omejeno na Setovce. V deželi, kamor je pobegnil Kajn izpred božanske Navzočnosti, je Božji prerok oznanil čudovite prizore, ki jih je videl v prikazni. Izjavil je: ›Glej, prišel je Gospod z nepreštevno množico svojih svetih, da izvrši sodbo nad vsemi in da vsem ljudem glede vsega dokaže njihova brezbožna dejanja, ki so jih zagrešili, in vse trde besede, ki so jih izrekli proti njemu brezbožni grešniki‹ (Jud 1,14-15).« (Ellen G. White, 1997: Očaki in preroki, str. 55)

**Vprašanja za pogovor**

`1.	Zakaj je Kajn ubil svojega brata? Preberi komentar, ki ga je zapisal Elie Wiesel: »Zakaj je to storil? Morda je želel ostati sam: edini otrok in po smrti svojih staršev edini človek. Sam kakor Bog in morda sam namesto Boga. /…/ Kajn je ubil, da bi postal Bog. /…/ Vsakdo, ki se ima za Boga, bo ubijal ljudi.« (Elie Wiesel, Messengers of God: Biblical Portraits and Legends (New York: Random House, 1976), str. 58.) Kako se lahko izognemo Kajnovi miselnosti, četudi nismo morilci?`

`2.	Primerjaj življenjsko dobo predpotopnih ljudi (1 Mz 5) z življenjsko dobo očakov. Kako bi pojasnil njeno upadanje? Kako ta degeneracija nasprotuje predpostavkam modernega darvinizma?` 