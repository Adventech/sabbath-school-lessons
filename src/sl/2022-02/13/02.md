---
title:  Jakob gre k Jožefu
date:   19/06/2022
---

`Kakšen je bil pomen Jakobovega odhoda iz Kanaana? 1 Mz 46`

Ko je Jakob odšel iz Kanaana, je bil poln upanja. Zagotovilo, da ne bo več lačen, in dobra novica o tem, da je Jožef živ, sta mu gotovo dala zagon, ki ga je potreboval za odhod iz obljubljene dežele.

Njegov odhod je bil podoben Abrahamovi izkušnji, čeprav je slednji potoval v obljubljeno deželo in ne iz nje. Jakob je od Boga prejel enako obljubo kakor Abraham – da bo Bog iz njega naredil »velik narod« (1 Mz 46,3; primerjaj z 1 Mz 12,2). Božje besede na tem mestu spominjajo na njegovo zavezo z Abrahamom; v obeh primerih je uporabil enake pomirjujoče besede »ne boj se« (1 Mz 46,3; primerjaj z 1 Mz 15,1), ki vsebujejo obljubo o slavni prihodnosti.

Izčrpen seznam imen Izraelovih otrok, ki so šli v Egipt, vključno z njegovimi hčerami (1 Mz 46,7), nas spomni na Božjo obljubo o rodovitnosti, dano Abrahamu, ko je bil še zmeraj brez otrok. Število »sedemdeset« (vključno z Jakobom, Jožefom in njegovima sinovoma) izraža zamisel celote. »Ves Izrael« je šel v Egipt. Pomenljivo je tudi, da število sedemdeset ustreza številu narodov (1 Mz 10), kar nakazuje na to, da je bila v primeru Jakobovega potovanja na kocki usoda vseh narodov.

Ta resnica je postala jasnejša šele čez mnogo let – po križu in po popolnejšem razodetju načrta zveličanja, ki je namenjeno celotnemu človeštvu ne glede na kraj bivanja in ne le Abrahamovim otrokom.

Povedano drugače: Ne glede na to, kako zanimiva je zgodba te družine, in ne glede na globoke duhovne nauke, ki jih vsebuje, so ti dogodki vključeni v Sveto pismo, ker so del zgodovine zveličanja. So del Božjega načrta, da prinese zveličanje čim večjemu številu ljudi na tem padlem planetu.

`»Ni namreč razločka med Judom in Grkom, kajti isti je Gospod vseh, bogat za vse, ki ga kličejo. In res: Kdor koli bo klical Gospodovo ime, bo rešen.« (Rim 10,12-13) Kako te Pavlove besede razodevajo vsesplošnost evangelija? In še pomembneje: Kaj nam povedo o tem, kaj bi kot cerkev morali delati za širjenje evangelija?`