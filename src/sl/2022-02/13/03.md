---
title:  Jakob se ustali v Egiptu
date:   20/06/2022
---

Zanimivo je, da je Bog Jakobu kljub vsemu, kar je slišal o Jožefu, poslal še »nočno prikazen« (1 Mz 46,2), v kateri mu je ukazal oditi. Jakob je zapustil deželo obljube in šel nikamor drugam kakor v Egipt, ki je kasneje dobil sloves kraja, kamor se Božje ljudstvo ne sme vrniti (5 Mz 17,16).

`Katere duhovne resnice in načela najdeš v 1 Mz 47?`

»Jožef je vzel pet bratov, da jih predstavi faraonu in prejme od njega zagotovilo o zemlji, ki bo v prihodnje njihov dom. Hvaležnost do prvega namestnika je vodila vladarja, da bi jih počastil z imenovanjem v državno službo. Jožef pa, pravi Jahvejev častilec, je želel svoje brate obvarovati pred skušnjavami, ki bi jim bili izpostavljeni na poganskem dvoru. Zato jim je svetoval, naj kralju iskreno povedo svoj poklic, ko jih bo povprašal o njem. Jakobovi sinovi so ubogali ta nasvet in skrbno tudi navedli, da so prišli bivat v deželo, ne da bi postali njeni stalni prebivalci, temveč da si pridržijo pravico oditi, kadar koli si bodo želeli. Kralj jim je dodelil dom in ponudil ›najboljši kraj te dežele‹, Gosensko deželo.« (Ellen G. White, 1997: Očaki in preroki, str. 169)

Faraon je ravnal modro: ni si želel, da bi začasni prebivalci njegove dežele postali berači, ki bi živeli od radodarnosti svojega gostitelja. Povprašal jih je po njihovem »poklicu« (1 Mz 47,3), da bi se laže vključili v novo okolje. Poleg tega je bil pripravljen uporabiti njihove sposobnosti in jim celo predlagal, da mu služijo kot nadzorniki njegove živine (1 Mz 47,6).

Čeprav je bil Jakob tujec in po statusu nižji, je stal pred voditeljem dežele. Besedilo pravi, da je blagoslovil faraona (1 Mz 47,7). Ponižni tujec je blagoslovil gospodarja mogočnega Egipta! Kako to?

Hebrejski glagol ‘amad lifni, ki v prevodu pomeni »postaviti pred« (1 Mz 47,7 CHR), je običajno zapisan v duhovniškem kontekstu (3 Mz 14,11). Če upoštevamo dejstvo, da je imel faraon v starem Egiptu položaj najvišjega duhovnika, to pomeni, da je Jakob stal više od najvišjega duhovnika v Egiptu – više od samega faraona.

`Smo »izvoljeni rod, kraljevsko duhovništvo, svet narod, ljudstvo za Božjo last« (1 Pt 2,9). Kako bi torej morali ravnati z drugimi ne glede na svoje življenjske okoliščine? Katere odgovornosti imamo zaradi svoje vere?`