---
title:  Upanje na obljubljeno deželo
date:   23/06/2022
---

`Katere pomembne teme o upanju so zapisane na koncu Prve Mojzesove knjige? 1 Mz 49,29–50,21`

Konec Prve Mojzesove knjige sestoji iz treh dogodkov, ki so polni upanja.

Prvič: upanje, da se bo Izrael vrnil v obljubljeno deželo. Mojzes, pisec te knjige, je Jakobovo in Jožefovo smrt in pokop opisal kot dogodka, ki sta kazala na obljubljeno deželo. Takoj po blagoslovu in prerokovanju o »Izraelovih dvanajsterih rodovih« (1 Mz 49,28) je Jakob pomislil na svojo smrt in sinovom naročil, naj ga pokopljejo v Kanaanu v votlini na polju Mahpeli, kjer je bila pokopana tudi Sara (1 Mz 49,29-31). Dogodek, v katerem je opisan pogrebni sprevod proti Kanaanu, je naznanjal izhod iz Egipta čez več stoletij.

Drugič: upanje na to, da bo Bog zlo obrnil na dobro. Po Jakobovem pokopu so se Jožefovi bratje zbali za svojo prihodnost. Strah jih je bilo Jožefovega maščevanja. Prišli so k njemu in padli predenj, pripravljeni postati njegovi sužnji (1 Mz 50,18). Ta prizor je spominjal na Jožefove preroške sanje. Jožef jih je pomiril in jim rekel, naj se ne bojijo (1 Mz 50,19); fraza »ne boj se« se nanaša na prihodnost (1 Mz 15,1). Kar je bilo mišljeno kot »hudo« proti njemu, je Bog obrnil na dobro (1 Mz 50,20). Dogodke je vodil tako, da so prinesli rešitev (1 Mz 50,19-21; primerjaj z 1 Mz 45,5.7-9). Kljub številnim človeškim spodrsljajem je prevladala Božja volja.

Tretjič: upanje, da bo Bog rešil padlo človeštvo. Poročilo o Jožefovi smrti v zadnji vrstici Prve Mojzesove knjige je globlje od same smrti. Nenavadno je, da Jožef ni ukazal pokopati svojih kosti. Namesto tega je pozornost usmeril na prihodnost: »Gotovo vas bo Bog obiskal; takrat odnesite moje kosti od tod!« (1 Mz 50,25), kar so čez mnogo let tudi naredili in s tem pokazali poslušnost njegovim besedam (glej 2 Mz 13,19). Upanje na obljubljeno deželo, na Kanaan, je simbol oziroma znanilec končnega upanja na zveličanje, na obnovo in novi Jeruzalem v novih nebesih in na novi zemlji. To je končno upanje vseh nas – upanje, katerega uresničitev je zagotovila Šilova smrt.

`Zakaj je Raz 21,1-4 najveličastnejše upanje, ki ga imamo? Ali bi nam brez te obljube poleg smrti ostala še kakšna možnost za rešitev naših težav?`