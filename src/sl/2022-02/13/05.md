---
title:  Jakob blagoslovi sinove
date:   22/06/2022
---

`Kateri duhovni pomen je imel Jakobov blagoslov nad sinovi? 1 Mz 49,1-28`

Jakob je poleg prerokovanj, ki so se nanašala na bližnjo prihodnost Izraelovih rodov, videl Mesija in končno upanje zveličanja. To upanje je zaznati že v njegovih uvodnih besedah, ko je uporabil izraz »v poznejših dnevih« (1 Mz 49,1 CHR); ta izraz se je nanašal na prihod mesijanskega kralja (Iz 2,2; Dan 10,14).

Besedilo nato razkrije prihodnost Izraelovih rodov. Pri tem ni šlo za vnaprej določeno usodo, kakor da bi bila Božja volja, da se vsak od njih spopade s tem, kar je bilo napovedano. Šlo je za izraz tega, kar jih bo doletelo zaradi njihovega značaja in značaja njihovih otrok. To, da Bog ve, da bo nekdo na primer ubil nedolžnega človeka, ne pomeni, da je njegova volja, da morilec zagreši umor.

`Katero prerokovanje je zapisano v 1 Mz 49,8-12? Zakaj je pomembno?`

Bog kljub človekovi svobodni volji pozna prihodnost. Določil je, da se bo Mesija rodil v Judovem rodu. Juda (1 Mz 49,8-12), ki ga simbolizira lev (1 Mz 49,9), je povezan s kralji in slavljenjem. Iz njega bo izšel kralj David, a tudi Šilo – ta, ki bo prinesel »šalom«, mir (Iz 9,6-7); »njemu bodo ljudstva pokorna« (1 Mz 49,10).

Judje so v tem besedilu videli mesijansko prerokbo, ki je naznanjala prihajajočega Mesija; tudi kristjani so jo razumeli na ta način. Besede »njemu bodo ljudstva pokorna« (1 Mz 49,10) so morda naznanile novozavezno obljubo, »da se v Jezusovem imenu pripogne vsako koleno« (Flp 2,10).

Kakor je zapisala Ellen G. White: »Lev, kralj gozda, je ustrezen simbol tega rodu, iz katerega je prišel David in Davidov Sin, Šilo, pravi Lev Judovega rodu, kateremu se bodo poklonile vse moči in vsi narodi mu bodo izkazovali spoštovanje.« (Očaki in preroki, str. 171)

`Zakaj bi morali že zdaj Jezusu izkazovati spoštovanje, še preden bodo to storili »vsi narodi«?`