---
title:  Izrael v Egiptu
date:   18/06/2022
---

### Preberi pred proučevanjem
1 Mz 46; Rim 10,12-13; 1 Mz 47–48; Apd 3,25-26; 1 Mz 49; Flp 2,10; 1 Mz 49,29–50,21

> <p>Ključno besedilo:</p> Izrael se je naselil v egiptovski deželi v gošenski pokrajini. Dobili so jo v last, bili so rodovitni in so se silno namnožili. 1 Mz 47,27

Prva Mojzesova knjiga govori tudi o zadnjih letih Jožefovega in Jakobovega skupnega življenja. Jakob (Izrael) je zapustil Kanaan (1 Mz 46), da bi se ustalil v Egiptu (1 Mz 47); tam je tudi umrl (1 Mz 49,29–50,21). Kljub egiptovskemu okolju je v ozadju še vedno gorela misel na obljubljeno deželo (1 Mz 50,22-26).

Jakob je ob svojem prihodu v Egipt blagoslovil faraona (1 Mz 47,7-10) in tako delno izpolnil obljubo, ki jo je Bog dal Abrahamu, da bo v blagoslov vsem narodom (1 Mz 12,3). Pred smrtjo je blagoslovil Jožefova sinova (1 Mz 48) in tudi svoje sinove (1 Mz 49,1-28). Napovedal je, kaj se bo zgodilo z vsakim od njih v kontekstu prihodnjih dvanajstih Izraelovih rodov (1 Mz 49,1-27).

Dejstvo, da so Izraelci kot tujci prebivali v izgnanstvu v Egiptu, je v navideznem nasprotju z upanjem na obljubljeno deželo. Čeprav se Prva Mojzesova knjiga konča s prizorom Izraelcev v Egiptu, so Jožefove zadnje besede pozornost usmerile drugam: »Umrl bom. Bog pa vas bo gotovo obiskal in vas popeljal iz te dežele v deželo, ki jo je s prisego obljubil Abrahamu, Izaku in Jakobu.« (1 Mz 50,24)