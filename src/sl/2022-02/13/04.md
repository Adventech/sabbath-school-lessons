---
title:  Jakob blagoslovi Jožefova sinova
date:   21/06/2022
---

Ko se je Jakob bližal smrti, se je spomnil svoje prve vrnitve v Betel (1 Mz 35,1-15), kjer mu je Bog znova potrdil obljubo o »večni lasti« dežele (1 Mz 48,4). To obljubo je prejel tudi Abraham (1 Mz 17,8). Upanje na obljubljeno deželo je Jakobu prineslo tolažbo ob bližajoči se smrti. Nato se je obrnil k Jožefovima sinovoma, ki sta se rodila v Egiptu, in ju blagoslovil. To je naredil v kontekstu prihodnje obljube o njegovem potomstvu.

`Zakaj je Jakob ob tej priložnosti blagoslovil samo Jožefova sinova in ne tudi drugih vnukov? 1 Mz 48`

Efrajim in Manase sta bila edina vnuka, ki ju je Jakob blagoslovil. S položaja vnukov sta bila povzdignjena na položaj sinov (1 Mz 48,5). Čeprav je Jakobov blagoslov nakazoval premoč drugorojenega (Efrajima) nad prvorojenim (Manasejem), je zadeval predvsem Jožefa (1 Mz 48,15).

Tukaj vidimo osebno pričevanje o Božji zvestobi v preteklosti in o njegovi obljubi, ki je bila dana za prihodnost. Jakob je omenil Abrahamovega in Izakovega Boga (1 Mz 48,15), ki jima je priskrbel hrano in zaščito. To je bil isti Bog, »ki me je rešil vsega hudega« (1 Mz 48,16). Jakob je imel v mislih tudi »Boga Betela« (1 Mz 31,13), s katerim se je bojeval (1 Mz 32,29) in kateri ga je preimenoval iz Jakoba v »Izraela« (1 Mz 32,26-29).

Jakob je z omembo izkušenj, v katerih je Bog zlo obrnil na dobro, izrazil tudi svoje upanje: Bog ne bo poskrbel le za sedanje življenje njegovih vnukov, kakor je poskrbel za njegovo in Jožefovo, temveč tudi za prihodnost, ko se bodo njegovi potomci vrnili v Kanaan. To upanje je zaznati v njegovi omembi Sihema (1 Mz 48,22); to ni bil le del zemlje, ki jo je kupil (1 Mz 33,19), temveč tudi kraj, kjer bodo kasneje pokopali Jožefove kosti (Joz 24,32) in kjer bodo Izraelovi rodovi prejeli deželo v last (Joz 24,1). Kljub vsemu, kar je doživel, je Jakob ohranil misel na Božjo obljubo. Bog je rekel, da bodo po tej družini »blagoslovljeni vsi rodovi zemlje« (1 Mz 12,3).

`Preberi Apd 3,25-26. Kako se je po Petrovih besedah izpolnila obljuba, zapisana v 1 Mz 12,3? Na katere načine smo tudi mi deželni tega blagoslova?`