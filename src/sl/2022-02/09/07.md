---
title:  Za globlje proučevanje
date:   27/05/2022
---

Bog je Jakoba izbral zaradi svoje milosti, ne pa zato, ker bi si Jakob to zaslužil. Kljub temu pa si je Jakob močno prizadeval zaslužiti milost, kar je popolnoma paradoksalno. Če bi si jo lahko zaslužil, potem to ne bi bila več milost, temveč dela (glej Rim 4,1-5), kar je v nasprotju z evangelijem. Šele kasneje je začel dojemati pomen Božje milosti in kaj pomeni zaupati Bogu, živeti po veri in se popolnoma zanesti na Gospoda. Njegova izkušnja vsebuje pomemben nauk za ambiciozne ljudi: ne trudite se povišati sebe na račun drugih.

»Jakob je menil, da bo s prevaro dobil dedno pravico, toda bil je razočaran. Menil je, da je izgubil vse – svojo vez z Bogom, svoj dom, skratka vse. Postal je razočarani ubežnik. Kako pa je ravnal Bog? V njegovem brezupnem stanju se je ozrl nanj; videl je njegovo razočaranje; videl je tudi potencial, ki bo Bogu vrnil slavo. Ko je videl njegovo stanje, mu je pokazal skrivnostno lestev, ki je predstavljala Jezusa Kristusa. Tukaj je bil mož, ki je pretrgal vsakršno vez z Bogom, toda Gospod se je ozrl nanj iz nebes in mu sporočil, da bo Kristus premostil prepad, ki ga je naredil greh. Morda bi mi v podobni situaciji rekli: ›Hrepenim po nebesih, toda kako jih naj dosežem? Ne vidim načina.‹ Tako je razmišljal tudi Jakob, zato mu je Bog dal sanje o lestvi, ki je zemljo povezovala z nebesi, z Jezusom Kristusom. Človek lahko spleza po njej, saj njeno podnožje stoji na zemlji, najvišji del pa sega v nebesa.« (Ellen G. White Comments, The SDA Bible Commentary, vol. 1, str. 1095)

**Vprašanja za pogovor**

`1.	Razmisli o značaju Izaka, Rebeke, Jakoba, Ezava, Labana, Rahele in Leje, kakor so razkriti v zgodbah svete zgodovine. Razmisli o vseh njihovih lažeh in prevarah. Kaj nas to uči o človeškem značaju in Božji milosti?`

`2.	Katere dokaze najdeš v Jakobovi zgodbi o tem, da je s časoma njegov značaj zorel in napredoval?`

`3.	Na katere načine smo lahko kot adventisti sedmega dne v nevarnosti, da imamo do svoje »dedne pravice« enako stališče kot Ezav? Ali povedano drugače: Kako se lahko prepričamo, da nikoli ne bomo nehali ljubiti in ceniti luči, ki nam jo je zaupal Bog?`