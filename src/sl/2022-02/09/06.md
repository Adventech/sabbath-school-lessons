---
title:  Jakobov odhod
date:   26/05/2022
---

Jakob, ki je prevaral svojega očeta in brata, da bi dobil dedno pravico in blagoslov, ki ga je Izak nameraval dati starejšemu sinu, je ne glede na vse ostal vdan Labanu in mu zvesto služil. Čeprav se je zavedal dejstva, da ga je tast prevaral, je to pustil za sabo. Z ozirom na njegov značaj je težko razumeti njegovo pasivnost. Lahko bi se branil ali se vsaj uprl in pogajal z Labanom. Toda tega ni naredil. Naredil je, kar je zahteval Laban, ne glede na to, kako nepošteno je bilo.

Ob rojstvu prvega Rahelinega sina je Jakob končno dopolnil štirinajsto leto svoje »službe« Labanu (1 Mz 30,26). Razmišljal je o tem, da bi zapustil tasta in se vrnil v obljubljeno deželo. Toda skrbelo ga je, kako bo preskrbel »svojo hišo« (1 Mz 30,30).

`O čem govori 1 Mz 30,25-32? Kako je razmišljal Jakob? Kako se je odzval Laban?`

Za Jakoba, ki je bil dolgo zdoma, je bil to izredno dolg ovinek. Verjetno njegov prvotni namen ni bil ostati tako dolgo, toda dogodki so ga več let zadrževali v tej deželi. Zdaj je napočil čas, da se vrne domov. Kako velika je postala njegova družina!

Jakobova ubogljivost nakazuje, da se je morda spremenil; dojel je nauk o veri. Počakal je na Božji znak in šele ko ga je prejel, se je odločil za premik.

Bog se mu je razodel kot »Bog Betela«; ukazal mu je, naj zapusti Labanovo hišo in se vrne k družini (1 Mz 31,13). Pri tem je uporabil iste besede kakor takrat, ko je Abrahama pozval, naj zapusti svojo družino (1 Mz 12,1).

Odnos Labanovih sinov in samega Labana mu je pomagal uvideti, da je čas za odhod (glej 1 Mz 31,1-2). »Jakob bi že prej zapustil svojega zvitega sorodnika, če se ne bi bal srečanja z Ezavom. Zdaj se mu je zdelo, da je v nevarnosti tudi pred Labanovimi sinovi, ki so imeli njegovo lastnino za svojo in bi si jo lahko prigrabili nasilno.« (Ellen G. White, 1997: Očaki in preroki, str. 137)

Z družino in imetjem je krenil na pot; tako se je začelo novo obdobje v véliki sagi Božjega zaveznega ljudstva.

`Zakaj se nam zaradi križa in Jezusove službe za nas ni treba bati sodbe? `