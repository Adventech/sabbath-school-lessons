---
title:  Jakob in Ezav
date:   22/05/2022
---

`Primerjaj Jakobov in Ezavov značaj. Zaradi katerih lastnosti je bil Jakob dovzetnejši in vrednejši Izakovega blagoslova? 1 Mz 25,21-34`

Že ob rojstvu je bilo videti, da sta Jakob in Ezav drugačna ter da se bosta prepirala. Medtem ko je Ezav opisan kot trdoživ lovec, ki teče po polju, je Jakob opisan kot »miren« človek, ki raje sedi v šotoru in premišljuje. Hebrejska beseda tam, ki je na tem mestu prevedena z »miren«, je ista kakor ta, ki je v Jobovem in Noetovem primeru prevedena kot »popoln« oziroma »brezgrajen« (Job 1,8; 1 Mz 6,9).

Razlika v njunem značaju je postala še očitnejša kasneje v življenju (1 Mz 27,1–28,5). Ko je Ezav nekoč utrujen in lačen prišel domov, je prosil Jakoba za jed iz leče. Ezavu je bilo pomembnejše takojšnje in telesno zadovoljstvo, ki ga je čutil ob uživanju hrane, kakor pa prihodnji blagoslov, ki je bil povezan z njegovo dedno pravico (primerjaj s Heb 12,16-17).

»Izak in Rebeka sta imela obljube, dane Abrahamu in potrjene njegovemu sinu, za velik cilj svojih želja in upov. Jakob in Ezav sta dobro poznala te obljube. Bila sta poučena, da sta imela pravico po dediščini za stvar velike pomembnosti, saj ni zajemala samo dediščine posvetne blaginje, temveč tudi duhovno premoč. Kdor jo je prejel, je postal duhovnik svoje družine in po njegovem potomstvu bo prišel Odrešenik sveta.« (Ellen G. White, 1997: Očaki in preroki, str. 126)

V nasprotju z njegovim bratom je bilo Jakobu zelo mar za prihodnji duhovni blagoslov. Kasneje je na pobudo svoje matere odkrito in načrtno prevaral očeta, pri čemer je celo izrekel Gospodovo ime (1 Mz 27,20 CHR). Svojo strašno prevaro je izpeljal, da bi dobil nekaj, kar je samo po sebi dobro.

Posledice so bile tragične; družini, ki že tako ali tako ni dobro delovala, so te posledice dodale še nove plasti disfunkcionalnosti.

`Jakob si je želel nekaj dobrega in dragocenega, kar je vredno občudovanja (še posebej v primerjavi s stališčem njegovega brata). Toda za dosego tega cilja je uporabil prevaro in laž. Kako se lahko izogneš temu, da slabe stvari upravičuješ z miselnostjo, da bo iz tega prišlo nekaj »dobrega«?`