---
title: Blagoslov družine
date:   25/05/2022
---

Za Jakoba je bilo zadnjih sedem let izgnanstva resnično napornih, toda to so bila tudi najbolj plodna leta. V njih je postal oče enajstim od dvanajstih otrok, ki so postali predniki Božjega ljudstva.

Ta del je središče Jakobove zgodbe (1 Mz 29,15–35,26); začne in konča se z osnovno frazo »Gospod /…/ ji je odprl naročje«, ki se nanaša na Leo (1 Mz 29,31) in Rahelo (1 Mz 30,22). Tej frazi sledijo poročila o rojstvu, ki so bila dokaz Božjega čudežnega posredovanja.

`Kako naj bi razumeli to, kar je zapisano v 1 Mz 29,31–30,22?`

Bog je odprl Lejino naročje in rodila je sina Rubena, čigar ime vsebuje glagol ra’ah, ki pomeni »videti«. Ker je Bog »videl«, da je Jakob ne ljubi (1 Mz 29,31), ji je ta otrok prinesel tolažbo za njeno bolečino in trpljenje.

Naslednjega sina je poimenovala Simeon, čigar ime vsebuje glagol shama’, ki pomeni »slišati«. Bog je »slišal« (shama’) globino njene bolečine in ponižanja; zasmilila se mu je kakor Hagara, ko je slišal njeno bolečino (1 Mz 29,33).

Simeonovo ime je bilo podobno imenu Hagarinega sina Izmaela, ki pomeni »Bog sliši« (glej 1 Mz 16,11). Lea je svojega zadnjega sina imenovala »Juda«, kar pomeni »slava/slaviti«. Nič več ni omenjala niti svoje bolečine niti blagoslova. Osredotočila se je na Boga in ga slavila za njegovo milost.

Nenavadno je, da se je Bog »spomnil« Rahele in »odprl njeno naročje« šele takrat, ko Lea ni mogla več zanositi (1 Mz 30,22). Ljubljena žena Rahela je morala po dogovoru o poroki z Jakobom počakati štirinajst let in po poroki sedem let, preden je rodila prvega sina (1 Mz 29,18.27; primerjaj z 1 Mz 30,25). Poimenovala ga je Jožef, s čimer je izrazila, da ji je Bog »odvzel [‘asaf] sramoto« in »ji bo dodal [yasaf] še drugega sina« (1 Mz 30,23-24). Ne glede na to, kako napačna so bila nekatera od teh dejanj, jih je Bog uporabil – četudi jih ni odobraval –, da bi iz Abrahamovega potomstva ustvaril svoje ljudstvo. 

`Kako ta zgodba razodeva, da bodo Božji načrti na zemlji in v nebesih uresničeni kljub človeškim šibkostim in napakam?`