---
title:  Jakobova lestev
date:   23/05/2022
---

Ko je Ezav izvedel, da je oče blagoslovil Jakoba, in spoznal, da ga je brat prevaral in izpodrinil (1 Mz 27,36), ga je želel ubiti (1 Mz 27,42). Zaskrbljena Rebeka je želela preprečiti zločin, ki bi bil usoden za oba sina (1 Mz 27,45). Z Izakovo pomočjo (1 Mz 28,5) je Jakoba pregovorila, naj pobegne od doma (1 Mz 27,43). Na svoji poti v izgnanstvo se je Jakob v sanjah srečal z Bogom na kraju, ki ga je poimenoval Betel, »Božja hiša«; tam se je tudi zaobljubil.

`Preberi 1 Mz 28,10-22 in te vrstice primerjaj z 1 Mz 11,1-9. Kako se je Betel razlikoval od Babela? Katerih naukov o svojem odnosu z Bogom se lahko naučimo iz Jakobove izkušnje v Betelu v primerjavi s tem, kar se je zgodilo v Babelu?`

V sanjah je Jakob videl nenavadno lestev, ki je bila povezana z Bogom. Isti hebrejski glagol, natsav, je uporabljen za lestev, ki je bila »postavljena« (1 Mz 28,12), in za Gospoda, ki »je stal zgoraj« (1 Mz 28,13), kakor da bi bila lestev in Gospod ista stvar.

Lestev nas spomni na prizadevanja ljudi v Babelu, da dosežejo nebesa. Segala je »do neba«, kakor naj bi tudi babilonski stolp. Medtem ko je slednji simbol za človeška prizadevanja (človek se povzpne, da bi dosegel Boga), pa lestev v Betelu ponazarja, da Boga ni mogoče doseči s človeškimi prizadevanji. Dosežemo ga lahko le tako, da On pride k nam.   

»Kamen«, na katerega je Jakob naslonil svojo glavo med spanjem, je postal simbol za bet-El, »Božjo hišo« (1 Mz 28,17; primerjaj z 1 Mz 28,22). To namiguje na tempelj oziroma svetišče – na središče Božjega odrešilnega delovanja za človeštvo.

Toda Jakobovo strahospoštovanje in čaščenje, ki sta bila odziv na to, kar je pravkar doživel, nista bila omejena le na duhovno in mistično. Želel se je odzvati na konkretni in vidni način. Odločil se je, da bo Bogu dal desetino, a ne ker bi želel prejeti njegov blagoslov, temveč ker je bil hvaležen za njegov dar, ki mu je že bil podarjen. To je še en primer prilaganja desetine dolgo pred oblikovanjem izraelskega ljudstva.  

`Znova preberi 1 Mz 28,22. Jakob je obljubil, da bo Bogu vračal desetino od vsega, kar mu bo dal. Katerih pomembnih naukov o desetini se lahko naučimo iz teh Jakobovih besed?`