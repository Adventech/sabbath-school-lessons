---
title:  Prevarant je prevaran
date:   24/05/2022
---

`Zakaj je Bog dopustil Labanovo prevaro? Katerih naukov se je iz tega naučil Jakob? 1 Mz 29,1-30`

Prva stvar, ki jo je Jakob zagledal, ko je prispel na cilj potovanja, je bil kamen, ki ga je morda spomnil na kamen v Betelu in na Božjo navzočnost (1 Mz 28,18-19). Zaradi njega je dobil priložnost vzpostaviti stik z Rahelo. Ko je od pastirjev izvedel, da Rahela prihaja napojit svojo čredo, jih je spodbudil, naj odvalijo kamen z vodnjaka. Ker tega niso želeli narediti, se je sam lotil dela, kar mu je dalo priložnost, da se predstavi Raheli (1 Mz 29,11).

Rahela se je na to odzvala tako, da je stekla k svoji družini. Njun prvi stik je rodil sad: Jakob je ljubil Rahelo (1 Mz 29,18). Njegova ljubezen je bila tako velika, da se mu je sedem let garanja pri Labanu v zameno za Rahelo zdelo »kakor nekaj dni« (1 Mz 29,20).

Toda po sedmih letih je bil prevaran. Na poročno noč je v svoji postelji namesto Rahele našel njeno starejšo sestro Leo. Laban je izkoristil vrvež gostije ter Jakobova močna čustva in ranljivost. Prevara je uspela. Zanimivo je, da je Jakob uporabil isti koren za besedo »prevarati« (1 Mz 29,25) kakor Izak, ko je opisal Jakobovo vedenje do njega in Ezava (1 Mz 27,35).

Opazimo lahko, da je enaka miselnost nakazana tudi v lex talionis (zakonu o maščevanju) – »oko za oko, zob za zob, roko za roko, nogo za nogo« (2 Mz 21,24; primerjaj z 1 Mz 9,6) –, kar je krivca prisililo, da se poistoveti z žrtvijo in se sooči s tem, s čimer se je morala soočiti tudi njegova žrtev. Podobno je doživel tudi Jakob: kar je on storil drugemu, je bilo zdaj storjeno tudi njemu.

Spoznal je, kaj pomeni biti žrtev prevare. Ironično je, da ga je Bog poučil o njegovi goljufiji tako, da je sam doživel prevaro. Čeprav je kot »prevarant« (1 Mz 27,12) dobro vedel, kaj pomeni prevara, je bil presenečen, ko jo je izkusil na lastni koži. Labana je vprašal: »Zakaj si me prevaral?« (1 Mz 29,25) S tem je pokazal, da se zaveda, kako narobe je goljufati druge.

`Čeprav je bil Jakob prevarant, je tudi sam izkusil prevaro. Kaj ti pomaga zaupati Bogu tudi takrat, ko se zdi, da ni »pravice« – ko vidiš trpeti nedolžne ali ko hudobni ljudje ubežijo kazni?`