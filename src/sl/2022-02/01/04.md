---
title:  Sobota
date:   29/03/2022
---

`Zakaj je sobota povezana s stvarjenjem? Kako ta povezava vpliva na naše posvečevanje sobote? 1 Mz 2,2-3; 2 Mz 20,8-11`

Bog je soboto ustanovil ravno zato, ker »je končal« svoje delo stvarjenja. Sobota je zatorej izraz naše vere, da je Bog takrat dokončal svoje delo in ga ovrednotil kot »zelo dobrega«. Posvečevati soboto pomeni pridružiti se Bogu pri prepoznavanju vrednosti in lepote njegovega stvarstva.

Kakor je Bog počival od svojega dela, lahko počivamo tudi mi. Posvečevati soboto pomeni reči »da« Božjemu »zelo dobremu« stvarstvu, kar vključuje tudi naše telo. V nasprotju z nekaterimi starodavnimi (in sodobnimi) prepričanji Sveto pismo nima slabšalnega odnosa do telesa. To je poganski koncept, ne svetopisemski. Posvečevalci sobote so hvaležni za Božje stvarstvo, ki vključuje tudi naše telo. Zaradi tega uživajo v stvarstvu in skrbijo zanj.

Sobota, ki označuje prvi »konec« človeške zgodovine, je tudi znamenje upanja za trpeče človeštvo in zemljo. Zanimivo je, da se fraza »je dokončal delo« ponovi na koncu izgradnje svetišča (2 Mz 40,33) in tudi na koncu izgradnje Salomonovega templja (1 Kr 7,40.51) – na dveh mestih, kjer so se ljudje lahko poučili o evangeliju in odrešenju.

Po padcu v greh je sobota na koncu tedna kazala na čudež zveličanja, ki bo doseženo samo po čudežu novega stvarjenja (Iz 65,17; Raz 21,1). Sobota je znamenje, ki nam sporoča, da se bodo stiske in trpljenje tega sveta nekoč končali.

Zato je Jezus soboto izbral kot najprimernejši dan za zdravljenje bolnih (Lk 13,13-16). V nasprotju s tradicijo, ki je omejevala voditelje tistega časa, je Jezus s sobotnimi ozdravitvami takratne ljudi (in tudi nas) usmeril na čas, ko bo konec vseh bolečin, trpljenja in smrti, kar predstavlja konec procesa zveličanja. Tako vsaka sobota našo pozornost usmerja na upanje odrešenja.

`Kako lahko s sobotnim počitkom že zdaj izkusimo zveličanje, ki ga imamo v Jezusu in bo dokončno dopolnjeno ob stvarjenju novih nebes in zemlje? `