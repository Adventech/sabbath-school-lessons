---
title:  Stvarjenje človeka
date:   30/03/2022
---

Glede na poročilo v Prvi Mojzesovi knjigi je bilo stvarjenje človeka zadnje Božje dejanje stvarjenja. Človek je bil vrhunec vsega zemeljskega stvarstva in namen, za katerega je bila ustvarjena zemlja.

`Preberi 1 Mz 1,26-29 in 1 Mz 2,7. Katero povezavo opaziš med tema dvema besediloma o stvarjenju človeka?`

Da je Bog človeka ustvaril po svoji podobi, je ena najdrznejših svetopisemskih izjav. Samo ljudje smo ustvarjeni po njegovi podobi. Čeprav je Bog »naredil zveri zemlje po njihovih vrstah« (1 Mz 1,25), je človeka ustvaril »po svoji podobi« (1 Mz 1,27). Ta formula je pogosto omejena na človeško duhovno naravo, pri čemer »po Božji podobi« nakazuje samó upravno vlogo, ki jo je imel človek kot Božji predstavnik, ali človekovo duhovno vlogo v odnosu do Boga ali drug do drugega.

Čeprav sta obe razumevanji pravilni, ne vključujeta fizične resničnosti, ki je prav tako pomembna. Obe razsežnosti sta zajeti z dvema besedama »podoba« in »podobnost« (1 Mz 1,26). Hebrejska beseda tselem (»podoba«) se nanaša na konkretno obliko fizičnega telesa, beseda demut (»podobnost«) pa se nanaša na abstraktne značilnosti, ki so primerljive z božansko Osebo.

Zaradi tega moramo hebrejsko besedno zvezo »po Božji podobi« razumeti v celostnem smislu svetopisemskega pogleda na človeško naravo. Svetopisemsko besedilo potrjuje, da so posamezniki (moški in ženske) ustvarjeni po Božji telesni in duhovni podobi. Ellen G. White je zapisala: »Ko je Adam prišel iz Stvarnikovih rok, mu je bil podoben po telesni, umski in duhovni naravi.« (Ellen G. White, 2018: Vzgoja, str. 12)

V resnici je celostno razumevanje Božje podobe, ki vključuje tudi telo, znova potrjeno v drugem poročilu o stvarjenju, ki pravi, da je človek postal živo bitje oziroma dobesedno »živa duša« (nefeš) zaradi dveh »operacij«: Bog je »izoblikoval« in »dahnil« (1 Mz 2,7). Zapazi, da se »dih« pogosto nanaša na duhovno razsežnost, vendar je tesno povezan z biološko zmožnostjo dihanja, ki je del človeka, izoblikovanega »iz zemeljskega prahu«. To je »dih življenja« oziroma dih (duhovno) in življenje (telesno).

Bog je kasneje opravil še tretjo »operacijo«. Iz moškega telesa je ustvaril žensko (1 Mz 2,21-22), s čimer je poudaril, da sta iste vrste.

`»Ko je namreč Mojzes oznanil vsemu ljudstvu vse zapovedi, kakor so v postavi, je vzel kri, /…/ poškropil knjigo in vse ljudstvo in rekel: 'To je kri zaveze, ki vam jo je Bog zapovedal'.« (Heb 9,19-20) Kaj simbolizira kri in zakaj je tako pomembna tudi za nas danes?`