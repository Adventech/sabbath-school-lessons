---
title:  Stvarjenje
date:   28/03/2022
---

`Preberi 1 Mz 1,4.10.12.18.21.25.31 in 1 Mz 2,1-3. Kaj pomeni refren »bilo je dobro« v prvem poročilu o stvarjenju? Kateri nauk lahko razberemo na koncu tega poročila? 1 Mz 2,1-3`

Na vsakem koraku stvarjenja je Bog ocenil svoje delo kot tov (»dobro«). Splošno sprejeto dejstvo je, da ta pridevnik pomeni, da je bilo Božje delo stvarjenja uspešno. Božja opazka »bilo je dobro« pomeni, da je vse delovalo. Svetloba je svetila (1 Mz 1,4), rastline so rodile sad (1 Mz 1,12) itd.

Toda ta beseda pomeni več kakor zgolj učinkovito delovanje. Hebrejska beseda tov je v Svetem pismu uporabljena tudi za izražanje občudovanja česa lepega (1 Mz 24,16) in kot kontrast zla (1 Mz 2,9), ki ga povezujemo s smrtjo (1 Mz 2,17).

Besedna zveza »bilo je dobro« pomeni, da je stvarstvo lepo delovalo, bilo čudovito in popolno ter da v njem ni bilo zla. Takratni svet »še« ni bil prežet z grehom in smrtjo, kakor je naš zdaj, kar je potrjeno v uvodu v drugi del poročila o stvarjenju (glej 1 Mz 2,5).

Opis stvarjenja močno nasprotuje teorijam evolucije, ki dogmatično zatrjujejo, da se je svet oblikoval postopoma z zaporedjem naključnih dogodkov in je napredoval od nižjega k višjemu stanju.

Nasprotno: svetopisemski pisec zatrjuje, da je Bog ustvaril svet namenoma in v trenutku (1 Mz 1,1), pri čemer ni bilo prostora za naključje. Svet ni nastal sam od sebe, temveč kot sad Božje volje in besede (1 Mz 1,3). Glagol bara’ (»ustvariti«), ki je v 1 Mz 1 preveden »v začetku je Bog ustvaril nebesa in zemljo«, je zapisan samo z Bogom kot osebkom in nakazuje nenadnost: Bog je spregovoril in zgodilo se je.

Besedilo o stvarjenju nam pove, da se je »vse« zgodilo takrat (1 Mz 1,31) in da je bilo glede na Stvarnikove besede vse »zelo dobro« (1 Mz 1,31). V 1 Mz 1,1 je zapisan sam dogodek – stvarjenje nebes in zemlje –, v 1 Mz 2,1 pa piše, da je dogodek zaključen. Vse, vključno s soboto, je bilo dovršeno v sedmih dneh.

`Zakaj zamisel o milijonih let evolucije popolnoma izniči svetopisemsko zgodbo o stvarjenju? Zakaj sta ti dve ideji v vsakem pogledu nezdružljivi? `