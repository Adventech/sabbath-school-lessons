---
title:  Bog vsega stvarstva
date:   27/03/2022
---

`Kako se je psalmist odzval na Boga stvarnika in zakaj ravno tako? Ps 100,1-3`

V 1 Mz 1 je »Bog« prvo sporočilo zgodbe o stvarjenju. To lahko razberemo tudi iz prevoda »V začetku je Bog« (1 Mz 1,1). V prvi vrsti je beseda »Bog« zapisana na sredini in je podkrepljena z najmočnejšim poudarkom hebrejskega tradicionalnega liturgičnega petja; na ta način je poudarjena Božja pomembnost. Na začetku poročila o stvarjenju je torej poudarek na Bogu, avtorju stvarjenja.

Prva Mojzesova knjiga se začne z dvema predstavitvama Boga. V prvem poročilu o stvarjenju (1 Mz 1,1–2,4) je Bog predstavljen kot neskončno oddaljen od ljudi, kot nadnaravni Bog, Elohim, čigar ime priča o njegovi vzvišenosti. Ime Elohim pomeni superiornost in moč; množinska oblika imena izraža zamisel o mogočnosti in nadnaravnosti.

V drugem poročilu o stvarjenju (1 Mz 2,4-25) je Bog predstavljen kot ta, ki je blizu, kot Bog Jahve, čigar ime po prepričanju mnogih pomeni bližino in odnos. Besedilo o stvarjenju je posredni poziv k čaščenju Boga in k zavedanju njegovega neskončnega veličastva in moči. Obenem nas vabi, naj priznamo svojo odvisnost od njega – »on nas je ustvaril, ne pa mi sebe« (Ps 100,3 CHR). Zaradi tega bomo v mnogih psalmih opazili povezavo med čaščenjem in stvarjenjem (Ps 95,1-6; Ps 139,13-14 [primerjaj z Raz 14,7]).

Ta dvojni pogled na Boga, ki je veličasten in mogočen, obenem pa ljubeč in osebni ter želi biti v odnosu z nami, vsebuje pomembno sporočilo o tem, kako bi se mu morali približati, ko ga častimo. Spoštovanje in čudenje gresta z roko v roki z veseljem in zagotovilom o Božji bližini, odpuščanju in ljubezni (glej Ps 2,11). Celó zaporedje dveh predstavitev Boga ima pomen: izkušnja njegove bližine in zaupnost njegove navzočnosti sledita izkušnji njegove oddaljenosti. Šele ko spoznamo, da je Bog mogočen, bomo lahko cenili njegovo milost in se v strahospoštovanju veselili njegove čudovite in ljubeče navzočnosti v svojem življenju.

`Pomisli na Božjo neskončno moč, po kateri vzdržuje vesolje, a je kljub temu blizu vsakomur od nas. S katerimi čustvi te navdaja ta čudovita resnica in kako vpliva na tvoje življenje? `