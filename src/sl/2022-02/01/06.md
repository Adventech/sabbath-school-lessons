---
title:  Človekova dolžnost
date:   31/03/2022
---

Kakor hitro je Bog ustvaril prvega človeka, mu je ponudil tri darila: Edenski vrt (1 Mz 2,8), hrano (1 Mz 2,16) in žensko (1 Mz 2,22).

`Katero dolžnost ima človek do stvarstva in Boga? Kako sta ti dve dolžnosti povezani med seboj?`

Prva človekova dolžnost se nanaša na naravno okolje, v katerega ga je postavil Bog, »da bi ga obdeloval in varoval« (1 Mz 2,15). Glagol ‘avad (»obdelovati«) se nanaša na delo. Darila ni dovolj le prejeti. Na njem moramo delati in ga narediti rodovitnega; Jezus je ta nauk ponovil v priliki o talentih (Mt 25,14-30). Glagol šamar (»varovati«) kaže na odgovornost ohraniti to, kar nam je bilo dano.

Druga dolžnost se nanaša na hrano. Zapomniti si moramo, da smo jo prejeli od Boga (glej 1 Mz 1,29). Poleg tega je Bog Adamu rekel: »Z vseh dreves v vrtu smeš jesti« (1 Mz 2,16). Človek ni ustvaril drevja, niti hrane na njem. To je bil dar milosti.

Toda tudi tukaj je zapoved: ljudje morajo sprejeti in uživati Božji velikodušen dar »vsakega drevesa«. A Božja milost je dodala omejitev. Z določenega drevesa človek ni smel uživati sadu. Uživanje brez omejitev bo peljalo v smrt. To načelo je držalo v edenskem vrtu in v mnogih pogledih velja tudi danes.

Tretja dolžnost se nanaša na žensko, ki je bila Božji tretji dar: »Zaradi tega bo mož zapustil očeta in mater in se pridružil svoji ženi in bosta eno meso.« (1 Mz 2,24) Ta nenavaden stavek je mogočen izraz, ki izpostavlja človekovo odgovornost do zakonske zveze in namen tega, kaj pomeni biti »eno meso« oziroma ena oseba (primerjaj z Mz 19,7-9).

Razlog, zakaj mora moški in ne ženska zapustiti svoje starše, ima morda opraviti s svetopisemsko generično rabo besednih oblik moškega spola; tako ta zapoved morebiti velja tudi za žensko. V obeh primerih pa zakonska vez, ki je Božji dar, vključuje človeško odgovornost, ki jo morata zvesto izpolniti tako moški kakor ženska, ki sta prejemnika tega daru.

`Pomisli na vse, kar si prejel od Boga. Katere odgovornosti imaš do tega, kar ti je bilo dano? `