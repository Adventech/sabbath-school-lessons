---
title:  Abrahamova vera
date:   08/05/2022
---

Kako je Abraham pokazal, kaj pomeni živeti po veri? Kaj pomeni daritev, ki jo je moral izvesti po Božjem naročilu? 1 Mz 15,1-21; Rim 4,3-4.9.22


Božji prvi odgovor na Abrahamovo zaskrbljenost glede potomca (1 Mz 15,1-3) je bil, da bo dobil sina, ki bo prišel iz njegovega telesa (1 Mz 15,4). Enako izrazje je uporabil tudi prerok Natan, ko je govoril o semenu prihodnjega mesijanskega kralja (2 Sam 7,12). Abraham je prejel zagotovilo in je »veroval Gospodu« (1 Mz 15,6), ker je razumel, da uresničitev Božje obljube ni bila odvisna od njegove pravičnosti, temveč od Božje (1 Mz 15,6; primerjaj z Rim 4,5-6).

Ta zamisel je izredno nenavadna, še posebej v kontekstu takratne kulture. V religiji starodavnih Egipčanov, na primer, je sodba temeljila na seštevku človekovih pravičnih del, ki so bila postavljena ob pravičnost boginje Maat, ki je predstavljala božansko pravičnost. Na kratko: »zveličanje« si si moral zaslužiti.

Bog je nato Abrahamu naročil, naj opravi daritveni obred. Daritev je kazala na Kristusovo smrt za naše grehe. Ljudje smo rešeni po milosti; Božji dar milosti so simbolizirale daritve. Toda ta obred je za Abrahama nosil posebno sporočilo. To, da so ujede prežale na daritvene živali (1 Mz 15,9-11), je pomenilo, da bodo Abrahamovi potomci štiristo let oziroma štiri generacije sužnji (1 Mz 15,13.16), nato pa se bodo v četrtem rodu »vrnili sem« (1 Mz 15,16).

Zadnji prizor tega daritvenega obreda je bil dramatičen: »In glej, lonec za ogenj, iz katerega se je kadilo, in plameneča bakla sta se premikala med kosi živali.« (1 Mz 15,17) To nenavadno čudo je kazalo na Božjo zavezanost k izpolnitvi svoje zavezne obljube – da bo dal deželo Abrahamovim potomcem (1 Mz 15,18).

Meje obljubljene dežele »od Egiptovske reke do vélike reke, reke Evfrata« (1 Mz 15,18) nas spominjajo na meje edenskega vrta (primerjaj z 1 Mz 2,13-14). To prerokovanje je torej pomenilo veliko več kakor izhod iz Egipta in Izraelovo domovino. Na daljnem obzorju prerokovanja o Abrahamovih potomcih, ki bodo zavzeli kanaansko deželo, je bilo videti obris zamisli zveličanja ob koncu časa, ko se bo Božje ljudstvo vrnilo v edenski vrt.

`Kako se lahko naučimo osredotočenosti na Kristusa in na njegovo pravičnost, ki sta naše edino upanje za zveličanje? Kaj se zgodi, ko začnemo šteti svoja dobra dela? `