---
title:  Za globlje proučevanje
date:   13/05/2022
---

V knjigi Očaki in preroki avtorice Ellen G. White preberi poglavje »Zakon in zavezi«.

Abrahamova potrpežljiva in vztrajna prošnja Bogu za prebivalce Sodome (1 Mz 18,22-33) bi nas morala spodbuditi, da molimo za hudobne, čeprav se zdi, kakor da so v brezupnem stanju greha. Še več, Božji ustrežljiv odgovor na Abrahamovo vztrajnost in njegova pripravljenost odpustiti, če bi bilo v mestu le »deset« pravičnih, je »revolucionaren« koncept, kar je izpostavil tudi Gerhard Hasel:

»Staro kolektivno mišljenje, ki je kaznovalo nedolžnega člana krive skupnosti, je bilo na izjemno revolucionaren način zamenjano z novim: navzočnost ostanka pravičnih lahko ohrani celoto. /…/ Zavoljo pravičnega ostanka bi Jahve v svoji pravičnosti [tsedaqah] odpustil hudobnemu mestu. Ta zamisel je močno razširjena v preroškem besedilu Jahvejevega Služabnika, ki dela za zveličanje ›mnogih‹.« (Gerhard F. Hasel, The Remnant: The History and Theology of the Remnant Idea From Genesis to Isaiah, 3. izdaja (Berrien Springs, MI: Andrews University Press, 1980), str. 150–151)

»Povsod okoli nas so ljudje, ki padajo v pogubo, ki je tako brezupna in strašna kakor tista, ki je doletela Sodomo. Vsak dan se konča preizkusna doba nekaterih. Vsako uro kateri stopijo izven dosega milosti. Kje so glasovi opozoril in prošenj, ki bi grešnika pripravili k begu pred to strašno usodo? Kje so roke, ki naj bi ga iztegnjene potegnile iz smrti? Kje so tisti, ki s ponižnostjo in stanovitno vero prosijo Boga zanj?

Abraham je imel Kristusovega duha. Sam Božji Sin je veliki Posrednik v grešnikovo korist. On, ki je plačal ceno za našo odrešitev, pozna človekovo vrednost.« (Ellen G. White, 1997: Očaki in preroki, str. 97)

**Vprašanja za pogovor**

`1.	Samo mavrica in obreza sta imenovani »znamenji zaveze«. Katere so podobnosti in razlike med tema zavezama?`

`2.	Abraham se je občasno opotekal, kljub temu da ga je poklical sam Bog in čeprav je v Novi zavezi pogosto postavljen kot zgled tega, kaj pomeni živeti po veri. Katerih naukov se lahko naučimo od njega?`

`3.	Nekateri ljudje nasprotujejo zamisli, da bo Bog kaznoval izgubljene, rekoč, da bi bilo takšno ravnanje v nasprotju z Božjo ljubeznijo. Kako bi se morali mi, ki verujemo, da bo Bog kaznoval izgubljene, odzvati na ta argument?`