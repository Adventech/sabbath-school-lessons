---
title:  Sin obljube
date:   11/05/2022
---

Zadnji prizor obreda obreze je vključeval vse: poleg Izmaela so bili obrezani vsi moški Abrahamove družine (1 Mz 17,23-27). Beseda kol, ki pomeni »vsi« oziroma »vsak«, je ponovljena štirikrat (1 Mz 17,23.27). V luči tega ozadja se je Bog pojavil Abrahamu in mu potrdil obljubo o sinu »Izaku«.

`Katerih naukov se lahko naučimo iz Abrahamovega gostoljubnega sprejema treh tujcev? Kako bi pojasnil Božji odziv na Abrahamovo gostoljubnost? 1 Mz 18,1-15 in Rim 9,9`

Iz besedila je težko razbrati, ali je Abraham vedel, kdo so bili ti tujci (Heb 13,2); z njimi je ravnal, kakor da bi bil med njimi sam Bog. »[O]b dnevni vročini [je] sedèl pred vhodom v šotor.« (1 Mz 18,1) Ker so bili obiskovalci v puščavi prava redkost, si jih je verjetno želel spoznati. Stekel jim je naproti (1 Mz 18,2), čeprav je bil star že 99 let. Enega od njih je naslovil z »adonai«, kar pomeni »moj gospod« (1 Mz 18,3); ta naziv so pogosto uporabljali za Boga (1 Mz 20,4; 2 Mz 15,17). Pripravil jim je obrok (1 Mz 18,6-7) in jih pozorno opazoval, vedno pripravljen, da ustreže njihovim potrebam (1 Mz 18,8).

Njegovo ravnanje z nebeškimi tujci je postalo navdihujoč zgled gostoljubnosti (Heb 13,2). S svojim spoštovanjem je izražal filozofijo gostoljubnosti. Izkazovanje spoštovanja in skrbi tujcem ni le lepa gesta vljudnosti. Sveto pismo poudarja, da gre za versko dolžnost, kakor da bi bil prejemnik sam Bog (primerjaj z Mt 25,35-40). Zanimivo je, da je Bog bolj enačen z lačnim tujcem v potrebi kakor z radodarnim človekom, ki sprejme tujca.

Po drugi strani pa božansko vmešavanje v človeško področje kaže na njegovo milost in ljubezen do človeštva. Ta Božja pojavitev je kazala na Kristusa, ki bo zapustil nebeški dom in postal služabnik, da bi dosegel človeštvo (Flp 2,7-8). Božja pojavitev v tem odlomku je dokaz gotovosti njegove obljube (1 Mz 18,10). Videl je Saro, ki se je skrivala za vhodom v šotor, ki je bil za obiskovalci (1 Mz 18,10), in poznal njene najskrivnejše misli (1 Mz 18,12). Vedel je tudi, da se je smejala; prav beseda »smejati se« je zadnja, ki jo je izrekel. Bog je kljub njenemu dvomu nameraval izpolniti svojo besedo.

`Razmisli o tem, »da je Bog bolj enačen z lačnim tujcem v potrebi kakor z radodarnim človekom, ki sprejme tujca«. Zakaj je tako pomembno, da si zapomnimo ta koncept?`