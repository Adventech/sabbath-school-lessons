---
title:  Lot v Sodomi
date:   12/05/2022
---

`Kako je Abrahamova preroška služba vplivala na njegovo odgovornost do Lota? 1 Mz 18,16–19,29`

Bog je Abrahamu pravkar potrdil svojo obljubo o sinu. Toda namesto, da bi se Abraham veselil dobre novice, se je zapletel v razgreto debato o Lotovi usodi v Sodomi. Abraham ni bil le prerok, kateremu je Bog razkril svojo voljo; bil je tudi prerok, ki je posredoval za hudobne. Hebrejska fraza »stati pred Gospodom« (1 Mz 18,22) je značilna besedna zveza, ki pomeni »moliti«.

V resnici je Abraham izzval Boga in se pogajal z njim za rešitev Sodome, kjer je prebival njegov nečak. Začel je s številom petdeset in se ustavil pri številu deset. Bog je bil pripravljen rešiti prebivalce Sodome, če bi v mestu bilo vsaj deset pravičnih.

Med branjem zgodbe o tem, kaj se je zgodilo, ko sta dva angela prišla posvarit Lota pred prihajajočo nesrečo (1 Mz 19,1-10), vidimo, kako izprijeni in hudobni so postali ljudje. Sodoma je bila res mesto zla; hudobni pa so bili tudi mnogi okoliški narodi. To je bil tudi eden od razlogov, zakaj so bili na koncu iztrebljeni iz dežele (glej 1 Mz 15,16).

»Zdaj se je približevala zadnja noč Sodome. Oblaki kazni so že zatemnili obsojeno mesto. Vendar ljudje tega niso zaznali. Medtem ko sta se angela približevala v svojem poslanstvu uničenja, so ljudje sanjarili o blaginji in zadovoljstvu. Zadnji dan je bil kakor vsi drugi, ki so prišli in odšli. Večer je padel na prizor ljubkosti in varnosti. Pokrajina nepopisne lepote se je kopala v žarkih zahajajočega sonca. Večerni hlad je priklical mestne prebivalce in veseljačenja željne množice so hitele sem in tja, zaverovane v užitke.« (Ellen G. White, 1997: Očaki in preroki, str. 110)

Na koncu je Bog rešil samo Lota, njegovo ženo in hčeri (1 Mz 19,15), kar je bilo skoraj polovico minimalnega števila 10. Lotova zeta svarila svojega tasta nista vzela zares in sta ostala v mestu (1 Mz 19,14).

Ta čudoviti kraj je bil nato uničen. Hebrejski glagol hafakh, ki pomeni »razdejati«, je v tem odlomku zapisan večkrat (1 Mz 19,21.25.29) in označuje uničenje Sodome (5 Mz 29,23; Am 4,11). Dežela je doživela popoln »preobrat«. Kakor je potop pomenil popoln »preobrat« izvornega stvarstva (1 Mz 6,7), je bilo uničenje Sodome popoln preobrat edenskega vrta (1 Mz 13,10). Uničenje Sodome naznanja tudi uničenje ob koncu časa (glej Jud 7).

`Kako se počutiš ob misli, da ti je Bog nekaj prisegel? Kako ti ta misel pomaga, da se oprimeš zagotovila o zveličanju tudi takrat, ko se čutiš nevrednega? `