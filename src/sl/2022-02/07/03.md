---
title:  Abrahamovi dvomi
date:   09/05/2022
---

`Kakšen pomen ima Abrahamova odločitev, da gre k Hagari kljub obljubi, ki mu jo je dal Bog? Kako Sara in Hagara predstavljata dva pogleda na vero? 1 Mz 16,1-16; Gal 4,21-31`

Ko je Abraham podvomil, mu je Bog zagotovil, da bo dobil sina. Minilo je mnogo let, Abraham pa še vedno ni postal oče. Celo po Božji zadnji mogočni prerokbi je bilo videti, kakor da je izgubil vero; nič več ni verjel, da bo s Saro dobil otroka. Sara je v obupu prevzela pobudo in ga spodbudila, naj se zateče k pogosti praksi na tedanjem Bližnjem vzhodu – naj si vzame nadomestno ženo. To vlogo je dobila Sarina dekla Hagara. Sistem je deloval. Ironično je, da se je ta človeška strategija zdela učinkovitejša od vere v Božjo obljubo.

V odlomku, v katerem je opisan Sarin odnos z Abrahamom, slišimo odmev zgodbe o Adamu in Evi v edenskem vrtu. Besedili imata mnogo skupnih motivov (Sara in Eva sta bili aktivni; Abraham in Adam sta bila pasivna) ter glagolov in fraz (»poslušati glas«, »vzeti«, »dati«). Vzporednice med tema zgodbama nakazujejo Božje neodobravanje poteka dejanj.

Apostol Pavel se je navezal na to zgodbo, da bi pokazal razliko med deli in milostjo (Gal 4,23-26). V obeh primerih je bil rezultat enak: takojšnja nagrada človeških del, ki so bila storjena mimo Božje volje, je prinesla težave v prihodnosti. Bodimo pozorni na to, da Bog ni bil del poteka teh dejanj. Sara sicer govori o Bogu, toda nikoli ne govori z njim, On pa nikoli ne govori njej. Odsotnost Boga vzbudi pozornost, še posebej po tem, ko je bil tako mogočno navzoč v predhodnem poglavju.

Bog se nato prikaže Hagari, toda šele po tem, ko je zapustila Abrahamovo hišo. Ta nepričakovana pojavitev razkrije Božjo navzočnost kljub človeškemu delovanju na lastno pest. Izraz »Gospodovega angela« (1 Mz 16,7) je pogosto enačen z Gospodom, Jahvejem (glej 1 Mz

18,1.13.22). Tokrat je Bog prevzel pobudo in Hagari rekel, da bo rodila sina Izmaela, čigar ime pomeni »Bog sliši« (1 Mz 16,11). Ironično je, da v zgodbi, ki se konča z zamislijo o tem, da Bog sliši (shama’), slišimo odmev začetka zgodbe, kjer je Abraham »poslušal« (shama’) Sarin glas (1 Mz 16,2).

`Zakaj je tako enostavno izgubiti vero, kakor jo je v tem dogodku izgubil tudi Abraham?`