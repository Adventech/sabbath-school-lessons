---
title:  Znamenje zaveze z Abrahamom
date:   10/05/2022
---

`Kateri je bil duhovni in preroški pomen obreze? 1 Mz 17,1-19; Rim 4,11`

Abrahamova šibka vera, o kateri smo brali v 1 Mz 16, je prekinila njegovo duhovno potovanje z Bogom. V tem času je Bog molčal. Zdaj pa mu je spet spregovoril in se znova povezal z njim ter ga pripeljal do točke, na kateri je sklenil zavezo z njim (1 Mz 15,18).

Ob tej priložnosti mu je dal znamenje zaveze. Učenjaki so dolgo razpravljali o pomenu obreze. Ker je del tega obreda tudi prelitje krvi (glej 2 Mz 4,25), ga lahko razumemo v daritvenem kontekstu, pri čemer je posamezniku pripisana pravičnost (primerjaj z Rim 4,11).

Poleg tega moramo izpostaviti, da je bila ta zaveza, ki se je odražala z obrezo, opisana na način, ki je ljudi spomnil na prvo mesijansko prerokovanje (1 Mz 17,7 primerjaj z 1 Mz 3,15). Vzporednice med tema besediloma nakazujejo, da je Božja obljuba Abrahamu zajemala več kakor le telesno rojstvo naroda; vsebovala je tudi obljubo o zveličanju za vse narode sveta. Obljuba o »večni zavezi« (1 Mz 17,7) se je navezovala na Mesijevo delo, na Kristusovo daritev, ki zagotavlja večno življenje vsem, ki jo sprejmejo z vero (primerjaj Rim 6,23 in Tit 1,2).

Zanimivo je, da je obljuba o večni prihodnosti zajeta v spremembi Abramovega in Sarajinega imena. Njuni imeni sta se nanašali na njun trenutni položaj: ime Abram pomeni »vzvišeni oče«, ime Saraja pa »moja princesa« (Abramova princesa). Sprememba imena v Abraham in Sara se nanaša na prihodnost: ime Abraham pomeni »oče množice narodov«, ime Sara pa »princesa« (v pomenu princesa vseh). Ime Izak (»smejal se bo«) spominja na Abrahamov smeh (to je tudi prvič, da Sveto pismo omenja smeh, 1 Mz 17,17); šlo je za smeh, ki je izražal dvom ali mogoče celo čudenje. Četudi je Abraham verjel jasnim Gospodovim obljubam, je še vedno imel težave s tem, kako živeti življenje vere in zaupanja.

`Kako se lahko naučimo vztrajati v veri, čeprav je včasih težko, kakor je bilo tudi Abrahamu? Zakaj je pomembno, da kljub dvomu ne obupamo?`