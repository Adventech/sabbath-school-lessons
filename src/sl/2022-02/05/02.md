---
title:  Hamovo prekletstvo
date:   24/04/2022
---

`Kaj je sporočilo nenavadne zgodbe, zapisane v 1 Mz 9,18-27?`

Noetovo dejanje v vinogradu je odmev Adamovega v edenskem vrtu. Obe zgodbi imata isti motiv: uživanje sadeža je imelo za posledico nagoto; temu so sledili »pokritje«, prekletstvo in blagoslov. Noe je pokazal, da ima Adamove korenine; na žalost je tudi on nadaljeval zgodovino padlega človeštva.

Fermentacija sadja ni bila del prvotnega Božjega stvarstva. Noe je popil preveč vina, nato pa izgubil nadzor nad sabo ter se slekel. Dejstvo, da je Ham »videl« očetovo goloto, spominja na Evo, ki je »videla« prepovedano drevo (1 Mz 3,6). Ta vzporednica nakazuje, da Ham očetove golote ni videl po naključju. Drugim je govoril o tem, ne da bi sam poskrbel za očetov problem. V nasprotju z njim pa sta njegova brata pri priči reagirala in pokrila očeta; s tem sta na posreden način obtožila Hamovo ravnanje.

V tem primeru je šlo za spoštovanje staršev. Če človek ne spoštuje staršev, ki predstavljajo njegovo preteklost, bo to vplivalo tudi na njegovo prihodnost (2 Mz 20,12; primerjaj z Ef 6,2). Zaradi tega prekletstvo ni vplivalo samo na Hamovo prihodnost, temveč tudi na prihodnost njegovega sina Kanaana.

Velika teološka zmota in etični zločin je uporabiti to besedilo v podporo rasističnim teorijam. Prerokovanje je bilo strogo omejeno samo na Kanaana, Hamovega sina. Svetopisemski pisec je imel v mislih nekatere pokvarjene navade Kanaancev (1 Mz 19,5-7.31-35).

Poleg tega je prekletstvo vsebovalo tudi obljubo o blagoslovu. Gre za besedno igro –ime »Kanaan« izvira iz glagola kana’, ki pomeni »podvreči si«. Božje ljudstvo, Semovo potomstvo, si je podredilo Kanaana in stopilo v obljubljeno deželo ter pripravilo pot prihajajočemu Mesiju, ki bo »razširil« Jafetov prostor in ga naselil »v Semovih šotorih« (1 Mz 9,27). To je preroški namig, da bo Bog razširil svojo zavezo na vse narode – tudi na Hamove in Kanaanove potomce, ki bodo sprejeli Božji dar zveličanja.

`Noe, »junak« zgodbe o potopu, se je napil? Kaj ti to pove o človekovem značaju? Zakaj prav vsak trenutek življenja potrebujemo Božjo milost? `