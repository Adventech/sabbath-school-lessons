---
title:  "»Stopimo dol«"
date:   27/04/2022
---

`Preberi 1 Mz 11,5-7 in Ps 139,7-12. Zakaj je Bog »stopil« na zemljo? Kateri dogodek je sprožil ta odziv?`

Ironično je, da je Bog moral »stopiti« dol, čeprav so se ljudje začeli vzpenjati proti njemu. S tem dejanjem je potrdil svojo nadvlado. Bog bo vedno zunaj našega dosega. Vsak človekov napor, da bi se povzdignil do njega in se srečal z njim v nebesih, je zaman in je nesmiseln. Zaradi tega ni dvoma, zakaj se je Jezus, da bi nas rešil, moral spustiti k nam; za našo rešitev ni bilo nobenega drugega načina.

V naslednji povedi, ki je del zgodbe o babilonskem stolpu, lahko zaznamo močno ironijo, in sicer piše, da je Bog stopil dol »da bi si ogledal mesto in stolp« (1 Mz 11,5). Bogu ne bi bilo treba priti dol in si ogledati stolpa (Ps 139,7-12), toda prav to je naredil. S tem je poudarjena njegova vključenost v človeške zadeve.

`Kaj nas Lk 1,26-33 uči o Bogu, ki je »stopil dol« k nam?`

Božji spust nas spominja na načelo opravičenja po veri in na proces Božje milosti. Ne glede na to, kako veliko delo opravljamo zanj, se bo Bog še zmeraj moral spustiti, da bi se srečal z nami. K Bogu in njegovi odrešitvi nas ne bodo pripeljala naša dela. Namesto tega se On pomika k nam, da bi nas rešil. V besedilu v Prvi Mojzesovi knjigi je kar dvakrat zapisano, da se je Bog »spustil« dol; na podlagi tega lahko sklepamo, da mu je bilo zares mar za to, kar se je dogajalo spodaj.

Poleg tega besedilo pravi, da je Gospod želel narediti konec globoko ukoreninjeni enotnosti ljudi, ki bi zaradi grešnega stanja lahko prinesla še več zla. Zaradi tega se je odločil zmešati njihov jezik in tako končati njihove naklepe.

»Načrti graditeljev Babilona so se končali sramotno in porazno. Spomenik njihovi ošabnosti je postal spomenik njihove norosti. Pa vendar si ljudje še vedno prizadevajo hoditi po isti poti – zanašati se nase in zavračati Božji zakon. To je načelo, ki ga je Satan poskušal izpeljati v nebesih, isto načelo, ki je vodilo Kajna, ko je prinesel svojo daritev.« (Ellen G. White, 1997: Očaki in preroki, str. 83)

`Kako v zgodbi o babilonskem stolpu vidimo še en primer človeške ošabnosti in kako bo na koncu tudi ta propadel? Katerih naukov se lahko iz te zgodbe naučimo za svoje življenje? `