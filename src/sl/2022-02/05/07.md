---
title:  Za globlje proučevanje
date:   29/04/2022
---

V knjigi Očaki in preroki avtorice Ellen G. White preberi poglavje »Babilonski stolp«.

»Tam so se odločili zgraditi mesto in v njem tako visok stolp, da bi se mu čudil ves svet. Ta podvig je bil mišljen, da bi preprečil ljudem razseliti se v tujino. Bog je ljudem ukazal, naj se razkropijo po zemlji, naj jo napolnijo in si jo podredijo. Graditelji Babela pa so se odločili, da bodo svojo skupnost zadržali združeno v enem telesu ter da bodo osnovali monarhijo, ki bi obsegala ves svet. Tako bi njihovo mesto postalo središče svetovnega cesarstva, njegova slava bi zapovedovala, da jo obožuje in spoštuje svet, in slavila graditelje. Mogočni stolp, ki naj bi segal do nebes, bi stal kot spomenik moči in modrosti njegovih graditeljev ter ovekovečil sloves še naslednjim rodovom.

Prebivalci Sinearske dežele niso verjeli Božji zavezi, da ne bo več povzročil potopa na zemlji. Mnogi od njih so zanikali Božji obstoj in pripisali potop delovanju naravnih vzrokov. Drugi so verjeli v Vzvišeno bitje in da je to uničilo predpotopni svet. Njihovo srce je kakor Kajnovo vstalo v upor proti njemu. Cilj postavitve stolpa je bil zagotoviti lastno varnost ob ponovnem potopu. Ker bodo gradili veliko više, kakor pa so segale vode potopa, so mislili, da bodo zunaj nevarnosti. In če se bodo zmožni povzpeti do območja oblakov, so upali, da bodo dognali vzrok potopa. Ves podvig so zamislili tako, da bi še bolj poviševal ošabnost njegovih načrtovalcev in misli prihodnjih rodov obrnil stran od Boga ter jih vodil v malikovalstvo.« (Ellen G White, 1997: Očaki in preroki, str. 80–81)

**Vprašanja za pogovor**

`1.	Kateri primeri iz zgodovine ali morda celo iz sedanjosti razodevajo težave, ki nastopijo, če si človek prizadeva »narediti ime«?`

`2.	Kako se lahko kot cerkev izognemo nevarnosti, da bi si zgradili svoj »babilonski stolp«? Na katere načine ga morda podzavestno poskušamo graditi?` 