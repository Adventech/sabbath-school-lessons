---
title:  Rodovnik v Prvi Mojzesovi knjigi
date:   25/04/2022
---

Kronološki podatki o Noetovi starosti nam pomagajo spoznati, da je bil Noe člen med predpotopno in popotopno civilizacijo. Zadnji dve vrstici predhodne zgodbe (1 Mz 9,28-29) nas popeljeta k zadnjemu členu Adamovega rodovnika (1 Mz 5,32). Ker je Adam umrl, ko je bil Noetov oče Lameh star 56 let, je Noe gotovo poslušal zgodbe o Adamu in jih tudi sam pripovedoval svojim potomcem pred in po potopu.

`Kaj je namen rodovnika, ki je zapisan v 1 Mz 10? Glej tudi Lk 3,23-38.`

Svetopisemski rodovnik ima tri funkcije. Prvič: poudarja zgodovinsko naravo svetopisemskih dogodkov, ki se nanašajo na resnične ljudi, ki so živeli in umrli; njihova leta so bila skrbno prešteta. Drugič: kaže na to, da je davna preteklost povezana s časom, v katerem je živel pisec besedila, s čimer je ustvarjena jasna povezava med preteklostjo in »sedanjostjo«. Tretjič: spominja nas na človeško krhkost ter na tragične posledice prekletstva zaradi greha in na smrt, ki je doletela vse generacije.

Bodi pozoren na to, da razvrstitev Hamovih, Semovih in Jafetovih potomcev ne sledi jasnim merilom. Sedemdeset narodov naznanja Jakobovo sedemdesetčlansko družino (1 Mz 46,27) in sedemdeset Izraelovih starešin v puščavi (2 Mz 24,9). To ujemanje nakazuje na Izraelovo poslanstvo v odnosu do drugih narodov: »Ko je Najvišji narodom delil posest, ko je ločeval človeške otroke, je ljudstvom določil ozemlja po številu Božjih sinov.« (5 Mz 32,8) Tudi Jezus je določil sedemdeset učencev, ki jih je poslal pred seboj (Lk 10,1).

Ta ugotovitev razkriva neposredno povezavo med Adamom in očaki; vsi ti ljudje so bili zgodovinske osebe, resnični ljudje. Poleg tega nam to pomaga razumeti, da so imeli očaki direkten dostop do prič, ki so se spominjale teh starodavnih dogodkov.

`Preberi Mt 1,1-17. Česa nas to besedilo uči o zgodovinski resničnosti teh oseb? Zakaj je za našo vero pomembno, da vemo in verujemo, da so bili ti ljudje resnične osebe?`