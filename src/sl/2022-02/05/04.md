---
title:  En jezik
date:   26/04/2022
---

`Zakaj so si ljudje »vse zemlje« tako močno želeli doseči enotnost? 1 Mz 11,1-4`

Besedna zveza »vsa zemlja« se nanaša na malo število ljudi, ki so živeli po potopu. Zapisan je tudi razlog za njihovo srečanje: želeli so zgraditi stolp, ki bo segal do neba (1 Mz 11,4). V resnici je bila njihova namera zavzeti Božje – Stvarnikovo – mesto. Zanimivo je, da v opisu njihovih namenov slišimo odmev Božjih namenov in dejanj, zapisanih v zgodbi o stvarjenju: »rekli so« (1 Mz 11,3-4; primerjaj z 1 Mz 1,6.9.14 itd.); »naredimo« (1 Mz 11,3-4; primerjaj z 1 Mz 1,26). Njihov namen je jasno izražen: »Naredimo si ime« (1 Mz 11,4), kar se običajno nanaša izključno na Boga (Iz 63,12.14).  

Na kratko: graditelji Babela so se poigravali z zgrešeno mislijo – želeli so nadomestiti Boga stvarnika. (Vemo, kdo jih je spodbudil k temu, kajne? Glej Iz 14,14.) Pri njihovem projektu je veliko vlogo igral tudi spomin na potop. Kljub Božji obljubi so začeli graditi visok stolp, ki jim bo pomagal preživeti nov potop, če bi se slučajno zgodil. Spomin na potop se je ohranil tudi v babilonski tradiciji, čeprav v popačeni obliki, in sicer v povezavi z gradnjo mesta Babel (Babilon). Prizadevanja, da bi dosegli nebesa in izpodrinili Boga, so značilna za babilonski duh.

Zaradi tega je zgodba o tem stolpu tako pomemben motiv Danielove knjige. Dežela Šinár, s katero se začne zgodba o babilonskem stolpu (1 Mz 11,2), je omenjena tudi na začetku Danielove knjige, kjer poimenuje kraj, kamor je Nebukadnezar dal pripeljati priprave Božje hiše v Jeruzalemu (Dan 1,2). Poleg mnogih drugih odlomkov te knjige je dogodek o Nebukadnezarjevi zlati podobi, ki jo je najverjetneje postavil prav na tem področju, najnazornejši primer takšnega načina razmišljanja. Daniel je v videnju konca zagledal enak scenarij – narodi vse zemlje se bodo zbrali, da bi se združili proti Bogu (Dan 2,43; Dan 11,43-45; primerjaj z Raz 16,14-16). Tudi njihov poskus bo spodletel.

`Slaven francoski pisatelj prejšnjega stoletja je dejal, da je véliki cilj človeštva prizadevati si »biti Bog«. Zakaj je človeštvu, vključno z Evo v Edenu, tako všeč ta zamisel?`