---
title:  "»Gospod jih je razkropil«"
date:   28/04/2022
---

`Preberi 1 Mz 11,8–9 in 1 Mz 9,1 ter vrstice primerjaj z 1 Mz 1,28. Zakaj je bilo to, da je Bog razkropil ljudi, odrešilno?`

Božji načrt in blagoslov za človeštvo je bil, da se namnoži in napolni zemljo (1 Mz 9,1; primerjaj z 1 Mz 1,28). Graditelji Babela pa so si proti Božji volji želeli ostati skupaj kot eno ljudstvo. Eden od razlogov, zakaj so želeli zgraditi mesto, je bil, da se ne bi »razkropili po vsej zemlji« (1 Mz 11,4). Odločili so se, da se ne bodo preselili drugam. Morda so mislili, da bodo skupaj močnejši kakor bi bili, če bi živeli ločeno in razpršeno. V nekem smislu so imeli prav.

Na žalost so svoje združene moči želeli uporabiti za zlo in ne za dobro. Želeli so si »narediti ime«, kar je na mogočen način razodevalo njihovo ošabnost in prevzetnost. Kadar si ljudje v odprtem uporu proti Bogu prizadevajo »narediti ime« sebi, smo lahko prepričani, da se ne bo dobro končalo. Še nikdar se ni.

Bog je ljudi zaradi njihovega upora proti njemu »razkropil po vsej zemlji« (1 Mz 11,9), kar je bilo natanko to, česar niso želeli.

Zanimivo je, da je ime Babel, ki pomeni »Božja vrata«, povezano z glagolom balál, ki pomeni »zmešati« (1 Mz 11,9). Ker so želeli doseči »Božja vrata« in so o sebi mislili, da so kakor Bog, so bili na koncu zmedeni in šibkejši kakor prej.

»Babilonci so se odločili vzpostaviti vlado, ki bi bila neodvisna od Boga. Med njimi je bilo nekaj takih, ki so se bali Gospoda, vendar so bili zapeljani s pretvezami brezbožnih in vpleteni v njihove zarote. Zaradi teh zvestih je Gospod prelagal svojo sodbo in dal ljudem čas, da bi si razvili pravi značaj. Ko je bil ta razvit, so Božji sinovi delali, da bi jih odvrnili od načrtov, toda ljudstvo je bilo popolnoma združeno v svojem podvigu proti nebesom. Če bi neovirano nadaljevali, bi spridili svet v njegovi otroškosti. Njihova zveza je bila osnovana na uporu; zaradi samopoviševanja je bilo vzpostavljeno kraljestvo, v katerem Bog ne bi imel ne vlade ne časti.« (Ellen G. White, 1997: Očaki in preroki, str. 82)

`Na katere načine si kot posamezniki prizadevamo »narediti ime« samim sebi? Zakaj so takšna prizadevanja zgrešena in bi se jim morali izogniti? `