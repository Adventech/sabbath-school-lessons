---
title:  "Jožef, egiptovski suženj"
date:   08/06/2022
---

Nadaljujemo Jožefovo zgodbo, ki jo je »prekinil« incident s Tamaro. Suženj Jožef je zdaj delal za »načelnika telesne straže«, ki je bil zadolžen za zapornike faraonovih uslužbencev (1 Mz 40,3-4; 1 Mz 41,10-12).

`Kateri dejavniki so prispevali k temu, da je bil Jožef uspešen pri svojem delu? 1 Mz 39`

Jožef je bil skoraj pri priči uspešen (1 Mz 39,2-3). Ker mu je gospodar zaupal, »mu [je] dal v roke vse, kar je imel« in ga celo postavil za »oskrbnika svoje hiše« (1 Mz 39,4).

Uspeh Jožefa ni pokvaril. Ko ga je Potifarjeva žena opazila in si želela spati z njim, jo je brez obotavljanja zavrnil. Raje bi izgubil službo in varnost, kakor storil »tako veliko hudobijo in se [pregrešil] zoper Boga« (1 Mz 39,9). Ženska se je zaradi njegove zavrnitve čutila ponižano. Svojim služabnikom in možu se je zlagala in rekla, da jo je Jožef poskušal posiliti. Zaradi tega je bil vržen v zapor.

Tam je izkusil to, kar smo doživeli tudi mi: občutek, da nas je Bog zapustil. Toda »Gospod je bil z Jožefom« tudi v tem težkem času (1 Mz 39,21).

Sčasoma je Gospod začel delovati in vplivati na Jožefov odnos z nadzornikom zapora. Tudi tukaj ga je blagoslovil. Očitno je bil talentiran mož; kljub vse slabšim okoliščinam si je prizadeval iz njih narediti najbolje, kar je lahko. Svetopisemsko besedilo jasno pravi, da je bil navsezadnje samo Bog tisti, ki mu je prinesel uspeh, in ne njegove sposobnosti. »Načelnik ječe se ni menil za tisto, kar je izročil Jožefu. Gospod je bil namreč z njim in Gospod mu je dajal uspeh v vsem, česar koli se je lotil.« (1 Mz 39,23) Kako pomembno se je zavedati, da kljub našim sposobnostim in »uspehom« vse prihaja od Boga!

`Kako se je Jožef uprl osvajanju Potifarjeve žene? Zakaj je rekel, da bi privolitev njeni želji pomenila greh proti Bogu? Kako je razumel naravo greha? 1 Mz 39,7-12`