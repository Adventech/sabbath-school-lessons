---
title:  Za globlje proučevanje
date:   10/06/2022
---

V knjigi Očaki in preroki preberi poglavje »Jožef v Egiptu«.

»Jožef in Daniel sta bila v zgodnji mladosti, ko sta kot mladeniča prehajala v odraslo dobo, ločena od svojega doma in kot ujetnika odpeljana v pogansko deželo. Jožef je bil posebno izpostavljen skušnjavam, ki spremljajo velike spremembe v usodi. V očetovem domu skrbno negovan otrok; v Potifarjevi hiši suženj, nato zaupnik in družabnik; poslovnež, ki je izobrazbo pridobil z učenjem, z opazovanjem in po stikih z ljudmi; v faraonovi ječi politični zapornik, obsojen po krivici, brez upanja, da bo sploh kdaj oproščen in znova svoboden; med veliko stisko poklican prevzeti vodstvo naroda – kaj ga je usposobilo, da je ostal pošten? /…/

Jožef je bil v otroštvu naučen ljubiti Boga in se ga bati. Pogosto je v očetovem šotoru pod zvezdnatim sirijskim nebom poslušal pripoved o nočnem videnju v Betelu, o lestvi, ki je bila stala med zemljo in nebom, o angelih, ki so se po njej vzpenjali in spuščali, ter o njem, ki se je z nebeškega prestola razodel Jakobu. Slišal je zgodbo o boju pri Jaboku, ko je Jakob, potem ko se je odpovedal priljubljenim grehom, postal zmagovalec in prejel naziv Božji knez.

Ko je Jožef kot otrok pasel očetove črede, je neoporečen in preprost način življenja omogočil razvoj telesnih in umskih sposobnosti. Stik z Bogom po naravi in proučevanju vzvišenih resnic, ki so se kot sveti zaklad prenašale z očeta na sina, mu je zagotovil močnega duha in trdnost v načelih.

Jožef se je v hudih življenjskih razmerah, na tisti strašni poti od rodnega doma v Kanaanu proti sužnosti, ki ga je čakala v Egiptu, ko se je še zadnjič ozrl na griče, ki so zakrivali šotore njegove družine, spomnil očetovega Boga. Spomnil se je naukov iz otroštva, njegovo srce pa je vztrepetalo, ko se je odločil, da se bo izkazal zvestega – da bo vedno ravnal kot služabnik nebeškega Kralja.« (Ellen G. White, 2018: Vzgoja, str. 46–47)

**Vprašanja za pogovor**

`1.	Jožefa primerjaj z Danielom in Jezusom. Kaj je bilo skupno vsem? Kako sta Jožef in Daniel na svoj način razodela določene vidike Jezusovega značaja in življenja?`

`2.	V razredu se pogovorite o vprašanju na koncu četrtkovega nauka. Kako se lahko naučimo zaupati Bogu, četudi se na koncu naše težavne okoliščine ne bodo končale tako srečno, kakor so se Jožefove?`