---
title:  Družinske težave
date:   05/06/2022
---

Jakob se je končno ustalil v deželi. Medtem ko je Izak tam prebival kot »tujec«, svetopisemsko besedilo pravi, da se je Jakob »naselil v deželi« (1 Mz 37,1). In ravno takrat so se začele družinske težave. Spor ni bil povezan niti s posedovanjem dežele niti z uporabo vodnjaka; bil je duhovne narave.

`Zakaj so bratje tako močno sovražili Jožefa? 1 Mz 37,1-11`

Že na začetku zgodbe je očitno, da je Jožef – sin, ki se je Jakobu rodil v njegovi starosti – užival poseben odnos z očetom, ki »ga [je] ljubi[l] bolj kot njegove brate« (1 Mz 37,4). Jakob je šel celo tako daleč, da je Jožefu naredil »dolgo haljo« (1 Mz 37,3), ki je bila oblačilo princev (2 Sam 13,18). To je bilo znamenje njegovih skrivnih namer, da Rahelinega prvega sina poviša na mesto prvorojenca.

Jakobova želja se je v resnici uresničila, saj je Jožef na koncu res prejel pravice prvorojenca (1 Krn 5,2). Nič nenavadnega torej ni, da so ga bratje sovražili in z njim niso mogli »mirno govoriti« (1 Mz 37,4).

Še več, Jožef je očetu poročal o nezaslišanem vedenju bratov (1 Mz 37,2). Nihče pa ne mara ovaduha.

Ko je Jožef povedal svoje sanje, ki so namigovale, da ga bo Bog postavil na višji položaj in da se mu bodo bratje priklonili, so ga še močneje zasovražili. Preroškost sanj je potrdilo dejstvo, da so se ponovile (glej 1 Mz 41,32). Čeprav je Jakob odkrito pokaral svojega sina (1 Mz 37,10), si je zapomnil dogodek, premišljeval o njegovem pomenu in čakal na izpolnitev (1 Mz 37,11). Morda je menil, da nekaj vendarle je na teh sanjah. Imel je prav, čeprav tega takrat še ni vedel.

`Katero pomembno načelo je zapisano v Mt 20,26-27? Kako ga lahko praktično uresničimo v svojem življenju?`