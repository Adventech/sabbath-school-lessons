---
title:  Napad na Jožefa
date:   06/06/2022
---

Čeprav so bili dogodki, ki so sledili, grozljivi, jih ni težko razumeti. Kadar smo v bližini človeka, ki ga sovražimo, ali smo celo v sorodu z njim, bo to neizogibno vodilo v težave. Tudi v tem primeru ni bilo drugače.

`Kaj nam 1 Mz 37,12-36 pove o tem, kako nevarno in hudobno je lahko nespreobrnjeno srce in na kaj vse nas lahko napelje?`

Bratje so sovražili Jožefa, ker so bili ljubosumni na Božjo naklonjenost (Apd 7,9), ki se je razodela na vsakem koraku dogodkov, ki so sledili. Ko se je Jožef izgubil, ga je našel neki mož in mu pokazal pot (1 Mz 37,15). Ko so se bratje zarotili, da ga ubijejo, je Ruben posredoval in predlagal, naj ga raje vržejo v vodnjak (1 Mz 37,20-22).

Težko si je zamisliti sovraštvo, ki so ga bratje izkazali družinskemu članu. Kako so lahko ti mladeniči naredili nekaj tako krutega? Ali niso pomislili na to, kako bo to vplivalo na njihovega očeta? Kljub zameri, ki so jo morda gojili do očeta, ker je imel Jožefa raje, je bilo to, kar so naredili enemu izmed njegovih otrok, zares podlo. Kako mogočen izraz tega, kako hudobni smo lahko ljudje!

»Toda nekateri so bili nezadovoljni zaradi popustljivosti. Niso čutili zadovoljstva, ker so odstopili od svojega maščevanja. Kmalu so videli prihajati družbo popotnikov. To je bil sprevod Izmaelcev izza Jordana. Potovali so v Egipt z začimbami in drugim trgovskim blagom. Juda je zdaj predlagal, da bi brata prodali tem poganskim trgovcem, namesto da bi ga pustili umreti. Tako bi ga zagotovo spravili s poti in ostali čisti njegove krvi.« (Ellen G. White, 1997: Očaki in preroki, str. 151)

Bratje so Jožefa vrgli v vodnjak in načrtovali, kako ga bodo pozneje ubili. Medtem je mimo šla karavana in Juda je predlagal, da Jožefa prodajo mimoidočim trgovcem (1 Mz 37,26-27). Po tem, ko so ga prodali Izmaelcem (1 Mz 37,28), so ga ti prodali Potifarju (1 Mz 37,36). Tako se je tlakovala pot do njegove prihodnje slave.

`Zakaj je pomembno prositi Boga, da spremeni naše slabe značajske lastnosti, preden se izrazijo v dejanjih, za katera si nikdar nismo mislili, da smo jih zmožni storiti? `