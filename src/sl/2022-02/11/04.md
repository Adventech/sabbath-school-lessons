---
title:  Juda in Tamara
date:   07/06/2022
---

Zgodba o Tamari je kronološko sledila dogodku, v katerem so bratje Jožefa prodali v Egipt (1 Mz 38,1). Sklada se z dejstvom, da je Juda zapustil brate, s čimer je pokazal svoje nestrinjanje z njimi. Poleg tega v besedilu najdemo veliko enakih besed in motivov kakor v prejšnjem poglavju. Oba dogodka vsebujeta enak teološki nauk: hudobno dejanje, ki se je obrnilo na dobro in bilo povezano z rešitvijo.

`Judovo vedenje primerjaj z vedenjem Kanaanke Tamare. Kdo od njiju je bil pravičnejši in zakaj? 1 Mz 38`

Juda si je našel kanaansko ženo (1 Mz 38,2). Z njo je dobil tri sinove: Era, Onana in Šela. Kanaanki Tamari je dal za moža svojega prvorojenca Era, da bi zagotovil čistost svoje rodbine. Ko je Bog ubil Era in Onana zaradi njune hudobnosti, je Juda Tamari obljubil svojega tretjega sina, Šela.

Videti je, da je čez čas pozabil na svojo obljubo. Iskal je tolažbo po smrti svoje žene. Tamara se je odločila, da se bo preoblekla v prostitutko in ga tako prisilila, da izpolni dano obljubo. Ker Juda pri sebi ni imel denarja, da bi plačal prostitutko, ki je ni prepoznal, je obljubil, da ji bo kasneje poslal kozlička od svoje črede.

Tamara je zahtevala takojšnje zagotovilo o plačilu – njegov pečatni prstan, trak in palico. Kasneje je ugotovila, da je zaradi te združitve zanosila. Ko jo je Juda obtožil nečistovanja, mu je pokazala pečatni prstan, trak in palico. Juda je razumel in se ji opravičil.

Na koncu te podle zgodbe sta se rodila dvojčka Perec in Zerah. Perecovo ime pomeni »prodor«. Kakor Jakob se je tudi on rodil drugi, toda postal je prvi; v zgodovini odrešenja je naveden kot Davidov in posledično tudi Jezusov prednik (Rut 4,18-22; Mt 1,3). Tamara je bila prva od štirih žensk (sledile so ji Rahaba – Mt 1,5; Ruta – Mt 1,5-6; in Urijeva žena – Mt 1,6), ki so bile prednice Jezusove matere Marije (Mt 1,16).

Eden od naukov, ki se jih lahko naučimo iz te zgodbe, je: kakor je Bog po svoji milosti rešil Tamaro in zlo obrnil na dobro, tako bo po Jezusovem križu rešil svoje ljudstvo. V Jožefovem primeru pa je njegovo stisko obrnil v rešitev za Jakoba in njegove sinove.

`S katerimi težavami si se moral soočiti zaradi svoje vere? Čemu si se moral odpovedati zaradi nje? Zakaj je končna nagrada vredna trpljenja, čeprav je zdaj še ne moreš videti? ` 