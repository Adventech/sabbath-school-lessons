---
title:  Faraonove sanje
date:   09/06/2022
---

`Kako so bile faraonove sanje povezane s sanjami njegovih dveh uslužbencev? Kakšen je bil pomen te podobnosti? 1 Mz 40,1–41,36`

V nadaljevanju beremo o še več dogodkih, ki jih je vodil Bog. Čez čas je Jožef prevzel odgovornost za zapornike, med drugimi tudi za bivša faraonova dvorjana – točaja in peka (1 Mz 41,9-11). Oba so mučile sanje, ki jih nista mogla razumeti, ker ni bilo nikogar, ki bi jima jih razložil (1 Mz 40,8). Jožef jima je nato pojasnil pomen.

Vzporedno z dvorjanoma je tudi faraon imel sanje, ki jih nihče ni znal razložiti (1 Mz 41,1-8). V tistem trenutku se je točaj spomnil Jožefa in ga priporočil faraonu (1 Mz 41,9-13).

Kakor dvorjana so tudi faraona njegove sanje zelo mučile; želel je spoznati njihov pomen (1 Mz 41,14-24). Kakor sanje dveh dvorjanov so tudi faraonove vsebovale paralelne simbole: dve vrsti sedmih krav (debelih in suhih) in dve vrsti žitnih klasov (polnih in drobnih) sta predstavljali dve vrsti let – dobra leta in slaba leta. Sedem krav je pomenilo enako kot sedem žitnih klasov, pri čemer se je sporočilo ponovilo, kar je bil dokaz, da so bile božanskega izvora, prav tako kakor so bile tudi Jožefove sanje (1 Mz 41,32; primerjaj z 1 Mz 37,9).

Čeprav je bil Jožef tisti, ki je faraonu razložil sanje, je jasno poudaril, da je Bog, Elohim, kralju razodel reči, ki jih bo storil v prihodnosti (1 Mz 41,25.28). Videti je, kakor da je faraon dojel sporočilo, ker se je odločil imenovati človeka, ki bo nad egiptovsko deželo:

»Jožefu pa je faraon rekel: ›Potem ko ti je Bog vse to razodel, ni nikogar, ki bi bil tako razumen in moder kakor ti. Ti bodi oskrbnik moje hiše in po tvojem ukazu naj se ravna vse moje ljudstvo; samo za prestol bom večji od tebe.‹« (1 Mz 41,39-40).

Kako osupljivo! Zahvaljujoč Bogu je Jožef od upravnika Potifarjevega doma in zapora napredoval do gospodarja vsega Egipta. Kako mogočna zgodba o tem, da lahko Bog celo sredi na videz obupnih okoliščin razodene svoje delovanje!

`Kako se lahko naučimo zaupati Bogu in se oklepati njegovih obljub, kadar v dogodkih ne čutimo njegove navzočnosti in se zdi, kakor da molči?`