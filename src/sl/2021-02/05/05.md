---
title:  "Velik in mogočen narod"
date:   28/04/2021
---

Poleg tega, da je Bog Abrahamu obljubil, da bodo v njem blagoslovljeni vsi rodovi zemlje, je rekel, da bo iz njega naredil »velik in mogočen narod« (1 Mz 18,18; glej še 1 Mz 12,2 in 1 Mz 46,3). Kakšna obljuba človeku, ki je bil poročen z žensko, katere rodna doba je že zdavnaj minila! Čeprav je bil Abraham brez potomcev, sploh pa sina, mu je Bog obljubil oboje.

Toda ta obljuba se za časa Abrahamovega življenja ni izpolnila v celoti. Tudi Izak in Jakob nista videla njene polne izpolnitve. Ko je Bog Jakobu ponovil to obljubo, je dodal še podatek, da se bo izpolnila v Egiptu (1 Mz 46,3), čeprav niti Jakob ni doživel njene polne izpolnitve. No, na koncu je bila obljuba seveda izpolnjena.

`Zakaj je Gospod želel iz Abrahamovega semena obuditi poseben narod? Ali je hotel še eno deželo s posebnim etničnim poreklom? Kakšne načrte je imel s tem narodom? Glej 2 Mz 19,5-6; Iz 60,1-3 in 5 Mz 4,6-8.`

Iz Svetega pisma je razvidno, da je bil Božji namen po Izraelu pritegniti k sebi vse narode tega sveta, ko bodo videli, kako srečen, zdrav in svet je Izrael zaradi Božjih blagoslovov. Ta narod naj bi pričal o tem, kakšni blagoslovi spremljajo poslušnost Stvarnikovi volji. Zaradi tega naj bi množice želele častiti pravega Boga (Iz 56,7). Tako bo pozornost človeštva umerjena na Izraela, njihovega Boga in Mesijo, ki se bo pojavil v njihovi sredi kot Odrešenik sveta.

»Izraelci bi morali zavzeti vse ozemlje, ki jim ga je Bog določil. Izgnati bi morali vsa ljudstva, ki niso častila pravega Boga in mu služila. Njegov namen je bil, da bi z razodevanjem svojega značaja po Izraelu k sebi pritegnil ljudi. Evangeljsko vabilo bi bilo oznanjeno vsemu svetu. Po naukih o daritveni službi bi moral biti Kristus povišan pred narodi, da bi lahko živeli vsi, ki bi verovali vanj.« /Ellen G. White, 2018: Kristusove prilike, str. 199–200./

`Ali opaziš vzporednice med tem, kar je Gospod želel doseči po Izraelu, in tem, kar želi doseči po svoji cerkvi? Če je tvoj odgovor pritrdilen, povej, katere so te vzporednice. Preberi 1 Pt 2,9.`