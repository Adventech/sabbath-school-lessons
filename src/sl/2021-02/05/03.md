---
title:  "Mesijanska obljuba, 1. del"
date:   26/04/2021
---

**V tebi in tvojem potomstvu bodo blagoslovljeni vsi rodovi zemlje. 1 Mz 28,14**

`Če pa ste Kristusovi, ste potemtakem Abrahamovi potomci, po obljubi pa dediči. Gal 3,29`

Gospod je več kakor enkrat rekel Abrahamu, da bodo v njegovem semenu (potomstvu) blagoslovljeni vsi narodi na zemlji (glej 1 Mz 12,3; 1 Mz 18,18 in 1 Mz 22,18). Ta čudovita zavezna obljuba je bila večkrat ponovljena zato, ker je najpomembnejša in najtrajnejša obljuba ter daje vrednost vsem drugim zaveznim obljubam. Obljubljala je rojstvo judovskega naroda, po katerem je Gospod želel »vsem rodovom zemlje« pokazati resničnega Boga in njegov načrt zveličanja. Obljuba je svojo končno izpolnitev dosegla z Jezusom Kristusom, ki je bil Abrahamovega rodu. Kristus je na križu plačal za grehe »vseh rodov zemlje«.

`Razmisli o zavezni obljubi, ki je bila dana po potopu (Gospod je obljubil, da sveta nikdar več ne bo uničil z vodo). Čemu bi služila ta obljuba brez obljube o odrešitvi, ki jo imamo v Jezusu? Čemu bi služile vse druge Božje obljube, če ne bi bilo obljube o večnem življenju, ki ga daje Kristus?`

`Kako razumeš, da so v Abrahamu po Jezusu blagoslovljeni »vsi rodovi zemlje«? Kaj to pomeni?`

Nobenega dvoma ni, da je zavezna obljuba o Zveličarju največja Božja obljuba. Sam Zveličar je postal orodje za izpolnitev zaveznih dolžnosti in vseh drugih obljub, ki so bile dane. Vsi – Judje in pogani – ki vstopajo v odnos z njim, postanejo del Abrahamove družine in s tem dediči obljube večnega življenja v brezgrešnem okolju, kjer se zlo, bolečina in trpljenje nikdar več ne bodo pojavili (Gal 3,8-9.27-29). Ali si lahko zamisliš boljšo obljubo od te?

`Zakaj je obljuba večnega življenja v svetu brez greha in trpljenja tako privlačna? Ali je mogoče, da po tem hrepenimo, ker smo bili sprva ustvarjeni prav za to? Ali hrepenenje po tem razodeva temeljni del človeške narave?`