---
title:  "Za globlje proučevanje"
date:   30/04/2021
---

V knjigi Očaki in preroki preberi poglavji »Abraham v Kanaanu« in »Preizkušanje vere«.

»Abrahamu ni bila določena lahka preizkušnja, niti se ni od njega zahtevala majhna žrtev. … Vendar se ni obotavljal poslušati klica. Ni spraševal o obljubljeni deželi. … Bog je rekel in njegov služabnik mora ubogati. Najsrečnejši kraj na svetu mu je bil ta, kjer ga je želel Bog.« /Ellen G. White, 1997: Očaki in preroki, str. 85./

Ko je Abram vstopil v Kanaan, se mu je prikazal Gospod in mu pojasnil, da bo tujec v deželi, katero bo dal njegovim potomcem (1 Mz 12,7). Bog je to obljubo večkrat ponovil (glej 1 Mz 13,14-15.17; 1 Mz 15,13.16.18; 1 Mz 17,8; 1 Mz 28,13.15; 1 Mz 35,12). Približno 400 let kasneje je Gospod izpolnil obljubo (1 Mz 15,13.16), ko je Mojzesu oznanil, da bo Izraelce izpeljal iz Egipta in jih vodil v deželo, kjer tečeta mleko in med (2 Mz 3,8.17; 2 Mz 6,8). Bog je obljubo ponovil tudi Jozuetu (Joz 1,3); do Davidovega časa je bila v veliki meri, toda ne v celoti, izpolnjena (1 Mz 15,18-21; 2 Sam 8,1-14; 1 Kr 4,21; 1 Krn 19,1-19).

Preberi Heb 11,9-10.13-16. Te vrstice jasno povedo, da so Abraham in drugi zvesti očaki v Kanaanu videli simbol oziroma »senco« končnega doma, kjer bo prebivalo Božje ljudstvo. V grešnih okoliščinah ni možno imeti trajnega doma. Življenje je kratkotrajno, kakor »dim …, ki se za kratek čas pokaže in nato izgine« (Jak 4,14). Kot Abrahamovi duhovni potomci se moramo tudi mi zavedati, da »nimamo tu stalnega mesta, ampak iščemo prihodnje« (Heb 13,14). Gotovost prihodnjega življenja v Kristusu nam pomaga ostati mirni v svetu sprememb in propada.

**Vprašanja za pogovor**

`1.	Kako bi morala Božja obljuba o novi zemlji vplivati na našo osebno krščansko izkušnjo? Primerjaj Mt 5,5; 2 Kor 4,17-18; Raz 21,9-10; Raz 22,17.`

`2.	»Resnična veličina bi morala izhajati iz poslušnosti Božjim zapovedim in sodelovanja z njegovim božanskim namenom.« /SDA Bible Commentary, vol. 1, str. 293./ Pogovorite se o pomenu tega navedka.`

**Povzetek**

Obljube! Kako dragocene so verniku! Ali bodo izpolnjene? Vera odgovarja: »Da!«