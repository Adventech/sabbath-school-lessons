---
title:  "»Tvoje ime bom naredil veliko«"
date:   29/04/2021
---

**Iz tebe bom naredil velik narod, blagoslovil te bom in naredil tvoje ime veliko, da bo v blagoslov. 1 Mz 12,2**

`V 1 Mz 12,2 je Bog Abramu obljubil, da bo njegovo ime naredil veliko, kar pomeni, da ga bo poveličal. Zakaj bi Bog to naredil za katerega koli grešnika, ne glede na to, kako poslušen in zvest je? Kdo si zasluži »veliko ime«? Glej Rim 4,1-5; Jak 2,21-24. Ali je Bog podaril Abramu veličino zaradi njegove lastne koristi ali je to pomenilo veliko več? Pojasni.`

`Primerjaj 1 Mz 11,4 s 1 Mz 12,2. Katera je največja razlika med tema vrsticama? V katerih pogledih ena predstavlja »zveličanje po delih« in druga »zveličanje po veri«?`

Ne glede na to, da načrt zveličanja temelji samo na Kristusovih zaslugah, pa smo kot prejemniki Božje milosti še vedno vključeni v ta načrt. Dodeljena nam je določena vloga; tukaj pride v ospredje naša svobodna izbira. Tisočletna drama – spopad med Kristusom in Satanom – se odvija tudi v nas in po nas. Človeštvo in angeli opazujejo naše ravnanje v tem spopadu (1 Kor 4,9). Zato je to, kdo smo, kar rečemo in kar delamo, pomembno tudi zunaj našega kroga vpliva, saj ima lahko posledice, ki v nekem smislu odmevajo po celotnem vesolju. S svojimi besedami, dejanji in celo s svojo naravnanostjo lahko bodisi proslavimo Gospoda, ki je toliko storil za nas, bodisi osramotimo njegovo veliko ime. Ko je Gospod Abrahamu rekel, da bo njegovo ime naredil veliko, gotovo ni imel v mislih tega, kar razumemo ljudje, kadar govorimo o človeku z »velikim imenom«. V Božjih očeh »veliko ime« vključuje značaj, vero, poslušnost, ponižnost in ljubezen do drugih. Čeprav so te lastnosti pogosto čislane tudi v svetu, pa niso zmeraj kriterij za to, da čigavo ime postane »veliko«.

`Spomni se ljudi, ki imajo v današnjem svetu »veliko« ime, najsi bodo to filmski igralci, politiki, umetniki, bogataši in podobno. Kaj je te ljudi naredilo slavne? Svoj odgovor primerjaj z Abrahamovo veličino. Kaj nam to pove o tem, kako izkrivljen je človeški pogled na veličino? V kolikšni meri to vpliva na naš pogled na veličino človeka?`