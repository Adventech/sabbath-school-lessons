---
title:  "Mesijanska obljuba, 2. del"
date:   27/04/2021
---

**Da bi užili resnično veselje, moramo potovati v zelo daljno deželo in celo ven iz sebe. – Thomas Browne**

`Razmisli o zgornjem navedku iz 17. stoletja. Ali se strinjaš z napisanim? Navedek preberi v povezavi s 1 Tes 4,16-18 in Raz 3,12.`

Sveti Avguštin iz Hipona je o stanju človeka zapisal: »Naše življenje – če lahko težav polno življenje sploh imenujemo življenje – priča o tem, da je rasa umrljivih ljudi že od svojega začetka obsojena. Najprej pomislite na grozljivo brezno nevednosti, iz katerega teče zmota, ki je Adamove sinove pahnila v temačno mlako, iz katere se nihče ne more rešiti brez trdega dela, solz in strahov. Nato pomislite na našo ljubezen do tistih stvari, ki so se izkazale za prazne in škodljive ter so krive za mnogo srčnih bolečin, težav, obžalovanj in strahov: nerazumno veselje v nesoglasjih, sporih in vojnah; … prevare, tatvine in ropi; izdajstvo in ponos, zavist in poželenje, umor in uboj, krutost in surovost, nepostavnost in sla; vse brezsramne strasti nečistega: prešuštvo in zakonolom, incest in nenaravni grehi, posilstvo in neštete druge nečistosti, ki so preveč prostaške, da bi jih sploh omenjal; grehi, zagrešeni proti veri – svetoskrunstvo in krivoverstvo, bogokletstvo in kriva prisega; grehi, zagrešeni proti našim sosedom – obrekovanje in goljufanje, laži in krivo pričanje, nasilje do ljudi in lastnine; nepravičnosti sodišč in neštete druge bridkosti, ki napolnjujejo svet, toda uidejo našim očem.« /Augustine of Hippo, The City of God, Gerald G. Walsh, S. J. trans. (New York: Doubleday & Co., 1958), 22. knjiga, 22. poglavje, str. 519./

Zgornji Avguštinov navedek velja za večino sodobnih mest, čeprav je bil zapisan pred več kot 15 stoletji. Človeštvo se od takrat ni prav dosti spremenilo, zaradi česar si ljudje želijo najti neki izhod.

Na srečo je kljub našemu trenutnemu stanju prihodnost svetla, toda samo zaradi tega, kar je Bog naredil za nas po življenju, smrti, vstajenju in velikoduhovniški službi Jezusa Kristusa, ki je končna izpolnitev zavezne obljube, ki pravi, da bodo v Abrahamovem semenu blagoslovljeni vsi rodovi zemlje.  

`Še enkrat preberi zgornji Avguštinov navedek. S svojimi besedami opiši žalostno stanje današnjega sveta. Poišči tudi svetopisemska besedila, ki govorijo o tem, kar nam je Bog obljubil po Jezusu Kristusu (na primer Iz 25,8; 1 Kor 2,9; Raz 22,2-5). Premišljuj o teh obljubah in jih poskusi ponotranjiti. Samo tako boš resnično doumel smisel zaveze, ki je bila dana Abrahamu.`