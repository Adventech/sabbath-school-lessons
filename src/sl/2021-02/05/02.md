---
title:  "Tvoj ščit"
date:   25/04/2021
---

**Po teh dogodkih se je Abramu v videnju zgodila Gospodova beseda, rekoč: »Ne boj se, Abram! Jaz sem tvoj ščit, tvoje plačilo bo zelo veliko.« 1 Mz 15,1**

`V kakšnih okoliščinah je bilo dano to sporočilo? Zakaj so bile ob tej priložnosti prve Božje besede Abramu »Ne boj se«? Česa bi se Abram moral bati?`

V tem odlomku je še posebej zanimivo to, da je Gospod Abramu dejal, da je njegov ščit. Raba osebnih zaimkov nakazuje, da je šlo pri tem za osebni odnos. Bog se je želel z Abramom povezati na osebni ravni, kakor se želi tudi z vsakim od nas.

Na tem mestu je prvič v Svetem pismu zapisano, da je Bog Ščit, in samo tukaj Bog ta naziv uporabi za razodetje samega sebe, čeprav je ta izraz večkrat uporabljen tudi v drugih svetopisemskih odlomkih, ki govorijo o Bogu (5 Mz 33,29; Ps 18,30; Ps 84,11; Ps 144,2).

`Kaj je Bog mislil, ko je rekel, da je Abramov ščit? Ali je Abramu to pomenilo nekaj, kar za nas danes ne more? Ali ta obljuba velja tudi nam? Ali to pomeni, da ne bomo utrpeli nobene telesne škode? Kako je Bog lahko naš ščit? Kako razumeš to prispodobo?`

»Bog se za nas ne zanima zgolj površno, temveč bolj kakor se mati zanima za svojega otroka. … Naš Zveličar nas je kupil s človeškim trpljenjem in bolečino, z žalitvijo, sramotenjem, izkoriščanjem, posmehom, zavrnitvijo in smrtjo. Jezus skrbi zate, trepetajoč Božji otrok! Pod njegovo zaščito boš varen. … Slabosti naše človeške narave ne ovirajo našega dostopa do nebeškega Očeta, kajti Kristus je umrl, da bi posredoval za nas.« /Ellen G. White: Sons and Daughters of God, str. 77./

`Rolando je bil zvest Gospodov sledilec. Potem pa je nenadoma nepričakovano umrl. Kje je bil Bog – njegov Ščit? Ali bi morali zamisel o Bogu kot o ščitu razumeti na drugačen način? Pojasni. Pred čim nas bo Bog zmeraj ščitil? Glej 1 Kor 10,13.`