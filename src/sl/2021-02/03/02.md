---
title:  "Načelo greha"
date:   11/04/2021
---

**1 Mz 6,5**

Božanska ocena ob koncu stvarjenja se je glasila: »In glej, bilo je zelo dobro.« (1 Mz 1,31) Nato je nastopil greh in prišlo je do spremembe. Stvari nič več niso bile »zelo dobre«. Greh je skalil skladno Božje stvarstvo in prinesel strašne posledice. V Noetovih dneh je upor dosegel grozljive razsežnosti; zlo je povsem prepojilo človeško raso. Čeprav Sveto pismo ne razkriva veliko podrobnosti (več podrobnosti v Ellen G. White, 1997: Očaki in preroki, str. 58–60), lahko z gotovostjo rečemo, da so bili prestopki in upor nekaj, kar celo ljubeč, potrpežljiv in odpuščajoč Bog ni mogel tolerirati.

Kako to, da se je stanje tako hitro poslabšalo? Odgovor na to vprašanje ni tako zapleten, kot se morda zdi. Tudi danes si veliko ljudi med premišljevanjem o svojih grehih zastavlja podobno vprašanje: »Le kako so se stvari lahko tako hitro poslabšale?«

**Kaj je bistvo vsake od spodaj naštetih vrstic? Posebno pozornost nameni nenehnemu napredku greha.**

`1 Mz 3,6` 	

`1 Mz 3,11-13`

`1 Mz 4,5`

`1 Mz 4,8`

`1 Mz 4,19` 	

`1 Mz 4,23` 	

`1 Mz 6,2`

`1 Mz 6,5.11`

Besedilo v 1 Mz 6,5.11 ima svoj kontekst in zgodovino. Te grozljive posledice so imele tudi svoj vzrok. Kakor je značilno zanj, je greh postopoma postajal vse hujši. Greh ni kot ureznina ali rana, ob kateri se zaradi samodejnega, v telo vgrajenega procesa, pospeši celjenje. Ravno nasprotno; če se greha ne omeji, se začne množiti in se ne ustavi, dokler ne prinese uničenja in smrti. Ni si nam treba zamišljati življenja pred potopom, da bi v praksi videli delovanje tega načela; opazimo ga lahko namreč povsod okoli sebe.

Nič nenavadnega ni, da Bog sovraži zlo in ga bo prej ali slej dokončno uničil. Pravičen in ljubeč Bog greha ne more obravnavati drugače.

Dobra novica je, da si Bog želi rešiti grešnike, čeprav bo uničil greh. Ravno to je bistvo zaveze.