---
title:  "Znamenje mavrice"
date:   14/04/2021
---

Bog je rekel: »To je znamenje zaveze, ki jo sklepam med seboj in vami in med vsemi živimi bitji, ki so pri vas, za vse prihodnje rodove. Svojo mavrico postavljam v oblake in bo v znamenje zaveze med menoj in zemljo.« 1 Mz 9,12-13

Le nekaj naravnih pojavov je tako čudovitih kot mavrica. Ali se spominjate, kako ste bili kot otroci navdušeni in osupli nad čudovitimi progami ukrivljene svetlobe na nebu, ki je videti kot skrivnosten vhod v nebesa (ali pa morda kot klovnov pas)? Celo odrasli se čudimo prizoru neverjetnih barv med oblaki. Nič nenavadnega ni, da je mavrica tudi danes simbol za mnoge reči: od političnih organizacij do kultov, glasbenih skupin in turističnih agencij (v spletni brskalnik vpišite besedo »mavrica« in se prepričajte na lastne oči). Resnica je, da se te čudovite barve še vedno dotaknejo strun našega srca in uma.

Seveda je bil to del Božjega načrta.

`Kaj naj bi po Gospodovih besedah simbolizirala mavrica? Glej 1 Mz 9,12-17.`

Gospod je rekel, da bo mavrico uporabil za simbol »svoje zaveze« (1 Mz 9,15). Kako zanimivo, da je pri tem uporabil besedo zaveza, saj se v tem primeru razlikuje od svoje siceršnje uporabe. V nasprotju z zavezo, ki jo je Bog sklenil z Abrahamom ali z Izraelci na Sinaju, v tem primeru niso izražene posebne dolžnosti prejemnikov prednosti zaveze (celo Noeta ne). Božje besede so namenjene vsem ljudem, »vsem živim bitjem in vsemu mesu« (1 Mz 9,15) za »vse prihodnje rodove« (1 Mz 9,12). Božje besede so namenjene vsem ne glede na to, ali se bodo ljudje odločili poslušati Gospoda ali ne. V tem smislu koncept zaveze ni uporabljen na enak način kot drugod v Svetem pismu, kjer gre za odnos med Bogom in ljudmi.

`V kakšnem smislu tudi ta zaveza razodeva Božjo milost? Kdo je bil pobudnik omenjene zaveze? Kdo je vrhovni dobrotnik?`

`Kako nam lahko naše razumevanje pomena mavrice pomaga živeti Gospodu poslušno življenje, čeprav nam zaveza, o kateri smo danes proučevali, ne nalaga posebnih dolžnosti (Božja dolžnost je v tem primeru, da sveta nikdar več ne uniči s potopom)? Ali med opazovanjem mavrice vseeno zaznamo namige o svojih dolžnostih? Razmisli o širšem kontekstu, v katerem se omenja mavrica, in o naukih, katerih se lahko naučimo na podlagi tega svetopisemskega besedila.`