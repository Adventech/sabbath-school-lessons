---
title:  "Zaveza z Noetom"
date:   13/04/2021
---

S teboj pa sklepam zavezo. Pojdi torej v ladjo ti in s teboj tvoji sinovi, tvoja žena in žene tvojih sinov! 1 Mz 6,18

Zgornje besedilo predstavlja osnovo svetopisemske zaveze: Bog in človeštvo sklepata sporazum. Tako preprosto je.

Toda to ni edina značilnost zaveze; tukaj je še element poslušnosti, h kateri se zavežemo s sklenitvijo zaveze. Bog je Noetu rekel, naj on in njegova družina gredo v ladjo. Tudi oni so morali izpolniti svoj del, sicer bi bila zaveza neveljavna. Če ne bi upoštevala zaveze, bi bila Noetova družina oškodovana, saj je bila navsezadnje ona tista, ki je od nje imela koristi. Katere posledice bi izkusili Noe in njegova družina, če bi Noe Bogu rekel »ne« in ne bi želel vztrajati v zavezi ali pa bi rekel »da«, pozneje pa bi si premislil?

`Bog pravi, da gre za »njegovo zavezo« (CHR). Kaj nam to pove o sami naravi zaveze? Kako bi razumeli pojem zaveze, če bi jo Gospod imenoval »naša zaveza«?`

Ne glede na to, kako edinstvene so bile okoliščine, nam ta zaveza razkriva osnovno dinamiko odnosa med Bogom in človekom. Bog je ob sklenitvi »svoje zaveze« z Noetom ponovno pokazal svojo milost in pripravljenost postati pobudnik, da bi ljudi rešil pred posledicami njihovih grehov. Te zaveze ne bi smeli razumeti kot nekakšno zvezo dveh enakopravnih strani, pri čemer sta obe strani »partnerja«, ki sta odvisna drug od drugega. Lahko bi sicer rekli, da ima Bog »koristi« od zaveze, toda zgolj v radikalno drugačnem smislu kot ljudje. Bogu zaveza koristi v tem smislu, da ljudem omogoča večno življenje, kar mu gotovo prinaša veliko zadovoljstvo, saj nas neizmerno ljubi (Iz 53,11). Toda to ne pomeni, da ima od zaveze enake koristi kot ljudje, ki smo prejemniki prednosti zaveze.   

V pomoč nam je lahko naslednja primerjava: Neki človek med nevihto pade s čolna. Nekdo na krovu se odloči, da mu bo vrgel rešilni obroč in ga povlekel nazaj v čoln. Človek, ki se je znašel v vodi, se mora strinjati z zadolžitvami, ki mu jih prinaša »dogovor«, kar pomeni, da bo prijel in se oklenil tega, kar mu bo ponujeno. V mnogih pogledih je zaveza med Bogom in človeštvom prav takšna.

`Kako ti zgornja primerjava pomaga razumeti koncept milosti, ki je sestavni del zaveze? Kako ti pomaga razumeti, na čem bi moral že sedaj graditi svoj odnos z Bogom?`