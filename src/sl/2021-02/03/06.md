---
title:  "»Ostal je samo Noe«"
date:   15/04/2021
---

Iztrebil je s površja zemlje vse, kar živi: ljudi in živino, laznino in ptice neba; iztrebljeni so bili z zemlje. Ostali so samo Noe in tisti, ki so bili z njim v ladji. 1 Mz 7,23

V zgornjem besedilu prvič v Svetem pismu zasledimo koncept »ostanka«. Beseda, ki jo prevajamo z glagolom »je ostal«, izhaja iz besede, katere koren je zapisan na mnogih drugih mestih Stare zaveze, kjer je izražena zamisel o ostanku.

»Zato me je Bog poslal pred vami, da vam zagotovi ostanek v deželi, da vas ohrani pri življenju za veliko rešitev.« (1 Mz 45,7; poudarek je dodan)

»Kdor preostane na Sionu in kdor preostane v Jeruzalemu, ga bodo svetega imenovali, vsakega, ki je za življenje zapisan v Jeruzalemu.« (Iz 4,3 chr; poudarka sta dodana)

»Tisti dan bo Gospod spet iztegnil svojo roko, da odkupi ostanek svojega ljudstva, ki bo ostal v Asiriji in Egiptu, v Patrósu, Etiopiji in Elámu, v Šinárju, Hamátu in na morskih obrežjih.« (Iz 11,11; poudarek je dodan)

V naštetih primerih beseda v poševnem tisku spominja na besedno zvezo »je ostal«, zapisano v 1 Mz 7,23.

`Znova preberi 1 Mz 7,23 in zgoraj zapisane vrstice. Kako na podlagi prebranega razumeš zamisel ostanka? V katerih okoliščinah se je pojavil ostanek? Kako se zamisel zaveze sklada z zamislijo ostanka?`

Med potopom je Stvarnik sveta postal tudi Sodnik sveta. Bližajoča se sodba nad svetom je sprožila vprašanje, ali bo uničeno vse življenje na zemlji, vključno s človeškim. Če ne, kdo bo preživel? Kdo bo del ostanka? V tem primeru so to bili Noe in njegova družina. Noetova odrešitev je bila povezana z Božjo zavezo z njim (1 Mz 6,18) – z zavezo, ki jo je ustanovil in izpolnil milostljiv in usmiljen Bog. Kljub temu da je bilo njihovo sodelovanje izrednega pomena, pa so preživeli samo zaradi Božjih zaslug. Ne glede na Noetove zavezne obveze in ne glede na to, kako zvesto jih je izpolnil, je bilo njegovo edino upanje Božja milost.

`Med poročilom o Noetu in dogodki zadnjega časa obstajajo določene vzporednice. Bog bo tudi na koncu zgodovine sveta imel svoj ostanek (glej Raz 12,17). Česa se lahko naučimo na podlagi teh podobnosti? Kako nam lahko to razumevanje pomaga pripraviti se, da bomo nekoč tudi mi del ostanka? Kako naše vsakodnevne odločitve vplivajo na to, na kateri strani bomo stali na koncu časa?`