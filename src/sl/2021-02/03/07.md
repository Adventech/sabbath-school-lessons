---
title:  "Za globlje proučevanje"
date:   16/04/2021
---

V knjigi Očaki in preroki preberi poglavji »Potop« in »Po potopu«.

»Mavrica, naraven fizikalen pojav, je bila primeren simbol za Božjo obljubo, da sveta nikdar več ne bo uničil s potopom. Ker so se klimatske razmere na zemlji po potopu popolnoma spremenile in je dež v mnogih delih sveta nadomestil blagodejno roso, ki je namakala tla, se je pokazala potreba po nečem, kar bo pomirilo človekov strah, ko bo začelo deževati. Duhovni um je zmožen v tem naravnem pojavu videti Božje razodetje (glej Rim 1,20). Vernik v mavrici vidi dokaz za to, da bo dež prinesel blagoslov in ne vesoljnega uničenja.« /SDA Bible Commentary, vol. 1, str. 265./

**Vprašanja za pogovor**

`1.	»V tistih dneh se je svet napolnil; ljudje so se namnožili, svet je tulil kot divji bik in kričanje je razburilo vélikega boga. Enlil je slišal ta hrušč in bogovom v svojem zboru rekel: ›Človeški hrup je nevzdržen. Zaradi babilona [velikega nereda, zmešnjave] je spanje postalo nemogoče.‹ Tako so se bogovi odločili iztrebiti človeka.« /»Zgodba o potopu« iz Epa o Gilgamešu; v angleščino prevedel N. K. Sanders (London: The Penguin Group, 1972), str. 108./ Primerjaj razlog za potop iz zgornjega odlomka z razlogom, ki ga podaja svetopisemsko poročilo.`

`2.	Noe je poleg svarila o bližajoči se Božji sodbi ljudem posredoval še nekaj. Namen njegovega svarila je bil pomagati bližnjim prepoznati njihovo potrebo po zveličanju. Zakaj je resnica o zveličanju v splošnem nepriljubljena? Naštej nekaj stvari, ki mnoge ljudi ovirajo, da bi sprejeli Božji načrt za svoje zveličanje. Glej Jn 3,19; Jn 7,47-48; Jn 12,42-43; Jak 4,4.`

**Povzetek**

V nauku za ta teden smo ugotovili, da sta bili zavezi, ki ju je Bog sklenil z Noetom, prvi neposredni zavezi, zapisani v Svetem pismu. Ti zavezi razodevata Božje milostno zanimanje za človeško družino in njegovo željo po zveličavnem odnosu z ljudmi. Bog je nato potrdil svojo zavezo z Noetom. Noe je bil zaradi svoje vdanosti Bogu zaščiten pred prevladujočim odpadništvom; sebe in svojo družino je rešil pred uničujočo Božjo sodbo, ki je prišla v obliki potopa.

»Simbol [mavrice] med oblaki je bil dan z namenom utrditi človekovo vero in zaupanje v Boga; je namreč znamenje božanske milosti in dobrote do človeka. Čeprav je moral Bog s potopom uničiti zemljo, [pa mavrica priča o tem, da] njegova milost še vedno napolnjuje svet.« /Ellen G. White, The Story of Redemption, str. 71./