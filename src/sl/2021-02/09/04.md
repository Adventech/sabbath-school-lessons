---
title:  "Znamenje zaveze"
date:   25/05/2021
---

Izraelovi sinovi naj torej praznujejo soboto, naj se držijo počitka iz roda v rod kot večne zaveze. Med menoj in Izraelovimi sinovi naj bo to znamenje na veke, kajti v šestih dneh je Gospod naredil nebo in zemljo, sedmi dan pa je počival in si oddahnil. 2 Mz 31,16-17

V Svetem pismu je sobota štirikrat imenovana »znamenje« (2 Mz 31,13.17; Ezk 20,12.20). »Znamenje« ni »simbol« v smislu stvari, ki simbolizira, predstavlja ali spominja na neko drugo stvar zaradi podobnih lastnosti (na primer simbol pesti pogosto pomeni moč ali oblast). V Svetem pismu je sobota »znamenje« v smislu zunanjega znaka, predmeta ali stanja, ki so izbrani, da bi posredovali določeno sporočilo. V samem znamenju ni prav ničesar, kar bi bilo posebej povezano z zavezo. Sobota je bila znamenje zaveze »med menoj in vami iz roda v rod« (2 Mz 31,13) samo zato, ker jo je Bog določil za znamenje.

`Zakaj je Gospod za znamenje zaveze izbral ravno soboto? Zakaj je sobota primeren simbol zveličavnega odnosa z Bogom, še posebej, če imamo v mislih, da je ključen vidik zaveze ta, da smo rešeni po milosti in ne po lastnih delih? Glej 1 Mz 2,3; Heb 4,1-4.`

Osupljivo je, da so Judje stoletja verjeli, da je sobota znamenje mesijanske odrešitve. Soboto so razumeli kot predokus zveličanja, ki ga bo prinesel Mesija. Ker odrešenje razumemo kot nekaj, kar nam je dano samo po milosti, in ker se zaveza z Bogom imenuje »zaveza milosti«, je povezava med soboto, odrešenjem in zavezo zelo jasna (glej 5 Mz 5,13-15). V nasprotju s splošnim prepričanjem je sobota znamenje Božje odrešujoče milosti in ne znamenje zveličanja z deli.

`Kako razumeš zapoved, da je v soboto treba »počivati«? Kako počivaš v soboto? Kaj ta dan počneš drugače, zaradi česar je sobota »znamenje«? Ali lahko kdo, ki te pozna, opazi, da je sobota zate res poseben dan?`