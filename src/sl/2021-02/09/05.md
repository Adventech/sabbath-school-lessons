---
title:  "Znamenje posvečenja"
date:   26/05/2021
---

Glejte, da boste praznovali moje sobote; kajti to je znamenje med menoj in vami iz roda v rod, da se ve, da vas jaz, Gospod, posvečujem! 2 Mz 31,13

Gospodovim navodilom o izgradnji svetišča in vzpostavitvi svetiščne službe (2 Mz 25,1-31,11) sledi izredno bogato besedilo o soboti (2 Mz 31,12-17).

Koncept sobote kot »znamenja« – vidnega, zunanjega in večnega znamenja med Bogom in njegovim ljudstvom – je na ta način prvič izražen prav v tem besedilu. Te vrstice vsebujejo osupljive koncepte, ki so vredni našega proučevanja. V omenjenem odlomku sta združeni dve novi zamisli:

1.	Sobota kot znamenje spoznanja.

2.	Sobota kot znamenje posvečenja.

Razmisli o tem, da je sobota povezana s spoznanjem. Hebrejsko razumevanje spoznanja vključuje intelektualen, odnosen in čustven vidik. »Vedeti« ni pomenilo samo poznati dejstev, še posebej ne takrat, ko je šlo za osebo. Pomenilo je, da imaš resen odnos s človekom, ki ga poznaš. Poznati Gospoda je torej pomenilo imeti dober odnos z njim, »služiti« mu (1 Krn 28,9), »bati« se ga (Iz 11,2), »verjeti« vanj (Iz 43,10), »zaupati« vanj in ga »iskati« (Ps 9,10) ter »klicati« njegovo ime (Jer 10,25).

`V Svetem pismu poišči vrstice, ki so navedene v prejšnjem odstavku. Kako nam ta besedila pomagajo razumeti, kaj pomeni »poznati« Gospoda?`

Poleg tega, da je sobota znamenje spoznanja, je tudi znamenje posvečenja. Sobota kaže na to, da Gospod »posvečuje« svoje ljudstvo (primerjaj s 3 Mz 20,8), in sicer tako, da jih posvečuje (5 Mz 7,6).

Kakor v primeru odrešenja je tudi postopek posvečenja delo Božje odrešujoče ljubezni. Pravičnost (opravičenje) in posvečenje sta Božji dejavnosti: »Jaz … Gospod … vas posvečujem.« (3 Mz 20,8). Sobota je torej znamenje, ki nam daje spoznanje o Bogu kot Posvečevalcu. »Sobota, ki je svetu dana kot znamenje Boga Stvarnika, je tudi znamenje Boga Posvečevalca.« /Ellen G. White, Testimonies for the Church, vol. 6, str. 350./

`Premišljuj o soboti in procesu posvečenja. Katero vlogo ima sobota pri posvečenju? Kako lahko Gospod našo izkušnjo posvečevanja sobote uporabi za to, da nas posveti?`