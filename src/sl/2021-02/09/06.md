---
title:  "Spominjaj se sobotnega dne"
date:   27/05/2021
---

**Spominjaj se sobotnega dne in ga posvečuj! 2 Mz 20,8**

Sobota je znamenje, ki človeka spodbuja k »spominjanju«. Uporaba glagola spominjati se lahko služi različnim namenom. Prvič, opominja nas, da se ozremo nazaj v preteklost, in nas usmerja na stvarjenje, ki je doseglo svoj vrhunec v vzpostavitvi sobote kot tedenskega dne počitka in posebnega občestva z Bogom.

Zapoved o tem, naj se spominjamo, vpliva tudi na sedanjost. Ni nam zapovedano samo »spominjati se« sobote (2 Mz 20,8), temveč jo tudi »spoštovati« in »posvečevati« (glej 5 Mz 5,12). Tako je sobota pomembna tudi za nas, ki živimo v sedanjosti.

Poleg tega nas spominjanje sobotnega dne usmerja na prihodnost. Posameznika, ki se spominja sobote in jo posvečuje, čaka obetavna, polna in smiselna prihodnost z Gospodarjem sobote. Ker ostaja v Gospodu, ostaja tudi v zaveznem odnosu. Ko enkrat razumemo, da je zaveza odnos med Bogom in človeštvom, postane sobota, ki lahko v veliki meri pomaga okrepiti ta odnos, še bolj pomembna.

Zares, ko se Božje ljudstvo spominja stvarjenja in Stvarnika, se obenem spominja tudi Božjih milostnih del odrešenja (glej 5 Mz 5,15, kjer je sobota razumljena kot znamenje odrešitve iz Egipta, kar je simbol odrešenja, ki ga imamo v Bogu). Stvarjenje in novo stvarjenje sta neločljivo povezana; prvo omogoča drugo. Sobota je znamenje, ki pravi, da je Bog Stvarnik sveta in našega odrešenja.

»S posvečevanjem sobote moramo razodevati, da smo njegovo [Božje] ljudstvo. Njegova Beseda jasno pravi, da je sobota znamenje, po katerem se bo ločilo ljudstvo, ki drži zapovedi. … Tisti, ki posvečujejo Božji zakon, bodo eno z njim v velikem spopadu, ki se je začel v nebesih med Satanom in Bogom.« /Ellen G. White, Selected Messages, 2. knjiga, str. 160./

`Pozorno preberi zgornji odlomek Gospodove služabnice. Kaj je na soboti, da lahko na podlagi te zapovedi morda bolj kot na podlagi katere koli druge razpoznamo »ljudstvo, ki drži zapovedi«?`