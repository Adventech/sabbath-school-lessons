---
title:  "Za globlje proučevanje"
date:   28/05/2021
---

V Adventističnem svetopisemskem komentarju (The SDA Bible Commentary) v 7. knjigi preberi strani 968–970. V knjigi Pričevanja za cerkev (Testimonies for the Church) v 6. knjigi preberi poglavje z naslovom »Posvečevanje sobote« (»The Observance of the Sabbath«), in sicer strani 349–351. V knjigi Očaki in preroki preberi poglavje »Od Rdečega morja do Sinaja«.

Deset zapovedi izčrpno definira odnose med Bogom in človekom ter med človekom in človekom. V sami sredini dekaloga se nahaja zapoved o soboti, ki na poseben način opredeli Gospodarja sobote ter njegovo področje oblasti in lastništva. Bodi pozoren na naslednja vidika: (1) identiteta božanstva: Jahve (Gospod) je Stvarnik (2 Mz 20,11; 2 Mz 31,17) in ima zaradi tega edinstven položaj; (2) področje njegovega lastništva: »nebo in zemlja, morje in vse, kar je v njih« (2 Mz 20,11; primerjaj z 2 Mz 31,17). Glede na ta dva vidika ima zapoved o soboti lastnosti, ki so bile značilne za mednarodne pečate na sporazumih, ki so jih sklepali na starem Bližnjem vzhodu. Ti pečati so bili običajno na sredini sporazuma in so vsebovali tudi (1) identiteto božanstva (običajno poganskega boga) ter (2) področje lastništva in oblasti (običajno omejeno geografsko ozemlje).

»Posvečenje Duha pomeni razliko med tistimi, ki imajo Božji pečat, in tistimi, ki posvečujejo lažni dan počitka. Ko bo napočil čas preizkusa, se bo jasno pokazalo, kaj je znamenje zveri. To je posvečevanje nedelje … Bog je sedmi dan določil za svojo soboto [sabat] [2 Mz 31,13.17.16; citirano].

Tako bo razlika med zvestimi in nezvestimi postala vidna. Tisti, ki si želijo na svoje čelo prejeti Božji pečat, morajo posvečevati soboto, kakor je opredeljena v četrti zapovedi.« /Ellen G. White, The SDA Bible Commentary, vol. 7, str. 980–981./

**Vprašanja za pogovor**

`1.	Preberi 3 Mz 19,30 in bodi pozoren na povezavo med svetiščem in soboto. Zakaj je ta povezava smiselna v luči tega, o čemer smo proučevali o soboti kot znamenju?`

`2.	Vprašaj se, ali ti je sobota v pomoč pri tvoji hoji z Gospodom. Če ni, razmisli o spremembah, ki jih lahko narediš.`

**Povzetek**

Sobota je znamenje zaveze; sega v čas, ko bo načrt zveličanja dovršen. Obenem nas usmerja na stvarjenje in kot znamenje zaveze milosti kaže na dejanje novega stvarjenja, ko bo Bog vse naredil novo (Raz 21,5).