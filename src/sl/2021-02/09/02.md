---
title:  "Izvor"
date:   23/05/2021
---

Pogosto slišimo frazo »stara judovska sobota«. Toda Sveto pismo je jasno: sobota je obstajala dolga leta pred judovskim narodom. Svoj izvor ima v tednu stvarjenja.

`Preberi 1 Mz 2,2-3 in 2 Mz 20,11. Od kod nedvomno izvira sobota?`

Čeprav 1 Mz 2,2-3 »sedmega dne« ne poimenuje sobota (ta opredelitev se prvič pojavi v 2 Mz 16,26.29), nanjo jasno kaže z besedami »in počival je sedmi dan« (1 Mz 2,2). Glagol je počival (heb. shabat) je soroden samostalniku sábat (heb. shabbat). »Beseda sábat [v 1 Mz 2,2] ni uporabljena, toda piščevo sporočilo je jasno: Bog je blagoslovil in posvetil sedmi dan kot sábat.« /G. F. Waterman, The Zondervan Pictorial Encyclopedia of the Bible (Grand Rapids, MI: Zondervan Publishing House, 1975), vol. 5, str. 183./ Nobenega dvoma ni, da 1 Mz 2,2-3 govori o božanskem izvoru sobote. To je dan, v katerem lahko vse človeštvo izkusi poseben blagoslov.

V Mr 2,27 Jezus pravi, da je sobota ustvarjena zaradi »človeka«, s čimer je meril na vse človeštvo, ne samo na Jude.

`Zakaj bi moral Bog sedmi dan počivati? Ali je res potreboval počitek? Kateremu namenu je služil njegov počitek?`

Čeprav so nekateri komentatorji predlagali, da je Bog po koncu stvarjenja potreboval telesni počitek, je bil resnični namen njegovega počitka božanski zgled vsemu človeštvu. Tudi ljudje moramo šest dni delati in sedmi dan (v soboto) počivati. Teolog Karl Barth je menil, da je bil Božji počitek ob koncu stvarjenja del »zaveze milosti«. Bog je človeštvo povabil, naj »počiva z njim … in sodeluje v [Božjem] počitku«. /Church Dogmatics, vol. 3, 1. del (Edinburgh, Scotland: T&T Clark Ltd., 1958), str. 98./

Bog je moškega in žensko dan po njunem stvarjenju z ljubeznijo povabil k občestvu in počitku, da bi z njima, ki sta bila ustvarjena po njegovi podobi, vzpostavil zaupno skupnost. To občestvo in skupnost naj bi trajala za vedno. Vse od padca v greh je sobota tedenski vrhunec vernikovega življenja z Odrešenikom.

`Kaj bi odgovoril, če bi te kdo vprašal, kako posvečevanje sobote koristi tvojemu odnosu z Gospodom?`