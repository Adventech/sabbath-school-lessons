---
title:  "Nova zaveza in novo srce"
date:   22/06/2021
---

**Naj Kristus po veri prebiva v vaših srcih, da bi tako, ukoreninjeni in utemeljeni v ljubezni, mogli z vsemi svetimi doumeti, kolikšna je širokost in dolgost in visočina in globočina, ter spoznati Kristusovo ljubezen, ki presega spoznanje, da bi se izpolnili do vse Božje polnosti. Ef 3,17-19**

Že večkrat smo povedali, da bo Gospod ob sklenitvi nove zaveze svoj zakon zapisal v srce svojega ljudstva (Jer 31,31-33). Glede na današnje svetopisemsko besedilo v našem srcu ni le zakon, temveč tudi sam Kristus, kar je seveda logično, saj sta Kristus in Božji zakon tesno povezana. Če imamo v srcu zakon in če v srcu hkrati prebiva Kristus (grška beseda, ki je v zgornjem besedilu prevedena z besedo »prebiva«, pomeni tudi »namestiti se«, kar daje vtis trajnosti oziroma stalnosti), prihajamo do še ene prednosti zaveze – do novega srca.

`Zakaj potrebujemo novo srce? Katere spremembe bodo opazne pri tistih, ki bodo prejeli novo srce?`

Znova preberi današnje svetopisemsko besedilo. Bodi pozoren na to, da apostol Pavel še posebej poudarja ljubezen in pravi, da moramo biti »ukoreninjeni in utemeljeni« v njej. Te besede pomenijo stabilnost, trdnost in trajnost v ljubezni. Naša vera je brez pomena, če ni ukoreninjena v ljubezni do Boga in drugih (Mt 22,37-39; 1 Kor 13). Ta ljubezen ne obstaja v vakuumu. Ravno nasprotno; obstaja, ker smo po Jezusu dobili vpogled v Božjo ljubezen do nas (ljubezen, ki »presega spoznanje«). Zaradi tega se naše življenje in srce spremenita; postanemo novi ljudje z novimi mislimi, željami in cilji. Naš odziv na Božjo ljubezen do nas spremeni naše srce in ravnanje z bližnjimi. Morda je imel apostol Pavel v mislih prav to, ko je govoril o tem, da bomo izpolnjeni »do vse Božje polnosti«.

`Kako se 1 Jn 4,16 navezuje na to, kar je apostol Pavel zapisal v Ef 3,17-19?`

`Ponovno preberi svetopisemska besedila v današnjem nauku. Kaj lahko narediš, da bi se obljube, zapisane v teh vrsticah, uresničile v tvojem življenju? Ali obstajajo stvari, ki jih moraš spremeniti, in te morda ovirajo pri tem, da bi izkusil »Božjo polnost« (Ef 3,19)? Sestavi seznam sprememb, ki jih moraš narediti. Če želiš, lahko ta seznam predstaviš v svojem sobotnošolskem razredu. Kako lahko verniki drug drugemu pomagate pri izvajanju teh sprememb?`