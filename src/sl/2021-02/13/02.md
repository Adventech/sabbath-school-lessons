---
title:  "Veselje"
date:   20/06/2021
---

**To vam pišemo zato, da bi bilo naše veselje dopolnjeno. 1 Jn 1,4**

Z nekaj preprostimi besedami je Janez izrazil to, kar bi morala biti ena naših največjih prednosti, ki jih imamo kot zavezno ljudstvo – obljuba veselja.

Kot kristjani smo večkrat opozorjeni, naj ne sledimo svojim čustvom in da vera ni občutek ter da si moramo prizadevati preseči svoja čustva; vse to je res. Toda obenem ne bi bili ljudje, če ne bi bili bitja čustev, občutkov in razpoloženj. Svojih čustev ne moremo zanikati; toda moramo jih razumeti, jim dati ustrezno mesto in jih, kolikor je le mogoče, imeti pod nadzorom. Zanikati čustva bi pomenilo zanikati to, kar pomeni biti človek (kakor da bi krogu rekli, naj ne bo okrogel). Zgornja vrstica ne pravi samo tega, da imamo ljudje čustva (v tem primeru veselje), temveč da bi morala biti naša čustva »dopolnjena«. Težko je reči, da nam ta vrstica sporoča, da moramo zanikati svoje občutke, kajne?

`Preberi 1 Jn 1,1-4. O čem je pisal Janez? Kaj je bilo tisto, kar naj bi »dopolnilo« veselje prvih kristjanov? Zakaj bi jih to moralo razveseliti?`

Apostol Janez je bil eden od dvanajsterih. Jezusa je spremljal skoraj od samega začetka njegove tri in pol let trajajoče službe. Bil je priča osupljivim dogodkom Jezusovega življenja: stal je pod križem ter bil z njim v Getsemaniju in na Gori spremenjenja. Kot priča je bil gotovo pravi človek za pogovor o tej temi.

Toda bodite pozorni, da poudarek ni na njem, temveč na tem, kar je Jezus naredil za učence, da bi lahko imeli občestvo tako drug z drugim kakor tudi z Bogom. Jezus nam je odprl vrata, da lahko vstopimo v tesen odnos z Gospodom. Ena od posledic tega občestva oziroma odnosa je veselje. Janez si je želel, da bi prejemniki njegovega pisma vedeli, da je to, kar so slišali o Jezusu, resnica (sam pravi, da ga je videl, se ga dotaknil, opazoval in poslušal). Tudi oni lahko vzpostavijo vesel odnos z nebeškim Očetom, ki jih ljubi in je zanje po svojem Sinu dal samega sebe.

`V vrstici, ki smo jo obravnavali danes, apostol Janez podaja svoje pričevanje, svojo izkušnjo. Kakšna pa je tvoja izkušnja z Jezusom? S katerimi besedami lahko kakor Janez drugim ljudem pomagaš povečati njihovo veselje v Gospodu?`