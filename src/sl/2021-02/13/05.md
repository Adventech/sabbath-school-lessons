---
title:  "Nova zaveza in večno življenje"
date:   23/06/2021
---

**Jezus ji je rekel: »Jaz sem vstajenje in življenje: kdor vame veruje, bo živel, tudi če umre; in vsakdo, ki živi in vame veruje, vekomaj ne bo umrl. Veruješ v to?« Jn 11,25-26**

Obstajata dve dimenziji večnega življenja. Sedanja dimenzija verniku prinaša izkušnjo bogatega življenja že sedaj (Jn 10,10); to vključuje tudi mnogo obljub, ki so nam bile dane za sedanje življenje.

Prihodnja dimenzija je seveda večno življenje – obljuba o vstajenju telesa (Jn 5,28-29; Jn 6,39). Čeprav se ta obljuba nanaša na prihodnost, gre za dogodek, ki osmišlja vse drugo in zajema celotno krščansko upanje.

`Kaj pravi Jezus v Jn 11,25-26? Kje lahko najdemo večno življenje? Kako naj razumemo njegove besede, da tisti, ki verujejo vanj, nikdar ne bodo umrli, četudi bodo izkusili smrt? Glej Raz 2,11; Raz 20,6.14; Raz 21,8.`

Seveda bomo vsi umrli, toda Jezus pravi, da je smrt samo spanje, začasen premor, ki se bo za verujoče končal z vstajenjem življenja. Ko se bo vrnil, bodo umrli v Kristusu vstali nesmrtni; živeči Kristusovi sledilci pa bodo v trenutku postali nesmrtni. Tako živeči kot umrli verujoči bodo prejeli novo, nesmrtno telo. Takrat se bo za Božje ljudstvo začelo življenje brez smrti.

Kakšna sreča je že sedaj vedeti, da grob ne pomeni konca in da bomo prejeli novo življenje, ki bo trajalo za vedno.

»Kristus je postal eno telo z nami, da bi mi lahko postali en duh z njim. Po moči te zveze bomo vstali iz groba – ne samo kot dokaz Kristusove moči, marveč zato, ker je po veri njegovo življenje postalo naše. Kdor spozna pravi Kristusov značaj in ga sprejme v srce, ima večno življenje. Kristus prebiva v nas po Duhu. Božji Duh, ki ga po veri sprejmemo v srce, je začetek večnega življenja.« /Ellen G. White, 1994: Hrepenenje vekov, str. 281/

`Na katere načine lahko že sedaj uživamo prednosti večnega življenja? Zapiši nekaj prednosti obljub večnega življenja, ki jih uživaš v svojem vsakodnevnem življenju. Kako lahko o tem upanju in obljubah poveš komu, ki se sooča s smrtjo ljubljene osebe?`