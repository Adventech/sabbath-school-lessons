---
title:  "Prosti krivde"
date:   21/06/2021
---

**Zdaj ni torej nobene obsodbe za tiste, ki so v Kristusu Jezusu. Rim 8,1**

Mlada ženska je bila umorjena na brutalen način; nihče ni vedel, kdo je morilec. Policija je nastavila past, tako da je na ženskin grob skrila mikrofon. Več mesecev po njeni smrti se je nekega večera  njenemu grobu približal mlad moški. Pokleknil je, jokal in žensko moledoval za odpuščanje. Policija, ki je prisluškovala njegovim besedam, ga je obtožila zločina.

Kaj je moškega pripeljalo h grobu? Krivda, mar ne?

Vsi smo krivi; vsi smo zagrešili kaj, česar se sramujemo; želimo si, da bi te stvari lahko nekako razveljavili, toda to je nemogoče.

Zahvaljujoč Jezusu in krvi nove zaveze nikomur ni treba živeti z bremenom krivde. Današnja svetopisemska vrstica pravi, da za nas ni nobene obsodbe. Vrhovni Sodnik nas šteje za nedolžne; obravnava nas, kakor da nikoli ne bi zagrešili tega, zaradi česar čutimo krivdo.

`Kako nam naslednje vrstice pomagajo razumeti Rim 8,1? Jn 5,24; Rim 3,24-25; 2 Kor 5,21`

Ena od velikih obljub življenja v zaveznem odnosu z Gospodom je ta, da nam ni več treba živeti obremenjeni s krivdo. Zaradi krvi zaveze lahko tisti, ki se odločijo vstopiti v zavezni odnos z Bogom, se držati vere, se pokesati in živeti v poslušnosti, izkusijo življenje brez krivde. Kadar nam Satan šepeta, da smo hudobni, slabi in preveč grešni, da bi nas Bog sprejel, se lahko zgledujemo po tem, kar je naredil Jezus, ko je bil skušan: navedemo lahko svetopisemske vrstice, od katerih je ena najboljših prav Rim 8,1. To ne pomeni, da zanikamo resničnost greha v svojem življenju. Pomeni, da zaradi zaveznega odnosa, ki ga imamo z Gospodom, več ne živimo pod obsodbo greha. Jezus je plačal kazen namesto nas in sedaj stoji v Očetovi navzočnosti, kjer se v našem imenu sklicuje na svojo kri in Očetu namesto naših grehov kaže svojo pravičnost.

`Kako na tvoje življenje vpliva spoznanje, da ti je Gospod odpustil grehe? Kako ti to spoznanje pomaga, kadar imaš opravka z ljudmi, ki so se pregrešili proti tebi?`