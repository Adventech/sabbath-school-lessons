---
title:  "Za globlje proučevanje"
date:   25/06/2021
---

V knjigi Veliki spopad med Kristusom in Satanom preberi poglavje »Osvoboditev Božjega ljudstva«, v knjigi Pot h Kristusu pa poglavje »Veselje v Gospodu«.

»Sveti Božji Sin je bil brez greha ali prestopka, toda nosil je prestopke drugih; naložen mu je bil greh vseh nas. Z božanskim sočutjem se je povezal s človekom in kot predstavnik človeške rase pristal na to, da se z njim ravna kot s prestopnikom. Zrl je v brezno gorja, ki je nastalo zaradi naših grehov, in se ponudil, da bo premostil prepad, ki človeka ločuje od Boga.« /Ellen G. White, Bible Echo and Signs of the Times, 1. 8. 1892./

»Pridi, moj brat, prav takšen, kakršen si, grešen in umazan! Breme svoje krivde položi na Jezusa in se v veri sklicuj na njegove zasluge! Pridi takoj, dokler čas milosti še traja; pridi v priznanju in skrušenega srca; Bog ti bo rad odpustil. Nikar ne zapravi še ene možnosti! Poslušaj glas milosti, ki te poziva vstati od mrtvih, da bi ti Kristus lahko podaril luč! Zdaj je vsak trenutek neposredno povezan z usodo nevidnega sveta. Zato ne dovoli, da bi te tvoja ošabnost in nevera napeljali, da bi še naprej zavračal ponujeno milost. Če ne boš poslušal, boš na koncu s tistimi, ki bodo jadikovali: ›Minila je žetev, poletje je mimo, mi pa še nismo rešeni!‹« /Ellen G. White, Testimonies for the Church, vol. 5, str. 353./

**Vprašanja za pogovor**

`1.	»Sebe dojemamo kot del kozmosa,« piše Francisco José Moreno. »Zavedamo se svoje nevednosti in končne nemoči; od tod naš občutek negotovosti. Posledično čutimo strah.« /Between Faith and Reason: Basic Fear and the Human Condition (New York: Harper & Row, Publishers, 1977), str. 7./ Ta navedek primerjaj z besedilom v Ef 3,17-19. Pogovorite se o razlikah med tema pogledoma.`

`2.	Bog je verujočim obljubil veselje. Ali je veselje enako kot sreča? Ali bi morali vedno biti srečni? Če nismo, ali je kaj narobe z našo krščansko izkušnjo? Katere izkušnje iz Jezusovega življenja na zemlji nam lahko pomagajo pri iskanju odgovorov na ta vprašanja?`

`3.	Pogovorite se o tem, kaj pomeni biti napolnjen z »Božjo polnostjo« (Ef 3,19). Kako lahko to doživimo tudi v svojem življenju?`

**Povzetek**

Zaveza ni samo globok teološki koncept, temveč opredeljuje naš zveličaven odnos s Kristusom. Ta odnos prinaša čudovite prednosti že sedaj, še večje pa bomo izkusili ob njegovem drugem prihodu.