---
title:  "Nova zaveza"
date:   08/04/2021
---

**Jer 31,31-33**

V Jer 31,31-33 je v Stari zavezi prvič zapisan izraz »nova zaveza«. Omenja se v kontekstu Izraelove vrnitve iz izgnanstva in govori o blagoslovih, ki jim jih bo dal Bog. Tako kot pri prejšnjih zavezah je tudi tokrat Bog dal pobudo za sklenitev zaveze; on je tisti, ki jo bo po svoji milosti tudi izpolnil.

Bodite pozorni na jezik, ki se uporablja v teh vrsticah. Bog o sebi govori kot o možu svojega ljudstva; pravi, da bo v njihovo srce zapisal svojo postavo. Tudi tokrat uporabi besede, ki jih je izrekel ob sklenitvi zaveze z Abrahamom – on bo njihov Bog, oni pa njegovo ljudstvo. Kakor v prejšnjih primerih zaveza tudi tokrat ni samo nekakšna zakonsko zavezujoča pogodba, temveč mnogo več.

`Primerjaj Jer 31,33 z 2 Mz 6,7, ki govori o Božji zavezi z Izraelom. Kateri ključni element izstopa v teh dveh vrsticah? Kaj je Bog želel doseči s svojim ljudstvom?`

`Primerjaj Jer 31,34 z Jn 17,3. Kaj je ključna stvar, ki jo Bog dela za izgradnjo odnosa med seboj in svojim ljudstvom?`

V Jer 31,31-34 opazimo prvine milosti in poslušnosti, ki sta bili sestavni del prvih zavez. Bog bo odpustil grehe svojega ljudstva; vzpostavil bo odnos z njimi in jim podaril svojo milost. Od svojega ljudstva pričakuje poslušnost, toda ne naučeno ali mehansko, temveč z ljubeznijo, ki izvira iz njihovega spoznanja o njem in iz želje po tem, da mu služijo. To je bistvo zaveznega odnosa, ki ga Gospod želi vzpostaviti s svojim ljudstvom.

`Kako razumeš to, da je postava zapisana v naša srca? Ali to pomeni, da postava postane subjektivna in osebna? Ali si jo lahko zaradi tega razlagamo in jo udejanjamo tako, kot ustreza našemu značaju? Ali pa to pomeni nekaj povsem drugega? Če da, kaj?`