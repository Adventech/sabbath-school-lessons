---
title:  "Osnove zaveze"
date:   04/04/2021
---

Sklenil bom svojo zavezo med seboj in teboj in silno te bom namnožil. 1 Mz 17,2

»Hebrejska beseda, ki jo prevajamo z besedo ›zaveza‹ (v Stari zavezi je zapisana približno 287-krat) je berith. Prevedli bi jo lahko tudi z izrazom ›oporoka‹ ali ›poslednja volja‹. Njen izvor je nejasen; označuje nekaj, kar povezuje dve strani. Uporablja se za več različnih vrst ›vezi‹, tako med dvema človekoma kakor tudi med človekom in Bogom. Običajno poimenuje zavezo, ki jo sklenejo ljudje; poleg tega ima tudi verski pomen, ki označuje zavezo med Bogom in človekom. Njen verski pomen je v resnici metaforičen in sloni na običajni rabi te besede, čeprav je veliko globlji.« /J. Arthur Thompson, »Covenant (OT),« The International Standard Bible Encyclopedia, popravljena izdaja (Grand Rapids, MI: William B. Eerdmans Publishing Company, 1979), vol. 1, str. 790./

Tako kot zakonska zaveza tudi svetopisemska zaveza opisuje odnos in dogovor. V vlogi dogovora svetopisemska zaveza vsebuje naslednje osnovne dele:

Bog je zavezne obljube potrdil s prisego (Gal 3,16; Heb 6,13.17).

Zavezna dolžnost je poslušnost Božji volji, ki je izražena v desetih zapovedih (5 Mz 4,13).

Božja zavezna dolžnost je dokončno izpolnjena po Kristusu in načrtu zveličanja (Iz 42,1.6).

`Oglej si zgoraj naštete elemente (Božje obljube, našo poslušnost in načrt zveličanja). Kako vidiš delovati te dejavnike v svoji hoji z Gospodom? Napiši, kako se prav zdaj odražajo v tvojem življenju.`

Starozavezni žrtveni sistem je seznanil ljudi s celotnim načrtom zveličanja. S pomočjo simbolov so se Izraelovi očaki in ljudstvo naučili z vero pričakovati prihajajočega Odrešitelja. Ti obredi so spokorjenemu človeku pomagali dobiti odpuščanje grehov in osvoboditev od krivde. Na ta način so se blagoslovi zaveze lahko ohranili. Nadaljevala se je tudi duhovna rast, ki je v človeku obnovila Božjo podobo, kljub temu da je ljudem spodletelo pri njihovem delu dogovora.

`V hebrejskem Svetem pismu beseda berith označuje odnos med Bogom in človeštvom. Kakšen odnos prikazuje ta zaveza, če imaš v mislih, kdo je Bog in kdo smo mi v primerjavi z njim?`