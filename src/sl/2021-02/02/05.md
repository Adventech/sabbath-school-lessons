---
title:  "Zaveza z Mojzesom"
date:   07/04/2021
---

**Preberi 2 Mz 6,1-8 in odgovori na vprašanja**:

`1.	O kateri zavezi je govoril Bog? Glej 1 Mz 12,1-3.`

`2.	Kako je izhod iz Egipta predstavljal uresničitev Božjih zaveznih obljub?`

`3.	Katere vzporednice najdeš med tem, kar je Bog obljubil ljudstvu, in tem, kar je pred potopom obljubil Noetu?`

Po izhodu iz Egipta so Izraelci na Sinaju prejeli zavezo, ki je bila dana v kontekstu rešitve iz suženjstva (2 Mz 20,2) in je vsebovala Božje žrtveno zagotovilo za spravo in odpuščanje greha. Zaradi tega je bila tudi ta zaveza kakor vse druge Božje zaveze odraz njegove milosti, ki jo je izkazoval svojemu ljudstvu.

V tej zavezi je Bog ponovno izpostavil glavne poudarke zaveze z Abrahamom:

1.	Poseben odnos med Bogom in njegovim ljudstvom (1 Mz 17,7-8 primerjaj z 2 Mz 19,5-6).

2.	Postali bodo velik narod (1 Mz 12,2 primerjaj z 2 Mz 19,6).

3.	Od njih se zahteva poslušnost (1 Mz 17,9-14 in 1 Mz 22,16-18 primerjaj z 2 Mz 19,5).

»Bodite pozorni na vrstni red: Gospod je najprej rešil Izrael, nato jim je dal svoj zakon, da bi se ga držali. Enak vrstni red velja tudi v primeru evangelija. Kristus nas najprej reši greha (glej Jn 1,29; 1 Kor 15,3; Gal 1,4), nato pa v nas uresničuje svoj zakon (Gal 2,20; Rim 4,25; 8,1-3; 1 Pt 2,24).« /The SDA Bible Commentary, vol. 1, str. 602./

`Preberi 2 Mz 6,7. Kako razumeš prvi del vrstice, kjer Gospod pravi, da bodo Izraelci njegovo ljudstvo, on pa njihov Bog? Bodi pozoren na dinamiko te povedi. Postali bodo nekaj Bogu in Bog bo postal nekaj njim. Bog si ne želi, da bi samo on imel poseben odnos z njimi; želi si, da bi tudi oni imeli poseben odnos z njim. Mar si Gospod ne prizadeva tudi z nami danes vzpostaviti takšnega odnosa? Razmisli, ali prvi del 2 Mz 6,7 odseva tvoj odnos z Gospodom. Če je tvoj odgovor pritrdilen, ga utemelji.`