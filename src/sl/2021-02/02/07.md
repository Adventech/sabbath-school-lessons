---
title:  "Za globlje proučevanje"
date:   09/04/2021
---

V knjigi Očaki in preroki preberi poglavje »Abraham v Kanaanu«, v knjigi Preroki in kralji pa poglavje »Božja preroka sta ju podpirala«.

»Jarem, ki nalaga službo, je Božji zakon. Veliki zakon ljubezni, razodet v Edenu, objavljen na Sinaju in v novi zavezi napisan v srce, je to, kar povezuje človeka z Božjo voljo. Če bi bili prepuščeni slediti svojim nagnjenjem in iti tja, kamor nas vodi naša volja, bi se znašli v Satanovih vrstah in privzeli njegove lastnosti. Zato nas Bog zavezuje k svoji volji, ki je dragocena in plemeniti. Želi, da se potrpežljivo in modro lotimo dolžnosti službe. Sam Kristus je kot človek nosil jarem službe. Rekel je: ›Veselje mi je delati tvojo voljo, moj Bog, in tvoja postava je v mojem srcu. Zakaj stopil sem iz nebes, ne da bi delal svojo voljo, marveč voljo tega, ki me je poslal.‹ (Ps 40,8 chr; Jn 6,38 chr). Ljubezen do Boga, gorečnost za njegovo slavo in ljubezen do padlega človeškega rodu so pripeljali Jezusa na svet trpet in umret. To je bila vodilna moč njegovega življenja. Naroča nam, da tudi mi prevzamemo to načelo.« /Ellen G. White, 2020: Jezusovo življenje, str. 283–284./

**Vprašanja za pogovor**

`1.	Ali je Božja zaveza z Noetom, Abramom, Mojzesom in nami nadaljevanje njegove zaveze z Adamom ali gre za popolnoma nove zaveze? Primerjaj 1 Mz 3,15; 1 Mz 22,18; Gal 3,8.16.`

`2.	Zakaj je tako pomembno, da je zaveza osebna in utemeljena na odnosu? Povedano drugače: z nekom lahko sklenemo zakonsko zavezujoč dogovor (»zavezo«), ne da bi z njim imeli tesen, oseben odnos. Toda Gospod si v zaveznem odnosu s svojim ljudstvom ne prizadeva za takšen odnos. Zakaj so njegova pričakovanja drugačna?`

`3.	Zakaj je zakonska zveza dobra vzporednica zavezi? V katerih pogledih analogija z zakonsko zavezo ne zdrži?`

**Povzetek**

Greh je poškodoval odnos, ki ga je Stvarnik ustanovil s prvima človekoma. Bog si je zato z zavezo prizadeval spet vzpostaviti ta ljubeči odnos. Zaveza kaže na predan odnos med Bogom in ljudmi (kakor vez med zakoncema) ter vsebuje dogovor o našem odrešenju in ponovni skladnosti med nami in Stvarnikom. Bog je, spodbujen z neizmerno ljubeznijo do nas, postal Pobudnik zaveznega odnosa. S svojimi velikodušnimi obljubami in dejanji nas vabi v skupnost s seboj.