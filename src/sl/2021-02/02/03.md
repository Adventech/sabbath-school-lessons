---
title:  "Zaveza z Noetom"
date:   05/04/2021
---

**S teboj pa sklepam zavezo. Pojdi torej v ladjo ti in s teboj tvoji sinovi, tvoja žena in žene tvojih sinov! 1 Mz 6,18**

Beseda zaveza se prvič pojavi v Svetem pismu prav v zgornji vrstici. Bog je Noetu povedal, da se je odločil uničiti zemljo zaradi nenehnega stopnjevanja greha. Čeprav bo to uničenje prišlo v obliki svetovnega potopa, Bog ne bo pozabil sveta, ki ga je ustvaril. Še vedno si bo prizadeval za zavezni odnos, ki je začel veljati po padcu v greh. Ustanovitelj zaveze – božanski »Jaz« – je temelj Noetove varnosti. Gospod, ki se drži zaveze, je obljubil, da bo zaščitil družino, ki je želela živeti v predanem odnosu z njim in biti poslušna njegovi volji.

`Ali je bila zaveza z Noetom enostranska? Pomni, da beseda zaveza namiguje na vključenost več kot zgolj ene strani. Ali se je tudi Noe moral držati svojega dela dogovora? Katerih naukov se lahko naučimo iz odgovora na to vprašanje?`

Bog je Noetu povedal, da bo ves svet uničil s potopom. Toda z njim je sklenil dogovor, ki je vključeval obljubo o rešitvi njegove družine. Tveganje je bilo veliko. Če Bog ne bi izpolnil svojega dela obljube, bi bilo vseeno, kaj vse bi naredil Noe, saj bi bil nazadnje uničen skupaj s preostalim svetom.

Bog je rekel, da bo »sklenil zavezo« z Noetom. Iz besede zaveza izhaja želja po spoštovanju tega, kar si obljubil, da boš naredil. Ne gre le za muhasto izjavo. Že sama beseda izraža veliko mero predanosti. Predpostavimo, da bi Bog Noetu rekel: »Poglej, svet bom pokončal z grozovito poplavo. Morda te bom rešil, morda te ne bom. Medtem naredi to in to in še to, nato pa bomo videli, kako naprej. Ničesar ti ne morem obljubiti.« Takšna izjava človeku ne daje zagotovila in obljube, ki sta sestavna dela zaveze.

`Nekateri zagovarjajo stališče, da potop ni imel svetovnih razsežnosti, temveč je šlo samo za krajevne poplave. Če bi bilo res tako, potem Bog glede na svojo obljubo v 1 Mz 9,15 (glej tudi Iz 54,9) vsakič, ko pride do krajevne poplave (in videti je, da takšne poplave niso redke), prelomi dano besedo. V nasprotju s tem pa dejstvo, da po potopu, opisanem v 1 Mz 7, ni bilo nobenega drugega svetovnega potopa, priča o zanesljivosti Božje zavezne obljube. Kako ti to spoznanje pomaga zaupati Božjim obljubam?`