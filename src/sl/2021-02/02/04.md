---
title:  "Zaveza z Abramom"
date:   06/04/2021
---

**Blagoslovil bom tiste, ki te bodo blagoslavljali, in preklel tiste, ki te bodo preklinjali, in v tebi bodo blagoslovljeni vsi rodovi zemlje. 1 Mz 12,3**

`Preberi 1 Mz 12,1-3 in naštej obljube, ki jih je Bog dal Abramu.`

`Bog je Abramu rekel: »V tebi bodo blagoslovljeni vsi rodovi zemlje.« (1 Mz 12,3) Kaj to pomeni? Kako so bili po Abramu blagoslovljeni vsi rodovi? Glej Gal 3,6-9. Na kakšen način ta davna obljuba kaže na obljubo o Jezusu, Mesiji? Glej Gal 3,29.`

V prvem zapisu Božjega razodetja Abramu je Bog obljubil, da bo z njim sklenil trajen odnos; to se je zgodilo, še preden je uporabil besede, ki bi namigovale na sklenitev zaveze. Neposredna omemba zaveze je nastopila kasneje (1 Mz 15,4-21; 17,1-14). Bog je človeku ponudil prijateljstvo, ki je imelo velik pomen. Ponavljajoči besedi »Jaz bom« v 1 Mz 12,1-3 namigujeta na globino in veličino Božje ponudbe in obljube.

Abram je dobil en, toda težek ukaz: »Pojdi!« Po veri je bil poslušen temu ukazu (Heb 11,8), a ne ker bi želel pospešiti prejem obljubljenih blagoslovov. Njegova poslušnost je izvirala iz vere in je bila odraz ljubečega odnosa, ki ga je želel vzpostaviti Bog. Povedano drugače: Abram je že verjel v Boga, mu že zaupal in že veroval njegovim obljubam. Če ne bi bilo tako, nikoli ne bi zapustil družine in zemlje svojih prednikov ter se podal v neznane kraje. Njegova poslušnost je ljudem in angelom pričala o njegovi veri.

Abram je že takrat pokazal, kakšen je odnos med vero in deli. Rešeni smo po veri, zaradi katere opravljamo dela poslušnosti. Najprej je dana obljuba o odrešenju; nato sledijo dela. Čeprav brez poslušnosti ni niti zaveznega občestva niti blagoslovov, je poslušnost v resnici odziv vernega človeka na to, kar je Bog storil zanj. Takšna vera ponazarja načelo, zapisano v 1 Jn 4,19 (CHR): »Mi ga ljubimo, ker nas je on prvi ljubil.«

`Zakaj lahko rečemo, da 1 Mz 15,6 predstavlja osnovo vsem drugim zaveznim obljubam? Zakaj je ta blagoslov dragocenejši od vseh drugih?`