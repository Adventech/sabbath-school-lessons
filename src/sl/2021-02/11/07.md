---
title:  "Za globlje proučevanje"
date:   11/06/2021
---

»Niti angel z najvišjim položajem v nebesih ni imel moči, da bi plačal odkupnino za enega izgubljenega človeka. Kerubi in serafini imajo slavo, ki jim jo je kot svojim bitjem podaril njihov Stvarnik. Sprava med človekom in Bogom se lahko doseže samo po posredniku, ki je enak Bogu in ima lastnosti, ki ga povzdigujejo in določajo za vrednega pogajati se za človeka z neskončnim Bogom in obenem predstavljati Boga padlemu svetu. Človekova zamenjava in poroštvo je moralo imeti človeško naravo in povezavo s človeško družino, ki jo zastopa. Kot Božji ambasador je moral imeti tudi božansko naravo in odnos z Neskončnim, da bi svetu lahko oznanil Boga in bil posrednik med Bogom in človekom.« /Ellen G. White: Selected Messages, 1. knjiga, str. 257./

»Jezus je nadaljeval: ›Kakor vi mene priznavate pred ljudmi, tako bom tudi jaz priznal vas pred Bogom in svetimi angeli. Biti morate moje priče na svetu, pot, po kateri bo lahko posredovana moja milost za rešitev sveta. Jaz bom vaš predstavnik v nebesih. Oče ne gleda vašega grešnega značaja, temveč vas vidi oblečene v mojo popolnost. Jaz sem posrednik, po katerem bodo prišli nebeški blagoslovi na vas. Vsak, ki me priznava s svojim sodelovanjem v moji daritvi za izgubljene, bo priznan kot sodeležnik v slavi in veselju odrešenih.‹« /Ellen G. White, 2020: Jezusovo življenje, str. 309./

**Vprašanja za pogovor**

`1.	Kako nam vrstice v Rim 5,2; Ef 2,18 in Ef 3,12 pomagajo razumeti dostop do Očeta, ki ga imamo po Jezusu?.`

`2.	Ponovno preberi drugi navedek Ellen G. White v današnjem nauku. Bodi pozoren, kako je v njem razložena vloga posrednika. Oče ob pogledu na nas ne vidi pokvarjenega značaja, temveč Kristusovo popolnost. Razmisli, kaj to pomeni.`

`3.	Kako bi odgovoril na naslednji komentar: »Kristus se torej nahaja v nebeškem svetišču. In kaj zdaj? Katero praktično vrednost ima to za moje vsakodnevno življenje?«`

**Povzetek**

Starozavezni sistem živalskih žrtev je nadomestil novozavezni ustroj. Namesto živali, ki so jih v zemeljskem svetišču darovali grešni duhovniki, smo dobili Jezusa – popolno Žrtev. Jezus nas sedaj v nebeškem svetišču zastopa pred Očetom. To je glavna tema nove zaveze in njenih obljub.