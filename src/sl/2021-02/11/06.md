---
title:  "Nebeška služba"
date:   10/06/2021
---

Heb 9,24 govori o Kristusovi službi, ki jo po svoji smrti v nebesih opravlja za nas in naše grehe. Čeprav bi lahko o tem povedali mnogo, se bomo osredotočili le na zadnji del vrstice, ki pravi, da se je Kristus zdaj pojavil pred Božjim obličjem.

Razmisli o pomenu teh besed. Mi – grešno, padlo človeštvo; mi, ki bi bili v trenutku pogubljeni zaradi svetlobe Božje slave, če bi se nam prikazala v vsej svoji moči; mi, ki smo slabotni in smo brezsramno prestopili sveti Božji zakon – mi imamo Nekoga, ki se je pred Božjim obličjem pojavil za nas. Pri Očetu imamo svojega Predstavnika. Pomisli, kako ljubeč, odpuščajoč in sprejemajoč je bil Kristus, ko je živel na zemlji. Ta isti Kristus je sedaj naš Posrednik v nebesih.

Toda obstaja še ena stran te dobre novice. Ne samo da je Jezus s svojo žrtvijo na križu plačal kazen za naše grehe (1 Pt 2,24), sedaj stoji v Božji prisotnosti kot Posrednik med nebesi in zemljo, med človeštvom in Božanstvom.

To je popolnoma smiselno. Jezus lahko kot Bog in brezgrešen, popoln Človek edini premosti prepad, ki je med človekom in Bogom nastal zaradi greha. Glavna stvar, ki si jo moramo pri tem zapomniti, je, da sedaj obstaja Človek, Človeško Bitje, ki se lahko poistoveti z vsemi našimi stiskami, bolečino in skušnjavami (Heb 4,14-15) ter nas obenem zastopa pred Očetom.

Bog je namreč samo eden. Samo eden je tudi srednik med Bogom in ljudmi, človek Kristus Jezus, on, ki je sam sebe dal v odkupnino za vse, pričevanje ob svojem času. 1 Tim 2,5-6

`Kateri dve vlogi sta pripisani Jezusu v teh vrsticah? Kako sta bili prikazani v obredju zemeljskega svetišča?`

Čudovita novica nove zaveze je ta, da imajo zaradi Jezusa skesani grešniki svojega Predstavnika v nebesih, Nekoga, ki je zanje dosegel to, česar sami nikoli ne bi mogli doseči – popolno pravičnost, ki edina lahko obstoji v Božji navzočnosti. Jezus v svoji popolni pravičnosti, ki se je izpopolnila s trpljenjem (Heb 2,10) stoji pred Bogom in se zavzema za odpuščanje naših grehov. Brez tega ne bi imeli upanja niti sedaj in gotovo ne na dan sodbe.

`V molitvi premišljuj o Njem, ki je na lastni koži izkusil skušnjavo greha in sedaj v nebesih stoji pred Bogom. Kaj ti osebno pomeni to spoznanje? Kakšno upanje in spodbudo ti prinaša?`