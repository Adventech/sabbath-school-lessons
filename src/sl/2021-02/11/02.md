---
title:  "Odnosi"
date:   06/06/2021
---

Postavil bom svoje prebivališče med vami in ne boste se gabili moji duši. Med vami bom hodil in bom vaš Bog, vi pa boste moje ljudstvo. 3 Mz 26,11-12

Ena stvar bi nam do zdaj že morala biti jasna: Gospod si tako v stari kot v novi zavezi prizadeva vzpostaviti tesen in ljubeč odnos s svojim ljudstvom. V resnici sta mu bili zavezi v pomoč pri oblikovanju »pravil« tega odnosa.

Odnos je ključen za zavezo med Bogom in ljudstvom, ne glede na čas ali okoliščine. Toda da bi odnos lahko obstajal, mora priti do interakcije, komunikacije in stika, kar je še posebej v prid grešnim, padlim in negotovim ljudem. Ker je Gospod vse to vedel, je prevzel pobudo. Človeštvu se je želel razodeti na načine, s katerimi se bo lahko le-to znotraj meja svoje padle človečnosti smiselno sporazumevalo z njim.

`V 2 Mz 25,8 je zapisan Gospodov ukaz Izraelu, naj mu zgradijo svetišče. Kateri razlog je podal za to?`

Odgovor na to vprašanje porodi novo vprašanje: Zakaj bi si Gospod sploh želel prebivati s svojim ljudstvom?

Morda se odgovor nahaja v vrsticah na začetku današnjega nauka (3 Mz 26,11-12). Bodi pozoren na to, da Gospod pravi, da bo »postavil svoje prebivališče« (oziroma da bo prebival) med njimi. Nadalje pravi, da se ljudstvo ne bo »gabilo« njegovi duši. Nato pove, da bo »hodil« med njimi in bo njihov Bog, oni pa njegovo ljudstvo. Na tem mestu je znova poudarjen odnos med Bogom in Izraelom.

Vzemi si nekaj minut za podrobno analizo 3 Mz 26,11-12 in 2 Mz 25,8. Zapiši svoja opažanja o tem, kako se različni elementi teh vrstic skladajo z zamislijo, da si Gospod prizadeva vzpostaviti odnos s svojim ljudstvom.

`Posebno pozornost nameni besedam »ne boste se gabili moji duši«. Kaj je na svetišču samem takega, zaradi česar Gospod lahko sprejme padle, grešne ljudi? Zakaj je to tako pomembno za postopek oblikovanja zaveze?`