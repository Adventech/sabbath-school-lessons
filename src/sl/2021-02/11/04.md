---
title:  "Zamenjava"
date:   08/06/2021
---

… ki je daroval sam sebe za naše grehe, da bi nas iztrgal iz sedanjega pokvarjenega sveta, kakor je hotel naš Bog in Oče. Gal 1,4

Nobenega dvoma ni, da je ena od ključnih tem (če ne celo glavna tema) Nove zaveze ta, da je Jezus Kristus kot Žrtev umrl za grehe sveta. Ta resnica je temelj načrta zveličanja. Kateri koli teološki nauk, ki zanika Kristusovo spravno žrtev, zanika sámo srce in dušo krščanstva. Križ, na katerem ni sledov prelite krvi, ne more rešiti nikogar.

`Premišljuj o svetopisemski vrstici na začetku današnjega nauka in odgovori na naslednja vprašanja: Ali se je Jezus prostovoljno odločil umreti? Za koga je umrl? Kaj je dosegel s svojo smrtjo?`

Zamenjava je ključ načrta zveličanja. Zaradi svojih grehov si zaslužimo umreti. Kristus je iz svoje ljubezni do nas »daroval sam sebe za naše grehe« (Gal 1,4). Umrl je smrti, ki smo si jo zaslužili mi. Kristusova smrt, smrt Zamenjave za grešnike, je veličastna resnica, na kateri temeljijo vse druge resnice. Naše upanje na obnovo, svobodo, odpuščanje in večno življenje v raju sloni na delu, ki ga je za nas opravil Jezus, ko se je žrtvoval za naše grehe. Brez tega bi bila naša vera nesmiselna. V tem primeru bi prav tako lahko svoje upanje polagali v kip ribe. Zveličanje nam je zagotovljeno samo po Kristusovi krvi.

`Kaj nam o krvi povedo naslednji odlomki? Glej Mt 26,28; Ef 2,13; Heb 9,14; 1 Pt 1,19. Katero vlogo ima kri v načrtu zveličanja?`

»Ni Božja volja, da bi bili nezaupljivi in bi svojo dušo mučili z bojaznijo, da nas Bog ne bo sprejel, ker smo grešni in nevredni. … Rečemo lahko: ›Vem, da sem grešnik; prav zato potrebujem Zveličarja. … Na podlagi svojih zaslug ali dobrote si ne morem lastiti zveličanja, toda Bogu lahko pokažem na spravno kri Božjega brezhibnega Jagnjeta, ki je nase vzelo greh sveta. To je moje edino opravičilo.‹« /Ellen G. White, The Faith I Live By, str. 100./

`Razmisli o zgornjem navedku in ga poskušaj povedati s svojimi besedami. Vanj vključi svoje strahove in bolečine ter nato napiši, kakšen pomen ima ta obljuba zate. Katero upanje imaš zaradi krvi nove zaveze?`