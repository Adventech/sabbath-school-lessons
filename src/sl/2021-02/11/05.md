---
title:  "Veliki Duhovnik nove zaveze"
date:   09/06/2021
---

Svetišče na zemlji, ki ga je Bog izbral za bivanje med svojim ljudstvom, je bilo osredotočeno na žrtvovanje živali. Toda obred se ni končal s smrtjo teh bitij. Duhovnik je poskrbel za prelito kri v grešnikovem imenu, po tem ko je bila žival usmrčena.

Celoten obred je bil senca in simbol tega, kar bo Kristus naredil za svet. Kakor se simboli znotraj svetiščne službe niso končali s smrtjo živali, tako se tudi Kristusovo delo ni končalo z njegovo smrtjo.

`Z molitvijo preberi Heb 8,1-6. Prosi Gospoda, naj ti pomaga razumeti te vrstice in pomen, ki ga imajo za nas. Nato s svojimi besedami zapiši, kaj nam Gospod želi z njimi sporočiti. Razmisli, kako nam ta odlomek pomaga pri razumevanju nove zaveze.`

Tako kot je nekoč znotraj stare zaveze obstajalo zemeljsko svetišče, duhovništvo in posredovanje, tako znotraj nove zaveze obstaja nebeško svetišče, nebeško duhovništvo in nebeško posredovanje. Kar je bilo v stari zavezi samó simbol, podoba in senca (Heb 8,5), je v novi postalo resničnost.

Poleg tega nam je bil namesto amoralnih živali v zameno dan brezgrešni Jezus; namesto živalske krvi nam je bila dana Kristusova kri; namesto svetišča, narejenega s človeškimi rokami, imamo »svetišče in resnični šotor, katerega je postavil Gospod in ne človek« (Heb 8,2); namesto grešnega in zmotljivega človeškega duhovnika, nam je dan Jezus – Veliki Duhovnik, ki posreduje za nas. S tem v mislih premisli besede apostola Pavla: »Le kako bomo ušli mi, če nam ni mar za tako veliko odrešenje …?« (Heb 2,3)

`Jezus je za nas živel brezgrešno življenje, nato je umrl za nas in sedaj v nebeškem svetišču posreduje za nas. Vse to je bilo narejeno, da bi bili rešeni grozljivih končnih posledic greha. Že danes načrtuj, da boš naslednji dan o teh čudovitih stvareh povedal komu, za katerega meniš, da mora slišati to sporočilo. Na podlagi današnjega nauka skrbno premisli, kaj mu boš rekel.`