---
title:  "Stara in nova zaveza"
date:   01/06/2021
---

Tujce, ki se bodo pridružili Gospodu, da bi mu služili, ljubili Gospodovo ime in bili njegovi služabniki, vse, ki bodo pazili na soboto in je ne bodo skrunili, temveč se bodo držali moje zaveze, bom pripeljal na svojo sveto goro in jih razveseljeval v svoji hiši molitve: njihove žgalne in klavne daritve bodo prijetne na mojem oltarju, kajti moja hiša se bo imenovala hiša molitve za vsa ljudstva. Iz 56,6-7

Jeremija je oznanil, da bo Bog z »Izraelovo hišo« sklenil novo zavezo (Jer 31,33). Ali to pomeni, da so prejemniki zaveznih obljub samo dobesedni Abrahamovi potomci (»čistokrvni« Judje)?

Ne. Dejstvo je, da niti v starozaveznih časih ni bilo tako. Seveda drži, da so bile zavezne obljube dane hebrejskemu narodu, toda to ni izključevalo drugih ljudstev. Ravno nasprotno; tako Judje kot pogani so bili povabljeni prejeti Božje obljube, toda še prej so morali vstopiti v zavezni odnos z Bogom. Tudi danes ni nič drugače.

`Kateri pogoji so dani ljudem, ki želijo služiti Gospodu? (Iz 56,6-7) Ali obstaja kakšna razlika med tem, kar je Bog pričakoval od njih, in tem, kar pričakuje od nas danes?`

Čeprav je nova zaveza imenovana »boljša«, v resnici v osnovnih elementih stare in nove zaveze ni razlike. Isti Bog ljudem na isti način ponuja zveličanje po svoji milosti (2 Mz 34,6; Rim 3,24); isti Bog išče ljudi, ki se bodo z vero oklenili njegovih obljub o odpuščanju (Jer 31,34; Heb 8,12); isti Bog si želi svoj zakon (postavo) zapisati v srce tistih, ki bodo vstopili v zaupni odnos z njim (Jer 31,33; Heb 8,10), pa najsi bodo Judje ali pogani.

V Novi zavezi so se nekateri Judje odzvali na Božjo milost ter sprejeli Jezusa Kristusa in njegov evangelij. Takrat so bili ti ljudje sámo srce cerkve. V nasprotju s tistimi, ki »so se zakrknili« (Rim 11,7), so bili prvi kristjani »ostanek, odbran po milosti« (Rim 11,5). Obenem so lahko pogani, ki prej niso verovali, sprejeli evangelij in postali del resničnega Božjega ljudstva. To ljudstvo so sestavljali verniki različnih narodnosti in ras (Rim 11,13-24). Pogani, ki so bili »v tistem času ločeni od Mesija, zunaj Izraelovega občestva in tuji zavezam obljube« (Ef 2,12), so »postali po Kristusovi krvi bližnji« (Ef 2,13). Kristus je »srednik nove zaveze« (Heb 9,15) za vse vernike ne glede na njihovo nacionalnost ali barvo kože.

`Pozorno preberi Iz 53,6 in zapiši sporočilo. Kaj tebi osebno sporočajo te besede? Ali v njih najdeš upanje, kljub preteklim grehom in neuspehom?`