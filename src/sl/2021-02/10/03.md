---
title:  "Novo srce"
date:   31/05/2021
---

V času, ko se je približeval konec južnega kraljestva in začetek Judove sužnosti v Babilonu, je Bog po preroku Jeremiju svojemu ljudstvu oznanil »novo zavezo«. Ta izraz je v Svetem pismu prvič omenjen prav na tem mestu. Zamisel »druge« zaveze se je pojavila približno 150 let pred Jeremijevim časom in tik pred uničenjem severnega kraljestva, ki ga je tvorilo 10 Izraelovih rodov. O tem je govoril prerok Ozej (Oz 2,18-20).

`Preberi Oz 2,18-20 in bodi pozoren na podobnosti z Jer 31,31-34. Katera metaforika je uporabljena v obeh besedilih? Kaj nam Oz 2,18-20 sporoča o osnovnem pomenu in naravi zaveze?`

Kadar so bili Božji načrti za njegovo ljudstvo ovirani zaradi njihovega upiranja in nevere, je Bog poslal preroke oznanit, da zaveze še ni konec. Ne glede na to, kako nezvesto je bilo njegovo ljudstvo, in kljub verskemu odpadništvu, uporu in neposlušnosti, si je Gospod še vedno želel skleniti zavezni odnos z vsemi, ki so se bili pripravljeni pokesati, ga poslušati in se sklicevati na njegove obljube.

**Katere prvine, ki odražajo načela nove zaveze, najdeš v naslednjih besedilih, čeprav se v njih nova zaveza izrecno ne omenja?**

`Ezk 11,19`

`Ezk 18,31`

`Ezk 36,26`

Gospod bo svojemu ljudstvu dal »srce, da me bodo spoznali: da sem Gospod« (Jer 24,7). Odstranil bo »kamnito srce iz njihovega telesa in jim dal meseno srce« (Ezk 11,19). Dal jim bo »novo srce« in »novega duha« (Ezk 36,26 chr). Bog pravi: »Svojega duha denem v vašo notranjost.« (Ezk 36,27) To Božje delo je osnova nove zaveze.

`Kaj bi odgovoril človeku, ki bi rekel: »Želim si prejeti novo srce. Želim, da bi Gospod vame zapisal svojo postavo. Želim si spoznati Boga, toda ne vem, kako lahko to dosežem.«`