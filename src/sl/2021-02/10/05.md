---
title:  "»Boljša zaveza«"
date:   02/06/2021
---

**Heb 8,6**

Včeraj smo videli, da sta stara in nova zaveza enaki, kar se tiče njunih osnovnih elementov. Osrednja tema obeh zavez je zveličanje po veri v Boga, ki nam odpušča grehe, a ne ker bi bilo na nas kar koli dobrega, temveč zaradi svoje milosti. Po prejetem odpuščanju vstopamo v odnos z njim; v tem odnosu se z vero in poslušnostjo predamo Bogu.

Toda Pismo Hebrejcem novo zavezo kljub temu imenuje »boljša zaveza«. Kako to razumeti? Kako je lahko ena zaveza boljša od druge?

`Kaj je bilo krivo za »neuspeh« stare zaveze? Glej Heb 8,7-8.`

Težava s staro zavezo ni bila zaveza sama po sebi, temveč ljudje, ki jim ni uspelo okleniti se je z vero (Heb 4,2). Prednost nove zaveze je Jezus. V stari zavezi se je razodel po daritvenih živalih, v novi pa se je razodel osebno in sam postal žrtveno jagnje ter po svojem vstajenju začel opravljati duhovniško službo. Povedano drugače, koncept zveličanja je v obeh zavezah enak. Toda nova zaveza vsebuje večje in popolnejše razodetje Boga in njegove ljubezni do padlega človeštva. Vse, kar je bilo v stari zavezi pokazano s pomočjo simbolov in primerov, je doživelo svojo izpolnitev v Jezusu. Zemeljska svetiščna služba je samo simbolizirala njegovo brezgrešno življenje, smrt in velikoduhovniško službo (Heb 9,8-14); v tem pogledu je nova zaveza boljša.

Namesto simbolov, primerov in zgledov nam je sedaj dan sam Jezus, a ne samo kot zaklano Jagnje, ki je za naše grehe prelilo svojo kri (Heb 9,12), temveč tudi kot Veliki duhovnik, ki v nebesih posreduje za nas (Heb 7,25). Čeprav se ponujeno zveličanje v obeh zavezah ne razlikuje, pa je zaradi popolnejšega razodetja Jezusa in odrešenja, ki ga imamo v njem, nova zaveza boljša od stare.

`Preberi Heb 8,5 in Heb 10,1. S katero besedo pisec opiše svetiščno službo, ki je bila del stare zaveze? Kako nam ta beseda pomaga razumeti odličnost nove zaveze?`

`Zakaj nam poznavanje Kristusovega življenja, smrti in velikoduhovniške službe, ki jo opravlja za nas, omogoča boljše razumevanje Boga, kakor bi ga imeli, če bi poznali samo zemeljsko svetišče, svetiščne obrede in živalske žrtve?`