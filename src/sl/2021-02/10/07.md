---
title:  "Za globlje proučevanje"
date:   04/06/2021
---

»Ko je Kristus skupaj z učenci užival kruh in vino, se je zaobljubil, da bo njihov Odrešenik. Izročil jim je novo zavezo, po kateri vsi, ki ga sprejmejo, postanejo Božji otroci in Kristusovi sodediči. Ta zaveza jim bo zagotovila vse blagoslove, ki jih nebesa lahko podarijo za sedanje in prihodnje življenje. Ta zavezna listina je morala biti potrjena s Kristusovo krvjo. Obhajanje tega obreda je moralo učence neprestano spominjati na neskončno daritev, ki je dana za vsakega izmed njih kot člana družine padlega človeštva.« /Ellen G. White, 2020: Jezusovo življenje, str. 581./

»Najosupljivejša značilnost zaveze miru je izjemno bogastvo odpuščajočega usmiljenja, ki je dano grešniku, ko se spokori in opusti svoj greh. Sveti Duh opisuje evangelij kot zveličanje po nežni milosti našega Boga. ›Zakaj milosten bom do njihovih krivic,‹ pravi Gospod tistim, ki se kesajo, ›in njihovih grehov se ne bom več spominjal.‹ (Heb 8,12). Ali se Bog odpoveduje pravičnosti, kadar grešniku izkaže milost? Ne; Bog ne more kršiti svojega zakona in dopustiti, da prestopki ostanejo nekaznovani. Pod novo zavezo je popolna poslušnost življenjska navada. Če se grešnik spokori in prizna svoje grehe, bo prejel odpuščanje. Po Kristusovi žrtvi zanj mu je odpuščanje zagotovljeno. Kristus je zadostil zahtevam zakona za vsakega skesanega in verujočega grešnika.« /Ellen G. White, God’s Amazing Grace, str. 138./

**Vprašanja za pogovor**

`1.	Katere so prednosti tega, da je zakon (postava) zapisan v naše srce, namesto na kamnite plošče? Na katerega je lažje pozabiti – na zakon, zapisan v srcu, ali na zakon, zapisan na kamnu?`

`2.	Vse od padca v greh nam je zveličanje dano samo po Jezusu, čeprav se je razodetje te resnice v različnih zgodovinskih časih spreminjalo. Mar zaveze ne delujejo na enak način?`

`3.	Znova si oglej drugi navedek Ellen G. White v današnjem nauku. Kaj je mišljeno s »popolno poslušnostjo«? Kdo je edini, ki je živel življenje »popolne poslušnosti«? Kako je njegova poslušnost izpolnila zahteve zakona, ki nas obvezujejo?`

**Povzetek**

Nova zaveza je sijajnejše, popolnejše in boljše razodetje načrta zveličanja. Tisti, ki vstopajo vanjo, to delajo po veri. Ta vera se odraža v poslušnosti zakonu (postavi), ki je napisan v naše srce.