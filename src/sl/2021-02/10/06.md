---
title:  "Duhovnik nove zaveze"
date:   03/06/2021
---

Pismo Hebrejcem izpostavlja Jezusa kot Velikega duhovnika nebeškega svetišča. V resnici se prav v tem pismu nahaja najrazumljivejša razlaga nove zaveze. To ni naključje; Kristusova nebeška služba je namreč prepletena z obljubami nove zaveze.

Starozavezna svetiščna služba je bila orodje, s pomočjo katerega so ljudje izvedeli za resnice stare zaveze. Osredotočena je bila na žrtve in posredovanje. Duhovniki so posredovali kri zaklanih živali. Seveda je bilo vse to simbol zveličanja, ki ga lahko človek prejme samo po Jezusu. Žrtvene živali same po sebi niso prinašale zveličanja.

`Zakaj žrtvene živali niso mogle prinesti zveličanja? Zakaj smrt živali ni dovolj, da bi človeku zagotovila zveličanje? Heb 10,4`

Vse žrtve in duhovniško posredovanje, ki jih je spremljalo, so doživeli svojo izpolnitev v Kristusu. Jezus je postal Žrtev. Nova zaveza temelji na krvi njegove žrtve. Kristusova kri je potrdila novo zavezo. Tako je sinajska zaveza s svojimi živalskimi žrtvami postala »stara« oziroma neveljavna. Resnična žrtev je bila darovana enkrat za vselej (Heb 9,26). Po Kristusovi smrti ni bilo več potrebe po žrtvovanju živali; svetiščni obredi so izpolnili svojo nalogo.

`V Mt 27,51 piše, da se je ob Jezusovi smrti zagrinjalo v templju pretrgalo na dvoje. Kako nam ta dogodek pomaga razumeti, da zemeljsko svetišče več ni bilo potrebno?`

Duhovniška služba in delo levitov, ki so v zemeljskem svetišču v imenu ljudi darovali in posredovali žrtve, sta bila tesno povezana z živalskimi žrtvami. Ko žrtve niso bile več potrebne, se je končala tudi duhovniška in levitska služba. Vse to je doseglo svojo izpolnitev v Jezusu, ki sedaj v nebeškem svetišču posreduje za nas (glej Heb 8,1-5). Pismo Hebrejcem poudarja, da je Kristus kot Veliki duhovnik s svojo krvjo vstopil v nebeško svetišče (Heb 9,12), kjer posreduje za nas. Prav to je temelj upanja in obljube, ki jo imamo v novi zavezi.

`Kako se počutiš ob misli, da Jezus tudi sedaj s svojo krvjo posreduje zate? Ali ti to vliva zaupanje in daje zagotovilo glede zveličanja?`