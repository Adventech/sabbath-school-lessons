---
title:  "Dogovor o deželi"
date:   03/05/2021
---

**1 Mz 35,12**

Božja obljuba, da bo svojemu ljudstvu dal deželo, je bila najprej dana Abrahamu in nato še Izaku in Jakobu. Jožef je s to obljubo tik pred svojo smrtjo opogumil svoje brate (1 Mz 50,24). Bog je Abrahamu povedal, da bo preteklo štiristo let, preden se bo njegovo seme polastilo dežele (1 Mz 15,13.16). Ta obljuba se je začela izpolnjevati v času Mojzesa in Jozueta. Mojzes je ponovil božanski ukaz: »Glejte, pred vas postavljam deželo; pojdite in vzemite v last deželo.« (5 Mz 1,8)

`Kaj je glavno sporočilo 5 Mz 28,1.15? Ljudstvo je bilo tik pred tem, da dobi v last obljubljeno deželo. Toda zavezna obljuba je zajemala tudi dolžnosti. Katere dolžnosti je imel Izrael?`

V prvem delu 5 Mz 28 so našteti blagoslovi, ki jih bo deležen Izrael, če bo izpolnjeval Božjo voljo. Drugi del poglavja našteva prekletstva, ki jih bodo doletela, če bodo neposlušni. Ta prekletstva so se »v veliki meri, čeprav ne v celoti, uresničila v obliki posledic, ki so bile sad njihove neposlušnosti Bogu … ›Kdor seje v svoje meso, bo od mesa žel pogubo.‹ (Gal 6,8). Kakor voda, ki sama po sebi ne bo prenehala teči, dokler se ne umiri; kakor ura, ki ne bo prenehala delovati, dokler se ne ustavi sama po sebi; kakor drevo, ki ne more drugače, kakor da daje sadove; tako mora tudi greh napolniti mero, preteči določen čas in dozoreti – ›konec tega pa je smrt‹ (Rim 6,21).« /The Pulpit Commentary: Deuteronomy, H. D. M. Spence and Joseph S. Exell, eds. (Peabody, MA: Hendrickson Publishers, 1985), vol. 3, str. 439, prirejeno./

Obljube o novi deželi, ki so bile del zaveze, niso bile brezpogojne. Izrael je moral izpolniti svoj del dogovora. Če tega ne bi storil, bi bile obljube nične. Gospod je več kot enkrat zelo jasno povedal, da jim bo dežela odvzeta, če bodo neposlušni. Težko si je zamišljati, da bi jim Gospod to lahko razložil še bolj jasno, kot jim je (glej 3 Mz 26,27-33).

`Kristjani se veselimo, da bomo prejeli obnovljeno zemljo in obljubljeno deželo v nebesih. Kakor je bila kanaanska dežela obljubljena Hebrejcem, je nova zemlja obljubljena nam. Ko bomo prejeli to deželo, ne bo bojazni, da jo izgubimo (Dan 7,18). Toda da bi jo prejeli, obstajajo določeni pogoji. Kateri so ti pogoji in kako jih razumeš v kontekstu zveličanja samo po veri?`