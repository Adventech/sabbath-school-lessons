---
title:  "Duhovni Izrael"
date:   06/05/2021
---

Kljub napakam in neuspehom starega Izraela Gospod ni opustil svojega načrta, da ustvari skupino zvestih ljudi, ki mu bo služila. Stara zaveza govori o tem, da bo Gospod vzpostavil duhovni Izrael – zvesto skupino vernikov, v kateri bodo tako Judje kot pogani, ki bo nadaljevala z delom oznanjevanja evangelija svetu. To je zemeljska cerkev.

**Preberi Gal 3,26-29.**

`1.	O kateri obljubi govori apostol Pavel v 29. vrstici?`

`2.	Kaj je ključno, da kdo postane dedič obljube? Preberi Gal 3,26.`

`3.	Zakaj apostol posebej izpostavi spol, narodnost in družbeni položaj?`

`4.	Kaj pomeni biti »eno v Kristusu«?`

`5.	Kako nam Rim 4,16-17 pomaga razumeti Pavlove besede v Gal 3,26-29?`

Kot Abrahamov potomec je Kristus v posebnem smislu postal dedič zaveznih obljub. Po krstu postanemo Kristusovi sorodniki in dobimo pravico do obljub, ki jih je prejel Abraham. Vse, kar je Bog obljubil Abrahamu, je nam podarjeno po Kristusu. Lastniki obljub ne postanemo zaradi svoje narodnosti, rase ali spola, temveč po milosti, ki nam jo Bog podeljuje po veri.

»Dar Abrahamu in njegovemu potomstvu ni zajemal samo Kanaanske dežele, temveč ves svet. Apostol pravi: ›Kajti ni se dala po postavi obljuba Abrahamu ali njegovemu potomstvu, da bo dedič sveta, ampak po pravičnosti vere.‹ (Rim 4,13). Sveto pismo jasno uči, da bodo Abrahamu dane obljube izpolnjene po Kristusu. … [Verniki postanejo] dediči ›v prejem neminljive in neoskrunjene in nevenljive dediščine‹ – zemlje, rešene prekletstva greha (1 Pt 1,4).« /Ellen G. White, 1997: Očaki in preroki, str. 119./ Ta obljuba se bo dobesedno izpolnila, ko bodo sveti skupaj s Kristusom večno živeli na novi zemlji (Dan 7,27).

`Besedilo v Iz 24 do 27 odraža celotno Sveto pismo. Ne glede na zdajšnje trpljenje, bolečino in obup, bosta Bog in dobrota na koncu premagala zlo. Kaj edino lahko naredimo, da bi bili na koncu na zmagovalni strani? Prg 3,5–7; Rim 10,9`