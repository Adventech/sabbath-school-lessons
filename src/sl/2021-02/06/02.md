---
title:  "»Izmed vseh ljudstev«"
date:   02/05/2021
---

Kajti sveto ljudstvo si Gospodu, svojemu Bogu; Gospod, tvoj Bog, te je izbral, da boš ljudstvo njegove osebne lastnine izmed vseh ljudstev, ki so na površju zemlje.5 Mz 7,6

Nobenega dvoma ni, da je Gospod posebej odbral hebrejsko ljudstvo, da bi bilo njegov predstavnik na svetu. Beseda, ki jo prevajamo z izrazom »osebna lastnina«, je segullah in pomeni »dragocena lastnina« ali »poseben zaklad«. Pomembno se je zavedati, da je bila izbira ljudstva izključno Božje dejanje in izraz njegove milosti. Ljudstvo samo po sebi ni imelo nič takšnega, s čimer bi si zaslužilo to milost. V resnici si ljudje z ničimer ne moremo zaslužiti Božje milosti.

`Kako nam Ezk 16,8 pomaga razumeti Gospodovo odločitev za Izraela?`

»Zakaj je Jahve izbral oz. izvolil Izraela? … Izrael je bil majhna skupina ljudi brez izstopajoče kulture ali ugleda. To ljudstvo ni posedovalo posebnih kvalitet, ki bi upravičile Božjo izbiro; ta izbira je bila izključno Božja. … Glavni vzrok za to odločitev leži v skrivnosti božanske ljubezni. Resnica je, da je Bog ljubil Izraela, ga izbral in s tem izpolnil obljubo, dano Izraelovim očetom. … Izrael je bil izvoljen zaradi Jahvejeve ljubezni do njega. Jahvejeva velika moč ga je osvobodila iz egiptovske sužnosti. Če bi ljudstvo doumelo ta mogočna dejstva, bi spoznalo, da je zares svet in posebej čislan narod. Vsaka težnja po opustitvi tega veličastnega položaja je bila do skrajnosti nezaslišana.« /J. A. Thompson, Deuteronomy (London: InterVarsity Press, 1974), str. 130–131./

Božji načrt je bil, da bi bili Izraelci kraljevski in duhovniški narod. Biti kralj v grešnem svetu je v moralnem in duhovnem smislu pomenilo premagati kraljestvo greha. Kot duhovniki bi se morali v molitvi, zahvaljevanju in daritvah približati Gospodu. Kot posredniki med Bogom in pogani bi morali služiti kot učitelji, pridigarji in preroki. Biti bi morali zgled svetega življenja in nebeški zastopniki prave vere.

`Bog je Izraelu rekel, da ga je izbral »izmed vseh ljudstev, ki so na površju zemlje«. Kako naj razumemo te besede v luči svetopisemskih naukov, ki govorijo o ponižnosti in o nevarnostih ponosa? Kako nam to pomaga razumeti, kakšen odnos bi morali kot verniki krščanske adventistične cerkve imeti do nevernikov in drugih verskih skupnosti?`