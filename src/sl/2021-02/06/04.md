---
title:  "Zaveza z Izraelom"
date:   04/05/2021
---

Pa niso poslušali ne nastavili ušesa, ampak je vsak hodil v trmi svojega hudobnega srca. Zato sem poslal nadnje vse besede te zaveze, katero sem jim ukazal izpolnjevati, pa je niso izpolnjevali. Jer 11,8

Gospod je rekel Izraelu, da bo nadenj poslal »vse besede te zaveze«. Toda s tem ni imel v mislih nič dobrega! Čeprav radi verjamemo, da nam zaveza vedno prinaša samo dobre stvari, pa obstaja še druga stran zaveze. To načelo lahko vidimo v Noetovem primeru. Bog je Noetu ponudil nekaj čudovitega – zaščito pred uničenjem – toda če je želel prejeti blagoslove Božje milosti, je moral biti poslušen. Če ne bi bil poslušen, bi doživel drugo stran zaveze.

`Primerjaj Jer 11,8 s 1 Mz 6,5. Katere podobnosti opaziš? Kaj nam ti vrstici povesta o tem, kako pomembno je nadzorovati svoje misli?`

Na žalost je bila Izraelova zgodovina večino časa zaznamovana z odpadništvom, kateremu so sledili božanska sodba, obžalovanje in obdobje poslušnosti. Samo pod Davidovo in Salomonovo vladavino so imeli Izraelci v lasti celoten obseg obljubljenega ozemlja.

Jeremija je o Izraelovem odpadništvu zapisal: »›Recimo, da mož odslovi svojo ženo in gre ona od njega in se poroči z drugim: ali se bo on še vrnil k njej? Se ni ta zemlja oskrunila do kraja? Tudi ti si se vlačugala z mnogimi ljubimci: bi se rada spet vrnila k meni?‹ govori Gospod. … ›A kakor kdaj žena izda svojega soproga, tako ste vi izdali mene, Izraelova hiša,‹ govori Gospod.« (Jer 3,1.20)

V teh vrsticah je zapisano nekaj, česar smo se dotaknili že prej: zaveza, ki jo Bog želi imeti z nami, ni zgolj hladen, pravni dogovor, ki ga sklenejo podjetniki, da bi od tega imeli kar največjo korist. Zavezni odnos pomeni predanost, kakršna bi morala biti prisotna v zakonski zvezi, zaradi česar je Gospod uporabil ravno to prispodobo.

Korenina Izraelovega odpadništva ni bila neposlušnost, temveč uničen osebni odnos z Gospodom. To je vodilo v neposlušnost in se končalo s kaznijo.

`Zakaj je osebni vidik in odnos tako ključen za krščansko življenje? Zakaj smo še bolj nagnjeni h grehu in neposlušnosti, kadar naš odnos z Bogom ni dober? Kaj bi odgovoril človeku, ki bi te vprašal, kako naj razvije globok in ljubeč odnos z Bogom?`