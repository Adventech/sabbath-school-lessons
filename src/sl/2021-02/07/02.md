---
title:  "Na orlovih perutih"
date:   09/05/2021
---

Izrael je bil v Egiptu mnogo dolgih in težkih stoletij prepojen s pogansko kulturo. Ta izkušnja je zameglila njegovo spoznanje o Bogu, o Božji volji in dobroti.

Kako bi jih lahko Gospod spet pridobil na svojo stran?

Bog je Izraelu najprej izkazal svojo iskreno ljubezen, in sicer tako da jih je po svojih mogočnih delih osvobodil sužnosti. Izraelce je začel vabiti, naj se z ljubeznijo odzovejo na njegovo zavezno ponudbo. Na Sinaju jih je opomnil na svoja milostna dejanja, ki jih je storil zanje.

**Kateri dve prispodobi opisujeta, kako je Gospod Izraelce vodil iz Egipta do Sinaja?**

`2 Mz 19,4; 5 Mz 32,10-12`

`5 Mz 1,29-31; Oz 11,1`

`Kaj sta ti prispodobi Izraelcem povedali o Božji naravnanosti do njih in kaj bi morali povedati nam?`

Ti prispodobi nakazujeta, da se Bog zelo dobro zaveda naše nemoči (Ps 103,13-14). Tako v prispodobi orla kakor v prispodobi starša, ki nosi svojega otroka, začutimo Božjo skrb za našo dobrobit. Bog je nežen, podpirajoč in zaščitniški; njegova želja je pripeljati nas do polne zrelosti.

»Orel je bil znan po izredni predanosti svojim mladičem. Prav tako je živel na vrhu planin. Ko je mladiče učil leteti, jih je na svojem hrbtu ponesel v višave, ki so se raztezale nad sinajsko planjavo; nato jih je spustil, da so začeli padati v globino. Če je bil mladič premajhen ali preveč prestrašen, da bi letel, se je oče orel spustil pod njega, ga ujel na svoj hrbet in zletel proti gnezdu na pečinah. ›Ravno tako,‹ pravi božanski glas, ›sem vas jaz izpeljal iz Egipta.‹« /George A. F. Knight, Theology of Narration (Grand Rapids, MI: William B. Eerdmans Publishing Company, 1976), str. 128./

Božje zanimanje za nas primerjaj z našim zanimanjem za bližnje. Kako bi morala njegova skrb za nas vplivati na našo skrb do soljudi?  

`S katero prispodobo bi na podlagi svoje izkušnje in kulture, v kateri živiš, opisal Božjo nesebično zanimanje za nas?`