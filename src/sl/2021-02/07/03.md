---
title:  "Vzorec zveličanja"
date:   10/05/2021
---

Zato reci Izraelovim sinovom: »Jaz sem Gospod; izpeljem vas izpod tlake Egipčanov, rešim vas iz njihove sužnosti in vas osvobodim z iztegnjeno roko in z velikimi sodbami. Vzamem vas za svoje ljudstvo in bom vaš Bog in spoznali boste, da sem jaz, Gospod, vaš Bog; izpeljem vas izpod tlake Egipčanov.« 2 Mz 6,6-7

`Katera načela v povezavi z Božjo vlogo v zaveznem odnosu s človeštvom opaziš v zgornjem odlomku (še posebej bodi pozoren na to, kolikokrat se pojavi beseda »jaz«`)?

V Mojzesovih spisih sta osvoboditev Izraela izpod egiptovske sužnosti ter rešitev Noeta in njegove družine pred potopom dva pomembna dogodka odrešitve. Čeprav dajeta oba primera vpogled v naravo zveličanja, pa je osnovni vzorec odrešenja še posebej viden v primeru Izraelovega izhoda iz Egipta.

Ko je Bog po Mojzesu rekel Izraelcem, da jih bo rešil (2 Mz 6,6, poudarek dodan), je v resnici dejal, da bo opravil delo »sorodnika – odkupitelja« oziroma go'ela.

»Glagol rešiti se v 2 Mz 6,6 nanaša na sorodnika, ki kupi oziroma plača odkupnino za družinskega člana, še posebej v primeru, ko je slednji postal suženj zaradi dolga ali je bil tik pred tem, da postane suženj. Izrael ni imel nobenega zemeljskega sorodnika, ki bi ga odkupil. Toda Bog je postal njegov sorodnik, celo ›sorodnik – odkupitelj‹.« /Bernard L. Ramm, His Way Out (Glendale, CA: Regal Books Division, G/L Publications, 1974), str. 50./

`Kako razumeš to, da je Bog »odkupil« svoje ljudstvo iz suženjstva? Kaj je bilo plačilo, ki ga je bilo treba plačati za odkupitev? Kaj nam to pove o naši vrednosti? Glej Mr 10,45; 1 Tim 2,6; Raz 5,9.`

V 2 Mz 3,8 Bog pravi, da je »stopil dol«, da bi rešil Izraela. Ta hebrejski glagol pogosto opisuje Božjo interakcijo s človeštvom. Bog je v nebesih, mi pa na zemlji; odkupi nas lahko le takrat, ko »stopi dol«. Šele takrat, ko je Jezus »prišel dol«, živel, trpel, umrl in vstal, smo postali zares svobodni. »In Beseda je postala meso in se naselila med nami.« (Jn 1,14) Ta vrstica z drugimi besedami pove, da je Bog »prišel dol« z namenom, da nas reši.

`Ali si se kdaj znašel v podobnih okoliščinah, ko se je s človeškega vidika vse zdelo izgubljeno? Katero je bilo tvoje edino upanje? Pripravi se, da v razredu poveš svojo izkušnjo o tem, kako si se spoprijel z okoliščinami in kakšen je bil končni izid.`