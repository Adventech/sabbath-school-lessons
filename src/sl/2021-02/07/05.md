---
title:  "Bog in Izrael"
date:   12/05/2021
---

**»Zdaj pa, če boste res poslušali moj glas in izpolnjevali mojo zavezo, mi boste posebna lastnina izmed vseh ljudstev, kajti moja je vsa zemlja. Vi mi boste kraljestvo duhovnikov in svet narod.« To so besede, ki jih povej Izraelovim sinovom! 2 Mz 19,5-6**

S temi besedami je Gospod Izraelcem predstavil zavezo, ki jo je želel skleniti z njimi. Čeprav je bil on tisti, ki jih je povabil k sklenitvi zaveze, pa to ni pomenilo, da ljudstvo nima izbire. Tudi oni so morali sodelovati. Celo osvoboditev iz Egipta je zahtevala njihovo sodelovanje. Če ne bi naredili tega, kar jim je ukazal Gospod (na primer naj podboje vrat pomažejo s krvjo), ne bi bili osvobojeni. Tako preprosto je bilo.

Gospod jim ni rekel: »Če vam je to všeč ali ne. postali boste moj posebni zaklad in kraljestvo duhovnikov.« V resnici stvari ne delujejo tako in tudi zgornji navedek pravi drugače.

`Katera načela o zveličanju po veri lahko razberemo iz 2 Mz 19,5-6? Ali zapoved, naj Izraelci poslušajo Gospodov glas, morda razveljavlja koncept zveličanja po milosti? Kako ti naslednja besedila pomagajo oblikovati odgovor na to vprašanje? Rim 3,19-24; Rim 6,1-2; Rim 7,7; Raz 14,12.`

»Zveličanja si ne moremo zaslužiti s svojo poslušnostjo; je namreč brezplačni Božji dar, ki ga dobimo po veri. Toda poslušnost je sad vere.« /Ellen G. White, 2006: Pot h Kristusu, str. 72./

Pomisli, kaj vse je bil Gospod pripravljen narediti za Izrael! Ne samo da jih je čudežno rešil iz Egipta, želel jih je narediti za svojo posebno lastnino in za kraljestvo duhovnikov. Na podlagi svojega odnosa z njimi, ki je temeljil na odrešenju (tako trenutnem – osvoboditev iz egiptovske sužnosti – kakor tudi večnem), si je Gospod prizadeval Izraelce dvigniti na duhovno, intelektualno in moralno raven, ki bi jih naredila za pravi čudež starega sveta. S tem je želel doseči, da se njegov evangelij oznani vsem narodom. Vse, kar so morali Izraelci narediti v odgovor na to, je bila poslušnost.

`V katerih pogledih bi morala naša osebna izkušnja z Gospodom odsevati isto načelo, o katerem smo proučevali v današnjem nauku?`