---
title:  "Za globlje proučevanje"
date:   14/05/2021
---

V knjigi Očaki in preroki preberi poglavja »Izhod«, »Od Rdečega morja do Sinaja« in »Izrael sprejema zakon«.

»Duh suženjstva nastopi takrat, kadar si prizadevamo živeti skladno z zakonito religijo, in sicer tako da po svoji lastni moči težimo k izpolnitvi obljub zakona. Za nas obstaja upanje le tedaj, ko prostovoljno postanemo del Abrahamove zaveze, ki je zaveza milosti po veri v Jezusa Kristusa. Evangelij upanja, ki je bil oznanjen Abrahamu, je isti evangelij, ki se oznanjuje nam danes in po katerem imamo upanje tudi mi. Abraham je svoj pogled usmeril v Jezusa – Začetnika in Dovršitelja naše vere.« /Ellen G. White Comments, The SDA Bible Commentary, vol. 6, str. 1077./

»V času sužnosti so mnogi Izraelci precej izgubili spoznanje o Božjem zakonu in pomešali njegove zakone s poganskimi navadami in izročili. Zatorej jih je Bog pripeljal na Sinaj in jim tam s svojim glasom oznanil zakon.« /Ellen G. White, 1997: Očaki in preroki, str. 249./

**Vprašanja za pogovor**

`1.	Na podlagi česa lahko rečemo, da je bil zavezni odnos zasnovan tako, da je spoštoval Izraelovo telesno in duhovno svobodo? Glej 5 Mz 26,3-13; primerjaj s 5 Mz 28,1-15.`

`2.	Razmisli o Gospodovih besedah »moja je vsa zemlja« (2 Mz 19,5-6). Zakaj je Bog to rekel ravno v kontekstu vzpostavitve zaveze s svojim ljudstvom? Ali v ta kontekst sodi tudi naše razumevanje sobote in njenega pomena?`

`3.	Razumemo, da so nam grehi odpuščeni samo zaradi Božje milosti. Kako torej razumemo vlogo Božje milosti, ki nam omogoča živeti življenje vere in poslušnosti?`

**Povzetek**

Zaveza, ki jo je Bog sklenil z Izraelom na Sinaju, je bila zaveza milosti. Čudežna rešitev iz egiptovske sužnosti je Izraelcem dala dovolj dokazov za Božjo ljubezen in skrb. Bog je ljudstvo povabil k sklenitvi zaveze, ki bo spoštovala in se zavzemala za njihovo svobodo. Čeprav se je Izrael odzval pritrdilno, mu je manjkala prava vera, ki jo spodbuja ljubezen. Zgodovina naroda po sklenitvi zaveze priča, da Izraelci večino časa niso razumeli prave narave zaveze. Ko so jo spremenili v sistem zveličanja z deli, so zmanjšali njeno veljavo. Ne posnemajmo Izraelovega neuspeha in ne podcenjujmo čudovite milosti, ki jo Bog ponuja grešnikom.