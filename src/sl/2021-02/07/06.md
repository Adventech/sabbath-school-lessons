---
title:  "Obljube, obljube …"
date:   13/05/2021
---

**2 Mz 19,8**

Na prvi pogled je vse kazalo dobro. Gospod je osvobodil svoje ljudstvo, jim ponudil zavezne obljube in ljudstvo se je strinjalo: naredilo bo vse, kar je Gospod zahteval od njih. Sliši se kot posel, sklenjen v nebesih, kajne?

**Kaj iz naslednjih vrstic izvemo o Izraelovem odzivu na zavezo?**

`Rim 9,31-32`

`Rim 10,3`

`Heb 4,1-2`

Ne glede na to, kaj nas Gospod prosi, naj naredimo, mora naš odnos z njim temeljiti na veri. Vera je osnova za dela, ki sledijo. Čeprav bi opravili veliko del ter bi bila spodbuda za dela poštena in iskrena, v Božjih očeh zaradi tega ne bi bili nič bolj sprejemljivi. To je veljalo v Izraelovem času in velja še danes.

`Sveto pismo velikokrat poudarja dela, zakaj nas torej ta ne morejo narediti sprejemljive v Božjih očeh? Glej Iz 53,6; Iz 64,6; Rim 3,23.`

Na žalost so Izraelci verjeli, da si lahko s svojo poslušnostjo zaslužijo zveličanje in ne da je poslušnost v resnici posledica njihovega spoznanja, da so zveličani. Pravičnost so iskali v poslušnosti postavi, ne pa v Božji pravičnosti, ki jo dobimo po veri. Čeprav je zaveza s Sinaja zajemala veliko podrobnejša navodila in zakone, je bila v prvi vrsti zaveza milosti kakor vse predhodne zaveze. Ta brezplačno podarjena milost ima moč spremeniti srce, posledica tega pa je poslušnost. Težava seveda ni bila v tem, da so si prizadevali biti poslušni (zaveza je namreč jasno zapovedala poslušnost), temveč v napačni vrsti »poslušnosti«, ki navsezadnje ni bila poslušnost, kakor je razvidno iz Izraelove zgodovine.

`Pozorno preberi Rim 10,3, še posebej zadnji del vrstice. O čem govori apostol Pavel? Kaj se zgodi z ljudmi, ki si prizadevajo uveljaviti svojo pravičnost? Zakaj takšna prizadevanja neizogibno vodijo v greh, nepravičnost in upor? Ali smo tudi mi v nevarnosti narediti enako?`