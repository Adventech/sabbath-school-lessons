---
title:  "Zaveza na Sinaju"
date:   11/05/2021
---

2. Mojzesova knjiga bralčevo pozornost usmeri k trem glavnim dogodkom. Izhod iz Egipta, vzpostavitev zaveze in izgradnja shodnega šotora se kakor tri gore dvigajo nad hribi manj pomembnih dogodkov. Vzpostavitev zaveze (2 Mz 19–24) je v primerjavi z ostalima dvema kakor Mont Everest. Kratek pregled 2 Mz 19–24 kaže na zaporedje dogodkov in povezavo med njimi.

**Če ne boste imeli dovolj časa, da bi prebrali vse spodaj naštete odlomke, se osredotočite na zaporedje dogodkov:**

1.	Po čudežni odrešitvi iz Egipta se izraelsko ljudstvo ustavi in postavi tabor ob Sinaju (2 Mz 19,1-2).
2.	Bog predstavi načrt zaveze z Izraelom (2 Mz 19,3-6).
3.	Izrael se pozitivno odzove na zavezo z Bogom (2 Mz 19,7-8).
4.	Potekati začnejo priprave za formalno sklenitev zaveze (2 Mz 19,9-25).
5.	Oznanitev desetih zapovedi (2 Mz 20,1-17).
6.	Mojzes postane posredovalec zaveze (2 Mz 20,18-21).
7.	Ljudstvo prejme zavezna načela (2 Mz 20,22–23,22).
8.	Potrditev zaveze (2 Mz 24,1-18).

Omenjena zaveza je odigrala ključno vlogo pri načrtu zveličanja. V Svetem pismu je to četrta zaporedna zaveza (njene predhodnice so bile zaveza z Adamom, Noetom in Abrahamom). V njej se je Bog razodel popolneje kot v predhodnih zavezah, še posebej z vzpostavitvijo svetiščne službe. Tako je svetišče postalo orodje, po katerem je Bog svojemu ljudstvu predstavil načrt zveličanja, ki so ga morali oznaniti svetu.

Čeprav je Gospod Izraelce osvobodil egiptovske sužnosti, je želel, da razumejo, da odrešitev ne pomeni samo svobodo od fizične sužnosti. Bog jih je želel odrešiti sužnosti grehu. To je lahko uresničil samo po Kristusovi žrtvi, kar je bilo jasno prikazano s simboli svetiščne službe. Nič nenavadnega torej ni bilo, da so Izraelci kmalu po osvoboditvi izpod egiptovske sužnosti in prejemu zakona dobili navodila za izgradnjo svetišča in vzpostavitev svetiščne službe. Bog jim je želel po svetišču razodeti načrt odrešitve. To je bil resničen pomen in namen zaveze. Božja zaveza je zaveza zveličanja, ki ga Gospod ponuja padlemu človeštvu. Takšen je bil pomen zaveze v Edenu in takšen je bil tudi na Sinaju.

`Zakaj je bila potrebna zaveza med Bogom in Izraelci? (Glej 5 Mz 29,10-13. Bodi še posebej pozoren na vidik odnosa, ki se kaže v zavezi.)`