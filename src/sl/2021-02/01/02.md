---
title:  "Želve vse do dna"
date:   28/03/2021
---

V začetku je Bog ustvaril nebo in zemljo. 1 Mz 1,1

Neki znanstvenik je predaval o kroženju planetov okoli Sonca in o kroženju Sonca okoli središča galaksije, ko je starejša gospa vstala in rekla, da je Zemlja ravna plošča, ki je nameščena na želvji hrbet. Znanstvenik jo je šaljivo vprašal, kje stoji ta želva, na kar je gospa odgovorila, da na drugi želvi. »Gospa,« je nadaljeval znanstvenik, »kje pa stoji ta želva?« Odgovorila je: »Na tretji želvi.« Še preden jo je predavatelj uspel vprašati, kje stoji tretja želva, je zažugala v njegovo smer in rekla: »Ne izgubljaj besed, sinček, želve segajo vse do dna.«

Čeprav je ta zgodba po svoje prikupna, se dotika najpomembnejšega problema človeškega obstoja – narave samega vesolja. Kaj je ta svet, na katerem se nismo znašli po svoji lastni volji? Zakaj smo tu? Kako smo prišli sem? Kam smo namenjeni?

To so temeljna vprašanja, ki si jih zastavljamo ljudje. Naše razumevanje tega, kdo smo in kako smo prišli na svet, vpliva na to, kako bomo živeli in delovali v času svojega bivanja na Zemlji.

`Preberi navedena besedila. Kako odgovarjajo na zgornja vprašanja? Kaj imajo skupnega? 1 Mz 1,1; Ps 100,3; Iz 40,28; Apd 17,26; Ef 3,9; Heb 1,2.10`

V 1 Mz 1,1 (in tudi v drugih vrsticah) je zanimivo, da si Gospod ne prizadeva dokazati, da je Stvarnik. V teh besedilih ni nobenega argumenta, ki bi potrdil to trditev. Teh preprostih in jasnih besed ne spremljata nobena razlaga ali dokaz. Bodisi bomo to izjavo sprejeli po veri bodisi je ne bomo. V resnici je vera edini način za sprejetje te trditve. Za to obstaja samo en preprost razlog: nihče od nas ni na lastne oči videl poteka stvarjenja. Biti prisoten pri svojem stvarjenju bi bilo z logičnega vidika nemogoče. Celo neverniki morajo sprejeti ta pogled, ne glede na svoje prepričanje o izvoru, in sicer iz istega razloga kot kreacionisti: nihče ni bil priča temu dogodku.

`Četudi nas je Bog prosil, naj verujemo vanj kot v svojega Stvarnika, tega ni storil brez tehtnih dokazov za vero. Na podlagi spoznanja, da je skoraj za vsako prepričanje potrebna določena mera vere, zapiši razloge, zakaj je smiselno verovati, da smo tukaj zato, ker nas je Stvarnik z namenom postavil sem, in ne zaradi golega naključja.`