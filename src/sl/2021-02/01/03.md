---
title:  "Po Stvarnikovi podobi  (1 Mz 1,27)"
date:   29/03/2021
---

V Svetem pismu piše, da je Bog človeštvo – moškega in žensko – »ustvaril … po svoji podobi« (1 Mz 1,27). S tem v mislih odgovori na naslednja vprašanja:

`1.	Kaj pomeni, da nas je Bog ustvaril po svoji podobi? V katerih pogledih odsevamo njegovo podobo?`

`2.	Ali je Bog poleg človeštva po svoji podobi ustvaril še kaj drugega (glede na poročilo iz 1. Mojzesove knjige)? Če ne, kaj nam to pove o našem edinstvenem položaju glede na preostalo stvarstvo na Zemlji? Katerih naukov nas uči ta primerjava?`

`3.	Kaj vse se še nahaja v poročilu o stvarjenju, zaradi česar lahko rečemo, da se človeštvo razlikuje od preostalega Božjega stvarstva? Glej 1 Mz 2,7.18-25.`

Čeprav o Bogu govorimo s človeškim izrazjem, ne smemo pozabiti, da je Bog duhovno Bitje z božanskimi lastnostmi (Jn 4,24). Vse, kar lahko rečemo, je, da s svojimi telesnimi, umskimi in duhovnimi značilnostmi na določen način odsevamo božanskega Stvarnika. Kljub temu je Bog še vedno v veliki meri ovit v skrivnost. Sveto pismo poudarja duhovni in duševni vidik našega uma. Oba vidika lahko razvijamo in izboljšujemo. Edinstvenost človeškega uma omogoča zadovoljujoč odnos z Bogom; to je nekaj, česar preostalo stvarstvo na Zemlji ne more imeti.

Bodite pozorni na edinstveno poročilo o tem, kako je Bog ustvaril žensko. Tako moški kot ženska imata osupljivo prednost, da sta ustvarjena po Božji podobi. Poročilo o stvarjenju moškega in ženske ne vsebuje nobenega namiga o podrejenosti enega drugemu. Bog je za oba uporabil enak material. Oba je že od samega začetka ustvaril enakopravna in ju postavil v poseben odnos s seboj. Oba sta imela enake možnosti za razvoj svojega značaja, in sicer na način, ki bo Bogu v slavo.

»Sam Bog je dal Adamu družico. Priskrbel mu je pomoč njegove vrste – pomočnika, ki mu ustreza – nekoga, ki je narejen za njegovega prijatelja in bo eno z njim v ljubezni in razumevanju. Eva je bila ustvarjena iz rebra, ki je bilo vzeto iz Adama, kar kaže na to, da naj mu ne bi vladala kot glava, niti da bi bila teptana z nogami kot podrejena, temveč da bo ta, ki bo stala ob njegovi strani kot enaka z njim, ter jo bo ljubil in varoval.« /Ellen G. White, 1997: Očaki in preroki, str. 22./

`Kaj Bog v Iz 1,16–17 zahteva od svojega ljudstva? Kako se to besedilo sklada z Jezusovimi besedami v Mt 23,23–28? Katero sporočilo lahko v njem najdemo zase, če upoštevamo tudi dano sobesedilo?`