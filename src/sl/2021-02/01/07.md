---
title:  "Za globlje proučevanje"
date:   02/04/2021
---

Sveto pismo je polno pozivov grešnikom in odpadnikom. Primerjaj naslednja besedila: Ps 95,7-8; Iz 55,1-2.6-7; Lk 15,3-7; Lk 19,10. Ali se spomniš še katerih podobnih vrstic?

V knjigi Očaki in preroki preberi poglavja: »Stvarjenje«, »Skušnjava in padec« ter »Načrt odrešitve«.

»Menim, da sta bili ti dve božanski besedi kot pridiga o evangeliju, ki si je utirala pot skozi goste predele goščave, da bi končno dosegla drgetajoča ušesa dveh ubežnikov: ›Kje si?‹ Tvoj Bog te noče izgubiti. Prišel te je poiskat; kmalu namerava priti v Osebi svojega Sina, a ne, da bi iskal, temveč da bi rešil, kar je sedaj izgubljeno.« /Charles Haddon Spurgeon, The Treasury of the Bible (Grand Rapids, MI: Zondervan Publishing House, 1962) Old Testament, vol. 1, str. 11./

**Vprašanja za pogovor**

`1.	Kako se lahko odzovemo na prijaznega in ljubečega Boga, ki išče človeštvo? Kakšen odziv Gospod pričakuje od nas?`

`2.	Svetopisemski opis človeštva, ki je padlo z visokega položaja Božjega stvarstva, in našo potrebo po odrešenju primerjaj s teorijo evolucije, ki zagovarja razvoj človeške rase. Kateri pogled daje več upanja in zakaj?`

`3.	Kako pomembni so ljubeči odnosi za človekovo srečo? Zakaj je močna povezava z Bogom ključna za izgradnjo takšnih odnosov? Razmisli o vplivu, ki ga imajo zdravi medsebojni odnosi na posameznike, ki so del teh odnosov (npr. odnos med staršem in otrokom, med prijatelji, možem in ženo, delodajalcem in zaposlenim …).`

**Povzetek**

Bog nas je ustvaril po svoji podobi, da bi med njim in nami obstajalo ljubeče občestvo. S pomočjo načrta zveličanja si prizadeva obnoviti odnos, ki ga je uničil greh. Ker smo odvisni od Boga, je življenje zares smiselno samo takrat, ko smo povezani s svojim Stvarnikom.