---
title:  "Bog in človeštvo"
date:   30/03/2021
---

**1 Mz 1,28-29**

Bodite pozorni na Božje prve besede človeštvu, zapisane v Svetem pismu. Bog je Adamu in Evi povedal za njuno zmožnost razmnoževanja, zaradi česar bosta lahko ustvarila več bitij svoje vrste. Opozoril je tudi na zemljo – svoje stvarstvo – in jima rekel, naj jo napolnita, si jo podredita in ji vladata. Nato je pokazal na rastline in jima rekel, naj se hranita z njimi. Glede na Sveto pismo je torej Bog moškemu in ženski najprej povedal, kakšna naj bosta njuna interakcija in odnos s fizičnim svetom.

`Kaj nam 1 Mz 1,28-29 pove o Božjem pogledu na materialni svet? Ali lahko iz teh vrstic razberemo, da so materialne stvari in veselje, ki ga imamo z njimi, slabe? Katerih naukov o tem, kakšen bi moral biti naš odnos do stvarstva, se lahko naučimo iz prvih prizorov človeške zgodovine?`

S temi besedami je Bog naredil prvi korak k odnosu s človeštvom. Bog je govoril z Adamom in Evo, jima dal ukaze in jima povedal, kaj naj naredita. V njegovih besedah se skriva tudi odgovornost. Bog ju je prosil, naj gospodujeta čudovitemu stvarstvu, ki ga je naredil.

`V 1 Mz 1,28 piše, da je Bog blagoslovil Adama in Evo. Kaj to pomeni? Kakšen odnos med Stvarnikom in prvima človekoma razodevajo te besede?`

Bog je Adama in Evo nagovoril kot razumni bitji, ki se lahko odzoveta na njegovo dobroto ter živita v skupnosti in občestvu z njim. Poleg tega sta bila Adam in Eva kot ustvarjena otroka odvisna od blagoslovov in skrbi svojega Stvarnika in Očeta. Zanju je priskrbel vse, kar sta potrebovala. Njegovih darov si nista prislužila z lastnim trudom. Bila sta zgolj prejemnika tega, česar si nista zaslužila.

`Med prebiranjem poročila o stvarjenju moškega in ženske lahko opazimo nekatere značilnosti odnosa, ki ga je Bog želel vzpostaviti s človeštvom. Še enkrat preleti današnji nauk in poišči vzporednice, ki so nam lahko v pomoč pri razumevanju tega, kakšen je lahko naš odnos z Bogom, čeprav živimo v padlem stanju.`