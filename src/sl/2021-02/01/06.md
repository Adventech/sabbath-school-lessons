---
title:  "Uničen odnos"
date:   01/04/2021
---

Ljudje instinktivno zaupamo tistim, ki jih poznamo, in smo nezaupljivi do neznancev. Naravno bi bilo, da bi bila Eva nezaupljiva do Satana. Poleg tega bi moral vsak neposreden napad na Boga v njej sprožiti obrambni odziv.

`Katero pot je ubral Satan, da se je izognil Evinemu obrambnemu mehanizmu? Glej 1 Mz 3,1-6.`

»Ne glede na to, kako obžalovanja vredna je bila Evina pregreha, in ne glede na to, koliko zla je prinesla človeški družini, njena odločitev ni nujno pomenila kazni za vse človeštvo. Adamova premišljena odločitev, ki jo je sprejel kljub popolnemu razumevanju Božje prepovedi, je bila tista, zaradi katere sta greh in smrt postala neizogibna usoda človeštva. Eva je bila prevarana; Adam ni bil.« /The SDA Bible Commentary, 18 vol. 1, str. 231./

Posledica prestopka in neupoštevanja Božje zapovedi je bil uničen odnos med Bogom in človeštvom. Iskreno občestvo se je spremenilo v beg (1 Mz 3,8-10). Odtujitev in ločitev sta nadomestili občestvo in skupnost. Pojavil se je greh z vsemi svojimi neprijetnimi posledicami. Če Bog ne bi ničesar ukrenil, bi bila usoda človeštva večno uničenje.

`Kako je Bog Adama in Evo opogumil sredi tragedije, v katero sta zabredla? Glej 1 Mz 3,15.`

Božje osupljive besede preroškega upanja govorijo o sovraštvu, ki ga je Bog postavil med kačo in žensko ter med njuno potomstvo. To je doseglo vrhunec v zmagovalnem nastopu Predstavnika ženinega potomstva, ki je Satanu zadal smrtni udarec, čeprav je slednjemu uspelo raniti Mesijevo peto.

V stanju popolne nemoči sta Adam in Eva svoje upanje črpala iz obljube o Mesiji. To upanje je spremenilo njuno življenje, saj ga je dal sam Bog. Čeprav se je obljuba o Mesiji in končni zmagi takrat zdela ovita v skrivnost, je olajšala malodušje, v katerem sta se znašla zaradi svojega greha.

`Preberi 1 Mz 3,9, kjer Bog Adama in Evo sprašuje: »Kje sta?« Bog je seveda vedel, kje se skrivata. Namesto da bi ju obtožil, si je prizadeval s krivdo obremenjena človeka pritegniti nazaj k sebi. Božje prve besede padlemu človeštvu so vlivale upanje, saj so bile polne usmiljenja in milosti. Na katere načine si nas Bog tudi danes prizadeva pritegniti k svoji milosti in usmiljenju?`