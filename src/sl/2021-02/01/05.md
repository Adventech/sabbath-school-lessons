---
title:  "Pri drevesu"
date:   31/03/2021
---

Gospod Bog je človeku zapovedal in rekel: »Z vseh dreves v vrtu smeš jesti, le z drevesa spoznanja dobrega in hudega nikar ne jej! Kajti na dan, ko bi jedel z njega, boš gotovo umrl.« 1 Mz 2,16-17

Ta preizkus je Adamu in Evi dal priložnost za uporabo svobodne volje. Polega tega ju je izzval, da se na odnos s Stvarnikom odzoveta bodisi pozitivno bodisi negativno. Pokazal je, da je Bog človeka ustvaril kot svobodno in moralno bitje. Če ne bi imela nobene priložnosti za neposlušnost, zakaj bi ju Gospod sploh posvaril pred tem?

»Vse, kar je zapisano v 1 Mz 2, je tlakovalo pot temu vrhuncu [1 Mz 2,16-17]. Na tej edini prepovedi je slonela prihodnost človeštva. Človeka ne sme zmesti množica zadev; v njegovih mislih naj bo samo en božanski predpis. Jahve je z omejitvijo števila prepovedi na eno pokazal svoje usmiljenje. Ker je želel pokazati, da ta edina prepoved ni prestroga, jo je postavil ob veliko širši nabor tega, kar je dovoljeno: ›Z vseh dreves v vrtu smeš jesti.‹« /H. C. Leupold, Exposition of Genesis (Columbus, OH: Wartburg Press, 1942), vol. 1, str. 127./

Ko je Bog Adama in Evo pozval k poslušnosti, je v resnici rekel: »Jaz sem vajin Stvarnik; ustvaril sem vaju po svoji podobi. Jaz sem tisti, ki vzdržuje vajino življenje. Po moji moči dihata, se gibljeta in imata življenje. Za vajino dobrobit sem priskrbel vse potrebno (hrano, dom, človeško družbo). Postavil sem vaju za vladarja temu svetu. Če bosta želela živeti v ljubečem odnosu z menoj, bom vajin Bog, vidva pa moja otroka. Ta odnos in zaupanje, ki izhaja iz njega, lahko potrdita s poslušnostjo tej zapovedi.«

Navsezadnje je lahko naš odnos z Bogom učinkovit in trajen samo takrat, ko se svobodno odločimo sprejeti njegovo voljo. Zavračanje njegove volje je v resnici izraz naše želje po neodvisnosti od Boga. S tem razodevamo svoje prepričanje o tem, da ga ne potrebujemo. Posledica te odločitve je spoznanje o zlu, zlo pa pelje k odtujitvi, osamljenosti, frustraciji in smrti.  

`Bog je želel preizkusiti zvestobo in vero prvega para. Ali se bosta izkazala za zvesta svojemu Stvarniku, ki jima je dal vse, kar sta potrebovala, vključno z vsemi radostmi ustvarjenega sveta, ali pa bosta ubrala svojo pot, ki bo neodvisna od Božje volje? Ali se bo izkazalo, da mu dovolj zaupata? Namen drevesa spoznanja dobrega in hudega je bil preizkusiti njuno zvestobo in vero. Na katere načine smo tudi mi vsakodnevno postavljeni pred enak preizkus? Katere vzporednice opaziš med Božjim zakonom in prepovedjo, dano v 1 Mz 2,16-17?`