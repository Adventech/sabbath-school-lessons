---
title:  "Premišljevanje o Golgoti"
date:   13/06/2021
---

Starozavezni način zveličanja pod Mojzesovo zavezo ni bil nič drugačen od novozaveznega načina. Najsi gre za staro ali novo zavezo, zveličanje je človeku dano samo po veri. Če bi ga lahko pridobili kako drugače, na primer z deli, bi zveličanje postalo nekaj, kar nam je Stvarnik dolžan dati. Samo tisti, ki ne razumejo resnosti greha, bi lahko mislili, da nas je bil Bog dolžan rešiti. Toda v resnici je ravno nasprotno; obstaja samo ena dolžnost, in sicer plačilo našega dolga, povzročenega zaradi prestopanja Božjega zakona. Ljudje seveda nismo bili zmožni plačati te cene, toda Jezus je to naredil za nas.

»Ko bodo ljudje dojeli vso veličino žrtve, ki jo je prestal nebeški Kralj, ki je umrl namesto človeka, bo načrt zveličanja poveličevan, misel na Golgoto pa bo v krščanskih srcih budila nežna, sveta in živa čustva. Iz njihovih ust bo zadonela pesem na slavo Bogu in Jagnjetu. V srcu, v katerem so živo prisotni prizori z Golgote, se ne moreta razviti nečimrnost in samoljubje. … Vsa bogastva sveta niso dovolj, da bi odrešila eno edino propadlo dušo. Kdo je sposoben izmeriti ljubezen, ki jo je imel Kristus za ta izgubljeni svet, ko je visel na križu in trpel zaradi prestopkov grešnih ljudi? Ta ljubezen je bila neizmerna, neskončna.

Kristus je pokazal da je bila njegova ljubezen močnejša od smrti. Prizadeval si je za človekovo zveličanje; ko je bil izpostavljen najmočnejšemu boju s silami teme, je postajala njegova ljubezen vse močnejša. Prenesel je umik Očetove podpore in z obupom v duši na koncu vzkliknil: ›Moj Bog, moj Bog, zakaj si me zapustil?‹ Njegova roka je ljudem prinesla zveličanje. Cena za odrešitev človeka je bila plačana, ko so se v Zveličarjevem poslednjem boju slišale blagoslovljene besede, ki so odjeknile skozi vse vesolje: ›Izpolnjeno je.‹ …

Prizori z Golgote zahtevajo naša najgloblja čustva. Če vas bo misel na Golgoto zares ganila, vam bo odpuščeno. Naš um in domišljija ne bosta mogla nikoli popolnoma dojeti, da je nedolžni in ponižni Kristus moral umreti tako mučne smrti, ko je nosil grehe sveta. Ljudje nismo sposobni dojeti veličine, širine in globine tako ogromne ljubezni. Premišljevanje o neprimerljivi Zveličarjevi ljubezni mora napolniti naše misli, se dotakniti našega srca in ga omehčati, oplemeniti in povzdigniti naša čustva ter popolnoma preobraziti ves naš značaj.« /Ellen G. White, Testimonies for the Church, vol. 2, str. 212–213./

`V molitvi razmišljaj o tem, kar je v zgornjem odlomku zapisala Ellen G. White. Preberi Gal 6,14 in razmisli, na katere načine lahko povzdigneš Kristusa in križ.`