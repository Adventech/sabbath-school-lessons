---
title:  "Zaveza in žrtev"
date:   14/06/2021
---

Saj veste, da vas iz vašega praznega življenja, ki ste ga podedovali od očetov, niso odkupile minljive reči, srebro ali zlato, ampak dragocena kri Kristusa, brezhibnega in brezmadežnega jagnjeta. 1 Pt 1,18-19

`Kaj je imel apostol Peter v mislih s tem, ko je zapisal, da smo odkupljeni?`

Petrove besede o Kristusovi nadomestni smrti na križu in o »odkupnini« oziroma ceni za naše življenje nas spomnijo na starodavno navado, po kateri je suženj spet lahko postal prost svojih vezi, če je nekdo zanj plačal odkupnino (po navadi jo je plačal sorodnik). Kristus nas je odkupil suženjstva grehu in nas rešil pred smrtjo. To je dosegel s svojo »dragoceno krvjo«, ko je na Golgoti prostovoljno umrl namesto nas. Ponovno izpostavljamo, da je ravno to osnova vseh zavez. Brez tega zaveza postane nična in prazna, ker Bog ne bi mogel pravično izpolniti svojega dela dogovora, ki je dar večnega življenja vsem verujočim.

`Katero sporočilo je skupno Rim 6,23 in 1 Jn 5,11.13?`

Samo Jezus je lahko popravil naš prestopek, ki nas je stal večnega življenja. Toda kako? Pravičnost in neskončna vrednost samega Stvarnika sta izbrisali dolg, ki smo ga povzročili s prestopanjem zakona. Tako globoka je bila vrzel, ki jo je povzročil greh! Navsezadnje, kaj bi si mislili o resnosti večnega Božjega moralnega zakona, če bi kazen za prestopanje postave lahko poplačalo neko umrljivo, začasno in ustvarjeno bitje? Samo Nekdo, ki je enak Bogu in živi od večnosti ter za svoj obstoj ni odvisen od koga drugega, je lahko plačal odkupnino, ki je bila potrebna za to, da se nam odpusti dolg zaradi prestopanja Božjega zakona. Tako so izpolnjene vse zavezne obljube; tako nam je dana obljuba večnega življenja; in tako smo odkupljeni ter rešeni greha in smrti.

`Predstavljaj si, da neki otrok v muzeju z dragocenimi umetninami v Rembrandtovo sliko, ki je vredna milijone, vrže balon, poln črnila. Če bi starši prodali vse, kar imajo, ne bi bili niti blizu končnemu plačilu dolga. Kako nam ta prispodoba pomaga razumeti, kako globoko vrzel je povzročil greh in kako nemočni smo ljudje pri popravljanju narejene škode? Zakaj lahko samo Gospod poplača naš dolg?`