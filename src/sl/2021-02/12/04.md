---
title:  "Abrahamova vera, 1. del"
date:   15/06/2021
---

Veroval je Gospodu in ta mu je to štel v pravičnost. 1 Mz 15,6

Ta vrstica je ena od najglobljih besedil v Svetem pismu. Poleg tega pomaga vzpostaviti ključno resnico svetopisemske vere (opravičenje samo po veri) in to več stoletij preden je apostol Pavel pisal o tem v svojem pismu Rimljanom. Vse to govori v prid trditvi, da je bilo že od Edena naprej zveličanje mogoče dobiti na enak način.

Neposredno sobesedilo te vrstice nam pomaga razumeti, kako močna je bila Abramova vera. Kljub telesnim omejitvam, zaradi katerih se je izpolnitev obljube o sinu zdela nemogoča, je veroval Bogu. Gre za tiste vrste vero, ki se zaveda svoje skrajne nemoči. Takšna vera zahteva popolno podrejenost posameznikovega jaza Gospodu. Posledica takšne vere je poslušnost. Takšna je bila Abramova vera, ki se mu je štela »v pravičnost«.

`Zakaj Sveto pismo pravi, da se je Abramu vera »štela« v pravičnost? Ali je bil Abram sam po sebi »pravičen« v smislu Božje pravičnosti? Kaj je naredil nedolgo zatem, ko ga je Bog razglasil za pravičnega, kar nam pomaga razumeti, da mu je bila pravičnost pripisana in ne da je bil sam po sebi pravičen?`

Ne glede na to, v kolikšni meri je bilo Abramovo življenje življenje vere in poslušnosti, pa ni bilo življenje popolne vere in popolne poslušnosti. Občasno je na obeh področjih jasno kazal znake svoje šibkosti. (Zveni znano?) Vse to vodi do ključne točke: pravičnost, ki nas rešuje, nam je všteta oziroma pripisana. To pomeni, da smo v Božjih očeh lahko pravični kljub svojim napakam; nebeški Bog nas vidi kot pravične, čeprav to nismo. Prav to se je zgodilo v Abrahamovem primeru in prav to bo Bog naredil za vse, ki bodo prišli k njemu z vero očaka Abrahama (Rim 4,16).

`Preberi Rim 4,1-7 in bodi pozoren na kontekst, v katerem apostol Pavel uporabi 1 Mz 15,6. V molitvi premišljuj o teh vrsticah in na spodnje črte s svojimi besedami napiši, kaj ti sporočajo.`