---
title:  "Če … "
date:   20/05/2021
---

**Kaj je skupnega spodaj naštetim odlomkom? Česa nas učijo o naravi zaveze?**

`1 Mz 18,19`

`1 Mz 26,4-5`

`2 Mz 19,5`

`3 Mz 26,3`

Bog je dejal, da je bil Abraham zvest njegovim zakonom in postavam (1 Mz 26,5). Iz tega sledi, da je Bog pričakoval takšen življenjski slog svojega človeškega partnerja v zavezi. Celoten zapis svetopisemske zaveze na Sinaju jasno priča, da je poslušnost eden od ključnih pogojev za sklenitev zaveze.

V 2 Mz 19,5 so poudarjene besede: »… če boste res poslušali …« Pogojni vidik zaveze je neizpodbiten. Čeprav je bila zaveza dana po milosti, povsem nezasluženo in kot dar, pa zavezne obljube niso bile brezpogojne. Ljudstvo je seveda imelo možnost odkloniti ta dar, zavrniti milost in se obrniti proč od obljub. Tako odrešitev kot zaveza nikdar ne zanikata svobodne volje. Gospod ljudstva ni prisilil v odrešujoč odnos s seboj; zaveze jim ni vsiljeval. Svobodno jo ponuja vsakomur in prav vsakdo ima priložnost, da jo sprejme. Ko se posameznik odloči vstopiti v zavezni odnos, nastopijo tudi dolžnosti, a ne kot sredstvo, s katerim bi si lahko zaslužil zavezne blagoslove, temveč kot zunanji izraz tega, da je prejel zavezne blagoslove. Izrael je moral biti poslušen, a ne zato, da bi si zaslužil obljube, temveč da bi izkusil njihovo izpolnitev. Izraelova poslušnost je kazala na to, kaj pomeni biti blagoslovljen od Gospoda. S poslušnostjo si ni mogoče prislužiti blagoslovov v smislu, da jih je Bog zaradi poslušnosti dolžan izliti na nas. Ne; poslušnost ustvari okolje, v katerem blagoslov vere postane viden.

`»Hodíte povsem po poti, ki vam jo je zapovedal Gospod, vaš Bog, da boste živeli, da vam bo dobro in boste podaljšali dneve v deželi, ki jo boste vzeli v last.« (5 Mz 5,33) Ali Gospod v tej vrstici pravi, da si lahko Izraelci s svojo poslušnostjo zaslužijo blagoslove? Ali pa jim želi sporočiti naslednje: »Če boste poslušni, boste lahko prejeli moje blagoslove, saj mi jih poslušnost omogoči izliti na vas.« V čem je razlika med tema dvema pogledoma?`