---
title:  "Vezi zaveze"
date:   17/05/2021
---

Naznanil vam je svojo zavezo, ki vam jo je zapovedal izpolnjevati, deset besed; napisal jih je na dve kamniti plošči. 5 Mz 4,13

Dobro je poudarjati dejstvo, da je Božja zaveza dar nezaslužene milosti in se brezplačno daje tistim, ki vstopajo v odrešilni odnos z Bogom. Toda milost ne pomeni dovoljenja za neposlušnost. Ravno nasprotno; zaveza in zakon sta v resnici neločljiva.

`Ali v 5 Mz 4,13 opaziš povezavo med zavezo in zakonom? Kako ključen je zakon za zavezo?`

Med premišljevanjem o pomenu zaveze bomo prišli do spoznanja, da je ustroj zakona kot njene bistvene sestavine smiseln. Če med drugim zavezo razumemo tudi kot odnos, potem morajo obstajati nekakšna pravila in omejitve zanjo. Kako dolgo bi trajali zakonska zveza, prijateljstvo ali poslovno partnerstvo, če ne bi bilo nikakršnih mej ali pravil, bodisi jasno določenih bodisi sklenjenih s tihim sporazumom? Mož se odloči, da si bo omislil ljubico. Prijatelj se odloči, da si bo postregel s tvojo denarnico. Poslovni partner k vašem poslu povabi še nekoga, ne da bi vam to povedal. Takšna dejanja pomenijo kršitev pravil, zakonov in načel. Kako dolgo bi v takšnih okoliščinah trajali pravkar omenjeni odnosi? Ravno zato obstajajo meje, ločnice in pravila; samo tako je namreč mogoče ohraniti določeno vrsto odnosa.

Izrazi, kot so na primer postava (Ps 78,10), zapovedi (Ps 50,16), pričevanja (Ps 25,10), ukazi (Ps 103,18) in Gospodova beseda (5 Mz 33,9), so vzporedni ali zelo tesno povezani z besedo zaveza (včasih med njimi celo ni pomenske razlike). Povsem jasno je, da se izraz »besede te postave« (Jer 11,3.6.8) nanaša na Božje postave, zapovedi, pričevanja in ukaze.

Božja zaveza z Izraelom je vsebovala različne zahteve, ki so bile ključne za ohranitev posebnega odnosa, ki ga je Bog želel vzpostaviti s svojim ljudstvom. Ali je danes kaj drugače?

`Pomisli na osebo, s katero imaš zelo tesen odnos. Kako bi vplivalo na vajin odnos, če se ti ne bi več čutil obvezanega spoštovati pravil, norm ali zakonov in bi namesto tega menil, da imaš popolno svobodo in lahko delaš, kar te je volja? Zakaj bi še vedno obstajala potreba po pravilih, četudi bi zatrjeval, da imaš to osebo rad in da je tvoj odnos do nje spodbujen z iskreno ljubeznijo?`