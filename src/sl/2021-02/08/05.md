---
title:  "Stabilnost Božjega zakona"
date:   19/05/2021
---

`Česa se lahko na podlagi vključenosti zakona v zavezni odnos naučimo o bistvu Božjega značaja? (Mal 3,6; Jak 1,17)`

Božji zakon je ustni ali pisni izraz njegove volje (glej Ps 40,8). Ker je zakon zapis Božjega značaja, njegova vključenost v zavezo potrjuje Božjo trajnost in neodvisnost. Morda ne bomo vedno opazili posledic njegove previdnosti, toda prepričani smo lahko, da je vreden zaupanja. Njegovo vesolje je podrejeno nespremenljivim moralnim in naravnim zakonom. To dejstvo nam daje resnično svobodo in varnost.

»Zagotovilo o Božji verodostojnosti in zanesljivosti se nahaja v resnici, da je Bog Bog zakona. Njegova volja in zakon sta eno. Bog pravi, da je pravilno, kar je prav, ker to opisuje najboljše možne odnose. Zato Božji zakon nikoli ni samovoljen ali odvisen od njegovih muh in kapric. Je najbolj stabilna stvar v vesolju.« /Walter R. Beach, Dimensions in Salvation (Washington, D.C.: Review and Herald Publishing Association, 1963), str. 143./

`Če Božji zakon človeka ne more rešiti pred grehom, zakaj ga je Bog vseeno vključil v zavezo? (Namig: glej Am 3,3.)`

Dogovor in usklajenost sta ključni sestavini odnosa. Ker Bog ni samo Stvarnik sveta, temveč tudi njegov moralni Upravnik, je zakon ključen za srečo njegovih ustvarjenih razumnih bitij in za življenje v skladu z njim. Božji zakon, ki je izraz njegove volje, je ustava njegove vlade. Zato ni nič nenavadnega, da je postavljen za normo ali dolžnost zaveznega sporazuma in odnosa. Njegov namen ni odrešiti človeka, temveč opredeliti našo dolžnost do Boga (1.–4. zapoved) in drugih ljudi (5.–10. zapoved). Z drugimi besedami, zakon določa način življenja, ki si ga je Bog zamislil za svoje zavezno ljudstvo, da bi izkusilo srečo in blaginjo. Izraelce je ščitil pred tem, da bi njihovo življenje usmerjale druge življenjske filozofije. Namen zaveznega odnosa je bil in še vedno je po Božji preobražujoči milosti pripeljati vernika v sožitje s Stvarnikovo voljo in značajem.

`Ali lahko v svoji okolici opaziš pretresljive posledice brezzakonja? Ali si tudi v svojem življenju utrpel škodo, ki jo je povzročilo prestopanje Božjega zakona? Na katere načine nam lahko te resničnosti pomagajo potrditi dobroto Božjega zakona? Zakaj bi moral biti zakon ključen del našega odnosa z Bogom?`