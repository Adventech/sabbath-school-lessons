---
title:  "Bog izvoli Izraela"
date:   16/05/2021
---

**5 Mz 7,7**

Po judovski tradiciji je Bog z Izraelom sklenil zavezo zato, ker so drugi narodi zavrnili njegovo ponudbo. Čeprav tega stališča ne moremo utemeljiti na podlagi Svetega pisma, nam kljub temu pomaga razumeti, da Gospod izraelskega ljudstva ni izbral zato, ker bi si kakor koli zaslužilo čast in prednosti, s katerimi ga je Bog želel obdariti. Izraelci si niso mogli prav z ničimer zaslužiti Božje ljubezni in tega, da jih je izbral za svoje ljudstvo. Bili so majhen narod – skupina zasužnjenih rodbin. Poleg tega so bili politično in vojaško zelo šibki. Kulturno in versko gledano so bili neenotni, nezanimivi in brez vidnejšega vpliva. Glavni razlog, da je Bog izbral ravno Izraelce, se skriva v skrivnostni Božji ljubezni in milosti.

Med pogovori in razmišljanjem o Božji izvolitvi Izraela pa moramo biti zelo previdni, saj lahko ta zamisel vodi v teološke nesporazume. Čemu je Bog izbral Izraela? Ali zato, da odreši samo njih, vsa ostala ljudstva pa zavrne in pogubi? Ali pa so bili izvoljeni zato, da bi svetu ponudili to, kar so prejeli? Pri iskanju odgovorov na ta vprašanja si pomagaj z naslednjimi vrsticami.

`2 Mz 19,6`   

`Iz 56,7`

`Heb 2,9`

Adventisti sedmega dne sebe vidimo kot ljudstvo, ki ga je Gospod poklical – podobno kot je nekoč Izraelce – toda ne zato, da bi bili rešeni samo mi, temveč da bi sporočilo odrešitve v okviru sporočila treh angelov oznanili vsemu svetu. Verjamemo, da imamo za ljudi novico, o kateri ne govori nihče drug. Tako je bilo tudi v primeru starega Izraela. Božji namen ni bil, da Izraelci postanejo nekakšen ekskluziven narod, ki se sebično oklepa obljub o zveličanju in odrešenju. Ravno nasprotno; če verujemo, da je Kristus umrl za vse človeštvo (Heb 2,9), potem verujemo tudi, da je odrešenje, ki ga je Gospod ponudil Izraelu, namenjeno vsemu svetu. Izrael bi moral biti orodje, po katerem bi svet izvedel za možnost rešitve. K temu je bila poklicana tudi naša cerkev.

`Razmisli o vlogi, ki jo imaš v svoji cerkvi. Kaj lahko narediš za napredek dela, katerega smo bili poklicani opraviti? Zapomni si: če nisi aktivno vključen v to delo, obstaja velika verjetnost, da ga vsaj do neke mere oviraš.`