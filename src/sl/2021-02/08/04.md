---
title:  "Zakon znotraj zaveze"
date:   18/05/2021
---

**5 Mz 10,12-13**

Na kaj najprej pomisliš ob besedi zakon? Policisti, položnice zaradi prehitre vožnje, sodniki in zapor? Ali pa pomisliš na omejitve, pravila, avtoritarne starše in kazen? Morda pomisliš na red, skladnost in stabilnost? Ali pa celo na ljubezen?

Hebrejska beseda tora, ki je v našem Svetem pismu prevedena z besedo zakon, pomeni »nauk« ali »ukaz«. Izraz se lahko nanaša na vse Božje ukaze, najsi bodo moralni, civilni, družbeni ali verski. Zajema vse Božje modre nasvete, ki jih je milostno razodel svojemu ljudstvu, da bi lahko živelo obilno življenje tako v telesnem kot duhovnem smislu. Nič nenavadnega torej ni, da psalmist blagruje človeka, ki »se veseli v Gospodovi postavi in premišljuje njegovo postavo podnevi in ponoči« (Ps 1,2).

Kadar prebiramo zakon oziroma toro – ukaze in nauke, ki so zapisani v Mojzesovih knjigah in so postali del Božje zaveze z Izraelom – smo presenečeni nad širokim spektrom Božjih ukazov. Zakon se je namreč dotikal vseh področij Izraelovega življenja: kmetijstva, državnih predpisov, družbenih odnosov in čaščenja.

`Zakaj je po tvojem mnenju Bog Izraelcem dal toliko ukazov? Glej 5 Mz 10,13. Na kateri način so bili ti ukazi v njihovo »dobro«?`

Namen zakona kot sestavnega dela zaveze je bil ljudem ponuditi smernice za novo življenje v zaveznem odnosu z Bogom. Zakon je človeka, ki je bil del te zaveze, seznanil z Božjo voljo. Človek lahko Boga spozna po veri in poslušnosti njegovim zapovedim in drugim oblikam razodetja njegove volje.

Vloga, ki jo je igral zakon znotraj resničnosti zaveznega odnosa, je jasno razodevala, da Izrael ni smel posnemati življenja drugih narodov. Življenje Božjega ljudstva niso smeli usmerjati naravni zakoni, človeško poželenje, hrepenenje ali celo samó družbene, politične in ekonomske potrebe. Sveto Božje ljudstvo, kraljestvo duhovnikov in posebna Božja lastnina so lahko bili samo z nepopustljivo poslušnostjo razodeti Božji volji na vseh področjih svojega življenja.

`Kakor stari Izrael smo tudi adventisti sedmega dne po sodobnem razodetju preroškega daru prejeli široko paleto nasvetov, ki se dotikajo vseh področij krščanskega življenja. Zakaj bi morali te nasvete razumeti kot Božji dar in ne kot oviro neodvisnemu razmišljanju in ravnanju? S katerimi nevarnostmi se lahko soočimo, če ta dar prikrojimo tako, da vodi v legalizem, kot se je zgodilo v primeru starega Izraela? Glej Rim 9,32.`