---
title:  "Za globlje proučevanje"
date:   23/04/2021
---

V knjigi Očaki in preroki preberi poglavje »Abraham poklican«, v knjigi Dejanja apostolov pa poglavje »Judje in pogani«.

Mavrica je znamenje Božje zaveze z Noetom. V 1 Mz 17,10 poišči znamenje Božje zaveze z Abrahamom. Obreza »je bila dana, (1) da bi Abrahamovo seme ločila od poganov (Ef 2,11); (2) da spomin na Božjo zavezo ne bi bil pozabljen (1 Mz 17,11); (3) da bi spodbudila ohranjanje moralne čistosti (5 Mz 10,16); (4) kot simbol pravičnosti iz vere (Rim 4,11); (5) kot simbol obreze srca (Rim 2,29); (6) da bi pokazala na krščanski obred krsta (Kol 2,11-12).« /The SDA Bible Commentary, vol. 1, str. 322–323./

Mavrica bo kot znak Božje obljube ostala do konca sveta, toda znamenje obreze ne bo. Po besedah apostola Pavla je Abraham prejel navodilo o obrezi kot simbol pravičnosti, ki jo je prejel po veri v Boga (Rim 4,11). Toda čez mnoga stoletja je obreza začela simbolizirati zveličanje, ki ga človek prejme zaradi svoje poslušnosti postavi. Do novozaveznega časa je izgubila svoj prvotni pomen. Glavna prvina zaveze je vera v Jezusa Kristusa, ki se kaže v poslušnem in spremenjenem življenju. (Preberi Gal 5,6; Gal 6,15 in 1 Kor 7,18-19.)

**Vprašanja za pogovor**

`1.	Pogovorite se o povezavi med vero in deli. Ali je možno samo verovati, ne pa tudi opravljati dobrih del (in obratno)? Zakaj da oziroma ne?`

`2.	»Mnogi so še vedno preizkušani tako, kakor je bil Abraham. Božjega glasu ne slišijo govoriti naravnost iz nebes, temveč jih kliče po naukih svoje besede in dogodkih svoje previdnosti. Morda se od njih zahteva, da zapustijo poklicni uspeh, ki obljublja bogastvo in čast, da zapustijo primerne in dobičkonosne družbe, se ločijo od sorodstva in se podajo v to, kar se zdi samó pot samozatajevanja, garanja in žrtve. Bog ima zanje določeno delo; lahkotno življenje ter vpliv prijateljev in sorodstva pa bi oviral razvoj prav tistih lastnosti, ki so pomembne za njegovo dovršitev. Kliče jih stran od človeških vplivov in pomoči ter jih vodi, da občutijo potrebo po njegovi pomoči in so odvisni samo od njega, da bi se jim lahko razodel. Kdo se je pripravljen ob klicu Previdnosti odreči priljubljenim načrtom in domačim vezem?« /Ellen G. White, 1997: Očaki in preroki, str. 85./ Ali se spomniš primera sodobnega človeka, ki se je pritrdilno odzval na »klic Previdnosti«?`

**Povzetek**

Bog je Abrahama povabil v poseben odnos s seboj, po katerem je želel svetu razodeti načrt zveličanja.