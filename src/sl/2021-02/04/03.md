---
title:  "'El Shaddai"
date:   19/04/2021
---

**Ko pa je Abram imel devetindevetdeset let, se mu je prikazal GOSPOD in mu rekel: »Jaz sem Bog Mogočni. Hodi pred menoj in bodi popoln!« 1 Mz 17,1**

Jahve se Abramu ni prikazal samo enkrat (glej še 1 Mz 12,1.7; 1 Mz 13,14; 1 Mz 15,1.7.18). V zgornji vrstici se mu je predstavil kot »Bog Mogočni«; to ime je zapisano samo v 1. Mojzesovi in Jobovi knjigi. Prvi del imena »Bog Mogočni« sestoji iz besede 'El, ki je v semitski kulturi osnovno ime za Boga. Čeprav točnega pomena besede Shaddai ne poznamo, se zdi najustreznejši prevod zanjo beseda »Mogočni« (Iz 13,6 primerjaj z Jl 1,15). Videti je, da želi Bog s tem imenom prikazati nasprotje med svojo mogočnostjo in močjo ter človeško slabotnostjo in krhkostjo.

`1 Mz 17,1-6 nam lahko pomaga zgoraj povedano umestiti v širši kontekst. Zakaj je Gospod Abramu ravno v tistem času želel govoriti o svoji mogočnosti in moči? Na podlagi katerih Božjih besed lahko sklepamo, da je Bog od Abrama zahteval, naj mu zaupa? Posebno pozornost nameni 6. vrstici.`

Dobesedni prevod 1 Mz 17,1-6 se glasi: »Jahve se je prikazal Abramu in mu rekel: ›Jaz sem 'El Shaddai. Hodi pred menoj in bodi popoln! Sklenil bom svojo zavezo med seboj in teboj in silno te bom namnožil. … Postal boš oče množice narodov. … Naredil te bom silno rodovitnega.‹« To ime je zapisano tudi v 1 Mz 28,3, kjer Izak pravi, da bo 'El Shaddai blagoslovil Jakoba, ga naredil rodovitnega in ga namnožil.

Podobna obljuba je zapisana še v 1 Mz 35,11; 1 Mz 43,14 in 1 Mz 49,25. V teh odlomkih je poudarjena Božja radodarnost: 'El, mogočni Bog in Oblastnik, in Shaddai, Bog neizčrpnega bogastva, je pripravljen svoje darove podeliti njim, ki ga iščejo v veri in poslušnosti.

`Neki rek pravi, da roža diši prav tako sladko, čeprav ji spremenimo ime, kar naj bi pomenilo, da ime ni pomembno. Toda ali bi imeli upanje in tolažbo, če bi Gospodovo ime pomenilo »Slaboten Bog« ali »Nemočen Bog«? Znova preberi današnje besedilo in ime »Mogočni Bog« zamenjaj z imenoma »Slaboten« ali »Nemočen Bog«. Kako bi vplivalo na tvojo vero in zaupanje vanj, če bi se nam Gospod predstavil na ta način? Zakaj nam ime 'El Shaddai daje upanje?`