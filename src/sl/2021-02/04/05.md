---
title:  "Stopnje zaveze"
date:   21/04/2021
---

**1 Mz 12,1-2**

V 1 Mz 12,1-2 je zapisana prva od treh stopenj Božje zavezne obljube. Bog se je približal Abramu, mu dal zapoved in nato še obljubo. S tem ko se mu je približal, je pokazal, da ga je izbral za prvo vidnejšo figuro v svoji milostni zavezi. Božja zapoved je vsebovala preizkus popolnega zaupanja Bogu (Heb 11,8). Čeprav je bila obljuba namenjena Abramovim potomcem (1 Mz 12,1-3.7), je vključevala celotno človeštvo (1 Mz 12,3; Gal 3,6-9).

**V 1 Mz 15,7-18 je zapisana druga stopnja Božje zaveze z Abramom. V katerih vrsticah najdeš korake, ki so bili že del prve stopnje?**

`Bog se približa človeku. Vrstice:`  				   

`Zahteva po poslušnosti. Vrstice:`  				   

`Božanska obljuba. Vrstice:`  				   

Med svečanim obredom se je Bog prikazal Abramu in šel skozi skrbno razporejene dele zaklanih živali (druga stopnja zaveze). Abram je zaklal telico, kozo in kozla, jih razpolovil in vsako polovico položil nasproti drugi, vmes pa je pustil prazen prostor. Tudi grlico in goloba je ubil, vendar ju ni razpolovil. Strani, ki sta vstopali v zavezni odnos, sta morali iti med razpolovljenimi živalmi, s čimer sta se na simbolni ravni zavezali, da se bosta za vedno držali sprejetih določil.

`Kaj se je zgodilo na tretji oziroma zadnji stopnji Božje zaveze z Abramom? Glej 1 Mz 17,1-14.`

Pomen imena Abraham je še bolj poudaril Božje hrepenenje in načrt za rešitev vsakega človeka. Izraz »množica narodov« vključuje tako Jude kakor pogane. Nova zaveza je povsem jasna glede tega, kdo so resnični Abrahamovi potomci: tisti, ki imajo Abrahamovo vero in zaupajo zaslugam obljubljenega Mesija (glej Gal 3,7.29). Že za časa Abrahamovega življenja je bil Gospodov namen rešiti toliko ljudi, kot je le bilo mogoče, ne glede na to, kateremu narodu so pripadali. Nobenega dvoma ni, da se Božja želja do danes ni spremenila.

`V Razodetju 14,6-7 preberi sporočilo prvega angela in poišči vzporednice z dogodki, ki so spremljali vzpostavitev Božje zaveze z Abrahamom.`