---
title:  "Zavezne dolžnosti"
date:   22/04/2021
---

Izbral sem ga, da bo zapovedal svojim sinovom in svoji hiši za njim, naj se držijo Gospodove poti in ravnajo v skladu s pravičnostjo in pravico; tako bo Gospod izpolnil Abrahamu, kar mu je obljubil. 1 Mz 18,19

Kakor smo lahko videli do sedaj, je Božja zaveza zmeraj vključevala milost: Bog za nas dela to, česar mi nikoli ne bi mogli doseči. Tudi zaveza z Abrahamom ni bila izjema.

Bog je po svoji milosti izbral Abrahama za svoje orodje, da bi mu pomagal pri oznanjevanju načrta zveličanja sveta. Toda Božja uresničitev zaveznih obljub je bila povezana z Abrahamovo pripravljenostjo živeti pravično življenje in poslušnostjo Bogu po veri. Če Abraham ne bi bil poslušen, ga Bog ne bi mogel uporabiti.

V 1 Mz 18,19 je zapisana povezava med milostjo in zakonom. Vse se začne z milostjo (»Izbral sem ga.«); temu sledi zapis o tem, da je Abraham človek, ki bo poslušal Gospoda in bo to poslušnost zapovedal tudi svoji družini. Vera in dela so na tem mestu tesno povezani, kot tudi morajo biti (glej Jak 2,17).

`Bodi pozoren na zadnji del 1 Mz 18,19. Kaj pravi o Abrahamovi poslušnosti? Čeprav poslušnost ni sredstvo za prejem zveličanja, pa ima kljub temu svoj pomen. Kakšen? Ali bi se zaveza glede na 1 Mz 18,19 lahko izpolnila tudi brez poslušnosti? Razloži svoj odgovor.`

Če prejemnik zaveze ne izpolni pogojev zaveze, ne more izkusiti blagoslovov, ki jih le-ta prinaša. Čeprav za sklenitev zaveze ni pogojev, pa je pogoj za obstoj zaveze človekov odziv, ki se kaže v njegovi ljubezni, veri in poslušnosti Bogu. Vse to je znak odnosa med človekom in Bogom. Poslušnost je torej bila orodje, po katerem je Bog lahko izpolnil svoje zavezne obljube ljudem.

Prelomiti zavezo zaradi neposlušnosti je pomenilo biti nezvest zaveznemu odnosu z Bogom. Kadar je zaveza prelomljena, niso prelomljeni pogoji zanjo, temveč pogoji za njeno izpolnitev.

`Ali lahko na podlagi osebne izkušnje z Gospodom pojasniš, zakaj je poslušnost tako zelo pomembna? Ali se iz svojega življenja ali pa iz Svetega pisma spomniš primera, ko je neposlušnost vodila v to, da je bilo zavezne obljube nemogoče izpolniti? Kaj je zdravilo za to?`