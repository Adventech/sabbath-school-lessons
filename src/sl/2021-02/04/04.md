---
title:  "Od Abrama do Abrahama"
date:   20/04/2021
---

**1 Mz 17,4-5**

Kot smo videli, imajo Božja imena duhovni in teološki pomen, toda tudi imena ljudi na starodavnem Bližnjem vzhodu niso bila brezpomenska, čeprav se nam to morda zdi. Danes se nam mogoče niti ne zdi pomembno, ali je deklici ime Zala ali Nika. Toda v kulturi starih Semitov je imelo ime globok duhovni pomen. Semitska imena so pogosto sestavljena iz fraze ali kratkega stavka, ki vsebuje starševsko željo ali izraz hvaležnosti. Na primer: ime Daniel pomeni »Bog je moj sodnik«; ime Joel pomeni »Jahve je Bog«; ime Natan pomeni »Božji dar«.

Ker je bilo ime tako pomembno, so ljudje kasneje v življenju pogosto prejeli drugo ime, kar je nakazovalo radikalno spremembo v njihovem življenju ali okoliščinah.

O katerih okoliščinah govorijo naslednje vrstice? Zakaj so omenjeni ljudje ravno v teh okoliščinah dobili novo ime?

`1 Mz 32,23-32`

`1 Mz 41,37-45`

`Dan 1,3-7`

Na neki način niti sodobnemu človeku ni težko razumeti, zakaj je tako pomembno, s katerim imenom naslavljamo druge. Včasih to nima posebnega učinka, toda včasih ga ima. Če koga nenehno kličejo »neumnež« ali »grdoba« in če gre za naziv, ki ga daljše obdobje zanj uporablja večje število ljudi, bodo te besede prej ali slej vplivale na to, kako bo ta človek videl samega sebe. Podobno se lahko zgodi tudi v primeru, ko posamezniku damo določeno ime ali mu spremenimo tisto, ki ga ima; morda bo to vplivalo na njegovo dojemanje samega sebe in posledično tudi na njegova dejanja.

S tem v mislih ni težko razumeti, zakaj je Bog želel spremeniti Abramovo ime. Ime Abram pomeni »Oče je poveličan«. Bog mu je dal ime Abraham, kar pomeni »Oče množice«. Kadar razmišljamo o Božji zavezni obljubi Abrahamu, nam lahko spoznanje o pomenu Abrahamovega imena pomaga v tej obljubi zaznati še globlji pomen: »Naredil te bom silno rodovitnega, napravil bom iz tebe narode in kralji bodo izšli iz tebe.« (1 Mz 17,6) Morda je Bog na ta način želel pomagati Abrahamu, da bi zaupal zavezni obljubi, ki jo je dobil, ko mu je bilo 99 let in je bila tudi njegova žena že stara ženska, ki je bila vse življenje nerodovitna. Bog je to storil, da bi utrdil Abrahamovo vero v prejete obljube.

`Čeprav je Božje ljudstvo ponavljalo napake, ga je Gospod še vedno želel rešiti. Kako lahko to spoznanje uporabimo zase, še posebej takrat, kadar nam v duhovnem življenju spodleti in pademo?`