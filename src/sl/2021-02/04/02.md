---
title:  "Jahve in zaveza z Abrahamom"
date:   18/04/2021
---

**Rekel mu je: »Jaz sem GOSPOD, ki sem te izpeljal iz Ura Kaldejcev, da bi ti dal to deželo v posest.« 1 Mz 15,7**

Imena so v nekaterih primerih kot blagovne znamke. Včasih jih tako tesno povežemo z določenimi značilnostmi, da omemba imena v um obenem prikliče tudi določene lastnosti. Katere značilnosti ti pridejo na misel, kadar slišiš naslednja imena: Albert Einstein, Martin Luther King mlajši, Gandi ali Tabita? Prav vsako od naštetih imen je povezano z določenimi značilnostmi in ideali.

V svetopisemskih časih so ljudje z Bližnjega vzhoda imenom pripisovali velik pomen. »Hebrejci so z imenom vedno povezovali bodisi osebne lastnosti človeka bodisi misli in čustva posameznika, ki je nekomu dal določeno ime, bodisi spremljevalne okoliščine, v katerih je bil človek poimenovan.« /The SDA Bible Commentary, vol. 1, str. 523./

Ko je Bog sklenil zavezni odnos z Abramom, se mu je predstavil z imenom YHWH (v slovenskem prevodu je to ime GOSPOD; napisano je z velikimi tiskanimi črkami; glej 1 Mz 15,7). Iz tega razloga se prevod

1 Mz 15,7 dobesedno glasi tako: »Jaz sem YHWH, ki sem te izpeljal …«

Čeprav se ime YHWH v Stari zavezi pojavi kar 6.828-krat, še vedno ostaja ovito v skrivnost. Videti je, da je to ime nekakšna oblika glagola hayah, ki pomeni »biti«; v tem primeru bi Božje ime pomenilo »Ta, ki je večen«, »Ta, ki obstaja«, »Ta, ki obstaja sam po sebi«, »Ta, ki je samozadosten« ali »Ta, ki živi večno«. Božanske lastnosti, ki jih poudarja ta naziv, sta samoobstoj (samoeksistenca) in zvestoba. Ti značilnosti kažeta na živega Boga, ki je Vir življenja in je kot takšen popolno nasprotje poganskim bogovom, ki obstajajo samo v domišljiji svojih častilcev.

Bog je pomen imena Jahve razložil v 2 Mz 3,14: »JAZ SEM, KI SEM.« Ta pomen izraža resničnost brezpogojnega Božjega obstoja in njegovo vladanje preteklosti, sedanjosti in prihodnosti.

Jahve je poleg tega tudi osebno Božje ime. To, da je Jahve Abrama izpeljal iz Ura, je tesno povezano z razglasitvijo Božje zaveze z njim (1 Mz 12,1-3). Bog si je želel, da bi Abram poznal njegovo ime, saj le-to razodeva različne vidike njegove identitete, značaja in osebne narave. Na podlagi tega spoznanja se lahko učimo zaupati njegovim obljubam (Ps 9,10; Ps 91,14).

`Na katere značilnosti oziroma lastnosti se spomniš, kadar slišiš ime Jahve ali premišljuješ o njem? Ali na ljubezen, prijaznost in skrbnost ali pa na strah, strogost in disciplino? Kakšne so tvoje misli, ko razmišljaš o imenu Jezus?`