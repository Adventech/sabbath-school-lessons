---
title:  Cena ponosa
date:   28/09/2022
---

Bralec lahko v Svetem pismu najde dve prevladujoči temi ali dva motiva, ki tekmujeta med seboj. Prva je tema Salema, gore Sion v Jeruzalemu, in novega Jeruzalema, ki predstavlja Božje kraljestvo. Druga je tema Babela in Babilona, ki predstavljata Satanovo nadomestno vladavino. Bog je svoje ljudstvo večkrat poklical iz poganskega Babilona, da bi mu služilo v obljubljeni deželi.

Na primer: Bog je Abrahamu naročil, naj zapusti Ur Kaldejcev in gre proti kanaanski deželi (1 Mz 11,31–12,9). Na koncu svojega dolgega ujetništva so Judje odšli iz Babilona in se vrnili v Jeruzalem (Ez 2). V Razodetju je Božjemu ljudstvu naročeno, naj gre iz Babilona (Raz 14,8), da bi lahko na koncu prebivalo z Bogom na Sionu in v novem Jeruzalemu (Raz 14,1; Raz 21,1-3.10).

`Katere daljnosežne posledice je imel Luciferjev ponos za vesolje in svet? Iz 14,12-15`

V Svetem pismu je Babilon simbol moči, ki je v neposrednem nasprotju z Bogom in njegovim kraljestvom; babilonski kralj je simbol ponosa in prevzetnosti. Bog je kralju Nebukadnezarju razodel, da je Babilon samó zlata glava veličastne podobe več zaporednih kraljestev (Dan 2,37.38). Toda kralj je izzval Božje razodetje in naredil podobo, ki je bila vsa iz zlata, s čimer je želel sporočiti, da bo njegovo kraljestvo trajalo večno; od drugih je celo zahteval, da častijo njegovo podobo (Dan 3). Kakor tirski (Ezk 28,12-19) je tudi babilonski kralj postal simbol za Luciferja.

V Iz 14,3-11 je opisan padec prevzetnega in zatiralnega babilonskega kralja. V Iz 14,12-15 se z zgodovinskega področja premaknemo na nebeški dvor. V tem odlomku piše, da je Luciferjev padec povzročil duh prevzetnosti in ponosa. Besedilo pojasni, da je Lucifer načrtoval povzdigniti svoj prestol nad vso nebeško vojsko in zavzeti Božje mesto (Iz 14,14 CHR). To je bil začetek novih in sovražnih okoliščin, v katerih je Lucifer s sebičnostjo in tekmovalnostjo izzval Božjo nesebično ljubezen in pomoč. Sovražnik se ni bal Boga obtožiti reči, ki so bile v resnici značilne zanj, in širiti laži med angeli. To je bil začetek skrivnostnega pojava greha v vesolju.

`Zakaj je tako preprosto postati ponosen in bahav zaradi svojega položaja, dosežkov ali celo obojega? Kako nam misel na križ lahko pomaga, da se ne ujamemo v to past?`