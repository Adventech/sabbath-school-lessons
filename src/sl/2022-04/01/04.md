---
title:  Skrivnostna nehvaležnost
date:   27/09/2022
---

`Preberi Ezk 28,12-19. Česa se lahko iz tega odlomka naučimo o skrivnostnem izvoru greha?`

Večina Ezekielove knjige je napisana v simbolnem jeziku časa konca. V mnogih primerih so uporabljene določene entitete (kakor na primer osebe, živali in predmeti) in krajevni dogodki, ki predstavljajo in opisujejo splošne kozmične in/ali zgodovinske resničnosti. V Ezk 28,1-10 je Gospod spregovoril o tirskem kralju (Tir je bil premožno starodavno feničansko pristaniško mesto) kot o bogatem in ponosnem vladarju, ki je bil samo »človek«, a je trdil, da je bog in da sedi na božjem prestolu.

Nato pa v Ezk 28,12-19 ta zgodovinska resničnost postane podlaga za opis izvornega Luciferjevega padca v nebesih. Tirski kralj – človek, ki živi »v osrčju morij« (Ezk 28,2.8) – predstavlja »maziljenega keruba« (Ezk 28,14), ki živi »v Edenu, Božjem vrtu« in »na sveti gori Božji« (Ezk 28,13.14).

Ključna poved tega poročila je zapisana v Ezk 28,15: »Popoln si bil v svojem ravnanju od dneva, ko si bil ustvarjen, dokler se ni našla na tebi krivica.« Luciferjeva popolnost je vsebovala tudi možnost pojava zla – možnost, da začne ravnati krivično; kot moralno bitje je imel svobodno voljo, kar je eden od sestavnih delov popolnega bitja.  

Lucifer je bil ustvarjen popoln, kar je vključevalo tudi to, da se svobodno odloča. Ker je z napačno rabo svobodne volje zlorabil to popolnost, je postal pokvarjen – sebe je imel za pomembnejšega, kot je bil v resnici.

Ker ni bil več zadovoljen s tem, kako ga je Bog ustvaril in počastil, je postal nehvaležen; želel je pridobiti več priznanja, kot si ga je v resnici zaslužil. Kako se je to zgodilo popolnemu angelskemu bitju, ki je živelo v popolnem vesolju, je, kakor smo že omenili, skrivnost.

»Greh je skrivnostna, nepojasnljiva stvar. Nobenega razloga ni bilo za njegov obstoj. Prizadevati si najti razlago zanj pomeni prizadevati si najti razlog, to pa bi pomenilo, da ga opravičujemo. Greh se je pojavil v popolnem vesolju, kar se je izkazalo za neopravičljivo.« (Ellen G. White: The Truth About Angels, str. 30)

`V 1 Tes 5,18 apostol Pavel pravi, da se moramo zahvaljevati v vsem. Kako nam te besede pomagajo premagati čustva nehvaležnosti in samopomilovanja še posebej v času preizkušnje?`