---
title:  Širjenje nevere
date:   29/09/2022
---

`Česa nas Raz 12 uči o tem, kako se je upor z nebes razširil na zemljo?`

Pri Luciferjevem padcu ni šlo le za trk nasprotujočih si zamisli. V Raz 12 izvemo, da je v nebesih izbruhnila vojna med Luciferjem in njegovimi angeli na eni strani ter Kristusom in njegovimi angeli na drugi strani. V tem odlomku je Lucifer imenovan »veliki zmaj«, »stara kača«, »Hudič in Satan« ter »obtoževalec naših bratov« (Raz 12,9-10); Kristus pa je imenovan »Mihael« (Raz 12,7), kar pomeni »kdo je kakor Bog«.

Zaradi aluzije na »nadangela Mihaela« (Jud 9) nekateri razlagalci menijo, da je Mihael v Raz 12 angelsko bitje. V knjigi preroka Daniela doseže vsako pomembnejše videnje svoj vrhunec v Kristusu in njegovem večnem kraljestvu – kot kamen, ki se je utrgal brez človeške roke (Dan 2,34.45), kot sin človekov (Dan 7,13), kot knez vojske in knez knezov (Dan 8,11.25) in kot Mihael, veliki knez (Dan 12,1). Kakor je Gospodov angel sam Gospod (2 Mz 3,1-6; Apd 7,30-33 itd.), tako mora biti tudi Mihael božanska oseba, tj. sam Kristus.

Raz 12 je splošen pregled tega spopada, ki (1) se je začel v nebesih z uporom Luciferja in tretjine nebeških angelov; (2) je dosegel vrhunec v Kristusovi odločilni zmagi na križu in (3) se še vedno bije proti Božjemu ljudstvu časa konca.

V povezavi z začetkom velikega spopada je Ellen G. White pojasnila, da je Bog »z velikim usmiljenjem dolgo prenašal Luciferja. Ko je začel izzivati duha nezadovoljnosti, ga ni takoj odstranil z vzvišenega položaja; celo tedaj ne, ko je med angeli začel širiti svoje napačne zahteve. Dolgo mu je bilo dovoljeno ostati v nebesih. Pogosto mu je bilo ponujeno odpuščanje pod pogojem, da se spokori in podredi.« (Veliki spopad, str. 318)

Ne vemo, kako dolgo je v nebesih trajala vojna. Ne glede na njeno moč in trajanje pa je najpomembnejši vidik tega spopada ta, da so bili Satan in njegovi angeli poraženi, »tako da v nebesih ni bilo več prostora zanje« (Raz 12,8; glej tudi Lk 10,18). Težava je seveda v tem, da so zdaj tu, na zemlji.

`Kje vse opaziš resničnost tega spopada, ki se odvija na zemlji? Kaj je naše edino upanje, da v tej vojni premagamo sovražnika?`