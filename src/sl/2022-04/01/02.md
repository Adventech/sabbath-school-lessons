---
title:  "Stvarjenje – izraz ljubezni"
date:   25/09/2022
---

Narava vsebuje v svojem zdajšnjem stanju mešano sporočilo o dobrem in zlu. Rožni grm lahko rodi čudovite in dišeče vrtnice, a tudi trne, ki lahko povzročijo bolečino. Tukan nas očara s svojo lepoto, a tudi neprijetno preseneti, ker napada gnezda drugih ptic in jé njihove nemočne mladiče. Celo ljudje, ki smo sposobni izkazovati prijaznost, smo lahko zahrbtni, sovražni in nasilni. Nič nenavadnega, da so služabniki v priliki o pšenici in ljuljki vprašali gospodarja: »Gospod, ali nisi posejal dobrega semena na svoji njivi? Od kod torej ljuljka?« Gospodar je odgovoril: »Sovražen človek je to storil.« (Mt 13,27-28) Bog je ustvaril vesolje popolno, toda sovražnik ga je uničil s skrivnostnim semenom greha.

`Preberi 1 Jn 4,8.16. Kaj nam gotovost, da je »Bog ljubezen«, pove o naravi njegovih dejanj stvarjenja?`

Dejstvo, da je Bog ljubezen (1 Jn 4,8.16), ima vsaj tri posledice. Prvič, ljubezen zaradi svoje narave ne more biti zaprta vase, temveč se mora izraziti. Božja ljubezen je izražena znotraj trojice in tudi na zunaj v odnosu do vsega ustvarjenega. Drugič, vse, kar dela Bog, je izraz njegove brezpogojne in stalne ljubezni. To zajema njegovo ustvarjalno delo, delo odrešitve in celo sodbe. »Božja ljubezen se v njegovi pravičnosti ne kaže nič manj kakor v njegovi milosti. Pravičnost je temelj njegovega prestola in sad njegove ljubezni.« (Ellen G. White: Jezusovo življenje, str. 672) Tretjič, ker je Bog ljubezen in ker z vsem, kar dela, izraža svojo ljubezen, ne more biti začetnik greha; to bi bilo v neposrednem nasprotju z njegovim značajem.

Toda ali je Bog res moral ustvariti vesolje? Z vidika njegove vrhovne moči in avtoritete bi lahko rekli, da ne, ker je bila to odločitev njegove svobodne volje. Toda z vidika njegove ljubeče narave si je želel vesolje, kateremu bi izkazoval svojo ljubezen. Kako osupljivo, da je ustvaril različne oblike življenja, na primer ljudi, ki se niso zmožni le odzivati na Božjo ljubezen, temveč so jo sposobni tudi izkazovati – tako Bogu kakor drugim! (Glej tudi Mr 12,30-31.)

`Ozri se okoli sebe in si oglej ustvarjeni svet. Kako v njem kljub razdejanju, ki ga je povzročil greh, opaziš odsev Božje ljubezni? Kako se lahko naučimo v Božjem stvarstvu prepoznati nauke upanja?`