---
title:  "Svobodna volja – osnova za ljubezen"
date:   26/09/2022
---

`Kaj nam naslednji odlomek govori o svobodni volji kot pogoju za ljubezen? 1 Jn 4,7-16`

Umetne rože so lahko čudovite, toda ne rastejo in ne cvetijo kakor prave. Roboti so vnaprej programirani, da govorijo in opravljajo mnogo opravil, toda nimajo življenja in čustev. Življenje in svobodna volja sta nujna pogoja, da lahko nekdo prejme, neguje in izkazuje ljubezen. Naš ljubeči Bog je angele (vključno z Luciferjem) in ljudi ustvaril s svobodno voljo, da bi lahko sprejemali svoje odločitve, kar je vključevalo tudi možnost izbire napačne poti. Z drugimi besedami: Bog je celotno vesolje ustvaril kot popolno in skladno okolje, v katerem bodo njegova ustvarjena bitja lahko napredovala v ljubezni in modrosti.

V 1 Jn 4,7-16 je apostol Janez poudaril, da je »Bog ljubezen«; svojo ljubezen do nas je pokazal tako, da je poslal svojega Sina umret za naše grehe. Hvaležnost za njegovo neskončno ljubezen bi morali izraziti tako, da ljubimo drug drugega. Takšna ljubezen, ki ima božanski izvor, je najprepričljivejši dokaz za to, da Bog prebiva v nas in mi v njem. Poziv, naj odražamo Božjo ljubezen, je smiseln le, če je namenjen bitjem, ki se lahko odločijo negovati in izražati to ljubezen ali pa živeti nase osredotočeno življenje. Svobodo izbire lahko hitro zlorabimo; o tem priča Luciferjev tragičen upor v nebesih.

Čeprav se zavedajo pomena svobodne volje, se nekateri ljudje še vedno sprašujejo: Če je Bog vedel, da se mu bo Lucifer uprl, zakaj ga je sploh ustvaril? Mar ni zato Bog odgovoren za izvor greha?

O odgovoru na to vprašanje je težko ugibati, ker je odvisen od več dejavnikov, vključno s tem, kaj natančno pomeni beseda »odgovoren«. Izvor in narava greha sta skrivnosti, ki ju nihče ne more pojasniti v celoti.

Kljub temu Bog ni odredil obstoja greha; le dovolil je, da začne obstajati, nato pa je na križu nase vzel končno kazen za ta greh; tako je omogočil njegovo dokončno uničenje. Med svojim bolečim premišljevanjem o zlu nikdar ne smemo pozabiti, da je Bog plačal najvišjo ceno za obstoj greha in zla (glej Mt 5,43-48; Rim 5,6-11) in da sta mu povzročila večje trpljenje, kakor ga bosta sploh kdaj povzročila nam.

 `Svobodna volja – Božji dar – je sveta, vendar ima resne posledice ne le za nas, temveč tudi za naše bližnje. Katere pomembne odločitve boš sprejel in kakšne bodo njihove posledice?`