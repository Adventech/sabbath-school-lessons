---
title:  Misticizem
date:   04/12/2022
---

Naš svet so preplavili močni valovi misticizma. Izraz misticizem je kompleksen in zajema mnogo različnih idej. Z verskega vidika je misticizem združitev posameznika z božanskim ali absolutnim v neke vrste duhovni izkušnji ali transu. V nekaterih cerkvah je to del bogoslužja. Ne nastopi zmeraj v enaki obliki in enako močno, toda zmeraj teži k temu, da bi avtoriteto Božje Besede nadomestile posameznikove subjektivne izkušnje. Sveto pismo tako izgubi velik del svoje doktrinalne vloge, kristjan pa postane ranljiv in dovzeten, da podleže skušnjavi »lastne izkušnje«. Takšna subjektivna religija nas ne more zaščititi pred prevarami, še posebej ne pred zmotami časa konca.

`Kaj pomeni graditi svojo duhovno hišo na skali oziroma na pesku? Mt 7,21-27`

Postmoderni krščanski svet pogosto zmanjšuje pomen svetopisemskih naukov. Nanje se gleda kot na dolgočasen odmev starodavne religije. Tako so Kristusovi nauki umetno nadomeščeni s Kristusovo osebnostjo, pri čemer se zagovarja stališče, da nekatere svetopisemske zgodbe ne morejo biti resnične, saj Jezus, kakor ga razumejo ti kristjani, nikakor ne bi dopustil, da se zgodi to, kar piše v Svetem pismu. Lastni občutki in doživetja postanejo merilo razlage Svetega pisma ali celo izgovor za popolno zavrnitev jasnih svetopisemskih naukov (pogosto tudi tistih, ki nas spodbujajo k poslušnosti Bogu, kar je po Jezusovih besedah ključna sestavina, če želimo zidati svojo hišo na skali).

Ljudje, ki menijo, da ni pomembno, v katere doktrine verjamejo, samo da verjamejo v Jezusa Kristusa, so na nevarnih tleh. Rimski inkvizitorji, ki so na smrt obtožili neštete protestante, so prav tako verjeli v Jezusa Kristusa. Tudi tisti, ki so v Jezusovem imenu izganjali demone (Mt 7,22), so verjeli vanj. »Ena najuspešnejših Satanovih zmot je trditev, da ni pomembno, kaj ljudje verujejo. Ve, da z ljubeznijo sprejeta resnica posvečuje dušo tistega, ki jo je sprejel; zato vedno poskuša resnico nadomestiti z lažnimi teorijami, zgodbami in z drugačnim evangelijem.« (Ellen G. White: Veliki spopad, str. 333)

`Kako se lahko uspešno borimo proti temu, da bi nas naša čustva in želje napeljale k temu, da delamo to, kar je v nasprotju z Božjo Besedo?`