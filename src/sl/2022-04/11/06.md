---
title:  Personacija in drugi pojavi
date:   08/12/2022
---

Podobne nekromantiji so demonske personacije mrtvih in drugi demonski pojavi (personacija pomeni prevzeti identiteto druge osebe z namenom zavajanja, op. prev.). Personacija je lahko v obliki mrtvega sorodnika, prijatelja ali koga drugega. Tako zunanji videz kakor glas sta zelo podobna videzu in glasu umrlega. Satan s temi prevarami zavaja tiste, ki niso trdno usidrani v Božji Besedi. Ellen G. White svari: »Ti lažni duhovi poosebljajo tudi apostole. Na ta način nasprotujejo temu, kar so apostoli napisali po navdihu Svetega Duha, ko so živeli na zemlji, in zanikajo božanski vir Svetega pisma.« (Veliki spopad, str. 354) »V sklepnem dejanju velike goljufije se bo sam Satan izdajal za Kristusa.« (Veliki spopad, str. 397)

`Kako naj se zaščitimo pred demonskimi prevarami? 2 Kor 11,14-15; Ef 6,10-18`

Apostol Pavel nas svari, da se naš boj ne bije »proti krvi in mesu, ampak proti vladarstvom, proti oblastem, proti svetovnim gospodovalcem te mračnosti, proti zlohotnim duhovnim silam v nebeških področjih« (Ef 6,12). Pred temi prevarami se lahko zaščitimo samo tako, da si nadenemo vso Božjo bojno opremo, ki je opisana v Ef 6,13-18.

Satanske personacije in pojavitve so lahko zelo zastrašujoče in varljive, vendar ne morejo prevarati njih, ki jih ščiti Bog in so ukoreninjeni v njegovi Besedi. Tisti, ki verujejo v svetopisemski nauk o pogojni neumrljivosti človeka, vedo, da je vsakršna pojavitev ali komunikacija z mrtvimi satanska in jo je po Božji milosti treba zavrniti. Ne glede na to, kako mogočna, prepričljiva in na videz resnična je pojavitev, se moramo zmeraj držati svetopisemskega nauka, ki pravi, da mrtvi spijo v grobu.

Zamisli si, da izgubiš ljubljeno osebo, ki te po smrti začne obiskovati. Izkazuje ti ljubezen in pravi, kako močno te pogreša. Pove ti stvari, ki jih vesta samo vidva. Govori o tem, da je zdaj na lepšem kraju. Če nisi trdno ukoreninjen v svetopisemskem nauku o stanju mrtvih, boš zlahka podlegel tej prevari. Še posebej, ker si boš želel verjeti, da je res tako.

`Kaj pomeni nadeti si vso Božjo bojno opremo? Kako lahko to naredimo na vseh področjih življenja, ne le kadar se spopadamo s prevarami zadnjega časa?`