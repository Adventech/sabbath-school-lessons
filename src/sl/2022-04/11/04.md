---
title:  Reinkarnacija
date:   06/12/2022
---

Poganska zamisel o neumrljivi duši je osnova za nesvetopisemsko teorijo reinkarnacije oziroma preseljevanja duše (transmigracija). Ta pogled so prevzela nekatera večja svetovna verstva. Medtem ko večina kristjanov verjame v neumrljivost duše, ki po smrti živi v večnih nebesih ali peklu, pa tisti, ki verjamejo v reinkarnacijo, zagovarjajo stališče, da gre neumrljiva duša na zemlji skozi več ciklov smrti in rojstva.

Za nekatere je reinkarnacija postopek duhovnega razvoja, ki duhu omogoča, da na svojem potovanju do popolnosti pridobi globlja spoznanja in postane bolj moralen. Hindujci verujejo, da duša napreduje v zavesti oziroma »samsari« (ciklu rojstev in smrti) v šestih razredih življenja: vodni organizmi, rastline, plazilci in žuželke, ptice, živali ter ljudje, vključno s prebivalci nebes.

`Preberi Heb 9,25-28 in 1 Pt 3,18. Če je Jezus umrl samo enkrat (Heb 9,28; 1 Pt 3,18) in če tudi ljudje umremo samo enkrat (Heb 9,27), čemu potem nekateri kristjani verjamejo v reinkarnacijo?`

Mnogi ljudje ne verujejo v to, kar bi morali verovati, temveč v to, kar si želijo verovati. Če jim neka teorija prinese bivanjski mir in tolažbo, jim to popolnoma zadostuje. Toda ljudje, ki Sveto pismo jemljejo zares, ne morejo sprejeti zamisli o reinkarnaciji.

1.	Prvič, ta teorija je v nasprotju s svetopisemskim naukom o umrljivosti »duše« in vstajenju telesa (1 Tes 4,13-18).

2.	Drugič, teorija zanika nauk o zveličanju zaradi milosti po veri in zveličavno delo Jezusa Kristusa (Ef 2,8-10); to nadomestijo posameznikova dela.

3.	Tretjič, teorija nasprotuje svetopisemskemu nauku o tem, da posameznik o svoji večni usodi odloča v tem življenju (Mt 22,1-14; Mt 25,31-46).

4.	Četrtič, ta teorija zmanjšuje pomen in ključnost Kristusovega drugega prihoda (Jn 14,1-3).

5.	In petič, teorija predlaga, da ima posameznik tudi po smrti priložnost premagati življenjske pasti; takšen pogled je povsem nesvetopisemski (Heb 9,27).

Na kratko, v krščanski veri ni prostora za zamisel o reinkarnaciji.

`Pomisli, kako zlahka bi David lahko upravičil motive za Savlov umor. (Navsezadnje mu je bilo rečeno, da bo postal kralj, Savel pa je bil tako ali tako hudoben.) Njegova dejanja so pričala o resnični veri. Kako ti lahko ta primer pomaga, medtem ko čakaš na določeno stvar?`