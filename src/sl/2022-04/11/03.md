---
title:  Izkušnje bližnje smrti
date:   05/12/2022
---

Eden najbolj priljubljenih argumentov, s katerimi ljudje »dokazujejo« teorijo o neumrljivosti duše, je izkušnja bližnje smrti. V svoji knjigi Življenje po življenju: Raziskava pojava preživetja telesno mrtvih Raymond A. Moody mlajši predstavi izsledke svoje petletne študije, izvedene na več kot sto ljudeh, ki so bili »klinično mrtvi«, a so nato oživeli. Ti posamezniki so trdili, da so pred svojo vrnitvijo v življenje videli prijazno in toplo bitje luči. Na platnici knjige piše, da je to »vznemirljiv dokaz, da človeški duh živi tudi po tem, ko telo umre«. V prihodnjih letih je izšlo mnogo podobnih knjig, ki so zagovarjale to zamisel.

`Preberi poročila o vstajenjih v 1 Kr 17,22-24; 2 Kr 4,34-37; Mr 5,41-43; Lk 7,14-17 in Jn 11,40-44. Ali je v katerem izmed njih omenjeno, da so se mrtvi pred obuditvijo česa zavedali? Zakaj je odgovor na to vprašanje tako pomemben?`

Vse izkušnje bližnje smrti, o katerih poroča sodobna literatura, govorijo o ljudeh, ki so bili klinično mrtvi, a ne resnično mrtvi, kakor je bil Lazar, ki je štiri dni ležal mrtev in je njegovo telo že razpadalo (Jn 11,39). Niti Lazar niti nihče izmed njih, ki so bili v svetopisemskih časih obujeni od mrtvih, ni nikoli omenil posmrtne izkušnje v raju, vicah ali peklu. Čeprav gre za argument molka, se popolnoma ujema s svetopisemskim naukom o nezavednem stanju mrtvih.

Kaj pa izkušnje bližnje smrti, ki se danes zdijo zelo pogoste? Če sprejmemo svetopisemski nauk o nezavednem stanju mrtvih (Job 3,11-13; Ps 115,17; Ps 146,4; Prd 9,10), nam ostaneta dve glavni možnosti: ali gre za naravno psihokemično halucinacijo, ki se zgodi zaradi ekstremnih pogojev, ali pa za nadnaravno satansko prevaro (2 Kor 11,14). Ta možnost lahko pojasni, zakaj nekateri ljudje trdijo, da so se pogovarjali z umrlimi sorodniki. Morda pa gre za kombinacijo obeh dejavnikov.

Ker je ta prevara splošno razširjena in je prepričala že mnoge, je ključno, da se trdno držimo nauka Božje Besede – kljub izkušnjam, ki jih morda imamo mi ali kdo drug in so v nasprotju s tem, kar uči Sveto pismo.

`Kako neverjetno, da znanost pogosto odobrava izkušnje bližnje smrti! Kaj nas to uči o tem, kako previdni moramo biti celo pri stvareh, ki jih znanost »odobrava«?`