---
title:  Za globlje proučevanje
date:   09/12/2022
---

V knjigi Evangelism preberi poglavje »Dealing With False Science, Cults, Isms, and Secret Societies«, str. 602–609, v knjigi Confrontation pa poglavje »Spiritism«, str. 86–93.

Neka ustanova trdi, da razvija tehnologijo, ki nam bo omogočila komunicirati z mrtvimi preko »sporočil ter glasovnih in video klicev«. Mrtve imenujejo PMP (pomaterialne osebe; angl. post material persons; slov. tudi PTO – posttelesne osebe). Na njihovi spletni strani piše, da ljudje po smrti preprosto preidejo na »drugo stopnjo večnosti«, vendar »obdržijo svojo zavest, identiteto in ključne vidike svojega prejšnjega telesa«. Razvijalci trdijo, da bo njihova tehnologija omogočila komunikacijo med materialnimi in pomaterialnimi ljudmi; to bodo dosegli v treh fazah.

Prva faza bo omogočala »pošiljanje sporočil in dopisovanje s pomaterialnimi sorodniki, prijatelji in strokovnjaki z vseh področij«. V drugi fazi se bo mogoče »pogovarjati s svojimi ljubljenimi, ki živijo v drugem delu večnosti«. Tretja faza bo menda omogočila, »da bodo ljudje slišali in videli tiste, ki z drugačne točke opazovanja izkušajo polje vseh možnosti«.

Zastrašujoče je, kako preizkušajo, ali so mrtvi, s katerimi komunicirajo, zares tisti, za kogar se izdajajo. Na njihovi spletni strani piše: »Na primer: Žalujoč starš lahko svojemu otroku, ki je zamenjal svetove, zastavi naslednje vprašanje: ›Ali si imel kužka po imenu Snoopy, ko si bil majhen? Ali sva ti za deseti rojstni dan podarila žepni nožek?‹« Te besede so še posebej zanimive v luči tega, kar piše v knjigi Očaki in preroki: »Duhovna bitja se včasih prikažejo osebam v obliki umrlih prijateljev in poročajo o dogodkih, ki so povezani z njihovim življenjem, ter opravljajo dejanja, ki so jih opravljali, ko so še živeli.« (Ellen G. White: Očaki in preroki, str. 535)

**Vprašanja za pogovor**

`1.	Ker si želijo biti del večinske družbe, mnogi kristjani sprejmejo to, kar ponujajo mediji. Katera svetopisemska načela bi nas morala voditi pri našem odnosu do medijev, še posebej kadar povsem očitno predstavljajo poglede, za katere vemo, da so napačni in lažni? (Glej Ps 101,1-8; Prg 4,23; Flp 4,8.)`

`2.	Kako lahko bližnjim pomagamo prepoznati in premagati Satanove prevare časa konca, ne da bi pri tem tudi sami podlegli vplivu teh zmot?`

`3.	Mnogi kristjani v zgodbi o Samuelovem duhu vidijo svetopisemski dokaz, da ljudje živijo tudi po smrti. Kaj nas ta dogodek uči o tem, da nauka ne bi smeli graditi samo na enem svetopisemskem besedilu ali zgodbi?`