---
title:  Nekromantija in čaščenje prednikov
date:   07/12/2022
---

Beseda nekromantija izvira iz grških izrazov nekros (mrtev) in manteia (vedeževanje). Gre za klicanje domnevno dejavnih duhov mrtvih, da bi jih povprašali o prihodnjih dogodkih. Čaščenje prednikov pa vključuje izkazovanje časti umrlim sorodnikom, ker se nanje še vedno gleda kot na del družine in ker naj bi njihov duh še vedno vplival na zadeve živečih. Te poganske dejavnosti zelo privlačijo tiste, ki verjamejo, da je duša neumrljiva, pa tudi tiste, ki pogrešajo svoje umrle.

`Katere duhovne nauke lahko izvlečemo iz Savlove izkušnje z vedeževalko v En Doru? 1 Sam 28,3-25`

Sveto pismo zelo jasno pravi, da so bili med starodavno izraelsko teokracijo vsi spiritisti, mediji, čarovniki in zarotovalci duhov gnusoba Gospodu in se jih je moralo kamnati (3 Mz 19,31; 3 Mz 20,6.27; 5 Mz 18,9-14). V skladu s tem zakonom je kralj Savel iz Izraela izgnal vse medije in spiritiste (1 Sam 28,3.9).

Toda ko ga je Gospod zavrgel, je poiskal vedeževalko v kanaanskem mestu En Dor (1 Sam 28,6.7.15; primerjaj z Joz 17,11; Ps 83,11; Ps 83,10 CHR). Prosil jo je, naj pokliče umrlega preroka Samuela, ki je prišel kot prikazen in se pogovarjal z njim (1 Sam 28,13-19). Lažni duh, ki se je pretvarjal, da je Samuel, je Savlu povedal: »Jutri boste ti in tvoji sinovi pri meni.« (1 Sam 28,19) S svojo varljivo podobo in s tem, ko je napovedal kraljevo smrt, je potrdil nesvetopisemsko teorijo o naravni neumrljivosti duše. To je bila res mogočna prevara! Savel bi vsekakor moral ravnati drugače.

Čez več kot dve stoletji je prerok Izaija zapisal: »Kajti pravili vam bodo: ›Vprašajte rotilce duhov in vedeže, ki grulijo in mrmrajo. Mar ljudstvo ne sprašuje svojih bogov, mrtvih za žive?‹ Proti postavi in pričevanju bodo govorili, kakor je ta beseda, ki ne oznanja jutranje zarje.« (Iz 8,19-20; glej tudi Iz 19,3)

`Kako pogosto pod stresom naredimo stvari, za katere vemo, da niso dobre? Zakaj nas lahko samo vera, molitev in poslušnost Božji Besedi ubranijo pred samim seboj?`