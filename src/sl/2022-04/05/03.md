---
title:  Dva starozavezna primera
date:   24/10/2022
---

`Preberi 1 Kr 17,8-24 in 2 Kr 4,18-37. Katere podobnosti in razlike opaziš v teh dveh vstajenjih od mrtvih?`

V Heb 11 beremo, da so »žene /…/ spet dobile svoje mrtve, ker so vstali« (Heb 11,35). Tako je bilo tudi v primeru dveh vstajenj, o katerih beremo v zgoraj omenjenih odlomkih.

Prvi se je zgodil med Izraelovim velikim odpadom pod vplivom kralja Ahaba in njegove poganske žene Jezabele. Medtem ko je huda suša pustošila deželo, je Bog ukazal Eliju, naj gre v Sarepto, v mesto zunaj Izraela. Tam je srečal revno feničansko vdovo, ki se je pripravljala, da naredi še zadnji pičli obrok zase in za svojega sina, preden umreta. Toda okoliščine so se korenito spremenile zaradi čudeža z moko in oljem, ki nista pošla, vse dokler je v deželi vladala suša. Čez nekaj časa je njen sin zbolel in umrl. Potrta mati je prosila Elija za pomoč; Elija je klical h Gospodu in »Gospod je uslišal Elijev klic: dih otrokovega življenja se je vrnil v njegovo notranjost in tako je oživel« (1 Kr 17,22).

Drugi zapisan primer obuditve od mrtvih se je zgodil v Šunemu, majhni vasici južno od Gilboe. Elizej je pomagal revni vdovi poplačati dolgove, tako da je naredil čudež z oljem, ki ni nehalo teči, dokler niso bile polne vse posode (2 Kr 4,1-7). Kasneje je v Šunemu srečal ugledno poročeno žensko, ki ni imela otrok. Povedal ji je, da bo dobila sina; zgodilo se je, kakor je napovedal. Otrok je zrasel v zdravega mladeniča, toda nekega dne je hudo zbolel in umrl. Šunemka je šla na goro Karmel in prosila Elizeja, naj gre z njo. Prerok je šel in vztrajal v molitvi h Gospodu ter na koncu obudil njenega sina.

Ti ženski sta imeli različno ozadje, toda enako zveličavno vero. Feničanska vdova je pogostila preroka Elija v izredno težavnih časih, ko zanj v Izraelu ni bilo varnega mesta. Šunemka in njen mož sta preroku Elizeju dodelila posebno sobo, kjer si je lahko odpočil, ko je potoval čez njihovo pokrajino. Ko je njun otrok umrl, sta zvesti materi prosili Božjega preroka za pomoč in se nato veselili čudežne obuditve od mrtvih.

`To sta zares neverjetni zgodbi, a koliko družin ni doživelo tega čudeža in so njihovi bolni umrli, ne da bi spet oživeli. Kaj nam to žalostno dejstvo govori o tem, kako pomembna je za našo vero obljuba o vstajenju ob koncu časa?`