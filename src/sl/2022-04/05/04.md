---
title:  Sin vdove iz Naina
date:   25/10/2022
---

Sveto pismo pravi, da je Jezus »hodil /…/ iz kraja v kraj ter delal dobra dela in ozdravljal vse, ki so bili pod hudičevo oblastjo, zakaj Bog je bil z njim« (Apd 10,38). V evangelijih je veliko poročil o tem, kako je Jezus služil ljudem v potrebi in tistim, ki so bili prizadeti; zaradi tega so kasneje mnogi Judje začeli verovati, da je bil obljubljeni Mesija.

»Bile so cele vasi, kjer iz nobene hiše ni bilo slišati bolečega stokanja, ker je šel skoznje Jezus in ozdravil vse njihove bolnike. Njegovo delo je pričalo, da ga je pomazilil Bog. Ljubezen, usmiljenje in sočutje so se razodevali v vsakem dejanju njegovega življenja. Njegovo srce je izražalo nežno naklonjenost do ljudi. Nase je vzel človeško naravo, da bi lahko razumel človeške potrebe. Najsiromašnejši in najskromnejši se mu niso bali približati. Celo otročiči so bili pritegnjeni k njemu.« (Ellen G. White, Pot h Kristusu, str. 12–13)

`Preberi dogodek, opisan v Lk 7,11-17. Katere pomembne razlike opaziš med to obuditvijo od mrtvih in tistima, ki smo si ju ogledali včeraj?`

Med svojim služenjem v Galileji je Jezus ozdravljal bolne in izganjal demone. Nekega dne se je v družbi svojih sledilcev približeval mestu Nain; ravno takrat je skozi mestna vrata šel pogrebni sprevod. V odprti krsti je ležal vdovin edinec; mama je neutolažljivo jokala. Jezus ji je poln sočutja rekel: »Ne jokaj.« Nato se je ozrl k mrtvemu sinu in mu ukazal: »Mladenič, rečem ti: Vstani!« Mrtvi sin je oživel »in Jezus ga je dal njegovi materi« (Lk 7,13-15). Jezusova navzočnost je popolnoma spremenila okoliščine. Mnogi, ki so bili priče tega čudeža, so vedeli, da se je zgodilo nekaj neverjetnega. Spoznali so, da je med njimi poseben človek (rekli so mu celo »velik prerok«).

Feničanska vdova (1 Kr 17,8-24) in Šunemka (2 Kr 4,18-37) sta prosili za pomoč – prva Elija in druga Elizeja. Toda Jezus je vdovi iz Naina pomagal, ne da bi ga za to prosila. To pomeni, da Bog skrbi za nas tudi takrat, ko ga nismo zmožni prositi za pomoč ali se čutimo nevredne. Jezus je opazil težavo in se spopadel z njo, kar je bilo tako značilno zanj.

`Prava vera vključuje tudi skrb za sirote in vdove okoli nas (Jak 1,27). Kaj lahko naredimo, da bi služili trpečim v svoji okolici, čeprav morda ne bomo delali takšnih čudežev kot Jezus?`