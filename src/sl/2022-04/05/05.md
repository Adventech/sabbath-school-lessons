---
title:  Jairova hči
date:   26/10/2022
---

Obuditve od mrtvih pred Jezusovo smrtjo in vstajenjem niso bile omejene na posebno etnično skupino ali družbeni razred. Mojzes je bil verjetno najbolj izjemen vodja Božjega ljudstva (5 Mz 34,10-12). Za razliko od njega pa uboga feničanska vdova ni bila Izraelka (1 Kr 17,9). Šunemka je bila ugledna v svoji skupnosti (2 Kr 4,8), toda kot Feničanka niti ona ni bila Izraelka. Vdova iz Naina je imela samo enega sina, od katerega je bila odvisna (Lk 7,12). V nasprotju z njo je bil Jair vodja sinagoge v Kafarnaumu (Mr 5,22). Ne glede na svoje okoliščine so bili vsi blagoslovljeni z Božjo življenjsko močjo.

`Preberi Mr 5,21-24.35-43. Česa se lahko iz naslednjih Kristusovih besed »deklica ni umrla, ampak spi« naučimo o smrti (Mr 5,39)?`

Jairova dvanajstletna hči je bila na smrt bolna, zato je oče šel k Jezusu in ga prosil, naj pride na njegov dom, kjer bo nanjo položil roke. Toda še preden sta prišla tja, je nekdo prinesel žalostno novico: »Tvoja hči je umrla. Kaj še nadleguješ učitelja?« (Mr 5,35) Jezus je žalujočemu očetu rekel: »Ne boj se, samó veruj!« (Mr 5,36) V tistem trenutku je bilo vse, kar je oče lahko naredil, to, da je veroval v Božjo moč.

Ko so prišli na njegov dom, je Jezus zbranim rekel: »Kaj se razburjate in jokate? Deklica ni umrla, ampak spi« (Mr 5,39). Posmehovali so se mu, ker (1) so vedeli, da je mrtva, in (2) ker niso razumeli pomena njegovih besed. »Tolažilna metafora, pri kateri ›spanje‹ pomeni ›smrt‹, je bila očitno Kristusov priljubljeni način, kadar je govoril o tej izkušnji ([Mt 9,24; Lk 8,52]; glej komentar na Jn 11,11-15). Smrt je spanje, toda globoko spanje, iz katerega nas lahko zbudi samo véliki darovalec življenja, saj ima samo on ključe smrti (glej Raz 1,18; Jn 3,16; Rim 6,23).« (The SDA Bible Commentary, 5. knjiga, str. 609.)

Po dekličinem vstajenju so bili tisti, ki so to videli »od začudenja /…/ vsi iz sebe« (Mr 5,42). Nič nenavadnega! Ljudje so smrt tudi takrat videli kot nekaj končnega, absolutnega in nepovratnega. Dekličina oživitev je bila zanje gotovo vznemirljiva izkušnja, ki jim je spremenila življenje.

`Jezusove besede »Ne boj se, samó veruj!« (Mr 5,36) so smiselne tudi danes. Kako se lahko naučimo verovati celo takrat, kadar se znajdemo v obupnih okoliščinah?`