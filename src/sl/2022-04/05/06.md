---
title:  Lazar
date:   27/10/2022
---

`Preberi Jn 11,1-44. Na kakšen način je bil Jezus »poveličan« po Lazarjevi bolezni in smrti (Jn 11,4)?`

Tudi v tem primeru je Jezus za smrt uporabil metaforo spanja. »Naš prijatelj Lazar spi, vendar grem, da ga zbudim.« (Jn 11,11) Ker so nekateri mislili, da je govoril o dobesednem spanju (Jn 11,11-13), je odkrito povedal, kaj je mislil: »Lazar je umrl.« (Jn 11,12-14). Ko je prišel v Betanijo, je bil Lazar že štiri dni mrtev; njegovo truplo je začelo trohneti (Jn 11,17.39). Ko začne telo zaradi procesa razpadanja smrdeti, ni nobenega dvoma, da je človek mrtev.

V teh okoliščinah je Jezus Marti rekel: »Tvoj brat bo vstal.« (Jn 11,23) Marta je potrdila svoje upanje v vstajenje. Jezus je nato odgovoril: »Jaz sem vstajenje in življenje: kdor vame veruje, bo živel, tudi če umre; in vsakdo, ki živi in vame veruje, vekomaj ne bo umrl. Veruješ v to?« (Jn 11,23-26). Dodal je še, »če boš verovala, boš videla Božje veličastvo« (Jn 11,40). Marta je verovala; v vstajenju svojega brata je videla Božje veličastvo.

Sveto pismo pravi, da je bilo življenje ustvarjeno po Božji besedi (Ps 33,6). Bog lahko po svoji besedi obnovi življenje, kakor je naredil v Lazarjevem primeru. Po kratki molitvi je Jezus zavpil: »Lazar, pridi ven!« (Jn 11,43) V tistem trenutku so ljudje videli Božjo moč, ki daje življenje; to je bila ista moč, ki je ustvarila svet, in ista moč, ki bo na koncu časa obudila mrtve.

Z Lazarjevo obuditvijo je Jezus dokazal, da je močnejši od smrti. Za nas smrtnike je to zares veličasten prikaz Božje slave!

`Preberi Jn 11,25-26. V eni vrstici Jezus govori o verujočih, ki umrejo, v drugi pa o verujočih, ki ne bodo nikoli umrli. Kaj nas želi poučiti v teh vrsticah? Zakaj je razumevanje tega, da je smrt nezavedno spanje, tako ključno, če želimo razumeti Kristusove besede?`