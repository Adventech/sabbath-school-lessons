---
title:  Mojzesovo vstajenje
date:   23/10/2022
---

`Katere dokaze o Mojzesovem telesnem vstajenju zaslediš v Jud 9 in Lk 9,28-36?`

Nekateri grški cerkveni očetje iz Aleksandrije so zagovarjali stališče, da so ljudje po Mojzesovi smrti videli dva Mojzesa: prvi je bil živ v duhu, drugi pa mrtev v telesu; en Mojzes se je dvignil v nebesa, drugi pa je bil pokopan na zemlji (glej Origen, Homilies on Joshua 2.1; Clement of Alexandria, Stromata 6.15.). Ta razlika med predpostavko o duši in pokopu telesa se je morda zdela smiselna njim, ki so verjeli v grški koncept neumrljive duše; toda to ni svetopisemska zamisel. Juda 9 potrjuje svetopisemski nauk o vstajenju Mojzesovega telesa; prepir med Hudičem in Mihaelom je namreč zadeval »Mojzesovo truplo«, ne pa nekakšne duše, ki bi preživela telo.   

V 5 Mz 34,5-7 izvemo, da je Mojzes umrl, ko mu je bilo 120 let. Gospod ga je pokopal na skrivnem mestu v dolini moabske dežele. »Sam Kristus je z angeli, ki so Mojzesa pokopali, prišel iz nebes, da bi poklical spečega svetnika. /…/ Prvič je dal Kristus mrtvemu življenje. Ko so se Knez življenja in svetleči angeli približali grobu, se je Satan ustrašil za svojo nadoblast. /…/ Kristus se ni spustil v prerekanje s Satanom. /…/ Vse je prepustil svojemu Očetu, rekoč: ›Gospod naj te kaznuje!‹ (Jud 9) /…/ Vstajenje je bilo za zmeraj zagotovljeno. Satan je bil oropan svojega plena; umrli pravični bodo spet oživeli.« (Ellen G. White, Očaki in preroki, str. 368–369)

Jasen dokaz Mojzesovega vstajenja najdemo tudi v dogodku na gori spremenjenja. Tam se je Mojzes pokazal skupaj z Elijem, ki je bil vzet v nebesa, ne da bi prej okusil smrt (2 Kr 2,1-11). Mojzes in Elija sta se celó pogovarjala z Jezusom (glej Lk 9,28-36). »In glej, dva moža sta se pogovarjala z njim; bila sta Mojzes in Elija. Prikazala sta se v veličastvu in govorila o njegovem izhodu, ki ga bo dopolnil v Jeruzalemu.« (Lk 9,30-31) Mojzesova pojavitev, dokaz Kristusove prihajajoče zmage nad grehom in smrtjo, je tukaj povsem jasno opisana. Jezusu sta se prikazala Mojzes in Elija, ne pa njun duh (navsezadnje Elija sploh ni umrl).

`Mojzes ni smel stopiti v zemeljski Kanaan (5 Mz 34,1-4), toda Bog ga je vzel v nebeškega. Kaj nam to govori o tem, kako Bog »more po môči, katera deluje v nas, v vsem napraviti neznansko več od tega, kar prosimo ali mislimo« (Ef 3,20)?`