---
title:  Svetopisemski pogled
date:   01/12/2022
---

`Zakaj je apostol Janez »večno življenje« omejil samo na njih, ki so v Kristusu? 1 Jn 5,3-12`

V 1 Jn 5,11-12 je jasno podan svetopisemski nauk o pogojni neumrljivosti človeka – v nasprotju z nesvetopisemsko teorijo o naravni neumrljivosti duše. Da bi dojeli pomen tega pomembnega odlomka, se moramo spomniti, da je nesmrten samo troedini Bog (1 Tim 6,15-16); samo On je vir življenja (Ps 36,10; Ps 36,9 CHR; Kol 1,15-17; Heb 1,2).

Ko je s padcem Adama in Eve greh prišel na naš svet (1 Mz 3), sta prva človeka in vsi njuni potomci (vključno z nami) prišli pod prekletstvo telesne smrti; izgubili smo dar večnega življenja. Toda naš ljubeči Bog je izpeljal načrt zveličanja, da bi ljudje spet lahko imeli večno življenje. Apostol Pavel je zapisal: »Kakor nas je izvolil v njem pred ustanovitvijo sveta, da bodimo sveti in brezmadežni pred obličjem njegovim v ljubezni.« (Ef 1,4 CHR)

V Pismu Rimljanom je pojasnil, da »kakor je /…/ po enem človeku prišel na svet greh in po grehu smrt«, tako je »po milosti enega človeka, Jezusa Kristusa« milostni dar večnega življenja na voljo vsem ljudem (Rim 5,12-21). Pavel tukaj govori o dobesednem Adamu, ki je zaradi svojega prestopka na svet priklical greh in smrt.

Apostol Janez dodaja: »Bog nam je dal večno življenje in to življenje je v njegovem Sinu. Kdor ima Sina, ima življenje; kdor nima Božjega Sina, nima življenja.« (1 Jn 5,11-12)

Slika postane še jasnejša v luči Jezusovih besed: »Kdor gleda Sina in veruje vanj, [ima] večno življenje, in jaz ga bom obudil poslednji dan.« (Jn 6,40) »Jaz sem vstajenje in življenje: kdor vame veruje, bo živel, tudi če umre.« (Jn 11,25)

To pomeni, da je večno življenje Božji dar, ki nam ga je dal po Kristusu. Zagotovljen nam je že zdaj, toda v popolnosti ga bomo užili šele po vstajenju pravičnih. Zaključek je zelo preprost: Če je večno življenje dano samo njim, ki so v Kristusu, potem tisti, ki niso v njem, nimajo večnega življenja (1 Jn 5,11-12). V nasprotju s tem pa teorija o neumrljivosti duše pravi, da imajo večno življenje vsi (bodisi v raju bodisi v peklu), tudi tisti, ki niso v Kristusu. Čeprav je ta nauk izredno priljubljen, ni svetopisemski.

`Kako občutljiv si za očitke in zbadljivke drugih? Verjetno kar precej, kajne? Kako se lahko držiš Gospoda in utemeljiš občutek lastne vrednosti v njem, ki te tako močno ljubi, da je umrl za tvoje grehe?`