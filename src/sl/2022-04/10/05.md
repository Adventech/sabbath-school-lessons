---
title:  Raj z breztelesnimi dušami
date:   30/11/2022
---

Čeprav protestanti ne sprejemajo nauka o vicah, pa mnogi verjamejo, da so duše pravičnih umrlih že zdaj v Božji navzočnosti. Nekateri zagovarjajo stališče, da so te »duše« breztelesni duhovi; drugi verjamejo, da so ti duhovi oblečeni v duhovno telo slave.

Ne glede na domnevno metafizično stanje živih mrtvih pa te teorije spodkopavajo svetopisemski nauk o končnem vstajenju in sodbi mrtvih. Čemu sploh sodba in vstajenje (Raz 20,12-14), če duše pravičnih že uživajo nebesa?

`Preberi Apd 2,29.34-35 in 1 Kor 15,16-18. Kaj v teh vrsticah piše o stanju mrtvih in njih, ki čakajo na vstajenje?`

Sveto pismo uči, da so bili ljudje, ki so že v nebesih, tja preneseni živi (kakor v Enohovem in Elijevem primeru [1 Mz 5,24; 2 Kr 2,9-11]) ali pa so bili obujeni od mrtvih (kakor Mojzes in tisti, ki so vstali s Kristusom [Jud 1,9; Mt 27,51-53]).

Kakor smo že videli, je prispodoba duš »ob vznožju oltarja«, ki vpijejo k Bogu, naj se maščuje (Raz 6,9-11), le metafora za pravico in nikakor ne dokaz v prid teoriji o neumrljivosti duše. V nasprotnem primeru bi težko rekli, da ti ljudje uživajo svojo večno nagrado. V resnici je grob kraj počitka mrtvih, ki v nezavednem stanju čakajo na vstajenje, ko bo njihova zavest obnovljena. Mrtvi (celo mrtvi pravični) niso breztelesne duše, ki plavajo po nebesih in potrpežljivo čakajo, da bodo ob končnem vstajenju spet dobile svoje telo.

Apostol Pavel je v 1 Kor 15,18 zapisal, da so brez vstajenja »izgubljeni tudi tisti, ki so zaspali v Kristusu«. Le zakaj bi bili »izgubljeni«, če pa že uživajo v blišču nebes in so tam, odkar so umrli? Lažni nauk o tem, da pravični umrli prejmejo nagrado takoj po smrti, izničuje in razveljavlja osrednji in ključni novozavezni nauk o vstajenju mrtvih ob Kristusovem drugem prihodu. Kljub temu o tem poslušamo ves čas, še posebej na pogrebih.

`Kako lahko ljudem pomagaš razumeti, da je zamisel o tem, da mrtvi spijo v grobu, v resnici »dobra novica«?`