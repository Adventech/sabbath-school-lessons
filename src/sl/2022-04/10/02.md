---
title:  Nesmrtni črv?
date:   27/11/2022
---

`Primerjaj Mr 9,42-48 z Iz 66,24. Kako razumeš besede »njihov črv ne umre« (Mr 9,48)?`

Nekateri ljudje samostalnik »črv« (Mr 9,48) razumejo kot prispodobo za breztelesno dušo ali duha hudobnega človeka, ki po smrti odleti v pekel, kjer nikoli ne umre in tam prestaja večne muke.

Toda takšna razlaga ni skladna s svetopisemsko zamislijo o smrti kot nezavednem spanju. Poleg tega ne upošteva starozaveznega ozadja tega odlomka. »V resnici pa je edninska oblika (črv) tukaj uporabljena generično (za črve); torej ne pomeni samo enega črva. Mišljeni so črvi, ki jedo propadajoča trupla.« (Robert G. Bratcher in Eugene A. Nida, A Translator’s Handbook on the Gospel of Mark [London: United Bibles Societies, 1961], str. 304)

V Mr 9,48 Jezus navaja besede iz Iz 66,24: »Ko bodo odhajali, bodo videli trupla ljudi, ki so se mi uprli. Njihov črv ne umre in njihov ogenj ne ugasne, gnusoba bodo vsemu človeštvu.«

Ta srhljivi metaforični prizor prikazuje bojišče; na tleh ležijo mrtvi in uničeni Božji sovražniki. Trupla, ki jih ni použil ogenj, razkrajajo črvi; morda pa so najprej na vrsti črvi in šele potem ogenj. Kakor koli že, v nobenem primeru ni omenjena duša, ki je ušla iz propadajočega telesa in poletela v nebesa.

Kaj pa »črvi«, ki nikoli ne umrejo? Metaforično izrazje v Iz 66,24 (citirano v Mr 9,48) ne namiguje na to, da so ti črvi neumrljivi. Poudarek je na tem, da svojega dela ne pustijo nedokončanega. Drugače povedano: trupla hudobnih bodo žrli, dokler ne bodo popolnoma uničena. V nasprotju s tem pa bodo zvesti Božji otroci srečno prebivali v novih nebesih in na novi zemlji ter častili Boga v njegovi neposredni navzočnosti (Iz 66,22-23). Ker sta si ti usodi tako zelo različni, ni nič nenavadnega, da je Jezus rekel, da je za človeka veliko bolje, če stopi v Božje kraljestvo brez katerega od pomembnih telesnih delov (npr. roke ali noge ali celo očesa), kakor pa da ima popolno telo, ki ga bodo na koncu uničili črvi in ogenj (Mr 9,42-48).

`Na koncu bomo popolnoma rešeni ali popolnoma pogubljeni. Srednje poti ni. Izbiramo lahko med večnim življenjem in večnim uničenjem. Katere odločitve moraš sprejeti danes? Kako resničnost večnega življenja ali večnega uničenja vpliva na tvoje odločitve?`