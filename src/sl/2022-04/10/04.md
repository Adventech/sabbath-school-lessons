---
title:  Svetniki v vicah
date:   29/11/2022
---

Rimskokatoliška cerkev veruje, da tisti mrtvi, ki si ne zaslužijo pekla, a še niso pripravljeni za nebesa, v vicah perejo svoje grehe in se bodo nato povzpeli v nebesa. Njihovi ljubljeni lahko z molitvami in pokoro olajšajo njihovo trpljenje v vicah.

Katekizem katoliške cerkve o vicah pravi: »Vsi, ki umrejo v Božji milosti in prijateljstvu z njim, a še niso popolnoma prečiščeni, imajo zagotovilo o večnem odrešenju; toda po smrti se morajo očistiti, da bi vstopili v nebeško blaženost.« (Catechism of the Catholic Church [New York: Doubleday, 1995], str. 291) Poleg tega pravi, da lahko njihovi dragi z molitvami in drugimi dejanji v imenu umrlega olajšajo njihovo trpljenje. »Cerkev priporoča, da zanje molijo in predvsem darujejo evharistično daritev, pa tudi miloščino, odpustke in spokorna dela.« (Catechism of the Catholic Church, str. 291)

`Preberi Prd 9,10; Ezk 18,20-22 in Heb 9,27. Kako ti odlomki izpodbijajo teorijo o vicah?`

Nauk o vicah je mešanica poganske zamisli o gorečem peklu in navade moliti za mrtve. Takšen pogled je nesprejemljiv zanje, ki verujejo v svetopisemski nauk, (1) da mrtvi počivajo v grobu in se ne zavedajo ničesar (Prd 9,10); (2) da se pravičnost enega grešnika ne more prenesti na drugega (Ezk 18,20-22); (3) da je naš posrednik Jezus Kristus (1 Tim 2,5) in (4) da bo za smrtjo nastopila končna sodba brez dodatne možnosti za kesanje zaradi preteklih napak (Heb 9,27).

Še bolj pa bi se morali zamisliti nad tem, kako teorija o vicah pači Božji značaj. »Satan si vse od svojega padca prizadeva našega nebeškega Očeta prikazati v napačni luči. Sam je predlagal nauk o nesmrtnosti duše. /…/ Zamisel o peklu, ki bo gorel za večno, je njegova; tudi vice so njegova iznajdba. Ti nauki napačno prikazujejo Božji značaj; v njihovi luči je Bog videti kot strog, maščevalen, samovoljen in neusmiljen.« (Ellen G. White, Manuscript 51, 10. december 1890) Ta pogled uči, da mrtvi ne spijo in ne čakajo na Kristusovo vrnitev, temveč trpijo v vicah, dokler nekomu na zemlji ne uspe, da jih spravi ven.

`Kaj nas zmotni nauki (kakor na primer ta o vicah ali večnih mukah) učijo o tem, kako pomembna je doktrina? Zakaj ni pomembno le, v koga verujemo, temveč tudi, kaj verujemo?`