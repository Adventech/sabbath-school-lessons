---
title:  Peklenski ogenj
date:   28/11/2022
---

V svoji knjižici za otroke z naslovom Pogled v pekel angleški rimskokatoliški duhovnik John Furniss (1809–1865) večne muke ponazori z veliko železno kroglo, večjo od nebes in zemlje. »Enkrat na sto milijonov let se ptica s peresom svoje perutnice dotakne velike železne krogle.« Pisec pravi, da grešniki v peklu gorijo tudi po tem, ko se je krogla obrabila zaradi občasnih dotikov peresa.

Žalostno je, da tudi mnogi protestanti verujejo podobno.

`Kako nam Mal 3,19 (Mal 4,1 CHR) in Jud 1,7 pomagata bolje razumeti zamisel o »večnem ognju« ali zamisel, da bodo pogubljeni šli v »večni ogenj« (Mt 18,8) oziroma v »neugasljivi ogenj« (Mr 9,43), kakor je to ubesedil Jezus?`
Beseda »večni« (heb. ‘olam; gr. aion, aionios) ima več pomenov, ki so odvisni od njenega neposrednega sobesedila. Na primer: kadar je zapisana v povezavi z Bogom (5 Mz 33,27; Bog večnosti, CHR), izraža njegovo večnost. Kadar je zapisana v povezavi z ljudmi (2 Mz 21,6; za zmeraj/za vselej), je omejena na čas človeškega življenja. Kadar opisuje ogenj (Mt 18,8; Mt 25,41; večni), namiguje na to, da ogenj ne bo ugasnil, dokler ne bo popolnoma použil tega, kar gori. To pomeni, da bo »večni ogenj« večni v tem smislu, da bo popolnoma in nepovratno použil hudobne; od njih ne bo ostala »ne koreninica ne vejica« (Mal 3,19; Mal 4,1 CHR).

Teorija o večni kazni hudobnih ima resne posledice. Če bodo zli ljudje večno prestajali kazen, zlo nikdar ne bo izkoreninjeno. Poleg tega vse človeško življenje izvira iz Boga (5 Mz 32,39; Ps 36,10; Ps 36,9 CHR), ki nima »veselja nad krivičneževo smrtjo« (Ezk 33,11). Le zakaj bi ohranjal življenje hudobnim, da bi še naprej trpeli neskončne muke? Če bodo brezbožniki kaznovani »po svojih delih« (Raz 20,12), zakaj bi bilo kratko človeško življenje kaznovano v nedogled?

Vse svetopisemske omembe »večnega ognja« moramo razumeti kot prispodobe »ognjenega jezera« iz Raz 20 (glej 13. nauk). Zaradi tega zamisel o večnem peklu, ki obstaja že zdaj, ni svetopisemska.

`Kaj nam resnica o peklu razodeva o Božji ljubezni – še posebej v nasprotju z zamislijo o večnih mukah?`