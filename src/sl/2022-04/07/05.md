---
title:  Priče vstalega Kristusa
date:   09/11/2022
---

`Kako so se odzvali učenci, ko so srečali vstalega Kristusa? Jn 20,11-29; 1 Kor 15,5-8`

Angela ob praznem grobu sta Mariji Magdaleni in nekaterim drugim ženskam povedala, da je Jezus vstal (Mt 28,1.5-7; Mr 16,1-7; Lk 23,55; Lk 24,1-11). Kmalu se jim je prikazal tudi sam Jezus; ko so ga videli, so se mu poklonili (Mt 28,1.9.10; Jn 20,14-18). Prikazal se je tudi Petru (Lk 24,34; 1 Kor 15,5) in dvema učencema na poti v Emavs; njuno srce je gorelo, ko je govoril z njima (Mr 16,12; Lk 24,13-35). Ko je Jezus prišel v zgornjo izbo, so se učenci prestrašili, toda nato so se napolnili z veseljem in se čudili temu, kar se je zgodilo (Lk 24,33-49; Jn 20,19-23). Čez en teden je spet stopil v sobo, ne da bi odprl vrata; takrat je tudi Tomaž začel verovati v njegovo vstajenje (Jn 20,24-29).

Med njegovim vstajenjem in vnebovzetjem je minilo štirideset dni. V tem času »se je prikazal več kot petsto bratom hkrati« (1 Kor 15,6) in Jakobu (1 Kor 15,7). Ob galilejskem jezeru se je pridružil učencem in zajtrkoval z njimi ter se nato pogovarjal s Petrom (Jn 21,1-23). Pred odhodom v nebesa (Lk 24,50-53; Apd 1,1-11) se je verjetno prikazal še komu (Apd 1,3). Tudi apostol Pavel je menil, da je bil priča vstalemu Kristusu, ki se mu je prikazal na poti v Damask (1 Kor 15,8; primerjaj z Apd 9,1-9).

Ko so učenci Tomažu povedali, da so videli vstalega Gospoda, je rekel: »Če ne vidim na njegovih rokah rane od žebljev in ne vtaknem prsta v rane od žebljev in ne položim roke v njegovo stran, nikakor ne bom veroval.« (Jn 20,25) Čez en teden, ko se je Jezus spet prikazal učencem, je bil z njimi tudi Tomaž. Jezus mu je rekel: »Položi svoj prst sem in poglej moje roke! Daj svojo roko in jo položi v mojo stran in ne bodi neveren, ampak veren.« (Jn 20,27) Tomaž je priznal: »Moj Gospod in moj Bog!« Jezus pa je dodal: »Ker si me videl, veruješ? Blagor tistim, ki niso videli, pa so začeli verovati!« (Jn 20,28-29)

`»Blagor tistim, ki niso videli, pa so začeli verovati!« Kateri so razlogi za tvojo vero v Jezusa, čeprav vstalega Kristusa nisi videl na lastne oči?`