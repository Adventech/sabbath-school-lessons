---
title:  Za globlje proučevanje
date:   11/11/2022
---

V knjigi Jezusovo življenje preberi naslednja poglavja: »V Jožefovem grobu«, »Gospod je vstal«, »Zakaj jokaš?«, »Pot v Emavs« in »Mir vam bodi«.

Sodobni pogled na svet zavrača vero v Jezusovo vstajenje. Toda zgodovinski dokazi so tako močni, da so celo tisti, ki ne morejo sprejeti resničnosti vstajenja, prisiljeni priznati, da so mnogi ljudje verjeli, da so videli vstalega Jezusa. Velik del apologetike, ki ne priznava vstajenja, poskuša pojasniti, kaj bi lahko bil vzrok za to, da je toliko različnih ljudi verjelo, da je videlo vstalega Kristusa.

Nekateri zagovarjajo stališče, da so učenci imeli privide. Drugi pravijo, da Jezus ni zares umrl, le omedlel in prišel k zavesti šele po tem, ko so ga sneli s križa; ko se je znova pojavil, so njegovi sledilci menili, da je vstal od mrtvih. In – verjeli ali ne – nekateri argumentirajo, da je Jezus imel brata dvojčka, ki so ga učenci zamenjali za vstalega Kristusa. Z drugimi besedami: zgodovinski dokazi so tako močno v prid Kristusovemu vstajenju, da si lahko ljudje, ki jih zavračajo, izmislijo le takšne vrste razlag. Ker je dogodek vstajenja tako pomemben, nas ne bi smelo presenetiti, da obstaja toliko prepričljivih razlogov, da se je to res zgodilo.

»Glas, ki je s križa zavpil: ›Dopolnjeno je!‹ (Jn 19,30 CHR) so slišali mrtvi; prebil je zidove grobov in ukazal spečim vstati. Tako bo tudi, ko se bo iz nebes slišal Kristusov glas. Prodrl bo v globine grobov in jih odklenil, mrtvi v Kristusu pa bodo vstali. Ko je Zveličar vstal, se je odprlo samo nekaj grobov; ob njegovem drugem prihodu pa bodo vsi dragoceni mrtvi slišali njegov glas in prišli iz grobov v slavno neminljivo življenje. Ista moč, ki je Kristusa poklicala iz groba, bo prebudila tudi njegovo cerkev in jo z njim poveličala nad vsako vladarstvo, nad vsako oblast in nad vsako ime, ki se imenuje ne le na tem svetu, temveč tudi v prihodnjem.« (Ellen G. White: Jezusovo življenje, str. 691–692)

**Vprašanja za pogovor**

`1.	»Dopolnjeno je« (Jn 19,30 CHR) in »Vstal je« (Mt 28,6 CHR) sta najpomembnejši povedi, ki sta bili kdaj izrečeni. Kako v zgodovini odrešenja dopolnjujeta druga drugo? Katero veličastno upanje najdemo v teh besedah zase?`

`2.	Verski voditelji so sprva želeli postaviti stražarje pred grob, da učenci ne bi ukradli Jezusovega trupla. Kasneje so stražarjem plačali, da bi rekli, da so učenci ukradli truplo. Kako nam ta dogodek pomaga razumeti resničnost Kristusovega praznega groba in to, zakaj je njegov prazen grob tako pomemben za kristjane?`