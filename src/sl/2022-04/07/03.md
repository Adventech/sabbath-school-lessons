---
title:  "»Vstal je!«"
date:   07/11/2022
---

Kristus je na križu premagal Satana in sile zla ter svojo zmago potrdil s praznim grobom. »Ko so Jezusa položili v grob, je Satan slavil zmago. Drznil si je upati, da Zveličar ne bo spet vzel svojega življenja. Gospodovo truplo je zahteval zase, postavil je stražo okrog groba in poskušal Kristusa zadržati kot jetnika. Bil je zelo besen, ko so njegovi angeli pobegnili, ko se je približal nebeški poslanec. Ko je videl Kristusa zmagoslavno stopati iz groba, je vedel, da se bo njegovo kraljestvo končalo in bo nazadnje moral umreti.« (Ellen G. White, Jezusovo življenje, str. 689) Kristusova človeškost je umrla, vendar ne njegova božanskost, po kateri je zlomil verige smrti.

`Kdo je bil neposredno vpleten v Jezusovo vstajenje? Mt 28,1-6; Jn 10,17-18; Rim 8,11`

Med svojo službo v Samariji je Jezus rekel, da ima moč dati svoje življenje in ga spet prejeti (Jn 10,17-18). Marti je povedal: »Jaz sem vstajenje in življenje.« (Jn 11,25) Nekateri drugi odlomki govorijo o njegovem vstajenju kot o Božjem dejanju (Apd 2,24; Rim 8,11; Gal 1,1; Heb 13,20). Celo mogočni Gospodov angel je sodeloval v tem slavnem dogodku (Mt 28,1-2).

V Mt 28,11-15 beremo o nesmiselnih in nespametnih prizadevanjih voditeljev, ki so se še naprej bojevali proti Jezusu. Rimski stražarji so jim povedali »vse, kar se je zgodilo« (Mt 28,11). To poročilo namiguje, da so stražarji videli Jezusovo vstajenje. Če ga niso, kaj neki bi potem pomenile njihove besede? Ali je angel prišel iz nebes, odmaknil kamen, sedel nanj, stražarji pa so se nato onesvestili? Ali je bilo prvo, kar so videli, prazen grob? Morda je angel odnesel Jezusovo truplo, medtem ko so stražarji ležali nezavestni? Morda so ga odnesli učenci? Ali pa ga je ukradel kdo drug? Kar koli že se je zgodilo, je Jezusovo truplo očitno izginilo.

Angel, ki je prišel iz nebes, moški, ki so omedleli od strahu, in prazen grob – vse to je verskim voditeljem povzročalo precejšnje skrbi. Da so »vojakom /…/ dali veliko denarja« (Mt 28,12), da bi molčali, nakazuje, da jih je njihovo poročilo globoko vznemirilo. To, kar so jim vojaki povedali, je bilo seveda Jezusovo vstajenje.

`Nekateri se posmehujejo temu, da so bili Rimljani prvi, ki so videli vstalega Kristusa. Zakaj? Kaj bi lahko simboliziral ta dogodek?`