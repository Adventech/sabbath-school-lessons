---
title:  Prvina tistih, ki so umrli
date:   10/11/2022
---

`Preberi 1 Kor 15,20 in 5 Mz 26,1-11. Kaj je mislil Pavel, ko je vstalega Kristusa opisal kot prvino »tistih, ki so zaspali«?`

Daritev prvin je bila starodavna izraelska praksa z globokim verskim pomenom. Šlo je za sveto prepoznanje Boga kot darežljivega skrbnika, ki je svojim oskrbnikom zaupal zemljo, kjer je zrastla letina, ki je čakala na žetev (glej 2 Mz 23,19; 2 Mz 34,26; 3 Mz 2,11-16; 5 Mz 26,1-11). Prvine niso nakazovale le tega, da se je žetev začela, temveč so razodevale tudi kakovost poljščin.

Wayne Grudem pravi: »Ko je apostol Pavel zapisal, da je Kristus ›prvina‹ (gr. aparch), je uporabil metaforo s področja poljedelstva, da bi nakazal, da bomo kakor Kristus. Kakor prvine oziroma prvo okušanje zorečih poljščin kažejo, kakšen bo preostanek žetve, tako Kristus kot ›prvina‹ razodeva, kakšna bodo naša vstala telesa, ko nas bo obudil od mrtvih in nas pripeljal v svojo navzočnost.« (Wayne Grudem, Systematic Theology [Grand Rapids, MI: Zondervan, 1994], str. 615)

Vredno si je zapomniti, da je Jezus prišel iz groba v poveličanem človeškem telesu, a je kljub temu nosil znamenja križanja (Jn 20,20.27). Ali to pomeni, da bodo tudi vstali Božji otroci nosili telesna znamenja svojega trpljenja? Za primer vzemimo apostola Pavla. Ali bo v svojem poveličanem telesu še vedno nosil trn v mesu (2 Kor 12,7) in Jezusova znamenja (Gal 6,17)?

Pavel je do svoje smrti »na telesu nosil znamenja Kristusove slave – v svojih očeh, ki jih je oslepila nebeška luč [glej Apd 9,1-9].« (Ellen G. White: The Story of Redemption, str. 275) Toda to ne pomeni, da bo on ali kdo drug od poveličanih odrešenih vstal z znamenji svojega trpljenja (primerjaj z 1 Kor 15,50-54). Kristus pa bo »znamenja tega nasilja nosil za vedno. Vsaka sled žebljev bo pripovedovala zgodbo o čudoviti odrešitvi človeka in o dragocenem princu, ki jo je dosegel.« (Ellen G. White: Early Writings, str. 179) Njegova znamenja nam zagotavljajo, da bodo vse sledi našega trpljenja za vedno izginile.

`Kristus bo za vedno nosil brazgotine križanja. Kaj to sporoča o Božji ljubezni do nas in o tem, koliko je stala naša odrešitev? Koliko je Bog vložil v našo rešitev?`