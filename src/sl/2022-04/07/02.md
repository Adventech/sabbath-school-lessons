---
title:  Zapečaten grob
date:   06/11/2022
---

Videti je bilo, da se je Kristusovo poslanstvo končalo (in se celo ponesrečilo) z njegovo smrtjo na križu. Satanu je uspelo Juda nahujskati, da je izdal Zveličarja (Lk 22,3-4; Jn 13,26-27), velikega duhovnika in starešine pa, da so zahtevali njegovo smrt (Mt 26,59; Mt 27,20). Ko so Jezusa prijeli, »so ga vsi učenci zapustili in zbežali« (Mt 26,56); Peter ga je trikrat zatajil (Mt 26,69-75). Jezus je zdaj ležal v grobu, ki je bil vklesan v skalo; vhod vanj je zapiral ogromen kamen, ki so ga Judje zapečatili in zastražili z rimsko stražo (Mt 27,57-66); grob so opazovale nevidne demonske sile. »Če bi le lahko, bi [Satan] Kristusa držal zaprtega v grobu.« (Ellen G. White, Manuscript Releases, vol. 12, str. 412)

Kristus med svojo službo na zemlji ni napovedal le svoje smrti na križu, temveč tudi svoje vstajenje. V tipični govorici Vzhoda, kjer delček dneva pomeni ves dan, je povedal: »Kakor je bil namreč Jona v trebuhu velike ribe tri dni in tri noči, tako bo tudi Sin človekov v osrčju zemlje tri dni in tri noči.« (Mt 12,40) Ob drugih priložnostih je izpostavil, da bo umorjen, toda tretji dan bo vstal (Mt 16,21; Mt 17,22-23; Mt 20,17-19). Veliki duhovniki in farizeji so se spomnili teh njegovih izjav in ukrepali, da bi – tako so upali – preprečili njegovo vstajenje.

`Kako so z ukrepi in dejanji v resnici poskrbeli za to, da je svet dobil še več dokazov o Jezusovem vstajenju? Mt 27,62-66`

Zaradi varnostnih ukrepov, ki so bili sprejeti, da bi Jezusa zadržali v grobu, je bila njegova zmaga nad smrtjo in vojsko zla še bolj očitna.

Ti možje so gotovo slišali za Jezusove čudeže; nekatere izmed njih so videli na lastne oči. Pa vendar so mislili, da bodo stražarji lahko preprečili njegovo vstajenje, čeprav je naredil toliko čudežev.

Čemu so v resnici zastražili grob? Morda zato, da učenci ne bi ukradli Jezusovega trupla in nato trdili, da je vstal od mrtvih? Ko bi ljudje vprašali, kje je vstali Jezus, bi odgovorili: »Le verjemite nam na besedo!«

Če nič drugega so s svojimi dejanji pokazali, kako so se bali Jezusa – celo po njegovi smrti. Morda jih je globoko v notranjosti razjedal strah, da bo Jezus res vstal, kakor je napovedal.

`Kaj so bili razlogi Habakukovega upanja? Glej Hab 3,16-19. Katero upanje ima Božje ljudstvo, medtem ko čaka na izpolnitev zadnjih dogodkov, napovedanih v prerokovanjih? Kako se lahko okleneš tega upanja?`