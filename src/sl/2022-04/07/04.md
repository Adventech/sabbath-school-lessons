---
title:  Mnogi so vstali z njim
date:   08/11/2022
---

»In glej, zagrinjalo v templju se je pretrgalo na dvoje od vrha do tal. Zemlja se je stresla in skale so se razpočile. Grobovi so se odprli in veliko teles svetih, ki so zaspali, je bilo obujenih. Po njegovi obuditvi so šli iz grobov in prišli v sveto mesto ter se prikazali mnogim.« (Mt 27,51-53)

`Kaj nam ta neverjetni dogodek sporoča o Jezusu in o tem, kar je dosegel?`

Jezusovo smrt in vstajenje je zaznamoval potres (Mt 27,50-51; Mt 28,2). Ko je umrl, se je zatresla zemlja »in skale so se razpočile. Grobovi so se odprli in veliko teles svetih, ki so zaspali, je bilo obujenih. Po njegovi obuditvi so šli iz grobov in prišli v sveto mesto ter se prikazali mnogim« (Mt 27,51-53). Ti sveti so vstali poveličani kot priče Kristusovega vstajenja in kot prototip njih, ki bodo obujeni ob končnem vstajenju. Tik po Jezusovem vstajenju so mnogi Judje prejeli mogočen dokaz, da verujejo v njegovo vstajenje in ga sprejmejo za svojega Zveličarja; mnogi so res začeli verovati, vključno z duhovniki (glej Apd 6,7).

»Med svojo službo je Jezus obujal mrtve v življenje. Obudil je sina vdove iz Naina, poglavarjevo hčer in Lazarja. Toda ti niso bili oblečeni v nesmrtnost. Po svojem obujenju so bili še vedno podložni smrti. Ti pa, ki so ob Kristusovem vstajenju prišli iz grobov, so bili obujeni za večno življenje. Odšli so z njim v nebesa kot znaki njegove zmage nad smrtjo in grobom. /…/ Ti vstali so odšli v mesto, se prikazali mnogim in oznanili, da je Kristus vstal od mrtvih in da so oni vstali z njim. Tako je bila ovekovečena sveta resnica o vstajenju.« (Ellen G. White: Jezusovo življenje, str. 692)

Gledano s človeškega vidika so imeli duhovniki in starešine veliko prednosti. V njihovih rokah je bila verska oblast in moč in zato so lahko prepričali celo rimske oblasti in množice, da jim pomagajo doseči njihove načrte. Toda pozabili so, »da ima Najvišji oblast nad človeškim kraljestvom in ga daje, komur ga hoče« (Dan 4,29; Dan 4,32 CHR). Zaradi vstajenja teh svetih so se njihove laži izkazale za protislovne in neveljavne.

`Zakaj lahko kljub trpljenju in slabim stvarem na tem padlem svetu zaupamo v končno Božjo zmago, ki jo je dosegel za nas?`