---
title:  Satanova prevara
date:   03/10/2022
---

`Katero merilo je uporabila Eva, ko se je odločala med Božjimi in kačinimi besedami? 1 Mz 3,1-7`

1 Mz 3 je eden od najočitnejših primerov psihologije skušnjave. Bog je Adama in Evo posvaril, da bosta umrla, če bosta jedla prepovedani sadež (1 Mz 2,16-17). V kačji podobi je Satan uporabil več govornih strategij, da bi Evo zapeljal v greh.

Prvič, posplošil je Božjo jasno prepoved. Evo je vprašal: »Ali je Bog res rekel, da ne smeta jesti z nobenega drevesa v vrtu?« (1 Mz 3,1) Eva je pojasnila, da prepoved velja samo za določeno drevo; če bosta kdaj jedla z njega ali se ga dotaknila, bosta umrla.
Nato je Satan ugovarjal Božji izjavi. Odločno je zatrdil: »Nikakor ne bosta umrla!« (1 Mz 3,4)

Na koncu je Boga obtožil, da Evi in njenemu možu odteguje bistveno znanje. To je argumentiral z besedami: »V resnici Bog ve, da bi se vama tisti dan, ko bi jedla z njega, odprle oči in bi postala kakor Bog, poznala bi dobro in húdo.« (1 Mz 3,5)

Radovednost je Evo pripeljala na Satanova tla. Tam se je bila prisiljena odločiti, ali bo ostala zvesta Božji zapovedi ali pa bo podlegla Satanovi zapeljivosti. Podvomila je o Božji besedi in uporabila svoje čute – empirično metodo, lastno opazovanje – da bi se odločila med dvema nasprotujočima si izjavama.

Prvič, s prehrambnega vidika je ocenila, »da je drevo dobro za jed«. Drugič, z estetskega vidika je videla, da je »mikavno za oči«. Tretjič, na podlagi logične analize je sklenila, da je drevo »vredno poželenja, ker daje spoznanje«. V svojih mislih je gotovo zbrala dovolj dobrih razlogov, da posluša kačine besede in zaužije prepovedan sadež. Na žalost je naredila prav to.

Nekateri trdijo, da so vse oblike spoznanja upravičene, dokler obdržimo to, »kar je dobro« (1 Tes 5,21). Toda tragična izkušnja Adama in Eve v edenskem vrtu priča o tem, da je lahko spoznanje samo po sebi zelo pogubno. Obstajajo reči, za katere je bolje, da jih ne vemo.

`Kaj nam ta svetopisemski dogodek govori o tem, kako enostavno je utemeljiti in upravičiti svoje grešne odločitve?`