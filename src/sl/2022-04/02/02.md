---
title:  Nasprotujoči si izjavi
date:   02/10/2022
---


Svet je iz Stvarnikovih rok izšel popoln (1 Mz 1,31). Za Adama in Evo je bila smrt neznana izkušnja. V takšnih okoliščinah je Bog prišel v edenski vrt in ju posvaril: »Z vseh dreves v vrtu smeš jesti, le z drevesa spoznanja dobrega in hudega nikar ne jej! Kajti na dan, ko bi jedel z njega, boš gotovo umrl.« (1 Mz 2,16-17)

`Kako ti vrstici razodevata resničnost svobodne volje v popolnem okolju Edena? Zakaj bi Bog sploh posvaril Adama in Evo, če ne bi imela možnosti svobodne izbire?`

Nekaj časa po tem svarilu je Satan privzel podobo kače in prišel v Eden. Eva je opazila, da kača veselo jé prepovedani sadež, ne da bi umrla. »Sam je jedel od sadu« (Ellen G. White: Očaki in preroki, str. 29), pa se mu ni zgodilo nič hudega.

`Preberi 1 Mz 3,1-4 in se poskušaj vživeti v Evin položaj. Zakaj so kačine besede zvenele tako prepričljivo?`

Z vidika človeške logike je bil kačin argument veliko prepričljivejši od Božjega svarila. Prvič, v naravnem svetu še ni bilo dokazov o obstoju greha in smrti. Drugič, kača je jedla prepovedani sad in uživala v njem. Zakaj bi se morala Eva brzdati in ne jesti od njega? Božja zapoved se je zdela preveč omejevalna in nesmiselna.

Na žalost je Eva pri odločanju med dvema nasprotujočima si izjavama prezrla tri osnovna načela: (1) človeški razum ni vedno najzanesljivejši vir za presojanje duhovnih reči; (2) Božja beseda se morda zdi nelogična in nesmiselna, toda zmeraj je pravična in zanesljiva; (3) obstajajo reči, ki same po sebi niso zle ali napačne, vendar jih je Bog določil za preizkus poslušnosti.

Zavedati se moramo, da Evina izkušnja v Edenu ni bila osamljen primer. Tudi mi se moramo vsak dan in vsak trenutek odločati med Božjo besedo (ki se mnogim zdi nepriljubljena) in zapeljivim vabilom kulture, ki nas obkroža. Naša odločitev bo imela večne posledice.

`V čem se jasen svetopisemski nauk razlikuje od navad tega sveta?`