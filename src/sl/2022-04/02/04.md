---
title:  "»Ne boš umrl«"
date:   04/10/2022
---

`Na katere različne načine se je ta laž ponavljala skozi stoletja? 1 Mz 3,4`

Ena od mogočnih oblik te laži je splošno razširjeno verovanje o neumrljivosti duše. Mnoga starodavna verstva in filozofije so temeljile na tej priljubljeni zamisli. V starem Egiptu so zaradi tega mumificirali mrtve in gradili posebno pogrebno arhitekturo (npr. piramide).

Ta teorija je postala ena izmed glavnih stebrov grške filozofije. V Platonovem delu Država Sokrat vpraša Glavkona: »Mar ne veš, da je naša duša nesmrtna in nikoli ne umre?« V Platonovem delu Phaidon Sokrat zagovarja podobno stališče, rekoč: »Duša je nesmrtna in večna; zares, naše duše bodo živele v Hadesu.« Ti filozofski koncepti so oblikovali velik del zahodne kulture in celo postapokaliptično krščanstvo. Toda pojavili so se veliko prej – že v raju, kjer jih je predstavil sam Satan.

Evi je zagotovil: »Nikakor ne bosta umrla!« (1 Mz 3,4) S to odločno trditvijo je svojo besedo postavil nad Božjo.

`Kaj nas naslednje vrstice učijo o duši? Kako jih lahko uporabimo v boju proti zmoti o neumrljivosti duše? Ps 115,17; Jn 5,28-29; Ps 146,4; Mt 10,28; 1 Kor 15,51-58`

Satanska teorija o neumrljivosti duše se je obdržala vse do danes. Knjige, filmi in televizijske oddaje še naprej promovirajo zamisel, da se po smrti preprosto premaknemo iz ene oblike zavesti v drugo. Kako žalostno, da se o tej zmoti pridiga z mnogih krščanskih prižnic! Temu se je pridružila tudi znanost. V Združenih državah Amerike obstaja ustanova, ki si prizadeva ustvariti tehnologijo, ki nam bo – po njihovem mnenju – omogočila vzpostaviti stik z mrtvimi, za katere verjamejo, da so še zmeraj živi, a obstajajo kot PTO-ji – »posttelesne osebe« (angl. PMP – post material persons). Zaradi razširjenosti te zmote ni presenetljivo, da bo ta prevara odigrala ključno vlogo v sklepnih dogodkih človeške zgodovine.

`Kako se laž o neumrljivosti duše kaže v tvoji kulturi? Zakaj se moramo zanašati na Božjo besedo in ne na svoje čute?`