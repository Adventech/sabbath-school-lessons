---
title:  Posledice greha
date:   05/10/2022
---

`Katere so bile glavne posledice greha glede na 1 Mz 3,7-19 in Rim 5,12?`

Evo je očaral prepričljivi kačin govor, zato ni predvidela daljnosežnih posledic svoje odločitve. Uživanje prepovedanega sadeža ni bilo tako pomembno kakor tisto, kar je dejansko predstavljalo. S tem dejanjem neposlušnosti je Eva postala nezvesta Bogu in stopila na Satanovo stran.

V 1 Mz 3 je opisan padec Adama in Eve ter nekatere najbolj tragične posledice greha. S teološkega vidika sta bila oba prevzeta zaradi teofobije (straha pred Bogom); zato sta se skrila pred njim (1 Mz 3,8). S psiho-socialnega vidika sta se sramovala sebe in začela kriviti drug drugega (1 Mz 3,7.9-13). S telesnega vidika sta se začela potiti in čutiti bolečino, na koncu pa ju je čakala smrt (1 Mz 3,16-19). Z ekološkega vidika je narava začela propadati (1 Mz 3,17-18).

Edenski vrt nič več ni bil čudovit in prijeten kraj. »Ko sta bila Adam in njegova družica priči odmiranju rož in odpadanju listja, prvim znakom razpada, sta obžalovala bolj, kakor ljudje danes žalujejo nad svojimi mrtvimi. Smrt krhkih, občutljivih cvetic je bila res vzrok žalovanja. Ko pa so čudovita drevesa odvrgla listje, je prizor živo zarisal v misli kruto dejstvo, da je smrt usoda vsakega živega bitja.« (Ellen G. White: Očaki in preroki, str. 36)

Adam in Eva nista pri priči umrla – nista takoj nehala živeti; toda tistega dne sta prejela svojo smrtno obsodbo. Gospod je Adamu rekel: »V potu svojega obraza boš jedel kruh, dokler se ne povrneš v zemljo, kajti iz nje si bil vzet. Zares, prah si in v prah se povrneš.« (1 Mz 3,19) Padec v greh je človeštvu prinesel tragične posledice. Apostol Pavel pojasnjuje: »Kakor je torej po enem človeku prišel na svet greh in po grehu smrt in je tako smrt prišla na vse ljudi, ker so vsi grešili.« (Rim 5,12)

Kakor je človeštvo skozi stoletja trpelo zaradi posledic tega, kar se je zgodilo v Edenu, trpimo tudi mi danes. To je žalostno dejstvo. Toda kako hvaležni smo lahko, ker imamo zaradi Jezusa in križa upanje na večno življenje v svetu, kjer nikdar več ne bo greha!

`Katerih naukov o posledicah grešnih dejanj se lahko naučimo med razmišljanjem o Evini tragični izkušnji?`