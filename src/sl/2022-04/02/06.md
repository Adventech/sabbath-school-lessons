---
title:  Prva evangeljska obljuba
date:   06/10/2022
---

`Katero upanje za človeštvo je predstavljeno v 1 Mz 3,15.21?`

V 1 Mz 3 je opisana strašna tragedija, ki je doletela svet po padcu v greh. Vse se je spremenilo; Adam in Eva sta videla nasprotje med prejšnjim in sedanjim svetom.

Bila sta razočarana in obupana, Bog pa jima je dal zagotovilo za sedanjost in upanje za prihodnost. Kačo je preklel z naznanilom mesijanskega upanja: »Sovraštvo bom naredil med teboj in ženo ter med tvojim zarodom in njenim zarodom. On bo prežal na tvojo glavo, ti pa boš prežala na njegovo peto.« (1 Mz 3,15)

Beseda »sovraštvo« (heb. ‚eybah) ne namiguje le na dolg kozmični boj med dobrim in zlim, temveč tudi na osebni odpor do greha, ki je bil po Božji milosti vsajen v človeški um. Naša narava je popolnoma padla (Ef 2,1.5); vsi smo »sužnji greha« (Rim 6,20). A milost, ki jo je Kristus vsadil v vsakega človeka, v nas ustvari sovraštvo do Satana. To »sovraštvo« – božansko darilo iz Edena – nam omogoča sprejeti njegovo odrešujočo milost. Brez Božje milosti in obnavljajoče moči bi človeštvo še naprej ostalo v Satanovem ujetništvu, podrejeno njegovim ukazom.

Gospod je za ponazoritev te mesijanske obljube uporabil živalsko žrtev (glej 1 Mz 3,21). »Adam je v skladu z Božjimi posebnimi navodili opravil daritev za greh; to je bil zanj najbolj boleč obred. Moral je povzdigniti roko, da bi vzel življenje, ki ga lahko da samo Bog, in opraviti daritev za greh. Prvič je bil priča smrti. Ko je opazoval krvavečo žrtev, ki se je zvijala v smrtnem trpljenju, je moral z vero gledati v prihodnost na Božjega Sina, ki bo umrl kot človeška žrtev.« (Ellen G. White: The Story of Redemption, str. 50)

`Kaj nam 2 Kor 5,21 in Heb 9,28 povesta o tem, kaj je bilo razodeto v Edenu?`

Z zavedanjem, da bosta umrla (1 Mz 3,19.22-24), sta Adam in Eva zapustila edenski vrt. Toda nista šla naga ali pokrita s figovim listjem (1 Mz 3,7). Sam Bog jima je naredil »suknji iz kože in ju oblekel« (1 Mz 3,21), kar je simboliziralo njegovo pravičnost, ki pokriva greh (glej Zah 3,1-5; Lk 15,22). Tako je bil človeštvu že v raju razodet evangelij.

`V katerih pogledih se Božje zamisli za tvoj duhovni razvoj razlikujejo od tvojih? Pomisli na področja svojega življenja, na katerih moraš postati bolj »rodoviten v pravičnosti«. Katere duhovne odlike bi rad, da jih Bog razvije v tebi?`