---
title:  "»Duh pa se vrne k Bogu«"
date:   11/10/2022
---

`Primerjaj 1 Mz 2,7 in Prd 12,1.7. Katera nasprotja opaziš? Kako nam lahko pomagajo bolje razumeti človekovo stanje po smrti? Glej tudi 1 Mz 7,22.`

Kakor smo že povedali, Sveto pismo uči, da je človek živa duša (1 Mz 2,7); ko telo umre, tudi duša neha obstajati (Ezk 18,4.20).

Kaj pa »duh«? Ali ta po smrti ostane pri zavesti? Mnogi kristjani verjamejo, da duh živi še naprej, kar podprejo s Prd 12,7: »Prah se vrne v zemljo, kakor je bil, duh pa se vrne k Bogu, ki ga je dal.« Toda ta vrstica ne pravi, da je duh umrlega pri zavesti v Božji navzočnosti.

V Prd 12,1-7 je na dramatičen način opisan postopek staranja, ki doseže vrhunec s smrtjo. Sedma vrstica se nanaša na smrt kot na nekaj, kar je nasprotno postopku stvarjenja, ki je opisan v 1 Mz 2,7. Šesti dan stvarjenja je »Gospod Bog /…/ iz zemeljskega prahu izoblikoval človeka, v njegove nosnice je dahnil življenjski dih in tako je človek postal živa duša« (1 Mz 2,7). V Prd 12,7 piše: »Prah se vrne v zemljo, kakor je bil, duh pa se vrne k Bogu, ki ga je dal.« Dih življenja, ki ga je Bog dahnil v Adamove nosnice in ga dal vsem ljudem, se vrne k njemu; ali povedano na preprost način – preprosto neha teči skozi človeka.

Zapomniti si moramo, da je v Prd 12,7 opisan postopek umiranja vseh ljudi, pri čemer med pravičnimi in hudobnimi ni razlike. Če domnevni duhovi vseh, ki umrejo, živijo kot bitja z zavestjo in so še naprej v Božji navzočnosti, ali to pomeni, da so tudi duhovi hudobnih pri Bogu? Ta zamisel ni skladna s svetopisemskim naukom. Enak postopek umiranja doživijo tako ljudje kakor živali (Prd 3,19-20), zato smrt ni nič drugega kakor konec obstoja živih bitij. Psalmist je zapisal: »Skriješ svoje obličje, prestrašijo se; vzameš jim dih, preminejo, in se v svoj prah povrnejo.« (Ps 104,29)

`Pogosto rečemo, da je smrt le del življenja. Zakaj je ta trditev zmotna? Smrt je nasprotna življenju; je sovražnik življenja. Kako ti je v uteho naslednja vrstica, ki pravi, da bo »kot zadnji sovražnik uničena smrt« (1 Kor 15,26)?`