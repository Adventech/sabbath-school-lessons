---
title:  Za globlje proučevanje
date:   14/10/2022
---

V knjigi Veliki spopad preberi poglavje »Prva velika prevara«.

Če si kdaj moral na operacijo in so ti dali splošno anestezijo, si doživel blago izkušnjo tega, kako je biti mrtev. Toda možgani so pod anestezijo še zmeraj dejavni. Predstavljaj si, kako je mrtvim, ko se jim popolnoma ustavijo vse možganske funkcije. Ko človek umre, zapre oči; naslednja stvar, ki jo bo videl, bo drugi Jezusov prihod ali njegova vrnitev po tisočletju (glej Raz 20,7-15). Vse do takrat pa vsi mrtvi – tako pravični kakor hudobni – počivajo; čas počitka se jim bo zdel kot trenutek. Nam, ki smo še živi, se zdi, kakor da smrt traja resnično dolgo, toda mrtvim se bo zdela kot trenutek.

»Če bi bilo res, da gredo ob smrti duše vseh ljudi takoj v nebesa, potem bi si bolj želeli umreti kakor živeti. Mnogi, ki so bili zapeljani s tem verovanjem, so si vzeli življenje. Ko so jih obvladale skrbi, težave in razočaranja, se jim je zdelo laže prekiniti slabotno življenjsko nit in se dvigniti v milino večnega sveta. /…/

Nikjer v Svetem pismu ne piše, da dobijo pravični svojo nagrado in grešniki svojo kazen takoj, ko umrejo. Očaki in preroki niso zapustili take trditve. Kristus in njegovi apostoli niso na to niti namignili. Sveto pismo jasno uči, da mrtvi ne gredo naravnost v nebesa, temveč da spijo do vstajenja.« (Ellen G. White, Veliki spopad, str. 345.350)

**Vprašanja za pogovor**

`1.	Kako nam svetopisemska zamisel o človeku kot celoti, ki ima zavest le kot nedeljena oseba, pomaga bolje razumeti naravo smrti?`

`2.	Svet so prevzele mnoge različice teorije o neumrljivosti duše. Zakaj je naše sporočilo o stanju mrtvih tako pomembno? Zakaj celo med kristjani najdemo zagrete nasprotnike tega čudovitega sporočila?`

`3.	Kako nas lahko razumevanje stanja mrtvih zaščiti pred tem, kar se nam mogoče »prikazuje« ali se nam je »prikazalo«? Povedano drugače: Zakaj ne moremo zmeraj zaupati svojim očem, še posebej, kadar je to, kar vidimo, »duh« mrtvega sorodnika?`