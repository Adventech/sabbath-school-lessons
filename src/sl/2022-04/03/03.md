---
title:  "»Duša, ki greši, bo umrla«"
date:   10/10/2022
---

`Preberi Ezk 18,4.20 in Mt 10,28. Kako nam te vrstice pomagajo razumeti naravo človeške duše?`

Človeško življenje je na tem grešnem svetu krhko in minljivo (Iz 40,1-8). Nič, kar je okužil greh, ne more biti večno. »Kakor je torej po enem človeku prišel na svet greh in po grehu smrt in je tako smrt prišla na vse ljudi, ker so vsi grešili …« (Rim 5,12) Smrt je naravna posledica greha, ki vpliva na tukajšnje življenje.

V povezavi s tem obstajata dva pomembna svetopisemska koncepta. Eden je ta, da tako ljudje kakor živali umrejo. Kralj Salomon je zapisal: »Kajti usoda ljudi je usoda živali, isto usodo imajo: kakor te umrejo, tako umrejo oni, vsi imajo isti dih življenja, človek nima prednosti pred živino /.../. Vse gre v isti kraj: vse je nastalo iz prahu in vse se vrača v prah.« (Prd 3,19-20)

Drugi koncept je, da človekova telesna smrt kaže na prenehanje njegovega obstoja kot žive duše (heb. nephesh). V 1 Mz 2,16-17 je Bog posvaril Adama in Evo, da bosta umrla, če bosta grešila in jedla z drevesa spoznanja dobrega in hudega.

Gospod je svoje opozorilo podkrepil v Ezk 18,4.20: »Duša, ki greši, umre.« Ta poved ima dve glavni implikaciji. Prvič, ker smo vsi ljudje grešniki, moramo vsi izkusiti staranje in umiranje (Rim 3,9-18.23). Druga implikacija je, da ta svetopisemski koncept izniči priljubljeno zamisel o neumrljivosti duše. Če je duša nesmrtna in po telesni smrti živi v drugem svetu, potem po smrti v resnici ne umremo.

Svetopisemska rešitev za dilemo smrti je, da breztelesna duša ne gre v raj ali vice ali pekel. Rešitev je končno vstajenje tistih, ki so umrli v Kristusu. Jezus je v svoji pridigi o kruhu življenja povedal: »Volja mojega Očeta je namreč, da ima vsak, kdor gleda Sina in veruje vanj, večno življenje, in jaz ga bom obudil poslednji dan.« (Jn 6,40)

`Zakaj je zagotovilo o drugem prihodu, ki se bo gotovo zgodil zaradi Kristusovega prvega prihoda (Navsezadnje, kakšen smisel bi imel prvi prihod brez drugega?), ključnega pomena za vse verujoče? Katero upanje bi imeli brez obljube o njegovi vrnitvi?`