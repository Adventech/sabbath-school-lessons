---
title:  Počivati z očeti
date:   13/10/2022
---

`Kaj naslednja besedila govorijo o smrti? 1 Mz 25,8; 2 Sam 7,12; 1 Kr 2,10; 1 Kr 22,40`

V Stari zavezi je zamisel o smrti in pokopu izražena na različne načine. Ena izmed njih je »biti pridružen svojim ljudem«. O Abrahamu na primer piše: »Abraham je izdihnil in umrl v visoki starosti, star in nasičen z dnevi, in bil pridružen svojim ljudem.« (1 Mz 25,8) Tudi Aron in Mojzes sta se pridružila svojim prednikom (5 Mz 32,50).

Česa nas o naravi smrti uči to, da so tako dobri kakor hudobni kralji po smrti šli na isti kraj? 2 Kr 24,6; 2 Krn 32,33

V Svetem pismu je smrt opisana tudi tako, da mrtvi leže k svojim očetom. O smrti kralja Davida beremo: »Potem je David legel k svojim očetom in bil pokopan v Davidovem mestu.« (1 Kr 2,10) Iste besede so uporabljene tudi za več drugih hebrejskih kraljev, zvestih in nezvestih.

Prepoznamo lahko vsaj tri smiselne vidike zgornje fraze. Prvič, prej ali slej bo napočil čas, ko si bomo morali odpočiti od svojega utrujajočega dela in trpljenja. Drugič, nismo prvi in edini, ki moramo po tej nezaželeni poti; naši očetje so šli pred nami. Tretjič, če smo pokopani blizu njih, nismo sami; skupaj smo celo, ko smo mrtvi in ničesar ne vemo. To v očeh sodobne kulture individualizma morda nima nobenega smisla, toda v starih časih je bilo drugače.

Ti, ki umrejo v Kristusu, so lahko pokopani blizu svojih ljubljenih, toda kljub temu med njimi ni komunikacije. Ničesar se ne bodo zavedali vse do tistega slavnega dne, ko bodo zbujeni iz globokega spanca, da bi se znova združili s svojimi ljubljenimi, ki so umrli v Kristusu.

`Zamisli si, kako bi bilo, če bi se mrtvi zavedali in bi lahko opazovali življenje na zemlji, še posebej svoje drage, ki globoko žalujejo za njimi. Zakaj bi nam morala biti resnica, da mrtvi spijo, v uteho?`