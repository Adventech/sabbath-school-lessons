---
title:  "»Živa duša«"
date:   09/10/2022
---

`Katere podobnosti in razlike opaziš v načinu, kako je Bog ustvaril živali in ljudi? 1 Mz 1,24-27; 1 Mz 2,7.19. Kaj nam 1 Mz 2,7 razodeva o človeški naravi?`

Poročilo v 1. Mojzesovi knjigi pravi, da je Bog šesti dan tedna stvarjenja ustvaril kopenske živali in prva človeka (1 Mz 1,24-27). »Gospod Bog je izoblikoval iz zemlje vse živali na polju in vse ptice pod nebom« (1 Mz 2,19). Poleg tega »je iz zemeljskega prahu izoblikoval človeka« (1 Mz 2,7).

Čeprav so bile tako živali kakor človek narejeni iz »zemeljskega prahu«, se je stvarjenje človeka in stvarjenje živali razlikovalo v dveh glavnih rečeh. Prvič, Bog je najprej oblikoval človeško telo in šele po tem »v njegove nosnice /…/ dahnil življenjski dih in tako je človek postal živa duša« (1 Mz 2,7). Človek je bil najprej telo, šele nato je postal »živa duša«. Drugič, Bog je človeštvo ustvaril kot moškega in žensko, in sicer po svoji podobi in podobnosti božanstvu (1 Mz 1,26-27).

V 1 Mz 2,7 je pojasnjeno, da se je Adamovo telo po vnosu »življenjskega diha« spremenilo v »živo bitje« (heb. nephesh chayyah) ali dobesedno v »živo dušo«. To pomeni, da nihče med nami ne more imeti duše, ki bi živela zunaj telesa. Vsak od nas je živo bitje oziroma živa duša. Prepričanje, da je »duša« zavedno bitje, ki lahko živi ločeno od človeškega telesa, je pogansko in nesvetopisemsko. Razumevanje resnične narave človeka nas varuje pred tem, da bi sprejeli priljubljeno zamisel o brezsnovni duši in druge nevarne zmote, ki temeljijo na tem prepričanju.

Noben del človeka, ki je ločen od osebe kot celote, nima zavesti in ne more obstajati ločeno. Bog nas je ustvaril na strašen in čudovit način, zato ne bi smeli špekulirati o rečeh, ki jih Sveto pismo ne omenja v povezavi s to temo. Že sama narava življenja je skrivnost (znanstveniki se še vedno ne strinjajo glede tega, kaj točno pomeni, da je nekaj živo); še bolj skrivnostna pa je narava zavesti. Kako lahko malo več kot kilogram tkiva (celic in kemikalij) v naši glavi – torej naši možgani – vsebuje in ustvarja nematerialne stvari, kot so misli in čustva? Tisti, ki raziskujejo te reči, priznavajo, da v resnici ne poznamo odgovora.

`Kakšen čudež je življenje! Kako kažeš veselje in hvaležnost zaradi dara življenja, še posebej večnega življenja, ki je še večji čudež?`