---
title:  "»Mrtvi ne vedo ničesar«"
date:   12/10/2022
---

`Preberi Job 3,11-13; Ps 115,17; Ps 146,4 in Prd 9,5.10. Česa se lahko iz teh vrstic naučimo o stanju mrtvih?`

Nekateri svetopisemski razlagalci zagovarjajo zamisel, da so ti odlomki (Job 3,11-13; Ps 115,17; Ps 146,4 in Prd 9,5.10) zapisani v poetičnem jeziku in jih ne bi smeli uporabiti za razlago stanja mrtvih. Res je, da imajo poetična besedila včasih več pomenov in jih zlahka napačno razumemo, toda v primeru teh vrstic ni tako. Njihov jezik je jasen; njihovi koncepti so popolnoma usklajeni s splošnim naukom Stare zaveze o tej temi.

V Jobu 3 očak obžaluje svoje rojstvo zaradi trpljenja, ki ga doživlja. (Kdo si v hudih trenutkih ne želi, da se ne bi rodil?) Če bi umrl že pri rojstvu, bi ostal spati in počivati.

Ps 115 opisuje kraj mrtvih kot prostor tišine, kjer mrtvi ne hvalijo Gospoda (Ps 115,17). To se nikakor ne sklada z zamislijo, da zvestni in hvaležni mrtvi v nebesih častijo Boga.

Ps 146 pravi, da se s smrtjo končajo človekove umske dejavnosti: »Ko njegov duh odide, se vrne v svojo zemljo, tisti dan propadejo njegovi načrti.« (Ps 146,4)

Prd 9 dodaja, da »mrtvi ne vedo ničesar več« in da v grobu ni »ne dela ne preudarjanja ne spoznanja ne modrosti« (Prd 9,5.10). Te vrstice potrjujejo svetopisemski nauk, da mrtvi nimajo zavesti.

Kristjane to ne bi smelo skrbeti. Prvič, večni pekel ali začasne vice za nezveličane ne obstajajo. Drugič, tiste, ki umrejo v Kristusu, čaka osupljiva nagrada.* Nič nenavadnega, da je »za tistega, ki veruje, /…/ smrt nepomembna reč /…/. Za kristjana je smrt samo spanje, trenutek tišine in teme. Življenje je skrito s Kristusom v Bogu, in ›ko se bo prikazal Kristus, vaše življenje, tedaj se boste tudi vi prikazali z njim v slavi‹ (Kol 3,4).« (Ellen G. White, Jezusovo življenje, str. 691)

`Pomisli na mrtve v Kristusu. Ko so umrli, so zaprli svoje oči. Zanje je vseeno, ali so v grobu 1500 let ali 5 mesecev. Naslednje, kar bodo videli, bo Kristusov prihod. Ali lahko rečemo, da so mrtvi v nekem smislu na boljšem kakor živi?`