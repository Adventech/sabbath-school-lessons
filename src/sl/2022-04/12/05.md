---
title:  Vodstvo Svetega Duha
date:   14/12/2022
---

Sveti Duh je mogočni Božji posrednik, ki Božjo ljubezen vliva v naše srce (Rim 5,5), nas vodi v pristno zveličavno izkušnjo (Jn 16,7-11) in v vso resnico (Jn 16,13) ter nam daje moč izpolniti naročilo o oznanjevanju evangelija (Apd 1,8). Ker je prav Sveti Duh tisti, ki nasprotuje uničevalnemu Satanovemu delu, ni presenetljivo, da poskuša Satan na vse pretege popačiti naše razumevanje narave in dela Svetega Duha. Nekateri ne priznavajo njegovega obstoja; drugi bolj poudarjajo njegove darove kakor njegovo moč, ki lahko spremeni človeka.

`Preberi Apd 8,4-24. Čarovnik Simon iz Samarije je želel prejeti dar Svetega Duha, ne da bi prej doživel njegovo moč, ki spreminja. Kako se ta odnos kaže tudi v našem času?`

Sveti Duh Božje otroke vodi v vso resnico Božje besede (Rim 8,14; Jn 16,13; Jn 17,17). Jezus nas je jasno opozoril: »Ne pojde v nebeško kraljestvo vsak, kdor mi pravi: ›Gospod, Gospod,‹ ampak kdor uresničuje voljo mojega Očeta, ki je v nebesih. Veliko mi jih bo reklo tisti dan: ›Gospod, Gospod, ali nismo v tvojem imenu prerokovali in v tvojem imenu izganjali demonov in v tvojem imenu storili veliko mogočnih del?‹ In takrat jim bom naznanil: ›Nikoli vas nisem poznal. Pojdite proč od mene, kateri ravnate nepostavno!‹« (Mt 7,21-23). To pomeni, da Sveti Duh nikoli nikogar ne vodi proč od Božje Besede (ki jo je sam navdihnil), temveč zmeraj v skladnost z njo.

Poleg vodstva nam daje tudi moč, da druge seznanimo s to čudovito resnico (Mt 28,18-20; Apd 1,8). Med izpolnjevanjem tega svetega poslanstva nam je na voljo njegova posebna pomoč. Zato moramo vsako jutro poklekniti pred Gospoda in obnoviti svojo posvečenost njemu. Če bomo tako delali, nam bo dal Svetega Duha ter njegovo poživljajočo in posvečujočo moč.

Če želimo biti dovzetni za njegovo vodstvo, se moramo vsak dan zavestno odločiti, da bomo delali to, kar vemo, da je prav, in se izogibali temu, kar vemo, da je narobe. Samo če si po Božji moči prizadevamo živeti tako, kot bi morali, bomo dovzetni za prejem Svetega Duha, ki nam ga je obljubil Bog.

`Zakaj je pomembno, da vsako jutro v molitvi prosimo za vodstvo Svetega Duha?` 