---
title:  Pripravljeni na njegov prihod
date:   15/12/2022
---


Živimo v divjem svetu, kjer je vse preveč umetno ustvarjenih potreb in pozornost vzbujajočih razvedril. Če nismo previdni, nam lahko vse to vzame veliko časa in uniči naše dobre prioritete. To ni le spremljevalni pojav globaliziranega sveta. Kristjani v vseh obdobjih zgodovine so morali biti pozorni na Satanove poskuse, s katerimi jih je želel odvrniti od tega, kar je resnično pomembno.  

Vsak od nas je v nevarnosti, da svoj pogled odmakne z Gospoda in pozornost usmeri na posvetne, mesene reči, ki nas ne morejo zadovoljiti, kar lahko vodi v duhovni propad.

`Kaj je razlika med tem, da se pripravljamo na Jezusov drugi prihod, in tem, da smo pripravljeni na ta veličastni dogodek? 2 Pt 3,14; 1 Jn 3,1-3`

Zamisel o tem, da so naše priprave na drugi prihod dlje časa trajajoč proces, pogosto postane izgovor za odlašanje. Takšno pojmovanje nas lahko pripelje do tega, da se sprostimo in začnemo razmišljati kot hudobni služabnik: »Moj Gospodar odlaša svoj prihod.« (Mt 24,48 CHR)

`Kaj nam naslednje vrstice sporočajo o tem, da moramo biti pripravljeni že zdaj? Ps 95,7-8; Heb 3,7.8.15; Heb 4,7`

S svetopisemskega vidika je čas zveličanja zmeraj »danes«, nikoli jutri (glej Ps 95,7-8; Heb 3,7.8.15; Heb 4,7). Še več: Če ne bomo doživeli globoke izkušnje spreobrnjenja, bomo še naprej živeli tako, kakor smo do zdaj. Čas sam po sebi ne more spreobrniti nespreobrnjenega. Če prenehamo rasti v milosti in napredovati v veri, se lahko zgodi, da bomo odpadli, se zakrknili, postali skeptični, cinični ali celo nehali verovati.

Gledano s tega vidika lahko rečemo, da je vsak dan našega življenja miniaturna slika celotnega življenja. Po Božji milosti načrtujmo prihodnost, toda vsak dan bodimo pripravljeni na Jezusov prihod – še posebej ker je lahko zaradi nepredvidljivih okoliščin tega življenja ta dan res naš zadnji.

`Kako se lahko že danes pripraviš na Jezusov prihod?`