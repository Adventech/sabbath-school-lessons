---
title:  Telo kot tempelj
date:   12/12/2022
---

Dualistična teorija o smrtnem telesu in neumrljivi duši je spodbudila nastanek številnih teorij o človeškem telesu. Na primer: za starogrške filozofe je bilo človeško telo ječa duše, ki se lahko osvobodi šele po smrti telesa. Podobno mnogi sodobni kristjani verjamejo, da je telo samo začasno bivališče neumrljive duše, ki se bo po vstajenju spet združila s telesom. Panteisti trdijo, da je naše telo božansko; verjamejo, da sta Bog in vesolje eno in isto. Zanje so vse stvari Bog; človeško telo je del ene in edine celostne in splošne božanske snovi. Ker nas obdajajo številne teorije o tej temi, se moramo temeljito poučiti o tem, kaj Sveto pismo govori o naravi človeštva.

Kako lahko razumevanje, da je naše telo »Božji tempelj« in »tempelj Svetega Duha«, pozitivno vpliva na naš življenjski slog? 1 Kor 6,19-20; 1 Kor 10,31

Adam in Eva sta bila ustvarjena po Božji podobi in podobnosti (1 Mz 1,26-27), kar se je nanašalo tako na njun značaj kakor tudi na telo. Ker se je ta podoba zaradi greha popačila in se celo skrila, delo zveličanja vključuje našo obnovo, da bi spet postali takšni, kakršni smo bili na začetku. To pa zajema tudi naše telesno zdravje, in sicer do mere, ki jo je mogoče doseči bitjem, ki nimajo dostopa do drevesa življenja.

Takšna obnova je vse življenje trajajoč postopek, ki se bo končal šele ob Kristusovem drugem prihodu, ko bo propadljivo postalo nepropadljivo in umrljivo neumrljivo (1 Kor 15,53-54).

Apostol Janez je pisal svojemu prijatelju Gaju: »Ljubi, prosim Boga, da bi ti šlo v vsem dobro in bi bil zdrav, kakor gre dobro tvoji duši« (3 Jn 1,2).

Če priznavamo, da je človek nedeljivo bitje in da vera zajema vse vidike našega življenja, bi morali tudi svoje telesno zdravje razumeti kot versko dolžnost. Usmerjati bi nas moralo navdihnjeno načelo: »Najsi torej jeste ali pijete ali delate kaj drugega, vse delajte v Božjo slavo.« (1 Kor 10,31) Toda zapomniti si moramo, da še zmeraj živimo v svetu, kjer tudi ljudje, ki za svoje zdravje naredijo največ, kar lahko, trpijo za posledicami svoje grešne narave in grešnega okolja. Zaupajmo Bogu in naredimo vse, kar je v naši moči, izid pa prepustimo njemu.

`V molitvi znova preberi Rim 12,1-2. Razmisli o stvareh, ki se jim moraš odpovedati, da bi postal živa žrtev. Kako ti to pomaga razumeti trpljenje, ki ga je Jezus prestal na križu? Kako ti to spoznanje pomaga stopiti v občestvo z Jezusom in njegovim trpljenjem?`