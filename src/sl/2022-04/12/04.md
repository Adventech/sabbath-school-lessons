---
title:  Kristusov um
date:   13/12/2022
---

Nekateri ljudje verjamejo, da se lahko posameznik spremeni, če se spremeni njegovo okolje. Gotovo bi se morali izogibati krajev in okoliščin, ki nas delajo ranljivejše za skušnjave (Ps 1,1; Prg 5,1-8), toda svojo težavo s skušnjavo in grehom lahko rešimo samo s spremembo srca (oziroma uma). Kristus se je dotaknil bistva tega problema, ko je rekel: »Od znotraj namreč, iz človekovega srca, prihajajo hudobne misli, nečistovanja, tatvine, umori, prešuštva, pohlepi, hudobije, zvijača, razuzdanost, nevoščljivost, bogokletje, napuh, nespamet.« (Mr 7,21-22). To pomeni, da je naša notranjost tista, ki se mora spremeniti, če želimo, da se spremeni tudi naše vedenje.

`Kaj pomeni imeti »Kristusov um«? 1 Kor 2,16; Ps 24,3-4; Rim 12,2; Flp 4,8; Kol 3,2`

Gospod je obljubil, da bo pod novo zavezo svojo postavo dal v misli svojega ljudstva in jo zapisal v njihovo srce (Jer 31,31-33; primerjaj s Heb 8,8-10 in Heb 10,16). Nič nenavadnega ni, da je Kristus v pridigi na gori blagrov razširil in poglobil pomen Božjih zapovedi vse do ravni naših misli in namenov (glej Mt 5,17-48). Samo po Božji milosti, ki spreminja, lahko premagamo skušnjavo. Da bi ustavili grešne misli, se moramo okleniti te obljube.

Ne glede na to, kako zvesti smo, v tem življenju ne bomo nikoli dosegli popolne brezgrešnosti. Toda če ostanemo v Kristusu, nas popolnoma pokriva njegova pravičnost. Čeprav še nismo popolni, v njem veljamo za popolne (Flp 3,12-15). »Kadar smo povezani s Kristusom, imamo njegov um. Naš značaj odseva čistost in ljubezen; ponižnost in resnica vodita življenje. Celo izraz na našem obrazu se spremeni. Kristus, ki prebiva v srcu, nas spreminja. Naša zunanjost odraža mir in veselje, ki vladata v nas.« (Ellen G. White: Selected Messages, 1. knjiga, str. 337)

Samo če se mu vsak dan izročimo, samo če vsak dan umremo sebi in če se vsak dan odločno trudimo biti poslušni, bomo v svojem življenju doživeli takšno preobrazbo.

`Ali bi bilo tvoje življenje kaj drugačno, če bi lahko ustavil svoje grešne misli? Kateri je edini način, da doživiš spremembo?`