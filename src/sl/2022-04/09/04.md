---
title:  Razrešiti se in biti s Kristusom
date:   22/11/2022
---

`Preberi Flp 1,21-24 in 1 Tes 4,13.18. Kdaj je Pavel pričakoval, da bo »s Kristusom« (Flp 1,23), »z Gospodom« (1 Tes 4,17)?`

Apostola Pavla je poganjalo hrepenenje, da živi »v Kristusu« (2 Kor 5,17), po njegovem drugem prihodu pa »s Kristusom« (glej 1 Tes 4,17). Menil je, da niti smrt ne bo mogla uničiti zagotovila, da pripada svojemu Zveličarju in Gospodu. Kakor je zapisal v pismu Rimljanom: »[N]e smrt ne življenje /…/ nas ne bo mogla ločiti od Božje ljubezni v Kristusu Jezusu, našem Gospodu.« (Rim 8,38-39) »Če namreč živimo, živimo za Gospoda; in če umiramo, umiramo za Gospoda. Naj torej živimo ali umiramo, smo Gospodovi.« (Rim 14,8)

S to gotovostjo v mislih je Pavel govoril o umrlih verujočih kot o tistih, »ki so zaspali po Jezusu« (1 Tes 4,14) in ki bodo obujeni ob Kristusovem drugem prihodu, da bi prejeli večno življenje (1 Kor 15,16-18; 1 Tes 4,13-18).

Ali je Pavel s svojim hrepenenjem, »da bi se razrešil in bil s Kristusom« (Flp 1,23), namignil na to, da bo po smrti njegova duša šla h Kristusu, kjer bo živela z njim v stanju popolne zavesti? Ne. V tem odlomku »je Pavel ubesedil svojo željo po tem, da zapusti sedanje zapleteno življenje in gre h Kristusu, pri čemer ni omenil časovnega presledka med tema dvema dogodkoma. Ta vrstica ne pravi, da je Pavel pričakoval, da bo po smrti šel v nebesa. Zelo jasno je namreč povedal, da svoje nagrade ne bo prejel pred Jezusovim drugim prihodom (2 Tim 4,8)«.

Na kratko: »Pavel pravi, da bo prva stvar, ki se je bo zavedel po svoji smrti, Kristusov prihod na nebeških oblakih; takrat bo obudil mrtve in takrat bo Pavel ›z Gospodom‹ (1 Tes 4,17). Pomembno je izpostaviti tudi to, da so svetopisemski pisci ta dva dogodka, med katerima lahko mine veliko časa, občasno omenili skupaj.« (Andrews Study Bible, str. 1555)

A zakaj bi Pavel raje umrl kakor živel? Ker si bo takrat lahko končno odpočil od svojih težav in ne bo več čutil telesnih bolečin (1 Kor 9,27). Svoj tek bo dokončal popolnoma gotov, da bo ob Kristusovem drugem prihodu prejel »venec pravičnosti« (2 Tim 4,6-8). Čeprav gotovo ni želel umreti, je vedel, kaj ga čaka po smrti.

`Kdo izmed nas si v težkih trenutkih ni zaželel, da bi preprosto zaprl oči in umrl? Naslednja stvar, ki bi jo doživel, bi bila Kristusova navzočnost. Kako nam ta misel pomaga razumeti, kaj je Pavel želel sporočiti bralcem v obravnavanem odlomku iz Pisma Filipljanom?`