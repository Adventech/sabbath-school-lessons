---
title: "Protislovni odlomki?"
date:   19/11/2022
---

### Preberi pred proučevanjem
Lk 16,19-31; Lk 23,43; Jn 20,17; Flp 1,21-24; 1 Pt 3,13-20; Raz 6,9-11

> <p>Ključno besedilo</p>
> Preiskujete Pisma, ker mislite, da imate v njih večno življenje, a prav ta pričujejo o meni. Jn 5,39

Apostol Peter nas svari: »Vselej bodite vsakomur pripravljeni odgovoriti, če vas vpraša za razlog upanja, ki je v vas.« (1 Pt 3,15) Apostol Pavel dodaja: »Oznanjuj besedo, vztrajaj v ugodnih in neugodnih okoliščinah. Prepričuj, grajaj, spodbujaj z vso potrpežljivostjo in poučevanjem. Prišel bo namreč čas, ko nekateri ne bodo prenesli zdravega nauka, ampak si bodo po svojih željah poiskali veliko učiteljev, ker hočejo ustreči svojim ušesom.« (2 Tim 4,2-3). Če je tako, ne bi smeli obravnavati samo odlomkov, s katerimi zlahka podpremo svoja prepričanja, ampak bi se morali spopasti tudi s tistimi, ki se običajno uporabljajo za podporo drugačnih naukov.

Pri tem bi se morali zgledovati po Jezusu. »Sam Kristus ni nikoli zamolčal nobene besede resnice, vedno pa jo je povedal z ljubeznijo. /…/ Nikoli ni bil grob, nikoli ni brez potrebe izgovoril ostre besede, nikoli ni po nepotrebnem prizadel občutljive duše. Ni obsojal človeške slabosti.« (Ellen G. White: Jezusovo življenje, str. 305)

Ta teden bomo proučili nekaj zanimivih odlomkov, ki jih ljudje običajno navajajo, kadar želijo podpreti nauk o neumrljivosti duše. Želimo si, da bi zaključki, do katerih bomo prišli med proučevanjem teh naukov, okrepili naša prepričanja in nam pomagali na prijazen način odgovoriti ljudem, ki dvomijo o tem pomembnem nauku.