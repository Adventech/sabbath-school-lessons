---
title:  Duše ob vznožju oltarja
date:   24/11/2022
---

`Preberi Raz 6,9-11. Kako si razlagaš to, da »duše« mrtvih svetih jočejo »ob vznožju oltarja«?`

Ko Jagnje odtrga peti pečat, zagledamo nenavaden prizor. Duše mučenikov so, metaforično rečeno, »ob vznožju oltarja« in vpijejo k Bogu, naj jih maščuje (Raz 6,9-11). Nekateri razlagalci menijo, da je ta »oltar« v resnici oltar za kadilo, ki je omenjen pri sedmem pečatu (Raz 8,1-6). Toda omemba »krvi« (namesto »kadila«) v Raz 6,9-11 namiguje, da je to v resnici žgalni oltar, na katerega je bila zlita kri žrtvenih živali (3 Mz 4,18.30.34). Kakor je bila kri teh daritev poškropljena po oltarju, tako je bila kri mučenikov simbolično zlita na Božji oltar, ko so ti ljudje izgubili življenje, ker so ostali zvesti Božji besedi in Jezusovemu pričevanju (Raz 6,9; glej tudi Raz 12,17 in Raz 14,12).

Tudi »duše« ob vznožju oltarja je treba razumeti v simboličnem pomenu. V nasprotnem primeru bi lahko sklepali, da mučeniki v nebesih niso zares srečni, saj še zmeraj niso bili maščevani. Težko bi rekli, da uživajo v radostih zveličanja. Hrepenenje po maščevanju lahko človeku zagreni življenje. Toda ali mu lahko zagreni tudi smrt?

Poleg tega si je pomembno zapomniti, da Janez ni prejel dobesednega videnja nebes. »Tam ni belega, rdečega, črnega in bledega konja, niti bojevitih jezdecev. Jezus se tam ne kaže kot jagnje s krvavečo rano, ki jo je povzročil nož. Štiri zveri ne predstavljajo resničnih krilatih bitij z živalskimi značilnostmi. /…/ Podobno tam ni ›duš‹, ki bi ležale ob vznožju nebeškega oltarja. Ves prizor je nazoren in simboličen prikaz.« (The SDA Bible Commentary, vol. 7, str. 778)

George E. Ladd je zapisal: »V obravnavanem primeru [Raz 6,9-11] je oltar nedvomno žrtveni oltar, na katerega je bila zlita kri žrtev. Dejstvo, da je Janez ob vznožju oltarja videl duše mučenikov, nima ničesar opraviti s stanjem mrtvih ali z njihovimi okoliščinami v vmesnem stanju. Gre zgolj za slikovit prikaz tega, da so bili mučeni zaradi imena svojega Boga.« (A Commentary on the Revelation of John [Grand Rapids, MI: Eerdmans, 1972], str. 103)

`Le kdo še ni prosil Boga za pravico, še posebej če je bil sam žrtev krivice? Zakaj moramo po veri zaupati, da bo na koncu zmagala pravica, kljub temu da je v današnjem svetu tako hudo primanjkuje? Kaj ti pomeni ta čudovita obljuba?`