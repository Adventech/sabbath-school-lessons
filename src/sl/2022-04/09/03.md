---
title:  "»Danes boš z menoj v raju«"
date:   21/11/2022
---

Eden od svetopisemskih odlomkov, ki se ga najpogosteje navaja kot dokaz za neumrljivost duše, je Lk 23,43: »In on mu je rekel: ›Resnično, povem ti: Danes boš z menoj v raju.‹« Skoraj vsi prevodi Svetega pisma (z redkimi izjemami) to besedilo prevajajo na podoben način, pri čemer ustvarijo vtis, da bosta Kristus in razbojnik v raju že na dan Kristusove smrti. To nas ne bi smelo presenetiti, saj so bili prevajalci Nove zaveze svetopisemski učenjaki, ki so verjeli v nauk o neumrljivosti duše. Toda ali je to res najboljši prevod omenjenega besedila?

`Primerjaj Lk 23,43 z Jn 20,17 in Jn 14,1-3. Kako naj v luči Jezusovih besed, ki jih je namenil učencem in Mariji Magdaleni, razumemo obljubo, ki jo je dal spokorjenemu razbojniku na križu?`

Predpostavka, da sta Kristus in razbojnik isti dan šla v raj (ali v nebesa) nasprotuje Jezusovim besedam, ki jih je po vstajenju povedal Mariji Magdaleni. Rekel ji je, da še ni bil pri Očetu v nebesih (Jn 20,17). Prepričanje, da sta tako Jezus kakor spokorjeni razbojnik tistega dne šla v nebesa, ni skladno z njegovo obljubo učencem, da bodo vzeti v nebesa šele ob njegovem drugem prihodu (Jn 14,1-3).

Pri obravnavanem odlomku naletimo na naslednjo težavo: Ali je prislov »danes« (gr. smeron) povezan z glagolom »biti«, ki sledi, ali z glagolom »povedati«, ki je pred njim? Wilson Paroschi ugotavlja, da je »s slovničnega vidika« skoraj nemogoče ugotoviti, katera možnost je pravilna. »Luka kaže jasno težnjo, da ta prislov poveže s predhodnim glagolom. V Evangeliju po Luku in Apostolskih delih je štirinajst primerov od dvajsetih takšnih, v katerih je uporabljen prislov smeron [danes].« (Wilson Paroschi, »The Significance of a Comma: An Analysis of Luke 23:43,« v Ministry, junij 2013, str. 7)

Najustreznejše branje Lk 23,43 bi bilo torej: »Resnično, povem ti danes: Boš z menoj v raju.« V tem primeru idiomatičen izraz »povem ti danes« poudarja pomembnost in svečanost besed »boš z menoj v raju«. Če povzamemo: Jezus je razbojniku v tistem trenutku in kraju obljubil, da bo rešen.

`Preberi dogodek o spokorjenem razbojniku (Lk 23,39-43), ki mu je Kristus obljubil večno življenje kljub njegovemu grehu in dejstvu, da ni imel ničesar, kar bi lahko ponudil Bogu. Kako ta dogodek na mogočen način razodeva čudovito resnico o zveličanju samo po veri? V katerih pogledih smo tudi mi podobni razbojniku? V čem smo drugačni od njega?`