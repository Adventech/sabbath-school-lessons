---
title:  Kristus je oznanjal duhovom v ječi
date:   23/11/2022
---

`Preberi 1 Pt 3,13-20. Kako je Kristus oznanjal »duhovom, ki so bili v ječi, tistim, ki v dneh, ko je Noe gradil ladjo, niso bili pokorni«? Glej tudi 1 Mz 4,10.`

Razlagalci, ki verjamejo v neumrljivost duše, običajno zavzamejo stališče, da je Kristus »duhovom, ki so bili v ječi« oznanjal, ko je ležal v grobu. Menijo, da je njegov breztelesni duh šel v pekel in oznanjal duhovom predpotopnih ljudi.

Toda ta nestvarna ideja s svetopisemskega vidika ni sprejemljiva, saj mrtvi nimajo druge priložnosti za zveličanje (Heb 9,27-28). Čemu bi torej Jezus oznanjeval njim, katerih usoda je zapečatena?

Pomembno je povedati, da ta teorija nasprotuje svetopisemskemu nauku o tem, da se mrtvi do končnega vstajenja ničesar ne zavedajo (Job 14,10-12; Ps 146,4; Prd 9,5.10; 1 Kor 15,16-18; 1 Tes 4,13-15).

Če nam ta vrstica res želi povedati, da je Jezus, medtem ko je ležal v grobu, šel v pekel oznanjat hudobnim predpotopnim ljudem, zakaj so njegovo sporočilo slišali samo oni? Mar v peklu ni bilo tudi drugih pogubljenih ljudi? Zakaj so njegove besede slišali samo tisti, ki so živeli pred potopom?

Poleg tega je nerazumno predpostaviti, da je Kristus oznanjal padlim angelom, ki so bili neposlušni v Noetovem času. O »duhovih v ječi« je povedano, da so bili nepokorni v preteklosti (1 Pt 3,19-20), toda Sveto pismo pravi, da so padli angeli nepokorni tudi danes (Ef 6,12; 1 Pt 5,8). Poleg tega so padli angeli večno vklenjeni v temi za sodbo vélikega dne (Jud 1,6) in nimajo priložnosti za zveličanje.

Opazimo lahko, da so »duhovi v ječi« v 1 Pt 3,19 identificirani v 20. vrstici, kjer piše, da so to ljudje, ki so bili nepokorni v Noetovem času. Izraz duh (gr. pneuma) se v tem in drugih novozaveznih besedilih (1 Kor 16,18; Gal 6,18) navezuje na živeče ljudi, ki lahko slišijo in sprejmejo vabilo zveličanja. Besedna zveza »v ječi« se ne nanaša na dobesedno ječo, temveč na ječo greha neprerojene človeške narave (Rim 6,1-23; Rim 7,7-25).

Kristus je zakrknjenim predpotopnim ljudem oznanjal po Noetu, ki je prejel božanska navodila (Heb 11,7); postal je »glasnik pravičnosti« ljudem svojega časa (2 Pt 2,5). Peter je te vrstice napisal v kontekstu tega, kaj pomeni biti zvest, in ne kot svoje stališče o stanju mrtvih.

`Na koga vse lahko vpliva pesem hvale Bogu, ki prihaja iz tvojega srca? Potrudi se biti bolj odkrit in odločen pri slavljenju Boga v družbi drugih. Kdo ve, kako bo to učinkovalo nanje!`