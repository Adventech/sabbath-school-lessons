---
title:  Bogataš in Lazar
date:   20/11/2022
---

Zakaj zgodba, ki je zapisana v Lk 16,19-31, ni dobesedni opis posmrtnega življenja?

Nekateri učenjaki pravijo, da moramo besedilo v Lk 16,19-31 razlagati dobesedno in da ta zgodba v resnici opisuje stanje mrtvih. Toda takšno stališče vodi do več nesvetopisemskih zaključkov in je v nasprotju z mnogimi odlomki, ki smo si jih že ogledali.

Prvič, priznati bi morali, da so nebesa in pekel dovolj blizu, da se njuni prebivalci lahko pogovarjajo (Lk 16,23-31). Medtem ko telo leži v grobu, zavedna oblika duhovne duše še vedno živi; ima »oči«, »prst«, »jezik« in lahko čuti žejo (Lk 16,23-24).

Če bi bil ta odlomek opis človeškega stanja po smrti, nebesa nikakor ne bi bila kraj veselja in sreče, saj bi rešeni lahko opazovali neskončno trpljenje svojih ljubljenih, ki so pogubljeni, in se celo pogovarjali z njimi (Lk 16,23-31). Le kako bi bila lahko mati srečna v nebesih, medtem ko bi gledala nenehno trpljenje svojega ljubljenega otroka v peklu? V takšnih okoliščinah bi bilo dobesedno nemogoče, da Bog izpolni svojo obljubo o koncu žalosti, joka in bolečine (Raz 21,4).

Zaradi takšnih protislovij mnogi sodobni svetopisemski učenjaki zgodbo o bogatašu in Lazarju razumejo kot priliko; ni mišljeno, da bi vse njene podrobnosti razumeli dobesedno. George E. Ladd pravi, da je bila ta zgodba verjetno »prilika, ki se je poslužila tedanjega judovskega razmišljanja; njen namen ni bil ljudi poučiti o stanju mrtvih« (G. E. Ladd, »Eschatology«, v The New Bible Dictionary, urednik J. D. Douglas [Grand Rapids, MI: Eerdmans, 1962], str. 388).

Prilika o bogatašu in Lazarju prikazuje ostro nasprotje med lepo oblečenim bogatašem in revežem, »ki mu je bilo ime Lazar in je imel polno ran po telesu« (Lk 16,19-20). Ta zgodba nas uči, da (1) sedanji položaj in družbena prepoznavnost nista merilo za prihodnjo nagrado; in (2) da je večna usoda vsakega posameznika odločena v tem življenju ter se po smrti ne more spremeniti (Lk 16,25-26).

`»On pa mu je dejal: ›Če ne poslušajo Mojzesa in prerokov, se ne bodo dali prepričati, četudi kdo vstane od mrtvih.‹« (Lk 16,31) Kaj nam te mogočne Jezusove besede povedo o avtoriteti Svetega pisma in našem odzivu nanjo?`