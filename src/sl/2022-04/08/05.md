---
title:  Ob glasu trobente
date:   16/11/2022
---

Tesaloničani so bili prepričani, da bodo večno življenje prejeli izključno tisti, ki bodo živi dočakali drugi Kristusov prihod. »Skrbno so bedeli nad življenji svojih prijateljev, da ne bi umrli in izgubili blagoslova, ki so si ga želeli prejeti ob prihodu njihovega Gospoda. Vendar so jim bili ljubljeni odvzeti drug za drugim, in Tesaloničani so s tesnobo še zadnjič gledali obraze mrtvih ter si komaj drznili upati, da jih bodo srečali v prihodnjem življenju.« (Ellen G. White, Dejanja apostolov, str. 163–164)

`Kako je apostol Pavel popravil to zmotno prepričanje? 1 Tes 4,13-18`

V preteklosti se je večkrat zgodilo, da so ljudje besedam »Bog bo tiste, ki so zaspali po Jezusu, pripeljal z njim« (1 Tes 4,14 CHR) dodali pomen, ki ga ne vsebujejo. Mnogi, ki zagovarjajo teorijo o neumrljivosti duše, pravijo, da bo Kristus ob drugem prihodu s seboj iz nebes pripeljal duše pravičnih umrlih, ki so že v nebesih z Bogom. Tako se bodo te duše spet združile s svojim vstalim telesom. Vendar takšna razlaga ni usklajena s splošnim Pavlovim naukom na to temo.

Preberi besede, ki jih je o pomenu te vrstice zapisal teolog Jeffrey A. D. Weima: »Razlog, zakaj so solunski kristjani imeli upanje, medtem ko so žalovali za svojimi umrlimi soverniki, je bil ta, da jih bo Bog pripeljal, kar pomeni, da jih bo obudil in omogočil, da bodo navzoči ob Kristusovem prihodu; v tem smislu bodo z njim. To pomeni, da umrli verniki ob Kristusovem prihodu ne bodo na slabšem. Z njim bodo v tem smislu, da bodo v enaki meri kot živeči verniki deležni slave, ki bo razodeta ob njegovem prihodu.« (Jeffrey A. D. Weima, 1–2 Thessalonians, Baker Exegetical Commentary on the New Testament [Grand Rapids, MI: Baker Academic, 2014], str. 319)

Če bi bile duše pravičnih umrlih že z Gospodom v nebesih, apostolu Pavlu ne bi bilo treba omenjati končnega vstajenja, da bi opogumil solunske kristjane. Lahko bi zapisal samo to, da so pravični že z Gospodom. Toda namesto tega je rekel, da bodo tisti, »ki so zaspali po Jezusu« (1 Tes 4,14 CHR), na koncu časa obujeni od mrtvih.

Upanje na vstajenje je potolažilo žalujoče Tesaloničane. To isto upanje lahko pomaga tudi nam, da se z zaupanjem soočimo z bolečino, kadar nam mrzla roka smrti vzame naše ljubljene.  

`Kaj ti v tem trenutku povzroča skrbi? Ali je za Gospoda kaj pretežko? Morda je naša največja težava dvom o tem, da bo Bog naše probleme razrešil na način, ki nam bo všeč, čeprav verjamemo, da jih lahko reši in da ve vse o njih. Razmisli o tem in se vprašaj, ali to drži tudi zate.`