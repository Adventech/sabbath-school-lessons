---
title:  "»Obudil ga bom«"
date:   15/11/2022
---

V enem svojih čudežev je Jezus z nekaj kruha in ribama nahranil pet tisoč ljudi (Jn 6,1-14). Ker je spoznal, da ga množica namerava razglasiti za kralja (Jn 6,15), je z učenci odplul na drugo stran Galilejskega jezera. Toda naslednji dan je množica prišla za njim; ob tej priložnosti je podal mogočno pridigo o kruhu življenja, pri čemer je še posebej poudaril dar večnega življenja (Jn 6,22-59).

`Kako je Jezus povezal dar večnega življenja z vstajenjem pravičnih? Jn 6,26-51`

V tej pridigi je v povezavi z večnim življenjem poudaril tri osnovne koncepte. Prvič, zase je rekel, da je »Božji kruh /…/, ki prihaja iz nebes in daje svetu življenje« (Jn 6,33.58). Z besedami »Jaz sem [gr. eg eimi] kruh življenja« (Jn 6,35.48) se je predstavil kot véliki »JAZ SEM« iz Stare zaveze (2 Mz 3,14). Drugič, pojasnil je, da je on tisti, ki nam zagotavlja večno življenje: »Kdor pride k meni« in »kdor vame veruje«, je prejemnik tega blagoslova (Jn 6,35). In tretjič, dar nesmrtnosti je povezal z vstajenjem; svojim poslušalcem je trikrat zagotovil: »[I]n jaz ga bom obudil poslednji dan.« (Jn 6,40.44.54)

Dal nam je tudi to čudovito obljubo: »Resnično, resnično, povem vam: Kdor veruje, ima večno življenje.« (Jn 6,47) Dar večnega življenja je torej sedanja resničnost. To pa ne pomeni, da verujoči nikdar ne bo umrl, saj že same besede »ga bom obudil« (Jn 6,40), predpostavljajo, da bo vernik spet oživel po tem, ko bo okusil smrt.

Stvar je jasna. Brez Kristusa nimamo večnega življenja. Toda smrtni smo celó po tem, ko smo ga sprejeli in dobili zagotovilo večnega življenja. Jezus nas bo ob svojem drugem prihodu obudil in nam dal dar nesmrtnosti, ki je že bil naš. Ta dar nam ni zagotovljen zaradi domnevne nesmrtnosti duše, temveč zaradi Jezusove pravičnosti, ki nam je všteta po veri vanj.

`Razmisli o Jezusovih besedah, da imamo že zdaj večno življenje, če verujemo vanj. Kako nam ta čudovita obljuba pomaga pri spopadanju z bolečo resničnostjo naše umrljivosti?`