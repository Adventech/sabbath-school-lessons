---
title:  Upanje, ki presega to življenje
date:   13/11/2022
---

Starogrški zgodovinar Herodot (5. stoletje pr. n. št.) je pisal o plemenu, v katerem so ob rojstvu otroka nekaj časa žalovali, ker so predvidevali, da bo ta človek trpel, če bo dočakal odraslost. Čeprav se nam ta obred morda zdi nenavaden, je do neke mere tudi smiseln. Mnogo kasneje – na začetku 20. stoletja – je neka reklama v Ameriki razglašala: »Čemu živeti, če te lahko pokopljejo za deset dolarjev?«

Življenje je lahko težko, četudi verjamemo v Boga in imamo upanje na večnost. Poskušaj si zamisliti, kako težko mora biti njim, ki nimajo upanja, ki bi presegalo njihovo kratko in pogosto nemirno življenje. Mnogo posvetnih piscev je pisalo o nesmiselnosti človeškega obstoja: ne le, da vsi umremo – vsi živimo s spoznanjem, da bomo nekoč umrli. Zaradi tega se zdi človeško življenje, ki je pogosto težavno in žalostno samo po sebi, ničvredno in prazno. Neki mislec je rekel, da smo ljudje le »gmota mesa, ki se kvari na razkrajajočih se kosteh«. Kako temačno! Toda tej logiki je težko oporekati.

V nasprotju s tem nam je v Svetem pismu dana obljuba o večnem življenju v Jezusu. Naše upanje je v njem in v tem, kar je dosegel za nas s svojo smrtjo in vstajenjem. Ali imamo poleg tega še kakšno smiselno upanje?

`Kako tesno je Kristusovo vstajenje povezano z upanjem na naše vstajenje? 1 Kor 15,12-19`

Apostol Pavel je jasen: naše vstajenje je tesno povezano s Kristusovim. Če ne bomo vstali, to pomeni, da tudi Kristus ni vstal. In kaj, če Kristus ni vstal? »Če pa Kristus ni bil obujen, je prazna vaša vera in ste še v svojih grehih.« (1 Kor 15,17) Z drugimi besedami: po tej logiki, ko umremo, bomo za vedno ostali mrtvi, zato je vse nesmiselno. Pavel v 1 Kor 15,32 pravi: »Če mrtvi ne morejo biti obujeni, jejmo in pijmo, saj bomo jutri umrli.«

Če je naš zdajšnji obstoj kot protoplazma na osnovi ogljika vse, kar je, in je naših dni »sedemdeset, če smo krepki, osemdeset let« (ali več, če ne kadimo ali jemo preveč hamburgerjev iz McDonald‘sa), je naše stanje precej slabo. Nič nenavadnega, da je Ellen G. White zapisala: »Nebesa nam pomenijo vse; če jih izgubimo, izgubimo vse.« (Sons and Daughters of God, str. 349)

`Pomisli, kako dragoceno je svetopisemsko upanje! Zakaj moramo narediti vse, kar lahko naredimo po Božji milosti, da ga ohranimo?`