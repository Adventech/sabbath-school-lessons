---
title:  Za globlje proučevanje
date:   18/11/2022
---

V knjigi Dejanja apostolov preberi poglavji »Pismi Tesaloničanom« in »Poklicani doseči višje merilo«.
Stephen Cave je zapisal: »Rimljani so poznali krščansko verovanje o tem, da bodo nekega dne v telesu vstali od mrtvih; naredili so vse, kar je bilo v njihovi moči, da bi se jim posmehovali in jih ovirali pri teh upih. Poročilo o preganjanju v Galiji iz leta 177 govori, da so bili mučeniki najprej usmrčeni, nato pa so njihova trupla šest dni pustili nepokopana propadati; potem so jih zažgali in njihov pepel raztrosili po reki Roni. ›Pa naj vidimo, ali bodo zares vstali!‹ so menda govorili Rimljani.« (Stephen Cave, Immortality: The Quest to Live Forever and How It Drives Civilization [New York: Crown Publishers, 2012], str. 104–105)

Ta primer teološkega skepticizma, čeprav dramatičen, je popolnoma nerelevanten. Ničesar ni dokazal o svetopisemski obljubi vstajenja. Moč, ki je Jezusa obudila od mrtvih, lahko obudi tudi nas, ne glede na naše telesno stanje. Ta moč je ustvarila celotno vesolje in ga ohranja, zato lahko zagotovo obudi mrtve in jih z živimi prenese v nebo.

»Pavel je zapisal: ›Bog bo tudi tiste, ki so zaspali po Jezusu, pripeljal z njim‹ (1 Tes 4,14). Mnogi razlagajo ta odstavek, kakor da pomeni, da bodo ti, ki so zaspali, pripeljani s Kristusom iz nebes; vendar je Pavel mislil, da kakor je Kristus vstal od mrtvih, bo Bog obudil tudi speče svete iz grobov in jih vzel s sabo v nebesa. Dragocena tolažba! Veličastno upanje! Ne le za solunsko cerkev, temveč tudi za vse kristjane, kjer koli živijo.« (Ellen G. White: Dejanja apostolov, str. 164)

**Vprašanja za pogovor**

`1.	Nekdo je rekel: »Smrt te izbriše. /…/ Biti popolnoma izbrisan, vključno s svojimi sledmi in vsem drugim, uniči smisel posameznikovega življenja.« Ta človek je imel prav. Toda s katerim upanjem lahko premagamo takšen pogled na življenje?`

`2.	Kako lahko potrebo po tem, da postajamo vse boljši (Flp 3,13-16), uskladimo z dejstvom, da bomo šele ob Kristusovem drugem prihodu prejeli nepokvarjeno in brezgrešno naravo (1 Kor 15,50-55)?`

`3.	Kako lahko pomagamo človeku, ki je prepričan o resničnosti nauka o »skrivnem vnebovzetju«, in mu pojasnimo, da je takšno stališče napačno?`

`4.	Znova preberi 1 Kor 15,12-19. Katere prepričljive dokaze najdemo v teh vrsticah v prid temu, da mrtvi spijo in da niso v nebesih z Jezusom? Kakšen smisel bi sploh imele te besede, če bi bili mrtvi pravični zares v nebesih z Jezusom?`