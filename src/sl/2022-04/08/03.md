---
title:  "»Spet bom prišel«"
date:   14/11/2022
---

`Preberi Jn 14,1-3. Od Jezusove obljube, da se bo vrnil, je minilo že skoraj dva tisoč let. Zakaj je ta obljuba aktualna tudi danes, čeprav jo je Jezus dal pred toliko leti?`

Jezus je v Razodetju štirikrat rekel, da pride kmalu (Raz 3,11; Raz 22,7.12.20). Pričakovanje njegovega skorajšnjega prihoda je poganjalo poslanstvo apostolske cerkve in mnoga stoletja neštete kristjane navdajalo z upanjem. Rod za rodom je umrl in ta obljubljeni dogodek se še vedno ni izpolnil. Mnogi se sprašujejo: »Kako dolgo bomo še morali oznanjevati Jezusov skorajšnji prihod?« Ali je ta Jezusova obljuba vzbudila nerealna pričakovanja (glej 2 Pt 3,4)?

Mnogi kristjani nergajo zaradi njegove dolge »zamude« (primerjaj z Mt 25,5). Toda ali res zamuja? Kdaj bi bil »pravi« čas za Kristusovo vrnitev? Pred 50, 150 ali 500 leti? To, kar je zares pomembno, je svetopisemska obljuba, da »Gospod ni počasen glede obljube, kakor nekateri mislijo, da je to počasnost. Ne, le potrpežljiv je z vami, ker noče, da bi se kdo pogubil, temveč da bi vsi dosegli spreobrnjenje« (2 Pt 3,9).

Kljub temu da je od Jezusovega vnebovzetja minilo že veliko stoletij, je obljuba o njegovem prihodu aktualna tudi danes. Zakaj? Vse, kar imamo, je to kratko življenje (Ps 90,10), ki mu sledi obdobje nezavednega počitka v grobu (Prd 9,5.10), nato pa vstajenje brez dodatne priložnosti za spremembo posameznikove usode (Heb 9,27). Ker mrtvi spijo in se ničesar ne zavedajo, je Kristusov prihod zanje odmaknjen le trenutek. Zate, zame in za Božje ljudstvo vseh časov se bo Kristusov prihod zgodil le trenutek po naši smrti. To pa je zelo hitro, kajne?

Vsak minuli dan smo en dan bliže slavni pojavitvi Gospoda Jezusa Kristusa na nebeških oblakih. Čeprav ne vemo, kdaj bo prišel, smo lahko prepričani, da bo gotovo prišel; in to je tisto, kar je zares pomembno.

`Neki pastor je med pridigo povedal, da mu je vseeno, kdaj se bo Kristus vrnil. Mar mu je samo za to, da se bo vrnil. Ali tudi ti tako razmišljaš? Če ne, kako ti je lahko takšno stališče v pomoč, kadar si razočaran, ker se Kristus še ni vrnil?`