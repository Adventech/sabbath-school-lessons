---
title:  Čudovito srečanje
date:   17/11/2022
---

`O kateri »skrivnosti« govori apostol Pavel? 1 Kor 15,51-55`

Nekateri priljubljeni pridigarji zagovarjajo stališče, da je ta »skrivnost« (1 Kor 15,51) »skrito vnebovzetje« cerkve, ki naj bi se zgodilo sedem let pred Kristusovim slavnim drugim prihodom. Pri tem »skritem vnebovzetju« bodo zvesti kristjani nenadoma, potihoma in skrivaj preneseni v nebesa, medtem ko bodo vsi drugi ostali na zemlji in se spraševali, kaj se je zgodilo z njimi. Ljudje se bodo kar naenkrat znašli v avtomobilu brez voznika, ker bo ta vzet v nebesa; »vse, kar bo ostalo, bodo njihova oblačila«. (Na podlagi knjižne uspešnice v šestnajstih delih z naslovom Left Behind [Zapuščeni] so posneli štiri filme; vsebina promovira lažni nauk, za katerega je preko knjig in filmov izvedelo na milijone ljudi.)

Noben svetopisemski odlomek ne podpira umetne razlike med vnebovzetjem in drugim prihodom. »Skrivnost«, o kateri govori apostol Pavel, se nanaša na preobrazbo živečih pravičnih, ki se bodo ob Kristusovem prihodu pridružili vstalim pravičnim. Nobenega »skritega vnebovzetja« ne bo; Jezusov drugi prihod bodo namreč videli vsi živi ljudje (Raz 1,7). Vstajenje mrtvih pravičnih in preobrazba živečih se bosta zgodila ob zvoku trobente ob Kristusovi vrnitvi (1 Kor 15,51-52).

Takrat bo prišlo do najčudovitejšega srečanja. Živeči pravični se bodo spremenili »hipoma, kakor bi trenil z očesom« (1 Kor 15,52). Na Božji glas bodo poveličani; postali bodo nesmrtni. Z vstalimi svetimi bodo v zraku srečali svojega Gospoda. »Angeli zbirajo ›izvoljene od štirih vetrov, od konca zemlje do konca neba‹ (Mr 13,27). Otročiče prinašajo v naročje njihovih mater. Prijatelji, ki jih je smrt dolgo ločevala, so spet združeni in se ne bodo več ločili. S pesmijo veselja se skupaj vzpenjajo v Božje mesto.« (Ellen G. White: Veliki spopad, str. 412)

`To je zares osupljiva obljuba – nekaj, kar je tako drugačno od vsega, kar smo kdaj doživeli. Pomisli na prostranost vesolja in na neverjetno raznolikost življenja na zemlji. Narava priča o Božji neverjetni moči. Kaj nam to pove o njegovi zmožnosti obuditi mrtve in jih skupaj z živimi pravičnimi ob Kristusovem drugem prihodu odpeljati v nebesa?`