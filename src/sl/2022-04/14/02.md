---
title:  Nova nebesa in nova zemlja
date:   25/12/2022
---

Nekateri privrženci grške filozofije so mnenja, da so vse fizične/telesne stvari slabe. Težko si zamišljajo resnična nebesa z resničnimi ljudmi. Da bi bila nebesa dobra, mora v njih vladati popolnoma duhovno stanje, brez pomanjkljivosti, ki jih najdemo v našem fizičnem svetu. Materialna stvar po njihovem mnenju ne more biti duhovna; če pa je neka stvar duhovna, ne more postati materialna. V nasprotju s tem pa Sveto pismo o nebesih govori s konkretnimi izrazi, vendar brez omejitev, ki jih je prinesel greh.

`Kaj je glavno sporočilo naslednjih odlomkov? Iz 65,17-25; Iz 66,22-23; 2 Pt 3,13 in Raz 21,1-5`

Izaijeva knjiga razkriva, kakšna bi bila zemlja, če bi Izrael kot narod ostal zvest svoji zavezi z Bogom (Iz 65,17-25; Iz 66,22-23; primerjaj s 5 Mz 28). Okolje in različne oblike življenja bi se vedno bolj približevale Božjemu izvornemu načrtu oziroma stanju, ki je vladalo pred grehom.

A ker ta načrt ni uspel, je začel veljati drugi načrt. Ta je zajemal cerkev, sestavljeno iz Judov in poganov iz vseh narodov (Mt 28,18-20; 1 Pt 2,9). Izaijeva prerokovanja moramo torej brati s perspektive cerkve (2 Pt 3,13; Raz 21,1-5).

»V Svetem pismu se dediščina svetih imenuje domovina (Heb 11,14-16). Tam bo nebeški Pastir vodil svojo čredo k studencem žive vode. Drevo življenja rodi vsak mesec svoj sad, katerega listje je v ozdravljenje narodom. Tam so večni izviri, čisti kakor kristal, ob njih raste drevje, ki daje stezam, ki so pripravljene za Gospodove odrešence, senco. Tam so tudi prostrane ravnine, ki postopoma prehajajo v prelepe griče; Božje gore ponosno dvigajo svoje visoke vrhove. Na teh mirnih poljanah ob živih izvirih bo našlo svoje domove Božje ljudstvo, ki je bilo dolgo romar in tujec.« (Ellen G. White: Veliki spopad, str. 431)

`Mnogi posvetni pisci, ki ne verujejo v večnost, kakor je predstavljena v Svetem pismu, tožijo nad brezsmiselnostjo človeškega obstoja. Čeprav se motijo glede prihodnosti, zakaj je težko oporekati njihovemu stališču, da življenje nima smisla in da upanje ne obstaja?``