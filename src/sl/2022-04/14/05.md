---
title:  Konec smrti in joka
date:   28/12/2022
---

Teorija o neumrljivi duši, ki se večno muči v peklu, je v nasprotju s svetopisemskim naukom, da v novih nebesih in na novi zemlji ne bo več »smrti /…/, pa tudi žalovanja, vpitja in bolečine ne bo več« (Raz 21,4). Če bi bila teorija o večnem peklu resnična, »druga smrt« ne bi izbrisala greha in grešnikov iz vesolja, le omejila bi jih na večni pekel trpljenja in joka. Še več, v tem primeru vesolje nikoli ne bi bilo popolnoma obnovljeno in spet takšno, kakršno je bilo na začetku. Slava Gospodu, da je v Svetem pismu predstavljena povsem drugačna slika!

`Preberi Iz 25,8; Raz 7,17 in Raz 21,4. Kakšno tolažbo in upanje nam lahko prinesejo te vrstice, kadar se znajdemo v skušnjavah in trpljenju?`

Življenje je večkrat zelo težko, nepošteno in kruto. Hladna roka smrti nam na silo vzame naše drage. Včasih v naše življenje tiho stopijo ljudje, ki ukradejo naša čustva in nato odkorakajo proč, kakor da se ni nič zgodilo. Kako grozljiv občutek je, ko nas izda nekdo, ki smo ga imeli radi in smo mu zaupali!

Morda smo se kdaj zlomljenega srca spraševali, ali je sploh vredno živeti. Ne glede na to, kakšno stisko prestajamo, je Bog zmeraj pripravljen obrisati naše solze. Toda nekatere grenke solze bodo še vedno tekle – vse do veličastnega dne, ko bo Bog uničil smrt, trpljenje in jok (Raz 21,1-5).

Prepričani smo lahko, da bo Bog pri končni sodbi vsakega človeka obravnaval pošteno in ljubeče. Vsi naši dragi, ki so zaspali v Kristusu, bodo obujeni, da bi se nam pridružili v večnosti. Tisti, ki ne bodo vredni večnega življenja, bodo nehali obstajati; ne bo jim treba živeti v »neprijetnih« nebesih ali prestajati muke v večnem peklu. Kako tolažilno je vedeti, da bo Bog vsakogar obravnaval na pošten način! Ko bo smrt uničena, bodo odrešeni z radostjo v glasu vzkliknili: »Smrt, kje je tvoja zmaga? Smrt, kje je tvoje želo?« (1 Kor 15,54-55)

Gospod je obljubil, da v novih nebesih in na novi zemlji, ki jih bo ustvaril, »o prejšnjem ne bo spomina in ne pride več na misel« (Iz 65,17 CHR). To ne pomeni, da bodo nebesa kraj pozabljanja, temveč da preteklost ne bo spodkopala trajne nebeške sreče.

`Kdo še ni občutil, da je življenje na zemlji nepošteno? Kako se lahko še posebej v težkih časih naučimo zanašati na Božjo dobroto in ljubezen?`