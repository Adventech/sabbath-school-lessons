---
title:  Njegovo ime na njihovem čelu
date:   29/12/2022
---

`Kako smo lahko prepričani, da bomo med tistimi, ki bodo imeli Božje ime napisano na svojem čelu? Raz 22,3-5`

Po Luciferjevem uporu ter po Adamovem in Evinem padcu v greh bi lahko Bog popolnoma uničil grešnika. Toda pokazal je brezpogojno ljubezen do svojih bitij. V svoji milosti je naredil načrt, po katerem se bodo lahko rešili vsi, ki bodo sprejeli to, kar ponuja. To poznamo pod izrazom »načrt zveličanja«; obstajal je že pred stvarjenjem zemlje (Ef 1,3-4; 2 Tim 1,9; Tit 1,2; Raz 13,8). Človeštvu je bil najprej predstavljen takoj po padcu v greh. Nato ga je Bog nadalje razkril s simboli in »sencami« hebrejske svetiščne službe (2 Mz 25). V popolnosti pa se je razodel po Jezusovem življenju, smrti in vstajenju (glej Rim 5).

V središču načrta zveličanja je obljuba o večnem življenju, ki temelji na Jezusovih zaslugah; na voljo je vsem, ki po veri sprejmejo to, kar je Kristus na križu dosegel zanje. Zveličanje je bilo vedno – tako pred kakor po križu – dosegljivo po veri, nikoli po delih, čeprav s svojimi deli kažemo, da smo sprejeli dar zveličanja.

 Apostol Pavel je pisal o Abrahamu, ki je živel mnogo let pred Kristusovim rojstvom; omenil ga je kot primer zveličanja po veri: »Če je bil namreč Abraham opravičen po delih, se ima s čim ponašati. Vendar ne pred Bogom. Kaj namreč pravi Pismo? Abraham je verjel Bogu in to mu je bilo šteto v pravičnost.« (Rim 4,2-3)

`Kako nam omenjene vrstice pomagajo razumeti bistvo zveličanja po veri?`

Če smo sprejeli Jezusa, se mu izročili in se oklenili njegovih obljub, vključno s to, da imamo v njem že zdaj novo življenje, ter se popolnoma zanašamo na njegove zasluge, smo lahko prepričani o svojem zveličanju. Abraham je veroval in to se mu je štelo v pravičnost; tako deluje tudi v našem primeru.

To pomeni imeti Božje ime zapisano na svojem čelu. Če je zapisano že zdaj in če Bogu ne bomo obrnili hrbta, bo tudi v novih nebesih in na novi zemlji ostalo na našem čelu.