---
title:  V Božjem svetišču
date:   26/12/2022
---

Nekateri govorijo o nebesih kot o Božjem svetišču. Toda Razodetje se navezuje na točno določeno svetišče/tempelj v novem Jeruzalemu, kjer sta Božji prestol in stekleno morje (Raz 4,2-6; Raz 7,9-15; Raz 15,5-8). Velika množica svetih iz vseh narodov, rodov in ljudstev bo tam za vedno slavila Boga (Raz 7,9-17).

`Primerjaj Raz 7,9-15 z Raz 21,3.22. Kako lahko uskladimo opis velike množice odrešenih, ki noč in dan služijo Bogu v njegovem svetišču (Raz 7,15), z Janezovim zapisom, da v novem Jeruzalemu ni videl svetišča (Raz 21,22)?`

Nebeško svetišče/tempelj je bil zmeraj kraj, kjer je nebeška vojska častila Boga. Toda s pojavitvijo greha je svetišče postalo tudi kraj, od koder človeštvo prejema odrešenje. »Ko bo težava greha rešena, bo nebeško svetišče spet dobilo svojo prvotno vlogo. V Raz 21,22 Janez poroča, da v mestu ni videl svetišča, ker sta vsemogočni Bog in Jagnje svetišče. Toda ali to pomeni, da Gospodove hiše, kamor prihajajo njegova ustvarjena bitja v posebno občestvo z njim, ni več? Nikakor ne!« (Richard M. Davidson, »The Sanctuary: ›To Behold the Beauty of the Lord,‹« v Artur Stele, ur., The Word: Searching, Living, Teaching, vol. 1 [Silver Spring, MD: Biblical Research Institute, 2015], str. 31.)

V Razodetju je posebna pozornost namenjena njemu, ki se ga časti, in njegovim častilcem. Nebeško slavljenje je osredotočeno na Boga in Jagnje (Raz 5,13; Raz 7,10). Kakor zmeraj – in kakor je tudi prav – je Kristus središče čaščenja.

Častijo ga tisti, »ki so prišli iz velike stiske in so oprali svoja oblačila ter jih pobelili z Jagnjetovo krvjo« (Raz 7,14). To so žive priče Božje odrešujoče in spreminjajoče moči. Bogu pojejo hvalnice za to, kar je, in za to, kar je naredil zanje.

`V Raz 21,3 beremo: »Glej, prebivališče Boga med ljudmi! In prebival bo z njimi, oni bodo njegova ljudstva in Bog sam bo z njimi, njihov Bog.« V tej vrstici so zajeti številni drugi odlomki (npr. Jer 32,38; Ezk 37,27; Zah 8,8; Heb 8,10). Kaj nam, ki smo še zmeraj na zemlji, pomeni, da bo Bog naš Bog in mi njegovo ljudstvo? Kako lahko že zdaj živimo to neverjetno resnico?`