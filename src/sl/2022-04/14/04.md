---
title:  V Božji navzočnosti
date:   27/12/2022
---

Sveto pismo pravi, da Bog »biva v nedostopni luči« (1 Tim 6,16) in da »Boga ni nikoli nihče videl« (Jn 1,18; 1 Jn 4,12). Ali to pomeni, da sveti v nebesih nikoli ne bodo videli Boga Očeta? Seveda ne! To, da Boga ne moremo videti, se nanaša na ljudi po padcu v greh; v Svetem pismu je kar nekaj namigov, da ga bodo sveti v nebesih dejansko videli.

`Preberi Mt 5,8; 1 Jn 3,2-3 in Raz 22,3-4. Kaj nam ti odlomki povedo o izredni prednosti ljudi, ki bodo videli Boga?`


Apostol, ki je rekel, da »Boga ni nikoli nihče videl« (Jn 1,18; 1 Jn 4,12), je tudi povedal, da »ga bomo gledali takšnega, kakršen je« (1 Jn 3,2-3), in »gledali /…/ njegovo obličje« (Raz 22,3-4). Lahko bi razpravljali, ali se ta besedila nanašajo na Boga Očeta ali na Kristusa. Toda vse dvome razblinijo Kristusove besede: »Blagor čistim v srcu, kajti Boga bodo gledali.« (Mt 5,8) Kakšna prednost bo za odrešene Boga slaviti v njegovem svetišču! Največja prednost pa bo gledati njegov obraz.

»Božje ljudstvo ima prednost vzdrževati odprto zvezo z Očetom in Sinom. ›Zdaj namreč gledamo v zrcalu, nejasno.‹ (1 Kor 13,12 eku) Zdaj gledamo Božje obličje kakor v ogledalu, namreč v delih narave in v njegovem ravnanju z ljudmi; takrat pa ga bomo gledali iz obličja v obličje in nič nam ne bo zamračilo pogleda. Stali bomo v njegovi navzočnosti in gledali slavo njegovega obličja.« (Ellen G. White: Veliki spopad, str. 432)

Ali si v vrsticah, ki so navedene v današnjem nauku, opazil povezavo med čistostjo in gledanjem Boga? »Čisti v srcu« bodo videli Boga; kdor bo videl Boga, »se očiščuje, kakor je tudi on čist« (1 Jn 3,3). Te vrstice razkrivajo, da nas Bog zdaj pripravlja na nebesa.  

Čeprav bomo v nebesa lahko stopili samo zaradi Jezusove smrti, bomo morali tukaj prestati postopek očiščenja, ki nas bo pripravil za naš večni dom. Pri tem postopku je ključnega pomena poslušnost Božji Besedi.

`Kako je v 1 Pt 1,22 prikazana povezava med poslušnostjo in očiščenjem? Zakaj nas poslušnost očiščuje? Kako se bo po Petrovih besedah pokazala naša poslušnost?`