---
title:  Pomen križa
date:   03/11/2022
---

`Kaj je apostol Pavel v 1 Kor 1,18-24 povedal o križu? Zakaj ga primerja z »modrostjo tega sveta«? Zakaj je sporočilo o križu pomembno tudi danes, ko je prevladujoča »modrost tega sveta« materializem (prepričanje, da je vsa resničnost sestavljena iz materije, kar pomeni, da ni ne Boga ne nadnaravnega)?`

Kristusov križ je središče zgodovine zveličanja. »Niti v večnosti ne bomo mogli zares dojeti globine ljubezni, ki je bila razodeta na golgotskem križu. Prav tam sta se soočili Kristusova neskončna ljubezen in Satanova brezmejna sebičnost.« (Stephen N. Haskell, The Cross and Its Shadow [South Lancaster, MA: Bible Training School, 1914], p. v.)

Medtem ko se je Kristus ponižno daroval kot odkupnina za človeštvo, ga je Satan sebično držal v primežu trpljenja in bolečine. Kristus ni umrl samo naravne smrti, s katero se mora srečati vsak človek. Umrl je druge smrti, da je tistim, ki ga bodo sprejeli, nikoli ne bo treba izkusiti.

V povezavi s pomenom križa si moramo zapomniti več pomembnih vidikov. Prvič, križ je največje razodetje Božje pravičnosti (Rim 3,21-26). Drugič, križ je največje razodetje Božje ljubezni do grešnikov (Rim 5,8). Tretjič, križ je veličasten vir moči, ki je zlomila verige greha (Rim 6,22-23; 1 Kor 1,17-24). Četrtič, križ je naše edino upanje na večno življenje (Flp 3,9-11; Jn 3,14-16; 1 Jn 5,11-12). In petič, križ je edini protistrup za prihodnji upor v vesolju (Raz 7,13-17; Raz 22,3).

Nobene od teh ključnih resnic o križu ne moremo najti po »modrosti tega sveta«. Kakor takrat je oznanjevanje križa tudi danes »norost« v očeh tega sveta, ki pogosto ne pripoznava niti najočitnejše resnice: Stvarnikovega obstoja (glej Rim 1,18-20).

Grška beseda za »norost« je povezana z angleško besedo »moron« (slovensko »kreten, idiot«). Oznanjevanje križa je v očeh tega sveta torej »idiotsko«. Posvetna modrost ne more poznati Jezusa ali zveličanja, ki nam ga ponuja po svoji nadomestni smrti na križu.

`Zakaj »modrosti tega sveta« nikoli ne bi smeli dovoliti, da vpliva na to, kar verujemo o Jezusu in o upanju, ki nam je ponujeno »po norosti oznanila« (1 Kor 1,21)?`