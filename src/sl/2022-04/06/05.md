---
title:  On je umrl za nas
date:   02/11/2022
---

`Kaj je Kristus s svojo smrtjo dosegel za nas? Jn 3,14-18; Rim 6,23`

Ko je Jezus prišel k Jordanu, da bi se krstil, je Janez Krstnik vzkliknil: »Glejte, Božje Jagnje, ki odvzema greh sveta!« (Jn 1,29) S temi besedami je Kristusa pripoznal za Božje Jagnje, na katerega so kazale vse starozavezne žrtve.

Toda živali same po sebi niso mogle izbrisati greha (Heb 10,4). Priskrbele so samo pogojno odpuščanje, ki je bilo odvisno od učinkovitosti Kristusove prihodnje daritve na križu. »Če pa svoje grehe priznavamo, nam jih bo odpustil in nas očistil vse krivičnosti, saj je zvest in pravičen.« (1 Jn 1,9)  

O katerem veličastnem upanju beremo v Jn 3,16-17? Ali te te besede potolažijo, še posebej takrat, ko čutiš, da si zaslužiš biti obsojen zaradi greha, ki si ga storil?

Razmisli o pomenu vsega tega. Jezus – Stvarnik vesolja (Jn 1,1-3) – se je žrtvoval za vsakogar med nami; postal je daritev za grehe, da nam ne bi bilo treba prejeti obsodbe za tisto, za kar bi lahko bili upravičeno obsojeni. To je veličastna obljuba evangelija.

Jezus Kristus je rekel, da je »Bog /…/ svet tako ljubil, da je dal svojega edinorojenega Sina«, da bi umrl za nas (Jn 3,16 CHR). Ne smemo pozabiti, da se je Kristus prostovoljno ponudil postati naša zamena (Heb 9,14). Luter je križ imenoval »oltar, na katerem je Kristus, ki ga je použil ogenj brezmejne ljubezni, ki je gorela v njegovem srcu, Očetu z gorečimi priprošnjami, glasnimi vzkliki in vročimi solzami predložil živo in sveto žrtev svojega telesa in krvi« (Luther’s Works, vol. 13 [St. Louis, MO: Concordia Publishing House, 1956], str. 319). Kristus je umrl enkrat za vse (Heb 10,10) in enkrat za vselej (Heb 10,12). Njegova žrtev namreč zadošča za vse in nikoli ne more izgubiti moči.

Še več: »Če bi samo en človek sprejel evangelij Kristusove milosti, bi [Kristus] zaradi njegove rešitve, izbral življenje trpljenja in ponižanja ter sramotno smrt.« (Ellen G. White: Zdravje na dosegu roke, str. 80)

`Znova preberi Jn 3,16 in namesto besed »svet« in »kdor« vstavi svoje ime. Kako se lahko okleneš te čudovite obljube, kadar si v skušnjavi grešiti?`