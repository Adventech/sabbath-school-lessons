---
title:  Uvod v križ
date:   31/10/2022
---


`Kako so se učenci odzvali na Jezusove napovedi o njegovi smrti? Česa bi nas moral njihov odziv naučiti o nevarnostih napačnega razumevanja Svetega pisma?`

Mt 16,21-23

Mt 17,22-23; Mr 9,30-32; Lk 9,44-45   

Lk 18,31-34

Jezus se je rodil, da bi umrl; živel je za smrt. Z vsakim korakom se je vse bolj približeval trenutku, ko bo na golgotskem križu dosegel veličastno spravo za nas. Popolnoma se je zavedal svojega poslanstva in nikomur ni dovolil, da bi ga odvrnil od tega načrta. V resnici je bilo »vse njegovo življenje uvod v smrt na križu« (Ellen G. White, Fundamentals of Christian Education, str. 382).

Zadnje leto svoje zemeljske službe je učencem vse pogosteje in jasneje govoril o svoji bližajoči se smrti. A videti je bilo, da so nezmožni in nepripravljeni sprejeti resničnost njegovih besed. Bili so polni zgrešenih predstav o Mesijevi vlogi; zadnje, kar so pričakovali, je bila njegova smrt. Njihova zmotna teologija jim je prinesla nepotrebno bolečino in trpljenje.

Jezus je Nikodemu povedal: »In kakor je Mojzes povzdignil kačo v puščavi, tako mora biti povzdignjen Sin človekov, da bi vsak, ki veruje, imel v njem večno življenje.« (Jn 3,14-15). Ko je bil v Cezareji, je učencem rekel, da mora »iti v Jeruzalem in veliko pretrpeti od starešin, vélikih duhovnikov in pismoukov, da bo moral biti umorjen in biti tretji dan obujen« (Mt 16,21).

Tudi na poti skozi Galilejo (Mr 9,30-32) in med zadnjim potovanjem v Jeruzalem (Lk 18,31-34) je učencem govoril o svoji smrti in vstajenju. Ker tega niso želeli slišati, niso poslušali. Kako hitro se lahko tudi nam zgodi kaj podobnega!

`Ljudje – še posebej Božje izbrano ljudstvo – so imeli zmotne predstave o Mesijevem prvem prihodu. Katere so danes nekatere napačne predstave o Jezusovem drugem prihodu?`