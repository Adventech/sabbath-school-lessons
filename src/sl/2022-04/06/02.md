---
title:  Od začetka sveta
date:   30/10/2022
---

`Preberi Raz 13,8; Apd 2,23 in 1 Pt 1,19-20. Kaj pomeni, da je bil Kristus zaklan že od začetka sveta?`

»Zver bodo molili vsi prebivalci zemlje, katerih imena že od začetka sveta niso vpisana v knjigo življenja Jagnjeta, ki je bilo zaklano že od začetka sveta.« (Raz 13,8) Za nas je v tej vrstici ključno to, da je bil Kristus zaklan že od začetka sveta. Seveda moramo to razumeti v prenesenem pomenu (Razodetje je namreč polno simbolov), ker je bil Kristus križan šele nekaj tisočletij po stvarjenju sveta. To besedilo nam sporoča, da je bil načrt zveličanja narejen pred stvarjenjem zemlje. Središče tega načrta je bila Jezusova – Jagnjetova – smrt na križu.

`Kdaj je Bog naredil načrt zveličanja? Tit 1,2`

»Načrt za našo odkupitev ni bil poznejši domislek, torej narejen šele po Adamovem padcu. /…/ Je razkritje načel, ki so bila od večnosti temelj Božjega prestola.« (Ellen G. White, Jezusovo življenje, str. 13).

Ta načrt je bil Adamu in Evi razodet že v raju (1 Mz 3,15.21). Nanj je kazala kri vsake žrtvene živali v Stari zavezi. Pri preizkusu Abrahamove vere je Bog priskrbel ovna, da bi bil žrtvovan namesto Izaka (1 Mz 22,11-13). Ta zamenjava je še jasneje pokazala na nadomestitveno naravo Kristusove spravne žrtve na križu.

Zato je osrednji del načrta zveličanja prav Jezusova nadomestna smrt, ki so jo stoletja simbolizirale živalske žrtve; vsaka je bila simbol Jezusove smrti na križu kot Božjega Jagnjeta, »ki odvzema greh sveta« (Jn 1,29).

`Žrtvovati žival mora biti grozljivo. Toda kaj nam ravno to sporoča o Kristusovi smrti namesto nas in o tem, kako strašna je cena greha?`