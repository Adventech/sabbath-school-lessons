---
title:  "»Dokončano je!«"
date:   01/11/2022
---

`Preberi Jn 19,1-30. Kaj je ključno sporočilo Jezusovih besed »Dokončano je!«?`

Končno je nastopil ključni trenutek za Kristusa, za človeštvo in celotno vesolje. V strašnih bolečinah se je boril proti silam teme. Počasi se je prebijal skozi Getsemani, prestal nepošteno sodbo in se podal proti golgotskemu griču. Zli angeli so si ga prizadevali zlomiti. Ko je visel na križu, so se mu veliki duhovnik, pismouki in starešine posmehovali, rekoč: »Druge je rešil, sebe pa ne more rešiti! Izraelov kralj je, naj stopi zdaj s križa in bomo verovali vanj.« (Mt 27,42)

Ali bi Kristus lahko stopil s križa in se rešil? Da, lahko bi, a tega ni želel narediti. Njegova brezpogojna ljubezen do človeštva, za katero niso bili prikrajšani niti njegovi zasmehovalci, mu ni dovolila, da bi odnehal. V resnici so bili prav »zasmehovalci tisti, za katere je umiral, da bi lahko bili rešeni. Ni mogel stopiti s križa in se rešiti, a ne, ker bi ga tam držali žeblji, temveč njegova volja, da jih reši.« (Alfred Plummer, An Exegetical Commentary on the Gospel According to S. Matthew [London: Elliot Stock, 1910], str. 397)

Po svojem trpljenju je Kristus premagal nasprotnikovo kraljestvo, čeprav je sam Satan podžigal dogodke, zaradi katerih je Jezus pristal na križu, vključno z Judovim izdajstvom (Jn 6,70; Jn 13,2.27). »Na način, ki ga evangelist niti ne poskuša opisati, je Jezusova smrt tako Satanovo dejanje kakor dejanje, s katerim je Jezus premagal Satana.« (George E. Ladd, A Theology of the New Testament, rev. ed. [Cambridge, UK; Lutterworth Press, 1994], str. 192)

Z vzklikom »Dokončano je!« Kristus ni le sporočil, da se je njegovo trpljenje končalo, temveč predvsem to, da je zmagal v vesoljnem spopadu proti Satanu in silam zla. »Vsa nebesa so slavila Zveličarjevo zmago. Satan je bil premagan; zavedal se je, da je izgubil svoje kraljestvo.« (Ellen G. White: Jezusovo življenje, str. 668)

To nasprotje je težko razumeti: popolnoma ponižan je Božji Sin dosegel zmago za nas in vesolje; to je bila najveličastnejša in najslavnejša zmaga.

`Pomisli, kako strašen je greh, če je Kristus moral umreti, da bi dosegel spravo! Kako nesmiselna so naša dela, s katerimi si želimo zaslužiti Božjo naklonjenost! Ali lahko naredimo še kaj več od tega, kar je Kristus dosegel za nas?`