---
title:  Za globlje proučevanje
date:   04/11/2022
---

V knjigi Jezusovo življenje preberi poglavji »Getsemani« in »Golgota«, v knjigi Pot h Kristusu pa poglavje »Spokorjenje«.

»Videla sem, da se vsa nebesa zanimajo za naše zveličanje; mar naj potemtakem ostanemo ravnodušni? Mar naj ostanemo tako brezbrižni, kakor da nam je vseeno, ali bomo zveličani ali izgubljeni? Naj tako omalovažujemo žrtev, ki je trpela zaradi nas? Nekateri počno prav to in se poigravajo s ponujeno milosrčnostjo. Takšni si zares zaslužijo Božje negodovanje. Božji Duh ne bo neskončno prenašal, da ga ljudje žalostijo. Kmalu se bo umaknil, če se bo to še naprej podaljševalo. Ko bo Bog naredil vse, kar je možno, da bi jih rešil, oni pa bodo še naprej omalovaževali ponujeno usmiljenje, bo njihova nagrada strašna smrt, saj bodo smrtne muke, ki jih bodo morali doživljati, podobne tistim, ki jih je Kristus prenašal na križu, da bi plačal ceno odrešenja, ki so jo oni zavrgli. Velika žrtev, ki je bila dana za zveličanje ljudi, nam kaže njihovo pravo vrednost. Ko se dragocen človek enkrat izgubi, je izgubljen za vselej.« (Ellen G. White: Pričevanja za cerkev, 1. knjiga, str. 124)

**Vprašanja za pogovor**

`1.	V Heb 10,4 piše: »Nemogoče je namreč, da bi grehe odvzemala kri volov in kozlov.« Kako bodo potemtakem rešeni starozavezni ljudje?`

`2.	Preberi 2 Kor 5,18-21. Če je Kristus umrl za grehe vsega sveta, zakaj ne morejo biti rešeni vsi ljudje? Zakaj igra osebna odločitev ključno vlogo pri tem, kdo bo rešen in kdo izgubljen, kljub izjemni žrtvi, ki je bila darovana za nas?`

`3.	Naštej nekaj »modrosti tega sveta«, ki so v Božjih očeh »norosti«. Kaj pa zamisel, da sta neverjeten dizajn in lepota sveta zgolj naključna? Ali da je vesolje nastalo iz popolnega niča? Katerih primerov se še spomniš?`

`4.	Razmisli o zadnjem vprašanju v torkovem nauku. Zakaj je zaradi križa in tega, kar se je zgodilo na njem, zamisel o zveličanju po delih tako nesmiselna, zmotna in v nasprotju z načrtom zveličanja?`