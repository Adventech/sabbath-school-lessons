---
title:  Za globlje proučevanje
date:   21/10/2022
---

V knjigi Preroki in kralji preberi poglavje »Videnja prihodnje slave«.

Sodobna znanost uči, da je snov sestavljena iz atomov, ki so zgrajeni iz dveh manjših delov – kvarkov in leptonov, za katere se verjame, da so sestavni deli celotne fizične resničnosti. Če so v jedru fizičnega sveta kvarki in leptoni, mar bo Bogu, ki je stvarnik in vzdrževalec vsega, težko obuditi mrtve, ko bo prišel čas za to? Ateist Bertrand Russell se je posmehoval konceptu vstajenja. Vprašal je, kaj se bo zgodilo z ljudmi, ki so jih pojedli ljudožerci, ker so njihova telesa postala del človeka, ki jih je pojedel. Čigavo bo kaj ob vstajenju? Predpostavimo, da bo Gospod preprosto zbral kvarke in leptone z vseh strani. Na osnovi podatkov, ki jih ima o vsakem izmed nas, nas lahko na novo sestavi. Ne potrebuje niti naših originalnih kvarkov in leptonov. Ali pa bo z besedo ustvaril povsem nove delce in nas obnovil na ta način. Ne glede na to, kako bo to naredil, nas lahko On, ki je ustvaril vesolje, obnovi; obljubil je, da bo to storil ob vstajenju mrtvih.

»Darovalec življenja bo pri prvem vstajenju poklical svojo kupljeno lastnino; do tiste zmagoslavne ure, ko bo zadonela zadnja trobenta in bo velikanska vojska za vedno zmagala, bo vsak speči pravičnik varen; varovan bo kot dragocen dragulj, ki ga Bog pozna po imenu. Zaradi Zveličarjeve moči, ki je bivala v njih, ko so še živeli, in ker so bili soudeleženci božanske narave, bodo obujeni od mrtvih.« (Ellen G. White, The SDA Bible Commentary, 4. knjiga, str. 1143)

**Vprašanja za pogovor**

`1.	Znanstveniki ocenjujejo, da obstajata približno dva bilijona galaksij; v vsaki je na milijarde zvezd. Nekatere imajo planete, ki krožijo okoli njih – kakor planeti našega osončja krožijo okoli Sonca. Pomisli na neverjetno Božjo moč, ki teh zvezd ni le ustvarila, temveč jih tudi vzdržuje in jih pozna po imenu (Ps 147,4). Čeprav ta osupljiva resnica ni dokaz za to, da Bog lahko ali da bo obudil mrtve, nam razodeva njegovo neverjetno moč. Zakaj obuditev mrtvih gotovo ni nekaj, kar bi bilo zunaj njegove moči?`

`2.	V Heb 11 so izpostavljena pričakovanja in zvestoba mnogih »junakov vere« prejšnjih dni. Kako lahko to poglavje obogati naše razumevanje upanja starozaveznih ljudi, ki so živeli pred Jezusovim vstajenjem?`