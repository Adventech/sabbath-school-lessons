---
title:  Starozavezno upanje
date:   15/10/2022
---

### Preberi pred proučevanjem
Job 19,25-27; 1 Tim 6,16; Ps 49; Ps 71; Iz 26,14.19; Dan 12

> <p>Ključno besedilo</p>
> Po veri je preizkušani Abraham v dar nesel Izaka. Edinorojenega sina je bil voljan darovati, on, ki je prejel obljube. /…/ Mislil si je, da more Bog tudi od mrtvih obujati. Zato ga je – rečeno v prispodobi – dobil nazaj od mrtvih. Heb 11,17.19

Starozavezno upanje ni utemeljeno na grški zamisli o neumrljivosti človeške duše, temveč na svetopisemskem nauku o končnem vstajenju mrtvih.

Toda kako lahko telo, ki ne obstaja več, telo, ki je bilo spremenjeno v pepel ali kako drugače uničeno, spet oživi? Kako lahko nekdo, ki je umrl pred več stoletji ali celo tisočletji, spet dobi svojo identiteto?

Ta vprašanja nas spodbujajo k razmisleku o skrivnosti življenja. Živi smo in uživamo življenje, ki nam ga Bog vsak dan milostno daje. Čeprav ne razumemo nadnaravnega izvora življenja, vemo, da je Bog na začetku po moči svoje besede ustvaril življenje iz nič (1 Mz 1; Ps 33,6.9). Če je tako ustvaril življenje na zemlji, čemu bi dvomili o njegovi zmožnosti, da človeku vrne življenje in obnovi njegovo identiteto?

Ta teden bomo razmišljali o upanju na vstajenje, ki je bilo dano že v starozaveznih časih. Osredotočili se bomo na Jobove izjave, na nekatere psalme in na besede preroka Izaija in Daniela.