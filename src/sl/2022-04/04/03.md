---
title:  Iz moči groba
date:   17/10/2022
---

`Preberi Ps 49. Zakaj je bil psalmist tako prepričan o svojem vstajenju (Ps 49,16; Ps 49,15 CHR) v nasprotju z njimi, ki so umrli brez tega zagotovila (Ps 49,7-15; Ps 49,6-14 CHR)?`

Psalm 49 govori o lažnem prepričanju nespametnih, »tistih, ki zaupajo v svoje premoženje« in »se ponašajo z obiljem svojega bogastva« (Ps 49,7; Ps 49,6 CHR), ki pokrajine imenujejo po svojem imenu (Ps 49,12; Ps 49,11 CHR) in živijo samo za to, da bi blagoslavljali sebe (Ps 49,19; Ps 49,18 CHR). Obnašajo se, kakor da bodo njihove hiše in njihova slava trajale za vedno (Ps 49,12.18; Ps 49,11.17 CHR).

Toda nespametni pozabljajo, da bo njihova čast izginila in da bodo umrli kakor živali (Ps 49,13; Ps 49,12 CHR). »Kakor ovce jih ženejo v podzemlje, smrt jih žene na pašo /…/. Njihova podoba mora izginiti v podzemlju, daleč od bivališča zanj.« (Ps 49,15; Ps 49,14 CHR)

Job je več stoletij pred tem rekel: »Nag sem prišel iz materinega telesa in nag se vrnem tja.« (Job 1,21; 1 Tim 6,7) Psalmist je poudaril, da tako nespametnež kakor modri umreta in svoje premoženje zapustita drugim (Ps 49,11; Ps 49,10 CHR).

Toda med njima je izrazito nasprotje. Na eni strani je nespametnež, ki umira; kljub temu si prizadeva najti zagotovilo v minljivem premoženju in dosežkih. V nasprotju z njim pa je modri zmožen gledati preko človeških prizadevanj in ujetništva groba; vidi veličastno nagrado, ki mu jo je namenil Bog (1 Pt 1,4). Zaradi te perspektive je psalmist lahko z gotovostjo rekel: »Toda Bog bo odkupil mojo dušo iz rok podzemlja, saj me vzame.« (Ps 49,16; Ps 49,15 CHR)

Te besede ne namigujejo na to, da bo po njegovi smrti duša pri priči šla v nebesa. Psalmist preprosto pravi, da ne bo za vedno ostal v grobu. Nastopil bo čas, ko ga bo Bog obudil od mrtvih in ga vzel na nebeški dvor.

Tukaj je znova izraženo prepričanje o vstajenju, ki našemu sedanjemu obstoju daje upanje, zagotovilo in smisel. Modri bo prejel veliko veličastnejšo in trajnejšo nagrado od vsega, kar si lahko nespametnež nagrabi v svojem kratkem življenju.

`Ali si kdaj imel priložnost videti nespametnost tistih, ki zaupajo v svoje bogastvo in dosežke? Kako nas lahko pogled na križ obvaruje pred tem, da se ujamemo v podobno past?`