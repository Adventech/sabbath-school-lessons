---
title:  Ti, ki spijo v prahu
date:   20/10/2022
---

V Novi zavezi je veliko odlomkov, ki govorijo o vstajenju mrtvih. Kakor smo imeli priložnost spoznati, je zamisel o vstajenju zapisana že v Stari zavezi. Ljudje, ki so živeli v starozaveznem času, so kakor mi imeli upanje na vstajenje. Tudi Marta, ki je živela v Jezusovem času, je imela to upanje (Jn 11,24). Nobenega dvoma ni, da so Judje tudi takrat imeli določeno mero spoznanja o vstajenju ob koncu časa, čeprav so ga nekateri zavračali (Apd 23,8).

`Kaj je o vstajenju mrtvih zapisal prerok Daniel? Dan 12`

V Dan 12,1 je omenjen Mihael, »veliki knez«; o njegovi identiteti se je veliko razpravljalo. Ker sta v Danielovi knjigi vrhunec vsakega večjega videnja Kristus in njegovo kraljestvo, lahko sklepamo, da enako velja tudi za ta odlomek. V tej knjigi najdemo naslednje aluzije na to božansko bitje: »knez vojske« (Dan 8,11), »knez knezov« (Dan 8,25), »Maziljenec, vojvoda« (Dan 9,25 CHR) in na koncu še »Mihael, veliki knez« (Dan 12,1). V Mihaelu bi torej morali prepoznati Kristusa.

Vsi starozavezni odlomki, ki smo jih raziskali do zdaj (Job 19,25-27; Ps 49,16; Ps 49,15 CHR; Ps 71,20; Iz 26,19), govorijo o vstajenju pravičnih. Toda v Dan 12 je opisano vstajenje tako pravičnih kakor krivičnih. Ko bo nastopil Mihael, se bodo »mnogi izmed teh, ki spijo v prahu zemlje, /…/ prebudili; nekateri za večno življenje, drugi pa za sramoto in večno gnusobo« (Dan 12,2).

Mnogi menijo, da ta vrstica govori o posebnem vstajenju določenih ljudi – pravičnih in krivičnih – ob Kristusovem prihodu.

»Odprli se bodo grobovi in ›mnogi izmed teh, ki spijo v prahu zemlje, se bodo prebudili; nekateri za večno življenje, drugi pa za sramoto in večno gnusobo‹ (Dan 12,2). Vsi, ki so umrli z vero v tretje angelsko sporočilo, prihajajo poveličani iz svojih grobov, da bi slišali zavezo miru skupaj s tistimi, ki so izpolnjevali njegove zapovedi. Vstali bodo tudi tisti, ›ki so ga prebodli‹ (Raz 1,7); prav tako tudi tisti, ki so se posmehovali in rogali Kristusovim smrtnim mukam. Poleg njih bodo vstali še najbolj ogorčeni nasprotniki njegove resnice in njegovega ljudstva, da bi ga videli v njegovi slavi in opazovali časti, ki bodo dane zvestim in poslušnim« (Ellen G. White, Veliki spopad, str. 407).

`Kadar smo sami ali z neznanci, ni težko biti prijazen; toda veliko težje je biti dober z ljudmi, ki jih zelo dobro poznamo, ali s tistimi, ki nam niso všeč. Ko tem ljudem kljub temu izkazujemo ljubezen in prijaznost, razodevamo resnico o Bogu.`