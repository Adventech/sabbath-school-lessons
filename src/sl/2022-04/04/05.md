---
title:  "»Tvoji mrtvi bodo oživeli«"
date:   19/10/2022
---

`Preberi Iz 26,14.19. V čem je razlika med njimi, ki bodo za večno umrli (Iz 26,14; glej tudi Mal 3,19; Mal 4,1 CHR), in njimi, ki bodo prejeli večno življenje (Iz 26,19)?`

V knjigi preroka Izaija je predstavljen velik kontrast med Gospodovo mogočnostjo in človeško krhkostjo (glej Iz 40). Ljudje smo kot trava, ki ovene, in kot cvetlica, ki odcveti; toda Božja beseda ostane za vedno (Iz 40,6-8). Kljub človeški grešnosti je Božja zveličavna milost na voljo vsem; namenjena je tudi poganom, ki sprejmejo njegovo zavezo in posvečujejo soboto (Iz 56).

V knjigi preroka Izaija je upanje na vstajenje znatno razširjeno. Medtem ko so bili prejšnji svetopisemski namigi na vstajenje izraženi z osebnega vidika (Job 19,25-27; Ps 49,16; Ps 49,15 CHR; Ps 71,20), pa prerok Izaija govori o vstajenju, kakor da se nanaša tako nanj kakor na zavezno skupnost verujočih (Iz 26,19).

V Iz 26 je opisana usoda hudobnih in pravičnih. Hudobni bodo ostali mrtvi, ne da bi sploh kdaj znova oživeli, vsaj ne po »drugi smrti« (Raz 21,8). Popolnoma bodo uničeni in spomin nanje bo za vedno izginil (Iz 26,14). V tem odlomku je poudarjen nauk, da človekova duša in duh ne preživita telesne smrti. Gospod je na nekem drugem mestu povedal, da bodo hudobni popolnoma uničeni; od njih ne bo ostala ne koreninica ne vejica (Mal 3,19; Mal 4,1 CHR).

Po drugi strani pa bodo pravični mrtvi obujeni, da bi prejeli blagoslovljeno nagrado. V Iz 25 piše, da bo Gospod Bog »za vselej /…/ uničil smrt« in »obrisal solze z vseh obrazov« (Iz 25,8). V Iz 26 beremo naslednje besede: »Tvoji mrtvi bodo oživeli, moja trupla bodo vstala. Zbudite se in vriskajte, ki počivate v prahu! Kajti tvoja rosa je rosa luči, zemlja bo rodila pokojne.« (Iz 26,19) Vsi vstali pravični bodo šli na veselo gostijo, ki jo bo Gospod pripravil za svoje ljudstvo (Iz 25,6). Končno vstajenje bo združilo pravične vseh časov, vključno z našimi ljubljenimi, ki so umrli v Kristusu.

`Predstavljaj si, kako bi bilo, če ne bi imeli upanja in zagotovila, da smrt ni konec vsega. Vsi, ki so nas poznali, bodo prej ko slej umrli in kmalu nihče ne bo več vedel za nas. Kakor da nikoli nismo živeli in naše življenje ni pomenilo ničesar. Kako se ta usoda razlikuje od upanja, ki ga imamo?`