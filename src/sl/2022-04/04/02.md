---
title:  "»Gledal bom Boga«"
date:   16/10/2022
---

`Primerjaj Job 19,25-27 z Jn 1,18 in 1 Tim 6,16. Kdaj in v kakšnih okoliščinah je Job pričakoval, da bo »gledal Boga«?`

Življenje je krivično. Tega se še posebej zavemo takrat, ko vidimo, kako »dobri« ljudje trpijo, »nepravičnim« pa gre dobro (glej Ps 73,12-17; Mal 3,14-18). Na primer: Job je bil »brezgrajen in iskren« ter se je »bal /…/ Boga in se varoval hudega« (Job 1,1). Kljub temu je Bog Satanu dovolil, da ga je prizadel in mu na različne načine povzročil bolečino. Zbolel je za hudo boleznijo (Job 2,1-8). Izgubil je večino živine in imetja (Job 1,13-17). Izgubil je služabnike in celo lastne otroke (Job 1,16.18). Obdan je bil s prijatelji, ki so ga obtožili, da je nepoboljšljiv grešnik, ki zasluži, kar ga je doletelo (Job 4,1–5,27; Job 8,1-22; Job 11,1-20 itd.). Žena mu je svetovala: »Ali se boš še oklepal svoje brezgrajnosti? Boga prekolni in umri!« (Job 2,9)

Job se ni zavedal, da je postal žarišče vesoljnega spopada med Bogom in Satanom. Ko so nadenj prišle preizkušnje, je obžaloval, da se je rodil (Job 3,1-26). Svojo brezpogojno zvestobo Bogu je izrazil z besedami: »Pa naj me umori, ne obotavljam se!« (Job 13,15). Kljub misli, da se bo njegovo življenje kmalu končalo, je bil prepričan, da smrt ne bo imela zadnje besede. Veroval je, da se bo kljub smrti njegov Odrešenik vzdignil nad prah, on pa bo »iz svojega mesa gledal Boga« (Job 19,25-27). »To je nedvomen pogled na vstajenje« (The SDA Bible Commentary, 3. knjiga, str. 549).

Kako veličastno upanje sredi strašne tragedije! Prizadet zaradi bolezni in bolečine, gospodarskega zloma, družbene sramote in čustvene izgorelosti je Job še vedno pričakoval dan, ko bo vstal od mrtvih in zagledal svojega ljubljenega Odrešenika. Njegove besede o vstajenju vsebujejo enako zagotovilo kakor Martine, ki jih je čez več stoletij povedala Jezusu: »Vem, da bo [Lazar] vstal ob vstajenju poslednji dan.« (Jn 11,24) Job in Marta sta se z vero oklenila te obljube. Za razliko od Joba je bila Marta priča mogočnemu izkustvenemu dokazu – njen brat je vstal od mrtvih.

`Kako se lahko naučimo zaupati Bogu tudi takrat, ko se spopadamo s krivicami?`