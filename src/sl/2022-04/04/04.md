---
title:  "»Iz brezen zemlje«"
date:   18/10/2022
---

`Preberi Ps 71. Na kaj je mislil psalmist, ko je rekel, da ga bo Bog znova izvlekel iz brezen zemlje (Ps 71,20 CHR)?`

V Psalmu 49 smo brali o ganljivem upanju na vstajenje v nasprotju z lažnim zagotovilom nespametnih, ki zaupajo v svoje bogastvo. V Psalmu 71 psalmist pri Bogu išče varnost in upanje, medtem ko je obdan s sovražniki in lažnimi tožniki, ki pravijo, da ga je Bog pozabil (Ps 71,10-11).

Med preizkušnjami najde tolažbo in zagotovilo, ko se spominja, kako je Bog v preteklosti poskrbel zanj. Zaveda se, da ga je Bog ohranjal vse od rojstva in ga celo vzel iz materinega osrčja (Ps 71,6 CHR); poučeval ga je od njegove mladosti (Ps 71,17).

Prepričan, da je Bog njegova skala in trdnjava, ga vneto prosi: »Bodi mi utrjena skala, h kateri lahko vedno pridem.« (Ps 71,3) »Ne zavrzi me v času starosti, ko gre moja moč h koncu, me ne zapusti!« (Ps 71,9) »O Bog, ne bodi daleč od mene! Moj Bog, hiti mi pomagat!« (Ps 71,12) In nato doda: »Ti, ki si nam dal izkusiti stiske velike in hude, nas zopet oživiš in nas zopet izvlečeš iz brezen zemlje.« (Ps 71,20 CHR)

Izraz »iz brezen zemlje« lahko razumemo dobesedno kot psalmistovo telesno vstajenje v prihodnosti. Toda iz sobesedila lahko sklepamo, da gre za metaforičen opis stanja globoke potrtosti; psalmistu se zdi, kakor da ga zemlja želi požreti (primerjaj s Ps 88,7; Ps 88,6 CHR; Ps 130,1). Lahko bi torej rekli, »da gre predvsem za prenesen pomen, ki namiguje na telesno vstajenje« (Andrews Study Bible, opomba na Ps 71,20).

Pomembno se je zavedati, da je Bog ne glede na naše okoliščine z nami in skrbi za nas; naše upanje ni v tem življenju, ampak v prihodnjem, večnem življenju, ki ga imamo v Jezusu.

`Vsi smo že kdaj doživeli grozljive trenutke malodušja. Kako ti lahko misel na Gospodovo vodstvo v preteklosti pomaga vztrajati v veri in mu zaupati tudi v trenutkih, ko imaš občutek, da je daleč proč?`