---
title:  Končna sodba
date:   18/12/2022
---

Mnogi ob misli na sodbo pomislijo na obsodbo. Čeprav je tudi obsodba del postopka, ne smemo pozabiti, da ima sodba pozitivno plat – vključuje tudi oprostitev pravičnih. Prerok Daniel o končni sodbi pravi, da bo »dana svetim Najvišjega« (Dan 7,22). Božja sodba vključuje tudi načelo, ki ga lahko izluščimo iz tega starozaveznega besedila: »Prisluhni v nebesih, ukrepaj in razsodi med svojima služabnikoma, da krivega razglasiš za krivega in njegovo početje spraviš na njegovo glavo, pravičnega pa opravičiš in mu povrneš po njegovi pravičnosti!« (1 Kr 8,32)

`Preberi Mt 25,31-46 in Jn 5,21-29. Kako je Kristus izpostavil koncept obsodbe in oprostitve pri končni sodbi?`

Nekateri pravijo, da besede »se mu ne sodi« (Jn 3,18) in »ne pride v obsodbo« (Jn 5,24) pomenijo, da se njim, ki so v Kristusu, sploh ne bo sodilo. Toda te besede namigujejo na to, da verujoči ne bodo obsojeni. Zato bi ta odlomka morali razumeti tako: »ni obsojen« (Jn 3,18) in »ne bo zapadel obsodbi« (Jn 5,24).

O svoji usodi odločamo v tem življenju. Tistim, ki so v Kristusu, je pri sodbi zagotovljeno opravičenje; tisti, ki niso v Kristusu, bodo obsojeni. Ko je Kristus opisal sodbo (Mt 25,31-46), je omenil kozle (hudobne) in ovce (pravične). Apostol Pavel je nazorno povedal: »Vsi se bomo namreč morali pojaviti pred Kristusovim sodnim stolom, da bo vsak prejel plačilo za to, kar je v zemeljskem življenju delal, dobro ali slabo.« (2 Kor 5,10)

Kadar razmišljamo o sodbi, ne smemo pozabiti, da smo rešeni po milosti (Iz 55,1; Ef 2,8-10), opravičeni po veri (1 Mz 15,6; Rim 5,1) in sojeni po delih (Prd 12,14; Mt 25,31-46; Raz 20,11-13). Osnova za sodni postopek je Božji moralni zakon, ki je zajet v desetih zapovedih (Prd 12,13-14; Jak 1,25; Jak 2,8-17). Naša dela so zunanji dokaz pristnosti naše zveličavne izkušnje in posledično tudi nekaj, kar bo med sodbo mogoče vrednotiti.

Ne pozabimo, da se Bog ni samovoljno odločil, da bodo eni zveličani, drugi pa pogubljeni. Vsakdo je moralno odgovoren za svojo usodo.

Pri sodbi se Bog ne bo odločal, ali nas bo sprejel ali zavrnil, saj bo takrat naša odločitev za ali proti njemu že dokončna; za kaj smo se odločili, smo pokazali s svojimi deli.

`Vprašaj se, kako občutljiv si za grehe, ki jih opaziš v svojem okolju. Ali te motijo ali pa si brezbrižen do njih? Če si brezbrižen, ali je tako zaradi stvari, ki si jih prebral, gledal ali celo naredil?`