---
title:  Tisočletna sodba
date:   20/12/2022
---

Sveto pismo pravi, da bodo ob drugem prihodu (1) tako živi kakor vstali sveti »odneseni na oblakih v zrak, naproti Gospodu« (1 Tes 4,16-17); (2) vsi sveti bodo vzeti v nebesa, kjer bodo prebivali v prostorih, ki jih je zanje pripravil Jezus (Jn 14,1-3); (3) novi Jeruzalem, ki bo večni dom svetih, se bo na zemljo spustil šele na koncu tisočletja (Raz 21,1-3). Med tisočletjem, ko bo zemlja pusta, bodo sveti vladali s Kristusom v nebesih (Jer 4,23; Raz 20,4).

`Preberi 1 Kor 6,2-3 in Raz 20,4-6.11-13. Zakaj bodo sveti sodelovali v tisočletni sodbi?`

Namen sodnega postopka bo (1) opravičiti Božji značaj v luči Satanovih obtožb, da Bog nepravično ravna z ustvarjenimi bitji; (2) potrditi nepristranskost nagrade pravičnih; (3) pokazati, da je kazen hudobnih pravična; (4) razbliniti vse dvome, ki bi lahko vodili do novega upora v nebesih. Pri predadventni preiskovalni sodbi pravičnih sodelujejo samo nebesa (Dan 7,9-10), toda pri tisočletni sodbi hudobnih ljudi in padlih angelov bodo sodelovali tudi sveti (1 Kor 6,3; Jud 1,6; Raz 20,4-6).

Predadventna preiskovalna sodba se je začela leta 1844: »Takrat so bili povzdignjeni prestoli /…/. Sodni dvor je sedel in knjige so se odprle.« (Dan 7,9-10) Tisočletna sodba pa se bo začela po tem, ko bodo sveti prišli v nebesa, se usedli na prestole in jim bo dana oblast soditi. Takrat se bodo nebeške knjige spet odprle. »Umrli so bili sojeni po tem, kar je bilo napisano v knjigah, po svojih delih.« (Raz 20,12) Ta postopek bo priložnost, da sveti presodijo nebeške zapise in spoznajo, da je Bog pravično obravnaval vse primere. Ne le, da bo vsem ljudem dal nagrado, ki so si jo zaslužili na podlagi svojih odločitev, temveč jim bo tudi pojasnil, zakaj se je tako odločil.

`Kaj nas o Božjem značaju uči dejstvo, da bodo odrešeni sodelovali pri sodnem postopku pred vstajenjem izgubljenih? Kaj nam o Bogu pove zagotovilo, da nihče ne bo kaznovan, dokler se tudi mi ne prepričamo o Božji pravičnosti in poštenosti?`