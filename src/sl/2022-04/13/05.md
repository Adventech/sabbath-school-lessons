---
title:  Izvršilna sodba
date:   21/12/2022
---

V srednjem veku so Boga večinoma prikazovali kot strogega in ostrega sodnika. Danes pa se bolj nagibamo k temu, da ga opisujemo kot ljubečega in popustljivega Očeta, ki nikdar ne kaznuje svojih otrok. Toda ljubezen brez pravičnosti se prej ko slej spremeni v kaos in nepostavnost, pravičnost brez ljubezni pa se spremeni v zatiranje in podreditev. Božji sodni postopek je popolna mešanica pravičnosti in milosti; oboje izvira iz njegove brezpogojne ljubezni.

Izvršilna sodba je njegovo končno in nepovratno posredovanje v človeški zgodovini. V Svetem pismu so zapisani tudi primeri posamičnih kaznivih sodb, na primer izgon Satana in upornih angelov iz nebes (Raz 12,7-12), izgon Adama in Eve iz edenskega vrta (1 Mz 3), vesoljni potop (1 Mz 6–8), uničenje Sodome in Gomore (1 Mz 19; Jud 1,7), smrt prvorojencev v Egiptu (2 Mz 11–12) in smrt Hananije in Safire (Apd 5,1-11). Zato ni presenečenje, da se bo tudi na koncu človeške zgodovine odvila izvršilna sodba hudobnih.

`Preberi 2 Pt 2,4-6 in 2 Pt 3,10-13. Kako nam te vrstice pomagajo razumeti naravo končne izvršilne sodbe? Kako nakazujejo zamisel o zaključku sodbe (v nasprotju z zamislijo, da bo sodba trajala večno, kar nikakor ne bi bilo pravično)?`

»Božja dobrota in potrpežljivost, njegovo potrpljenje in usmiljenje, ki jih izkazuje ustvarjenim bitjem, mu ne bodo preprečili kaznovati grešnika, ki se je odločil, da ne bo poslušen njegovim zahtevam. Človek ne more ukazovati Bogu, saj je zločinec proti Božji sveti postavi in mu je odpuščeno samo zaradi velike žrtve, ki jo je Bog naredil, ko je pustil svojemu Sinu umreti za krivega; Božja postava je namreč nespremenljiva.« (Ellen G. White: Manuscript Releases, vol. 12, str. 208)

Bog je naredil vse, kar je lahko, da bi človeštvo rešil pred večno pogubo, čeprav je plačal izredno visoko ceno. Ljudje, ki bodo na koncu pogubljeni, so v življenju sprejemali odločitve, ki so jih pripeljale do žalostnega konca. Prepričanje, da sta Božja sodba pogubljenih in njegova odločitev, da jih uniči (ne pa da jih večno muči), v nasprotju z značajem ljubečega Boga, je preprosto napačno. Božja ljubezen neizogibno vključuje tudi pravičnost.

`Kaj nas križ uči o tem, kaj vse je bil pripravljen narediti Bog, da bi rešil vsakogar, ki si želi biti rešen?`