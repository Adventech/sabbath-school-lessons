---
title:  Druga smrt
date:   22/12/2022
---

Bog človeško zgodovino vodi k njenemu vrhuncu. Na koncu tisočletja bodo vsi hudobni vstali iz grobov in prejeli svojo končno kazen (Raz 20,5.11-15). Ko se bo sodni postopek zaključil in ne bo ničesar več dodati, bodo hudobni priznali, da je Bog sodil pravično. »Vse vesolje, zvesti in nezvesti, imajo pred očmi vsa dejstva velikega spopada, zato enoglasno izjavljajo: ›Pravična in resnična so tvoja pota, o Kralj narodov.‹« Tudi sam »Satan [bo] prisiljen priznati Božjo pravičnost in se pokloniti Kristusovi vrhovni oblasti« (Ellen G. White: Veliki spopad, str. 428.429).

`Kako učinkovita bosta »ognjeno jezero« in »druga smrt«? Mal 3,19 (Mal 4,1 CHR); Raz 20,14-15; Raz 21,8`

Po končnem uničenju Satana, njegovih angelov in vseh hudobnih bo vesolje očiščeno greha in njegovih posledic. Celó končno uničenje hudobnih bo dejanje Božje ljubezni – ne le zavoljo svetih, temveč tudi zavoljo hudobnih. Slednji bodo raje umrli, kakor da bi živeli v navzočnosti Boga, ki je »ogenj, ki požira« greh (Heb 12,29).

»Želeli bi pobegniti s tega prostora. Raje bi sprejeli uničenje, samo da bi se lahko skrili pred obličjem tistega, ki je umrl, da bi jih rešil. Usoda grešnikov je zapečatena z njihovo osebno izbiro. Njihova izključitev iz nebes je njihova prostovoljna odločitev, z Božje strani je pravična in usmiljena.« (Ellen G. White: Veliki spopad, str. 346)

Zato je končno uničenje greha in grešnikov – v nasprotju z nesvetopisemsko teorijo o njihovih večnih mukah v peklu – pravična in sorazmerna kazen za hudobna dejanja. Greh ima začetek in bo imel tudi konec. Nato se bo vse vesolje vrnilo v svoje prvotno stanje popolnosti; postalo bo takšno, kakršno je bilo, ko se greh, zlo in neposlušnost še niso pojavili na skrivnosten način in brez razloga.

Slava Gospodu, da se bo kot naš »pravični sodnik« (2 Tim 4,8) pošteno odločil podeliti nesmrtnost pravičnim, hudobnim pa večno uničenje!

`Zakaj je zamisel o tem, da bo Bog na koncu rešil prav vse, napačna?`