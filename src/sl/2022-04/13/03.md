---
title:  Predadventna sodba
date:   19/12/2022
---

Zamisel o sodbi pred Kristusovim prihodom oziroma to, kar imenujemo »predadventna sodba«, najdemo na mnogih mestih Svetega pisma.

`Preberi Dan 7,9-14; Mt 22,1-14; Raz 11,1.18-19; Raz 14,6-7. Kako ti odlomki osvetlijo zamisel o predadventni preiskovalni sodbi na nebeškem dvoru? Kakšen je pomen te sodbe?` 

Koncept predadventne preiskovalne sodbe Božjega ljudstva temelji na treh svetopisemskih naukih.

1.	Prvič, na nauku o tem, da se mrtvi pravični in nepravični ne zavedajo ničesar in da vse do končnega vstajenja spijo v grobu (Jn 5,25-29).

2.	Drugi nauk govori o splošni sodbi vseh ljudi (2 Kor 5,10; Raz 20,11-13).

3.	Tretjič, prvo vstajenje bo blagoslovljena nagrada pravičnih; drugo vstajenje bo večna smrt hudobnih (Jn 5,28-29; Raz 20,4-6.12-15).

Če bo sojeno vsem ljudem, to pomeni, da se jim bo moralo soditi pred njihovim vstajenjem, ker bodo ob vstajenju prejeli svojo končno nagrado oziroma kazen.

Knjiga preroka Daniela nam pomaga razumeti čas in naravo predadventne sodbe. Na koncu 2300 simboličnih dni (leta 1844) je bilo nebeško svetišče očiščeno (Dan 8,14; primerjaj s Heb 9,23); takrat se je začela predadventna preiskovalna sodba (Dan 7,9-14). Gre za dva različna načina, ki izražata isti dogodek. »/…/ sodba je bila izročena svetim Najvišjega« (Dan 7,22 CHR); to pomeni, da je sodba za Božje ljudstvo dobra novica.

V Mt 22,1-14 Jezus govori o preiskovanju svatov pred poročno pojedino.

Apostol Janez se v Razodetju na predadventno preiskovalno sodbo naveže, ko pove, da je prejel trstiko in navodilo, naj izmeri tiste, ki molijo v Božjem svetišču (Raz 11,1). Na predadventno sodbo kaže tudi oznanilo, da je nastopila ura Božje sodbe (Raz 14,6-7; primerjaj z Raz 14,14-16).

`Kako bi moralo naše znanje o sodbi v nebesih vplivati na to, kako živimo?`