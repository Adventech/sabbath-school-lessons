---
title:  Sobota in večni počitek
date:   18/05/2023
---

Sobota je zatočišče v utrujajočem svetu. Vsak teden odložimo skrbi tega sveta in stopimo v Božji »center za oddih« – v soboto. Znan judovski pisec Abraham Heschel soboto imenuje »palača v času«. Božja nebeška palača se vsak sedmi dan spusti z nebes na zemljo in Gospod nas za 24 ur povabi v slavo svoje navzočnosti, da bi z njim preživeli čas zaupnega občestva.

V svoji knjigi o lepoti in svečanosti sobote Heschel o pomenu sobote zapiše: »Sobota je metafora za raj in priča o Božji bližini; v svojih molitvah se veselimo mesijanske dobe, ki bo kakor sobota. Vsaka sobota nas pripravlja na to izkušnjo. Če se ne bomo naučili uživati v okusih sobote, /…/ ne bomo mogli uživati okusa večnosti v prihodnjem svetu.«

Ob stvarjenju je Jezus zgradil posebno bivališče za nas. Tam lahko najdemo zaklonišče. Tam smo lahko varni. Njegovo delo je dovršeno. Dopolnjeno je. Kadar počivamo na sobotni dan, počivamo v njegovi ljubeči skrbi. Veselimo se skorajšnjega večnega počitka v novih nebesih in na novi zemlji.

`Preberi Iz 65,17; Iz 66,22; 2 Pt 3,13 in Raz 21,1. Kako nas posvečevanje sobote usmerja k večnosti?`

Isti Bog, ki je ustvaril zemljo, jo bo nekoč obnovil, sobota pa bo ostala večni simbol, ki bo kazal nanj, ki je naš Stvarnik (glej Iz 66,23). V resnici so tudi Judje v soboti videli simbol in predokus tega, kar se je v hebrejščini imenovalo olam haba – prihodnji svet.

Sporočilo treh angelov, ki letijo sredi neba in nas pozivajo, naj molimo Stvarnika, je odgovor nebes mnogim obupanim ljudem 21. stoletja. Usmerja nas na našega Stvarnika – nanj, ki je ustvaril vse stvari, – in na našega Odrešenika – nanj, ki bo po sodbi in po uničenju greha vse ustvaril novo. »Tisti, ki je sedèl na prestolu, pa je rekel: ›Glej, vse delam novo!‹ Rekel je tudi: ›Zapiši, kajti te besede so zanesljive in resnične!‹« (Raz 21,5)

`Kaj lahko narediš, da bi bila sobota v tvojem življenju in družini predokus nebes?`