---
title:  Sobota in stvarjenje
date:   15/05/2023
---

Bog nam je dal soboto, ker naš svet obupno potrebuje spodbudno sporočilo o stvarjenju. Sredi 19. stoletja, ko je hipoteza o evoluciji kakor vihar zajela intelektualni svet, je Bog poslal sporočilo neverjetnega upanja. To je sporočilo, ki ga proučujemo v teh naukih (Raz 14,6.7).

Satan se zelo trudi popačiti zamisel o stvarjenju, ker sovraži Jezusa in si ne želi, da bi prejel slavo, ki mu pripada kot našemu Stvarniku in Odrešeniku. Sobota je v središču velikega spopada o tem, ali je Kristus kot ta, ki nas je ustvaril, vreden našega čaščenja. Poslednje Božje sporočilo vabi vse človeštvo k čaščenju Kristusa kot Stvarnika nebes in zemlje. Osnova vsega čaščenja je dejstvo, da nas je On ustvaril.

`Naslednja besedila preberi z mislijo na Raz 14,6.7: 1 Mz 2,1-3; 2 Mz 20,8-11 in 5 Mz 5,12-15. Kako je v zapovedi o soboti izražena povezava med stvarjenjem in odrešenjem?`

Sobota je večni simbol našega počitka v Bogu. Je posebno znamenje naše zvestobe Stvarniku (Ezk 20,12.20). To ni samovoljna legalistična zahteva, temveč prikaz tega, da pravi počitek od pravičnosti po delih najdemo samo v Bogu. Sobota govori o Bogu, ki je za nas dosegel to, česar sami nikoli ne bi mogli narediti.

Sveto pismo nas poziva, naj vsako soboto počivamo v njegovi ljubezni in skrbi. Sobota je simbol počitka, ne pa dela, milosti, ne pa legalizma, zagotovila, ne pa obsodbe, zanašanja nanj, ne pa nase. Vsako soboto se veselimo v njegovi dobroti in ga častimo za zveličanje, ki ga imamo samo v Kristusu.

Poleg tega je sobota večna vez med popolnostjo Edena v preteklosti ter slavo novih nebes in nove zemlje v prihodnosti (Iz 65,17; Raz 21,1).

Sobota nas vabi nazaj h koreninam. Povezuje nas z našo prvotno družino. Človeštvo jo neprekinjeno posvečuje od začetka časa. Pomaga nam ostati osredotočeni na veličastno resnico, da smo Božji otroci. Vabi nas v zaupen in tesen odnos z njim.

`Kako Raz 14,6.7 namiguje na zapoved o soboti? Zakaj je to pomembno za naše sporočilo o koncu časa? Glej 2 Mz 20,8-11.`