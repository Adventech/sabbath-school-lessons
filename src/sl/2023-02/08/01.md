---
title:  Sobota in čas konca
date:   13/05/2023
---

### Preberi pred proučevanjem
Jak 2,8-13; 5 Mz 5,12-15; Ps 33,6.9; Raz 14; 2 Pt 3,13; Raz 21,1

> <p>Ključno besedilo:</p>
> Meni, najmanjšemu izmed vseh svetih, je bila dana milost, da oznanjam poganom neizsledljivo Kristusovo bogastvo, da vse razsvetlim glede skrivnostnega načrta, ki je bil od vekov skrit v Bogu, stvarniku vsega. Ef 3,9

Stvarjenje človeku daje dostojanstvo. Dejstvo, da nas je Bog ustvaril na edinstven način, daje vrednost vsakemu človeškemu bitju. Dojenček v maternici, najstnik kvadriplegik, mlad človek z Downovim sindromom, babica, ki boleha za Alzheimerjevo boleznijo – vsi ti ljudje imajo v Božjih očeh neskončno vrednost. Bog je njihov Oče, oni pa so njegovi sinovi in hčere. »Bog, ki je ustvaril vesolje in vse, kar je v njem, on, ki je neba in zemlje gospodar, ne domuje v svetiščih, ki jih je zgradila človeška roka. Njemu sploh ni potrebno, da bi mu stregle človeške roke, temveč sam vsem daje življenje in dihanje in vse. Iz enega je ustvaril ves človeški rod, da bi napolnil vse obličje zemlje in ljudem odmeril čase in meje bivanja.« (Apd 17,24-26)

Imamo skupno dediščino. Pripadamo isti družini. Smo bratje in sestre, ki jih je naredil in izoblikoval isti Bog. Stvarjenje nam daje pravi občutek lastne vrednosti. Ko so se geni in kromosomi združili, da bi tvorili edinstveno biološko konstrukcijo tvoje osebnosti, je Bog vzorec vrgel proč. V vsem vesolju ni nikogar, ki bi bil kot ti! Si edinstvena, neponovljiva stvaritev, bitje s tako neizmerno vrednostjo, da je Bog, ki je ustvaril vesolje, oblekel naše meseno telo in ponudil sebe kot daritev za naše grehe!