---
title:  "Sodba, stvarjenje in odgovornost"
date:   14/05/2023
---

Če smo zgolj skupek naključno oblikovanih celic, sad naključja in razvita afriška opica, potem ima življenje zelo malo smisla. Če smo samo eden od približno osmih milijard ljudi, ki se borijo za življenjski prostor na planetu Zemlja, življenje izgubi svoj namen – glavni cilj je namreč preživetje. V nasprotju s tem pa svetopisemsko stvarjenje daje razlog in etično obvezo za življenje. Bog nas je ustvaril, zato smo pred njim odgovorni za svoja dejanja. Tisti, ki nas je naredil, nas ima za odgovorne. Vzpostavil je splošno veljavna načela, čeprav ta svet stremi k »moralnemu relativizmu«.

`Preberi Raz 14,7; Rim 14,10 in Jak 2,8-13. Kako sodba nakazuje vprašanje odgovornosti? Kako so povezani sodba, Božje zapovedi in čaščenje? `

Sporočilo treh angelov, ki letijo sredi neba, v Raz 14 oznanja, da je »prišla ura njegove sodbe« (Raz 14,7). Ker nas je Bog ustvaril s sposobnostjo moralne izbire, smo odgovorni za svoje odločitve. Če bi bili zgolj naključen skupek celic, produkt dednosti in okolja, bi na naša dejanja v večji meri vplivale sile, nad katerimi nimamo nadzora.

Toda sodba kaže na moralno odgovornost. V tej krizni uri zemeljske zgodovine, v uri sodbe, nas Bog vabi, da odločitve sprejemamo v luči večnosti. Goreč poziv prvega angela, naj molimo »njega, ki je naredil nebo in zemljo, morje in izvirke vodá« (Raz 14,7), potrjuje, da je osnova vsega čaščenja dejstvo, da je Bog naš Stvarnik.

Naša zavezanost k posvečevanju prave sobote kaže na naše prepričanje, da je Jezus vreden čaščenja, ki pripada Stvarniku. Razodeva naše sprejemanje njegovih desetih zapovedi kot božansko navdihnjenih načel za polno življenje. Ker je zakon temelj Božje vladavine in razodetje njegovega značaja, je moralna podlaga sodbe. Naša zvestoba zapovedi o soboti kaže, da smo se zavezali živeti življenje poslušnosti.

`Kako tvoje razumevanje stvarjenja vpliva na tvoje vedenje? Kako dednost in okolje vplivata na tvoje vsakodnevne odločitve? Kako lahko po Božji milosti premagaš svoje značajske hibe, ki si jih nisi nakopal sam?`