---
title:  Ne tako prikrita prevara
date:   16/05/2023
---

Da bi uničil edinstvenost našega stvarjenja, je Hudič vpeljal ne tako prikrit ponaredek, ki so ga sprejeli celo nekateri izmed nas. Ta ponaredek pravi, da je Bog sicer res izvor stvarjenja, vendar je za to, da je ustvaril življenje, potreboval mnogo let oz. dolga časovna obdobja. Pri tem je uporabil proces evolucije. Ta pristop si prizadeva uskladiti poročilo v 1. Mojzesovi knjigi z »znanstvenimi dokazi«. Zatrjuje, da so bili dnevi stvarjenja dolga in nejasna časovna obdobja ter da je življenje na zemlji staro na milijone let.

`Preberi Ps 33,6.9 in Heb 11,3. Kaj te jasne svetopisemske vrstice pravijo o tem, kako je Bog ustvaril svet? `

Svetopisemsko poročilo je jasno. Bog je »dejal /…/ in je nastalo, ukazal je in je stalo« (Ps 33,9). »Po veri spoznavamo, da so bili svetovi urejeni z Božjo besedo, tako da je to, kar se vidi, nastalo iz tega, kar se ne kaže.« (Heb 11,3) Prvo poglavje 1. Mojzesove knjige potrjuje, da je Bog ustvaril svet v šestih dobesednih dneh, od katerih je vsak trajal 24 ur, sedmi dan pa je počival. Jezikovna zgradba 1 Mz 1 in 2 ne dopušča ničesar drugega. Celo učenjaki, ki ne verjamejo v dobesedno šestdnevno stvarjenje, priznavajo, da je pisec podal poročilo o šestdnevnem stvarjenju.

Hebrejska beseda za »dan« v 1 Mz 1 je »yom«. V Svetem pismu je časovno obdobje omejeno na 24 ur vedno, ko ob števniku stoji beseda »yom« (tretji dan, prvi dan itd.). V njem ne najdemo niti enega primera, pri katerem bi števnik ob samostalniku »yom« namigoval na nedoločeno časovno obdobje. Brez izjeme je vedno mišljen razpon 24 ur.

Če Bog ni ustvaril sveta v šestih dobesednih dneh, kakšen pomen sploh ima sobota kot sedmi dan tedna? Čemu bi jo zapovedal posvečevati? Sobota kot večna zapuščina šestdnevnega stvarjenja ne bi imela nobenega smisla, če se šestdnevni teden stvarjenja sploh ni zgodil! Sprejeti dolga obdobja stvarjenja pomeni izpodbijati potrebo po soboti kot sedmem dnevu. Poleg tega to prinese resna vprašanja v povezavi z integriteto Svetega pisma.

Z napadom na soboto je Satan izzval bistvo Božje avtoritete. Le kaj bi učinkoviteje uničilo spomin na šestdnevno stvarjenje kakor zanikanje njegove resničnosti? Nič nenavadnega, da mnogi ljudje, tudi nekateri kristjani, ignorirajo soboto kot sedmi dan. Kakšna podlaga za poslednjo prevaro!