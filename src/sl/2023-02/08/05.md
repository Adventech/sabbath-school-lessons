---
title:  "Stvarjenje, sobota in čas konca"
date:   17/05/2023
---

Veliki spopad, ki se je pred mnogimi časi začel v nebesih, je povezan z vprašanjem Božje avtoritete. Izziv je tudi danes enak.

**Preberi Raz 14,7.9.12 in te vrstice povzemi tako, da dokončaš spodnje povedi:**

`Raz 14,7 je poziv k ...`

`Raz 14,9 je resno svarilo, naj ne ...  `

`Raz 14,12 opisuje ljudi, ki ...`

Iz teh vrstic je razvidno, da je čaščenje v središču poslednjega spopada med dobrim in zlom, med Kristusom in Satanom. Koga častimo – Stvarnika ali zver? Ker je stvarjenje podlaga za vsa naša prepričanja (navsezadnje, katero drugo verovanje bi bilo smiselno, če Bog ne bi bil naš Stvarnik?), je sobota, sedmi dan, ki je vtkana v sámo poročilo o stvarjenju (1 Mz 2,1-3), večno in nespremenljivo znamenje stvarjenja. Je najosnovnejši simbol tega najosnovnejšega nauka. Edina stvar, ki je bolj bistvena, je Bog sam.

Izpodriniti soboto kot sedmi dan pomeni izpodriniti Gospodovo avtoriteto na najbolj primarni ravni – na ravni Boga kot stvarnika. To je, kakor da bi se vrnili na začetek in izpulili glavno korenino. Na ta način se delamo enaki Bogu (2 Tes 2,4).

Glavno vprašanje v zadnjih dneh pa je naša ljubezen in zvestoba Jezusu. Sveto pismo pravi, da se naša ljubezen kaže v poslušnosti njegovim zapovedim (1 Jn 5,3; Raz 14,12) – edino sobota podpira vse druge zapovedi, ker edina kaže na Boga kot stvarnika (2 Mz 20,8-11). Nič nenavadnega, da bo sobota zunanje znamenje poslednje delitve med tistimi, ki častijo Gospoda, in tistimi, ki molijo zver (Raz 14,11.12). Ko spoznamo, kako osnovna in temeljna je sobota za vse drugo, ni težko razumeti, da se bo poslednje vprašanje nanašalo na čaščenja Stvarnika.   

`Mnogi zagovarjajo stališče, da je vseeno, kateri dan posvečujemo kot soboto, vse dokler jo posvečujemo. Kako bi odgovoril na ta argument in svoj odgovor utemeljil s Svetim pismom?`