---
title:  Ženska v puščavi
date:   29/03/2023
---

`Primerjaj Raz 12,6 z Raz 12,14-16. Bodi pozoren na čas Satanovega napada na »ženo« (Božjo cerkev) in na Božjo skrb do njegovega ljudstva. O čem govorijo te vrstice?`

V Raz 12,6 je 1260 dni vzporednih s »časom, dvema časoma in pol časa« iz Raz 12,14. To isto časovno prerokovanje, ki opisuje enako obdobje, najdemo tudi v Dan 7,25, Raz 11,2.3 in Raz 13,5. Ker gre za preroške simbole (v puščavo ni šla dobesedna ženska s perutnicama), uporabimo za ta prerokovanja preroški čas po načelu dan za leto (glej na primer 4 Mz 14,34 in Ezk 4,4-6). To preprosto pomeni, da je en preroški dan enak enemu letu. Študijsko Sveto pismo Univerze Andrews tako komentira preroško obdobje v Raz 11,2: »Zgodovinski razlagalci so obdobje 1260 preroških dni v splošnem razumeli kot 1260 dobesednih let od leta 538 do 1798 našega štetja.« (Str. 1673; komentar na Raz 11,2). Pokvarjena cerkev in država sta zatirali, preganjali in občasno celo pobijali zvesto Božje ljudstvo.

To silovito in satansko preganjanje ljudi, ki so želeli ostati zvesti svetopisemskim načelom, je bilo podaljšek velikega spopada med dobrim in zlom. Med reformacijo, ko je Evropa stopala iz teme srednjega veka, so se ljudje soočali z odločitvijo, ali bodo zvesti Božji besedi ali pa bodo raje sprejeli nauk duhovnikov in cerkvenih dostojanstvenikov. Resnica je znova zmagala; Bog je imel ljudi, ki so mu ostali zvesti kljub močnemu nasprotovanju.

V teh vrsticah najdemo nekatere osupljive in izjemno spodbudne izraze Božje skrbi. V Raz 12,6 beremo, da je Bog ženski pripravil zavetje. V Raz 12,14 piše, da se je ženska »hranila« v puščavi; Raz 12,16 pravi, da ji je zemlja »priskočila na pomoč«. Med hudim preganjanjem Bog skrbi za svojo cerkev. Skrbel bo tudi za svoj ostanek časa konca.

`Opiši čas preizkušnje ali težav v svojem življenju, ko bi lahko postal malodušen, a ti je Bog pripravil »zavetje« in te »hranil« med tvojo stisko. Kako te je podpiral, ko si najbolj potreboval njegovo pomoč?`