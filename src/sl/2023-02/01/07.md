---
title:  Za globlje proučevanje
date:   31/03/2023
---

V nekem smislu bi lahko rekli, da Bog ni imel izbire: če je želel imeti bitja, ki bodo lahko ljubila njega in druge, jih je moral ustvariti svobodna. Če ne bi bila takšna, ne bi mogla ljubiti – in kakšno bi bilo naše vesolje brez ljubezni? Bilo bi, kakor so se izrazili nekateri, nič drugega kot brezumni stroj, ki deluje v skladu s strogimi zakoni vzroka in posledice in v katerem nimamo svobodne volje, svobode izbire, ampak smo samo kri in meso – kup osnovnih delcev, ki upoštevajo fizikalne zakone. To ni ravno lepa slika, niti ne ustreza temu, kar vemo, da je res. Kdo med nami na primer misli, da je naša ljubezen do staršev, otrok ali zakonca le posledica določene ureditve atomov?

»Zakon ljubezni je temelj Božje vladavine, sreča vseh razumskih bitij pa je odvisna od njihovega popolnega sozvočja z velikimi načeli pravičnosti. Bog želi od vseh svojih bitij službo ljubezni – službo, ki izvira iz spoštovanja njegovega značaja. Ni mu po volji prisiljena poslušnost; vsem zagotavlja svobodno voljo, da mu lahko podredijo prostovoljno službo.

Dokler so ustvarjena bitja priznavala vdanost ljubezni, je po vsem Božjem vesolju vladalo popolno sozvočje. Veselje nebeških vojsk je bilo izpolnjevati namen svojega Stvarnika. Veselo so odsevale njegovo slavo in mu izkazovale čast. In medtem ko je bila ljubezen do Boga najvišja, je bila ljubezen drug do drugega zanesljiva in nesebična. Ni bilo sledi o neslogi, ki bi omadeževala nebeško usklajenost.« (Ellen G. White: Očaki in preroki, str. 12)

**Vprašanja za pogovor**

`1.	Zakaj je Raz 12 primeren uvod v sporočila treh angelov, še posebej v luči prihajajočega konflikta na koncu časa?`

`2.	Kako ti je Raz 12 v pomoč in oporo, kadar prestajaš osebne preizkušnje?`

`3.	Nekateri ljudje verjamejo, da so naša dejanja v veliki meri odvisna od naših genov in okolja. Ali se strinjaš s tem? Kakšno vlogo imajo naše odločitve? Pogovorite se o povezavi med našimi odločitvami in Božjo močjo, ki deluje v našem življenju.`