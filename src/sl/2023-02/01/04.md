---
title:  Sprejeti Jezusovo zmago
date:   28/03/2023
---

V Svetem pismu piše, da Jezus nikoli ni izgubil bitke s Satanom. Je mogočni zmagovalec nad silami zla. Eno je verovati, da je premagal Satanove skušnjave, nekaj povsem drugega pa je verovati, da je njegova zmaga tudi naša.

`Preberi Raz 12,10. Kako te spodbudi dejstvo, da je bil tvoj obtoževalec »vržen doli« (CHR)?`

Čeprav na zemlji še vedno divja bitka, je Satan poraženec. To ne velja le za Kristusovo zmago na vrhuncu človeške zgodovine, temveč tudi za boj proti »gospodovalcem te mračnosti, proti zlohotnim duhovnim silam« v našem osebnem življenju (Ef 6,12). Nekateri kristjani živijo razočarano in poraženo življenje. Upajo, da bodo premagali določeno navado ali neko slabo stvar, toda nikdar se ne oklenejo resničnosti Kristusove zmage, ki jo je izbojeval za njihovo osebno življenje.

`Kakšno zagotovilo o zmagi nam daje Kristus v Raz 12,11?`

V sporočilih sedmim cerkvam iz Razodetja je sedemkrat zapisan izraz »kdor zmaga«. V Raz 12,11 se spet srečamo s konceptom premagovanja. V izvirniku je za besedo »premagati« zapisana beseda nikao. Dobesedno bi jo lahko prevedli kot »zmagati, prevladati, zmagovati ali biti zmagovit«. Zapazite, kako lahko ljudje postanemo zmagovalci. Raz 12,11 trdi, da le po »Jagnjetovi krvi«.

V Raz 5,6 Janez v preroškem videnju opazuje nebesa in vidi »Jagnje, kakor zaklano«. Kristusova žrtev je v središču pozornosti vseh nebes. Poleg križa prav nič drugega ne bi moglo na bolj vzvišen način prikazati neskončne in nedojemljive Božje ljubezni.

Ko po veri sprejmemo to, kar je Kristus naredil za nas, je naš dolg izbrisan; pred Bogom stojimo popolni. Naši grehi so odpuščeni (Kol 1,14; Ef 1,8; Kol 2,14); tožnik naših bratov je bil vržen doli (Raz 12,10 chr). Rešeni, zveličani in zmagoslavni nismo po svojih zaslugah, temveč po Kristusovi zmagi, izbojevani za nas.