---
title:  Satanov napad
date:   27/03/2023
---

Satan si je od začetka prizadeval uničiti Kristusa (glej Raz 12,4.5), toda vsak poskus mu je spodletel. Ob njegovem rojstvu je angel posvaril Joževa in Marijo pred Herodovimi zahrbtnimi načrti, zato sta pobegnila v Egipt. Jezus je v puščavi obračunal s Satanovimi najmikavnejšimi skušnjavami z besedama »pisano je«. V Božji besedi je našel zaščito. S smrtjo na križu je pokazal razsežnost svoje ljubezni in nas rešil obsodbe greha. S svojim vstajenjem nas je kot naš živi Veliki Duhovnik rešil moči greha.

**Preberi Raz 12,4-6.9; Ef 5,25-27.32 in Ps 2,7-9 ter pojasni naslednje simbole:**

`Zmaj`

`Ženska`

`Otrok moškega spola`

`Železna palica`

V Svetem pismu je palica simbol oblasti ali vladarstva. Železna palica je simbol neuničljive, vsemogočne in nepremagljive vladavine. Jezus je doživel prav vsako skušnjavo, ki lahko doleti tudi nas, a je vse skušnjave premagal. Hudič je poraženi sovražnik. Kristus ga je premagal s svojim življenjem, smrtjo in vstajenjem. Zaradi njegove zmage na golgotskem križu smo tudi mi lahko zmagovalci. Njegova zmaga nad Satanom je bila popolna, toda veliki spopad med njima še ni končan.

Ko po veri sprejmemo to, kar je Kristus naredil za nas, je naš dolg izbrisan, naš greh pa odpuščen. Pred Bogom stojimo popolni, ker nas pokriva Kristusova pravičnost. Apostol Pavel je zapisal: »In da bi se znašel v njem [v Kristusu], in to ne s svojo pravičnostjo, ki izvira iz postave, ampak s pravičnostjo, ki je po veri v Kristusa, se pravi s pravičnostjo, ki je iz Boga in sloni na veri.« (Flp 3,9) Če nam je odpuščeno, ne moremo biti ničesar obtoženi. Jezus je prestal in za vedno premagal najhujše stvari, ki sta mu jih lahko povzročila greh in zlo. Z vso močjo je napadel zlo in ga premagal. Ko po veri sprejmemo Jezusa, je njegova zmaga naša.

`Zakaj je gotovost zveličanja po Kristusovi zmagi nad Satanom tako ključnega pomena za nas? Kako je lahko to, kar je zapisal apostol Pavel v Flp 3,9, tudi naša izkušnja? `