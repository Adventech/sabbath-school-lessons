---
title:  Božji ostanek časa konca
date:   30/03/2023
---

Vse od upora v nebesih je Hudič v vojni s Kristusom (Raz 12,7). Že od nekdaj je njegov namen prevzeti nadzor nad vesoljem (glej Iz 14,12-14). V zadnjih dneh zemeljske zgodovine se bo osredotočil na Božje ljudstvo na zemlji. Raz 12,17 poudarja, da je bil zmaj (Satan) jezen na ženo (cerkev), zato se je šel bojevat proti njej in »preostalim iz njenega rodu«. Ta izraz se v nekaterih drugih prevodih Svetega pisma (npr. King James Version) prevaja tudi z besedo »ostanek«. Božji ostanek je zvest Kristusu, poslušen njegovi resnici in predan njegovemu poslanstvu.

`Katere značilnosti Božje cerkve ostanka opaziš v Raz 12,17?`

V Raz 12,17 je Satan (zmaj) jezen na ženo (Božjo cerkev). Besen je na ljudi, ki izpolnjujejo Božje zapovedi, zato bo naredil vse, kar je v njegovi moči, da bi jih uničil.

Sčasoma bo uvedel predpis, ki jim bo preprečil kupovati ali prodajati; na koncu jih bodo zaprli in umorili (glej Raz 13,14-17). Ker ni mogel uničiti Kristusa, si bo Satan prizadeval uničiti predmet Kristusove najgloblje ljubezni – njegovo cerkev. Zadnja bitka na zemlji ne bo osredotočena na Srednji vzhod in na številne konflikte, ki pestijo tisti del sveta; osredotočena bo na um Božjega ljudstva, ki je razpršeno po vsem svetu. To bo bitka med dvema nasprotujočima si silama – Kristusom in Satanom. Nihče ne bo mogel ostati neopredeljen.

Osrednje vprašanje te poslednje bitke je: Komu bomo zvesti? Nebesa iščejo ljudi, ki bi bili tako navdušeni nad Kristusovo ljubeznijo, predani njegovim namenom, opolnomočeni z njegovim Duhom in poslušni njegovim zapovedim, da bi bili za Božjo stvar pripravljeni tudi umreti.

Naš svet drvi proti veliki krizi. Toda v Jezusu, po njem in zaradi njega je naša zmaga zagotovljena, dokler ostanemo po veri povezani z njim. Vse je odvisno od naše izbire.

`Kako se resničnost Raz 12,17 odvija v tvojem življenju, v tvoji krščanski izkušnji? Povedano drugače, na katere načine se veliki spopad odvija v tvojem življenju?`