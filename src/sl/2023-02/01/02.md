---
title:  Vojna v nebesih
date:   26/03/2023
---

V Razodetju 12 beremo o zaporedju dramatičnih dogodkov in o kratkih prizorih večtisočletnega konflikta med dobrim in zlom, ki se je začel v nebesih in se bo končal na zemlji. Ti dogodki nas popeljejo daleč v preteklost, v čas od Satanovega upora v nebesih pa do njegovih zahrbtnih napadov na Božje ljudstvo časa konca.

`Preberi Raz 12,7-9, ki opisuje ta kozmični konflikt med dobrim in zlom. Le kako je možno, da se je v nebesih zgodilo kaj takšnega? Kaj nam te vrstice povedo o resničnosti svobodne volje in izbire?`

Svoboda izbire je osnovno načelo Božje vladavine tako v nebesih kakor na zemlji. Bog niti v nebesih niti na zemlji ni ustvaril robotov. Po njegovi podobi ustvarjeni ljudje lahko sprejemajo moralne odločitve.

Moč izbire je tesno povezana z zmožnostjo ljubiti. Če odvzamemo možnost izbire, uničimo zmožnost ljubiti, ljubezen namreč nikoli ne more biti prisiljena; je izraz svobodne volje. Vsak angel v nebesih se je srečal z odločitvijo, ali se bo odzval na Božjo ljubezen ali pa se bo sebično, vzvišeno in ponosno obrnil proč. Razodetje vsakemu od nas ponuja odločitve, ki imajo večne posledice v končnem spopadu na zemlji.

V tem spopadu nikoli ni bilo neopredeljenosti (glej Lk 11,23), prav tako je ne bo v poslednji zemeljski vojni. Kakor se je vsak angel moral odločiti, ali bo na Jezusovi ali na Luciferjevi strani, se bo moralo na koncu časa vse človeštvo nepreklicno odločiti, katero stran bo izbralo. Komu bomo zvesti, koga bomo častili in komu bomo poslušni? Ta vprašanja so aktualna že vso zgodovino človeštva, toda proti koncu zemeljske zgodovine, v poslednji stiski, se bodo še zaostrila.

Vendar imamo tudi neverjetno dobre novice: v Razodetju 12 je Kristus opisan kot zmagovalec spopada; vse, kar moramo narediti mi, je, da se s svojo svobodno voljo odločimo biti na njegovi zmagovalni strani. Kako čudovito je, da se lahko odločimo, na kateri strani bomo v vojni, v kateri je zmagovalec že vnaprej znan!

`Pomisli, kako sveta je Jezusu svobodna volja. Dal nam jo je, čeprav je vedel, da ga bo pripeljala na križ (glej 2 Tim 1,9). Kaj nam to pove o tem, kako pazljivo bi morali uporabljati ta sveti in izredno dragoceni dar?`