---
title:  Bojte se Boga
date:   16/04/2023
---

Namen, ki ga ima Razodetje za našo generacijo, je pripraviti ljudi na Jezusov skorajšnji prihod in se povezati z Njim, ko svetu oznanjamo njegovo sporočilo za zadnji čas. Razodetje razkrije Božje načrte in razkrinka Satanove. Predstavi Božji poslednji poziv, njegovo nujno, večno in vsesplošno sporočilo za vse človeštvo.

`Preberi Janezovo sporočilo za zadnji čas, zapisano v Raz 14,7. Glej tudi 1 Mz 22,12; Ps 89,8 [Ps 89,7 CHR]; Prg 2,5; Prd 12,13.14; Ef 5,21. Kaj nam ukazuje?`

Novozavezna grška beseda za »strah« v Raz 14,7 je phobeo. Tukaj ne izraža tega, da nas mora biti strah Boga, temveč da ga moramo spoštovati, častiti in ga občudovati. Izraža misel o popolni zvestobi Bogu in popolni predanosti njegovi volji. Gre za naravnanost misli, ki so osredotočene na Boga in ne nase. Luciferjeva naravnanost v Iz 14,13.14 pa je ravno nasprotna. V svojem srcu je rekel: »Povzpel se bom v nebo, nad Božje zvezde bom povzdignil svoj prestol. Na gori zborovanja bom sedèl, na skrajnem severu. Povzpel se bom nad višino oblakov, meril se bom z Najvišjim.«

Kristusova naravnanost je povsem drugačna: »Čeprav je bil namreč v podobi Boga, /…/ je sam sebe ponižal tako, da je postal pokoren vse do smrti, in sicer smrti na križu.« (Flp 2,6.8)

Podrejenost Bogu je bistvo velikega spopada. Lucifer je mislil samo nase. Ni se želel podvreči nobeni avtoriteti razen svoji. Namesto da bi se podredil sedečemu na prestolu, je hrepenel po tem, da bi se sam povzpel na prestol. Preprosto povedano, bati se Boga pomeni dati ga na prvo mesto v svojih mislih, se odpovedati osredotočenosti nase in ponosu ter popolnoma živeti zanj.

To je očitno zelo pomembno, saj gre za prve besede, ki jih je povedal prvi od treh angelov. Zato jih moramo upoštevati.

`Kaj ti osebno pomenijo besede »bojte se Boga«? Kako bi nekomu na pozitiven način pojasnil, zakaj je »strah Gospodov« nekaj dobrega?`