---
title:  Bati se Boga in ga poslušati
date:   17/04/2023
---

Kaj nas Sveto pismo še uči o tem, kaj pomeni bati se Boga?

`Preberi 5 Mz 6,2; Ps 119,73.74 in Prd 12,13.14. Kaj je posledica tega, da se bojimo Boga?`

Ti odlomki kažejo na povezavo med Božjim strahom in izpolnjevanjem njegovih zapovedi. Bati se Boga je naravnanost ponižnega spoštovanja, ki vodi k poslušnosti. Nebesa resno vabijo ljudi, ki so rešeni po milosti, naj bodo poslušni Božjim zapovedim (Ef 2,8-10). Milost nas ne osvobaja poslušnosti zapovedim. Evangelij nas osvobaja obsodbe zakona, toda ne naše odgovornosti, da smo mu poslušni.

Poleg tega da nas milost reši krivde naše preteklosti, nam da moč, da že zdaj živimo pobožno in poslušno življenje. Apostol Pavel je povedal, da »smo prejeli milost in apostolstvo, da bi zaradi njegovega imena pripeljali vse narode k poslušnosti vere« (Rim 1,5).

Nekateri ljudje so prišli na nenavadno zamisel, da zveličanje po milosti nekako izniči Božji zakon oziroma zmanjša našo odgovornost, da smo mu poslušni. Menijo, da je vsaka omemba poslušnosti legalizem. Njihovo geslo je Jezus je vse, kar si želim. Vprašanje je, kakšnega Jezusa si želijo. Jezusa, ki ustreza njihovim pričakovanjem ali svetopisemskega Jezusa? Svetopisemski Kristus nas nikdar ne bo spodbudil zmanjšati pomena njegovega zakona, ki je prepis njegovega značaja. Prav tako nas nikoli ne bo spodbudil k temu, da zmanjšamo pomen svetopisemskih naukov, ki nam jasno razodevajo, kdo je On in kakšen je njegov načrt za ta svet. Niti nas ne bo napeljal k temu, da bi skrčili njegove nauke na »pobožne« plehkosti, ki niso bistvenega pomena. Kristus je utelešena resnica.

Zadnji poziv v Razodetju nas spodbuja, naj po veri v Jezusa v celoti sprejmemo vse, kar nam ponuja. Vabi nas, naj se »bojimo Boga«, kar se izraža po veri v njegovo odrešujočo moč, ki nam pomaga živeti pobožno in poslušno življenje.

`»Ne bojte se tistih, ki umorijo telo, duše pa ne morejo umoriti. Bojte se rajši tistega, ki more dušo in telo pogubiti v peklenski dolini!« (Mt 10,28) Kako nam te Jezusove besede pomagajo razumeti, kaj pomeni bati se Boga?`