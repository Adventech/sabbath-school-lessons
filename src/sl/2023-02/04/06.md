---
title:  Zmagovalci iz Razodetja
date:   20/04/2023
---

»Tu je stanovitnost svetih, ki se držijo Božjih zapovedi in Jezusove vere.« (Raz 14,12) To je opis zvestega Božjega ljudstva zadnjega časa. Toda edini način, kako lahko ljudje izpolnjujemo Božje zapovedi, je po Jezusovi veri. Zapazite, da ta vrstica ne pravi »vere v Jezusa«, čeprav je tudi to izredno pomembno. Izraz »Jezusova vera« zajema veliko več. Gre za vero, ki je omogočila Kristusu premagati Satanove najhujše skušnjave. Vera je dar, ki ga prejme vsak vernik. Kadar uporabljamo vero, ki jo je Sveti Duh dal v naše srce, ta raste. Greha ne premagujemo po svoji moči, temveč po moči živega Kristusa, ki deluje po nas. Ne premagujemo zaradi tega, kdo smo mi, temveč zaradi tega, kdo je On.

Zmagamo lahko zato, ker je zmagal On. Skušnjave lahko premagamo zato, ker jih je premagal On.

`Kako lahko premagamo greh in živimo tako, da se »bojimo Boga« in mu »damo čast«? Heb 4,14-16; Heb 7,25 `

Jezus, vzvišeni Božji Sin, je premagal Hudičeve zvijače. Ko se je soočal s skušnjavami, je zaupal Božjim obljubam, podredil svojo voljo Očetovi in se zanesel na njegovo moč. Če mu zaupamo, gledamo nanj in verujemo vanj, smo tudi mi lahko zmagovalci. Jezus je naše vse. Sporočila treh angelov govorijo o njem. Razodetje govori o zmagi, ne o porazu. Govori o ljudeh, ki so zmagali po Jezusovi milosti in moči.

Beseda »premagati« je v takšni ali drugačni obliki v Razodetju zapisana 11-krat. V videnju sedmih cerkva, ki predstavljajo krščansko cerkev od prvega stoletja do danes, Janez pravi, da so v vsaki generaciji ljudje, ki bodo »premagali« (oziroma »zmagali«). Na koncu časa bodo zmagovalci postali dediči vseh stvari (Raz 21,7). To ni legalizem, temveč zmaga po Jezusu Kristusu. Njegovo življenje popolne pravičnosti – in samo to! – nam zagotavlja večno življenje. To je dejavna vera. Je milost, ki v vernikovo življenje prinaša preobrazbo, spremembo in čudež.  

`Ali v tvojem življenju obstajajo stvari, ki jih želiš premagati? Kako lahko želje spremenimo v dejanja? Katere praktične korake lahko naredimo, da bi bili med zmagovalci iz Razodetja?`