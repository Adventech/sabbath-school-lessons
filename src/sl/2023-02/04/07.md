---
title:  Za globlje proučevanje
date:   21/04/2023
---

Razmisli o čudovitih besedah, zapisanih v Heb 7,25, ki govorijo o Jezusu kot o našem velikem duhovniku: »Dokončno lahko odreši tiste, ki po njem prihajajo k Bogu, ker vedno živi, da posreduje zanje.« Dokončno lahko odreši. Grška beseda za »dokončno« pomeni »popolnoma, v celoti«. Jezus je tisti, ki nas odrešuje; naša naloga pa je, da se mu izročimo in njegovo zmago vzamemo za svojo. Zaupati moramo vanj in ne vase.

»Moč izraza ›bojte se Boga‹ iz Razodetja lahko povzamemo kot Božje poslednje vabilo človeštvu, naj izbere njega za svojega veličastnega in mogočnega Boga /…/. On bo premagal sile zla, ki nasprotujejo njemu in njegovemu načrtu za človeško raso (Raz 14,9-11). Ta strah vsaj za zdaj ni izražen kot groza in trepetanje, temveč kot vesela in ljubeča podreditev Božjemu zakonu in čaščenju edino njega. Nobene druge sile ne bi smeli imeti za vredno takšne predanosti in zvestobe. V resnici niti ni drugih možnosti. Namreč tisto, kar se na obzorju kozmičnega konflikta kaže kot možnost, so dejanja demonskih sil, ki pa so obsojene na propad (Raz 16,13.14; 17,14; 20,11-15). Bati se Gospoda je torej božansko vabilo, /…/ naj se v tem kozmičnem konfliktu postavimo na Božjo stran, da bi lahko polni veselja stali v njegovi veličastni navzočnosti, v večnem občestvu z njim (Raz 21,3-4; 22,3-5).« (Ángel Manuel Rodríguez, The Closing of the Cosmic Conflict: Role of the Three Angels’ Messages, str. 27)

**Vprašanja za pogovor**

`1.	Razmisli o neverjetni Božji moči – o moči, ki je ustvarila vesolje in ga zdaj vzdržuje. Ljudje komajda dojamemo zamisel o vesolju. Kako bi lahko potemtakem dojeli Stvarnika? Pomisli, koliko mogočnejši in močnejši je od nas! Prav ta Bog nas bo nekega dne sodil. Kako nam vse to pomaga razumeti zamisel, da se moramo »bati Boga«? Kaj sploh pomeni bati se ga?`

`2.	Kako se lahko med obravnavanjem svetopisemskih konceptov o svetosti, premagovanju in zmagi izognemo legalizmu? Zakaj se moramo zmeraj zavedati, da je edino Kristusova zmaga za nas na križu temelj našega upanja na odrešenje ne glede na naše zmage (ali poraze), ki jih doživljamo tukaj in zdaj?`

`3.	Zakaj kljub vsem obljubam o zmagi nad grehom, še vedno padamo in ne dosegamo meril pravičnosti, ki jih je predstavil Jezus? Zakaj Bogu ne dovolimo, da v nas opravi delo, ki ga je obljubil narediti?`