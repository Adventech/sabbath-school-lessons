---
title:  Bog v središču življenja
date:   18/04/2023
---

V dobi potrošništva, ko je zaradi posvetnih vrlin jaz v središču vsega, nas nebesa pozivajo, naj se odvrnemo od tiranije osredotočenosti nase in v središče svojega življenja postavimo Boga. Za nekatere je denar središče vsega. Drugim največ predstavljata užitek ali moč. Nekateri postavljajo v središče šport, glasbo ali zabavo. Sporočilo Razodetja nas poziva k strahu, spoštovanju in čaščenju Boga kot resničnega središča našega življenja.

`Kaj naslednja besedila govorijo o Bogu kot središču našega življenja? Mt 6,33, Kol 3,1.2 in Heb 12,1.2 `

Osrednja tema zadnjega konflikta na zemlji je bitka za um. V resnici gre za zvestobo, avtoriteto in zavezanost Božji volji.

Apostol Pavel nam svetuje: »Isto mišljenje naj bo v vas, ki je tudi v Kristusu Jezusu.« (Flp 2,5 eku; poudarek dodan) Um je trdnjava našega obstoja in izvir našega delovanja. Besedica naj pomeni dovoliti ali izbrati, s čimer je poudarjeno dejanje svobodne volje. Naša odločitev, da bomo mislili, kakor je mislil Kristus, pomeni dovoliti Jezusu, da oblikuje naše razmišljanje tako, da naše misli napolni z večnimi stvarmi. Naša dejanja razodevajo proces našega razmišljanja. Bati se Boga pomeni postaviti ga na prvo mesto v življenju.

Razmisli o tem, kako enostavno je v nekem smislu nadzorovati svoje misli, vsaj kadar se zavedamo, da jih moramo nadzorovati. Čeprav si zavestno prizadevamo razmišljati o dobrih stvareh – o tem, kar je zgoraj, in ne o tem, kar je na zemlji (Kol 3,2) –, bodo naše misli, ker so omadeževane z grehom, po naravni poti odtavale k osnovnim stvarem, stvarem tega sveta. Zato se moramo odločiti, da bomo zavestno in namensko razmišljali o nebeških stvareh, pri čemer bomo uporabili sveti dar svobodne volje.

`»Sicer pa, bratje, vse, kar je resnično, kar je vzvišeno, kar je pravično, kar je čisto, kar je ljubeznivo, kar je častno, kar je količkaj krepostno in hvalevredno, vse to imejte v mislih.« (Flp 4,8) Kako se lahko naučimo uresničevati to, o čemer tukaj govori apostol Pavel?`