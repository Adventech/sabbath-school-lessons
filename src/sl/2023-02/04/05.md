---
title:  Dati čast Bogu          
date:   19/04/2023
---

Starozavezna raba fraze »dati čast Bogu« (Raz 14,7) kaže, da se pogosto (a ne izključno) pojavlja v kontekstu božanske sodbe (Joz 7,19; 1 Sam 6,5; Jer 13,15.16; Mal 2,2) kakor v primeru sporočila prvega angela (Raz 14,7). To zamisel opazimo tudi v Raz 19,1.2: »Aleluja! Odrešitev, slava [čast] in moč je v našem Bogu, zakaj njegove sodbe so resnične in pravične.«

`Kako nam naslednje svetopisemske vrstice pomagajo razumeti enega od načinov, kako lahko častimo Boga? 1 Kor 3,16.17; 1 Kor 6,19.20; 1 Kor 10,31`

Apostol Pavel pravi, da so naša telesa tempelj, prebivališče Božjega Duha, svetišče, ki je sveto zaradi Božje navzočnosti. Sveto pismo nas glasno in jasno poziva, naj častimo Boga z vsem svojim življenjem. Kadar je On središče našega življenja, bo naša edina želja dati mu čast, najsi bo to z našo prehrano, obleko, zabavo ali načinom, kako ravnamo z ljudmi. Boga častimo tako, da svetu razodevamo njegov značaj ljubezni, s tem ko izpolnjujemo njegovo voljo. V luči sodbe sveta na koncu časa je to še posebej pomembno.

`K čemu nas poziva apostol Pavel v Rim 12,1.2?`

Grška beseda za telesa v teh vrsticah je somata, ki bi jo lahko še bolje prevedli kot »skupek tega, kar smo – telesa, uma in čustev«. Neki prevod Svetega pisma izraz »razumna služba« prevaja kot »dejanje razumnega čaščenja« (The Phillips New Testament v sodobni angleščini). Povedano drugače: ko sklenemo, da se bomo »bali Boga« in »mu dali čast« v vsem, kar delamo, ter mu izročili um, telo in čustva, je to dejanje razumnega čaščenja. Poleg tega je v luči Božje sodbe poslušnost res dobra zamisel!

`Razmisli o tem, kako ravnaš s svojim telesom. Kaj lahko narediš, da bi se prepričal, da z njim res poveličuješ Boga?`