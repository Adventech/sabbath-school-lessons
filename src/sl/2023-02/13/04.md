---
title:  Reformacija se nadaljuje
date:   20/06/2023
---

Bog je poklical svoje ljudstvo zadnjih dni, da stoji na ramenih vélikih reformatorjev iz preteklosti. Njihov edini kredo je bil Sveto pismo, njihov edini vir zveličanja Kristus, njihov edini vir moči Sveti Duh in vrhunec njihovih upov vrnitev našega Gospoda. Tik pred Jezusovo vrnitvijo se bodo oznanile resnice, ki so bile dolgo ovite v temo zmote in tradicije, vključno z resnico o svetopisemski soboti.

Sporočilo treh angelov je porodilo gibanje zadnjega časa, ki mora dokončati reformacijo in sodelovati s Kristusom pri izvršitvi njegovega dela na zemlji. Mogočna prerokovanja zadnje knjige Svetega pisma razodevajo božansko gibanje, ki se bo porodilo iz razočaranja z namenom, da bi svetu oznanilo poslednje Božje sporočilo. Raz 14 opisuje svetovno cerkev, ki objema svet z dobro novico večnega evangelija.

Trem angelom iz Raz 14 se v Raz 18 pridruži še četrti angel, ki podkrepi njihovo sporočilo, kar povzroči, da se zemlja razsvetli od Božjega sijaja (Raz 18,1). Osemnajsto poglavje je osredotočeno na glavne dogodke, ki bodo vodili k vrhuncu človeške zgodovine ter h končni in dokončni zmagi evangelija.

`Katere tri reči pove Janez o tem angelu? Raz 18,1; glej tudi Hab 2,14.`

Angel, ki je zapustil slavno Božjo navzočnost v prestolni dvorani nebeškega svetišča, je dobil nalogo oznaniti poslednje Božje sporočilo usmiljenja in posvariti prebivalce zemlje pred tem, kar prihaja nad naš planet.

Besedilo pravi, da ima ta angel veliko oblast. Novozavezna grška beseda za »oblast« je exousia. Jezus je to besedo uporabil v Evangeliju po Mateju, ko je odposlal svoje učence. V Mt 10,1 jim je dal »oblast« nad kraljestvom in silami zla. Odposlal jih je z božansko močjo, da bi zmagali v bitki med dobrim in zlom. V Mt 28,18.19 jih je znova odposlal, toda tokrat z »vso oblastjo« v nebesih in na zemlji. Njihova naloga je bila narediti vse narode za Jezusove učence.

`Kako so težave zadnjih dni v resnici povezane z oblastjo? Kateri oblasti sledimo – Božji, svoji, zverini ali oblasti nekoga drugega? Kateri oblasti slediš v tem trenutku?`