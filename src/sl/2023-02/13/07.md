---
title:  Za globlje proučevanje
date:   23/06/2023
---

»Božji služabniki bodo z ozarjenimi obrazi in razsvetljeni s svetim posvečenjem hiteli iz kraja v kraj oznanjat sporočilo iz nebes. Na tisoče glasov po vsem svetu bo nosilo opomin. Dogajali se bodo čudeži, bolni bodo ozdraveli in znamenja in čudeži bodo spremljali verne. Satan bo delal lažne čudeže; naredil bo, da bo tudi ogenj padal iz nebes (Raz 13,13). Na ta način bodo Zemljani prisiljeni k odločitvi, za koga se bodo opredelili.

Sporočilo se ne bo toliko širilo z dokazovanjem kolikor z globokim pričanjem Božjega Duha. Dokazi so bili podani. Seme je bilo posejano, sedaj pa bo vzklilo in obrodilo sad. Spisi, ki so jih razširili evangeljski sodelavci, so opravili svoj vpliv. Toda mnogim, na katere je evangeljska resnica naredila globok vtis, je bilo preprečeno popolnoma razumeti resnico ali se ravnati po njej. Žarki luči sedaj prodirajo vsepovsod. Resnica se kaže v vsej svoji jasnosti, iskreni Božji otroci trgajo vezi, ki so jih doslej zadrževale. Družinske in cerkvene vezi jih več ne morejo zadržati. Resnica jim je dragocenejša od vsega drugega. Kljub Satanovim združenim močem, ki bodo vstale proti resnici, je veliko tistih, ki se bodo postavili na Gospodovo stran.« (Ellen G. White: Veliki spopad, str. 390)

**Vprašanja za pogovor**

`1.	Ellen G. White je izjavila, da je »sporočilo o opravičenju po veri v resnici sporočilo tretjega angela« (Evangelism, str. 190). Kaj to pomeni? Kakšna je povezava med opravičenjem po veri in sporočilom tretjega angela? `

`2.	Znova preberi Raz 14,12. Kakšna je razlika med legalizmom in izpolnjevanjem Božjih zapovedi? Na katere načine je lahko posameznik, ki ne upošteva Božjih zapovedi, legalist?`

`3.	Kaj bi odgovoril ljudem, ki nas kritizirajo, ker govorimo o krvoločnih zvereh in strašnem svarilu iz Razodetja? Katere odgovore lahko ponudiš poleg tega, da o tem govorimo, ker tako pač piše v Božji besedi?`

`4.	V razredu se pogovorite o trenutnem dogajanju v svetu. Kaj od tega bi lahko vodilo k sklepnim dogodkom? Kako najti ravnovesje med tem, da se zavedamo časa, v katerem živimo, in tem, da se ne zapletemo v brezplodne napovedi o tem, kar nam (še) ni bilo razodeto?`