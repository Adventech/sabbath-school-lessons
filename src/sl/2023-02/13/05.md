---
title:  Božja slava napolnjuje zemljo
date:   21/06/2023
---

`Preberi Raz 4,11; 5,12; 19,1 in 21,26. Katere besede so povezane z Božjo slavo, ki je razsvetlila zemljo, kakor je opisano v Raz 18,1?`

Veliki spopad med dobrim in zlom, ki divja v vesolju, je povezan tudi z Božjo častjo in ugledom. Uporni angel Satan trdi, da je Bog nepravičen in da zahteva čaščenje, v zameno pa ne da skoraj ničesar. Božji zakon po njegovem omejuje našo svobodo in veselje.

Jezusovo življenje, smrt in vstajenje so povsem uničili ta mit. Naš Stvarnik je prišel v kačje gnezdo, da bi nas odrešil. Na križu je odgovoril na Satanove obsodbe ter pokazal, da je Bog oboje – ljubezen in pravičnost. Očarano nad njegovo ljubeznijo in zaskrbljeno za njegov ugled njegovo ljudstvo časa konca brezbožnemu in nase osredotočenemu svetu razodeva Božjo slavo – njegov ljubeč in samopožrtvovalen značaj – in zemlja je razsvetljena od Božjega sijaja.

`Kako je Bog Mojzesu pokazal svojo slavo? Kaj je Božja slava? 2 Mz 33,18.19`

Božja slava je njegov značaj. Zemlja bo polna njegove slave, ko bomo mi napolnjeni z Božjo ljubeznijo in bo naš značaj spremenjen zaradi odrešujoče ljubezni.

Kadar v svojem življenju razodevamo njegovo ljubezen, v resnici svetu kažemo njegovo slavo in značaj. Zadnje sporočilo, ki ga oznanjajo trije angeli svetu, ujetemu v duhovno temo, se glasi: »Bojte se Boga in izkažite mu čast, kajti prišla je ura njegove sodbe.« (Raz 14,7)

Naša dobra dela nam ne prinašajo slave, niti nas ne delajo pravičnih. »Sporočilo o Kristusovi pravičnosti mora zveneti od enega konca sveta do drugega. /…/ To je Božja slava, ki konča delo tretjega angela.« (Ellen G. White, Testimonies for the Church, vol. 6, str. 19) Poleg tega je Ellen G. White napisala: »Kaj je opravičenje po veri? Je Božje delo, da človeško slavo vrže v prah in naredi za človeka to, česar [človek] po svoji moči ne more narediti.« (Testimonies to Ministers and Gospel Workers, str. 456)

Nobene slave za nas – vsa slava pa Bogu.