---
title:  Zaklano Jagnje  
date:   22/06/2023
---

V Razodetju je veliko pomembnih simbolov: zmaj v nebesih (Raz 12,3.4.7), angeli, ki letijo po sredi neba (Raz 14,6), ženska, ki jezdi škrlatno zver (Raz 17,3), in tako dalje. Vse te simbole najdemo v Božji besedi. Sveti Duh je navdihnil Janeza, da jih je napisal, ker imajo pomembno vlogo pri razkrivanju resnice ljudem, ki berejo besede te knjige in jih uresničujejo. Pisano je namreč: »Blagor tistemu, ki bere, in tistim, ki poslušajo besede tega prerokovanja in izpolnjujejo, kar je zapisano v njem! Kajti čas je blizu.« (Raz 1,3)

Toda videti je, da je neka podoba v Razodetju še posebej pogosta. Katera je in kaj predstavlja?

`Preberi Raz 5,6.8.12; Raz 7,17; Raz 14,1; Raz 15,3; Raz 19,7; Raz 21,22.23 in Raz 22,1.3. Kaj predstavlja simbol jagnjeta in zakaj se tolikokrat pojavlja v Razodetju? `

V uvodu piše, da je to razodetje »Jezusa Kristusa«, ki ni le Jagnje, ampak »zaklano« Jagnje (Raz 5,6.12 in Raz 13,8), kar predstavlja križanega Kristusa. To sta srce in duša ne le celotnega Svetega pisma, ampak tudi Razodetja in sporočil treh angelov. Če v središču našega sporočila ni zaklano Jagnje – križani Jezus, žrtev za naše grehe – ne moremo biti zvesti svojemu klicu in ne moremo opraviti dela, zaradi katerega je Bog poklical našo cerkev.

»Zavedno moramo postaviti Jagnje, ki je bilo zaklano, v samo središče naših naukov, poslanstva, vsake pridige, ki jo pridigamo, vsakega članka, ki ga napišemo, vsake molitve, ki jo molimo, in vsakega dela, ki ga opravljamo. Naj ljubezen, ki jo je Jagnje razodelo na križu, spremeni način, kako ravnamo drug z drugim, in nas spodbudi, da skrbimo za ta svet.« (Ángel Manuel Rodríguez, The Closing of the Cosmic Conflict: Role of the Three Angels’ Messages, str. 70)

Sredi prizorov nevarnih zveri, zmaja, ki zaneti vojno, nadlog, preganjanja in znamenja zveri, je v središču in ospredju zaklano Jagnje. Samo On in to, kar je naredil za nas, kar dela zdaj in kar bo še naredil, dokler ne bo vsega konec, je bistvo sporočil treh angelov.

`Zakaj je Jagnje kot središče našega sporočila ključnega pomena ne le za to, da druge pripeljemo h Kristusu, temveč tudi za naše duhovno življenje?`