---
title:  Vesoljna bitka
date:   05/06/2023
---

`Česa nas vrstice v Mt 27,45-50 učijo o tem, kaj je Kristus prestal na križu? Kaj je Jezus mislil s tem, ko je vprašal Boga, zakaj ga je zapustil? Kako nam ta prizor pomaga razumeti, kaj pomeni imeti »Jezusovo vero«?`

Ko je Jezus visel na križu, ogrnjen v temo, z bremenom krivde, sramu in obsodbe grehov sveta in odrezan od občutka Očetove ljubezni, se je zanesel na odnos, ki ga je vse življenje imel z Očetom. Življenje popolnega zanašanja na Očeta – tudi v dobrih časih – ga je pripravilo za najhujše čase, celo za križ. Zveličar je zaupal tudi takrat, ko so ga njegove okoliščine nagovarjale k dvomu. Ni se vdal niti takrat, ko je bilo videti, da ga je Oče zapustil.

»Sredi grozljive teme in očitno pozabljen od Boga je Kristus precedil še zadnje usedline v čaši človeškega gorja. V teh obupnih urah se je zanesel na dokaze Očetovega sprejemanja, ki jih je prejel dotlej.  /…/ Kristus je zmagal po veri.« (Ellen G. White, CHRist Triumphant, str. 277)

Jezusova vera je tako globoka, tako zaupljiva in tako predana, da je ne morejo omajati niti vsi demoni v vesolju niti vse preizkušnje sveta. To je vera, ki zaupa, ko ne more videti, ki veruje, ko ne more razumeti, in ki se trdno oklepa, tudi kadar ni veliko reči, ki bi se jih lahko oklenila. Jezusova vera je dar, ki ga prejmemo po veri; popeljala nas bo skozi preizkušnje, ki nas čakajo. Njegova vera živi v našem srcu in nam omogoča častiti Kristusa. Ko bo nastopil čas vsiljevanja znamenja zveri, nam bo dala neomajno vzdržljivost.

Toda to ni nekaj, kar se nenadoma pojavi iz nič. Božje ljudstvo dan za dnem vadi živeti po veri – v dobrih in slabih časih; takrat, ko se Bog zdi blizu, pa tudi takrat, ko se zdi daleč. »Pravični pa bo živel iz vere.« (Gal 3,11; glej tudi Hab 2,4) Danes je čas za pripravo. Vsaka preizkušnja, ki jo zdaj premagamo po veri, lahko v našem življenju obrodi dragoceni sad.

`Spomni se časa, ko se ti je zdelo, da se tvoj svet podira. Vse, kar si imel, je bila tvoja vera. Kako si shajal? Katerih naukov si se naučil? Kako lahko s to svojo izkušnjo pomagaš drugim, ki morda prestajajo kaj podobnega?`