---
title:  "Žanjemo, kar smo sejali"
date:   06/06/2023
---

Prerokovanje o znamenju zveri govori o verski nestrpnosti, gospodarskem bojkotu, preganjanju in celo smrtni obsodbi. Presenetljivo pa je, da vsebuje tudi spodbudno sporočilo. Bog bo tudi v najhujših časih vzdrževal svoje zveste, »ki se držijo Božjih zapovedi in Jezusove vere« (Raz 14,12). Med temi zapovedmi je seveda tudi zapoved o sedmem dnevu, soboti.

Prerokovanje o znamenju zveri v Raz 13 govori o najhujših rečeh, o absolutnem vrelišču Satanove vojne proti Bogu. Najprej je njegova strategija prevara. Raz 13 govori o času v prihodnosti, ko bo Hudič deloval po zemeljskih versko-političnih silah, ki so v Razodetju imenovane zver, ter se zatekel tudi k prisili.

Seveda versko preganjanje ni nič novega. Na prizorišču je od takrat, ko je Kajn ubil Abela, ker je slednji častil Boga v skladu z njegovim naročilom (glej 1 Mz 4,1-8). Jezus je rekel, da bodo njegovi sledilci preganjani vse od prvega stoletja pa do konca zgodovine. »Pride celo ura,« je posvaril, »ko bo vsak, kdor vas umori, mislil, da opravlja bogoslužno daritev.« (Jn 16,2; glej tudi Mt 10,22 in 1 Pt 4,12)

Prerokovanje o znamenju zveri govori o zadnjem členu te brezbožne verige. Kakor preganjanja v preteklosti je tudi to ustvarjeno z namenom prisiliti ljudi, da se prilagodijo določenemu sklopu verovanj in uradno priznanemu sistemu bogoslužja.

`S čim se bo v poslednji krizi soočalo Božje ljudstvo? Raz 13,15-17`

Prerokovanje pravi, da se bo preganjanje začelo z ekonomsko kaznijo: Tisti, ki ne bo imel »znamenja«, ne bo mogel kupovati in prodajati. Ko se bo to zgodilo, se bo velika večina vdala. Tiste, ki se bodo upirali, bo na koncu čakala smrtna obsodba.

Hudič s kompromisi pripravlja tako imenovane kristjane za sprejem znamenja zveri, ko bo svet v prihodnosti doletel poslednji preizkus. Božja ljubezen nas bo okrepila in ohranila med nemirnimi časi, ki nas čakajo.

`Preberi Gal 6,7-9. Zakaj je načelo, omenjeno v teh vrsticah, ki sicer niso napisane v kontekstu poslednjih dogodkov, tako aktualno v povezavi z znamenjem zveri? Kako lahko ostanemo zvesti?`