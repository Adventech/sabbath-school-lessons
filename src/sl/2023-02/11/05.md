---
title:  "Tisti, ki hodijo za Jagnjetom"
date:   07/06/2023
---

`Od kod pride zver? Kaj ji da oblast? Raz 13,1.2`

Zmaj da prvi zveri iz Raz 13 moč, prestol in oblast. Raz 12,9 in 20,2 identificirata zmaja in pravita, da je to Satan. Satan je pretkan sovražnik, ki deluje po zemeljskih silah. Raz 12,3-5 pravi, da si bo »zmaj« – Hudič – prizadeval uničiti »otroka«, takoj ko se bo rodil. Ta otrok je bil kasneje »odnesen k Bogu in k njegovemu prestolu«. S tem je seveda mišljen Kristus. Satan je deloval po Herodu in Rimu, da bi uničil otroka Jezusa. Na koncu Jezusovega življenja ga je rimski oblastnik Pilat obsodil na smrt, rimski rabelj ga je pribil na križ, rimski vojak ga je prebodel s sulico in rimski vojaki so stražili njegovo grobnico. V Raz 13,2 piše, da je zmaj oziroma Satan, ki deluje po poganskem Rimu, tej vzhajajoči sili (zveri) dal prestol svoje vladavine.

»Čeprav v prvotnem smislu zmaj predstavlja Satana, v drugotnem pomenu predstavlja rimsko cesarstvo. /…/ Moč, ki je nasledila rimsko cesarstvo in ki je od zmaja prejela ›njegovo moč, prestol in veliko oblast‹, je nedvomno papeški Rim.« (The SDA Bible Commentary, vol. 7, str. 817) Zgodovinar A. C. Flick pojasnjuje, da »je iz ruševin političnega Rima vstalo mogočno moralno cesarstvo v ›orjaški obliki‹ rimskokatoliške cerkve.« (A. C. Flick, The Rise of the Medieval Church (1900), str. 150, citirano v The SDA Bible Commentary, vol. 7, str. 817)

`Preberi Raz 13,3 in 14,4. Katera nasprotja opaziš?`

V nasprotju z »vso zemljo«, ki gre za zverjo, bo Bog imel ljudi, ki bodo namesto tega »spremljali Jagnje«. Kakor zmeraj se bo tudi takrat treba odločiti za eno stran – za Jezusa ali proti njemu. Srednja pot ali nevtralnost ne bo možna. Če se ne bomo – bodisi zavedno bodisi nezavedno – popolnoma posvetili Jezusu, bomo na nasprotnikovi strani.

`»Vsi vas bodo sovražili zaradi mojega imena; toda kdor bo vztrajal do konca, bo rešen.« (Mt 10,22) Ali si pripravljen vztrajati do konca?`