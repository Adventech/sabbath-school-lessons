---
title:  Molite Stvarnika
date:   08/05/2023
---

`Kako se konča sporočilo prvega angela? (Raz 14,7) K čemu nas poziva to sporočilo o uri sodbe? Glej tudi Iz 40,26; Jn 1,1-3 in Rim 1,20.`

Razodetje 14,7 se konča z jasnim pozivom, naj častimo Stvarnika. To je še posebej pomembno zdaj, ko je večina znanstvenega in celo krščanskega sveta sprejela teorijo evolucije – nauk, ki napada sámo bistvo Svetega pisma in krščanstva. Če je teorija evolucije pravilna, je naša vera laž. Za tako resno stvar gre!

Poslednji poziv Razodetja ima svoje korenine v prvi svetopisemski knjigi. Nikdar ne bomo v celoti razumeli problema kozmičnega spopada, če ne bomo prej razumeli pomena stvarjenja. »V začetku je Bog ustvaril nebo in zemljo.« (1 Mz 1,1) Ta vrstica je temelj celotnega Svetega pisma. »V začetku je Bog ustvaril.« Hebrejska beseda, ki v tem odlomku pomeni »ustvariti«, je bara. Ta glagol se uporablja izključno v povezavi z Bogom kot osebkom.

Da bi dobili vsaj bežno predstavo o tem, kako neomejena je Božja moč, pomislimo samo na eno njegovo stvarstvo – na Sonce. Sonce v eni sekundi proizvede več energije, kakor ga je od začetka sveta proizvedlo človeštvo z oljem, zemeljskim plinom, premogom ali ognjem.

Njegov premer je približno 696.340 kilometrov. Vanj bi lahko strpali milijon planetov velikosti Zemlje. Toda Sonce je samo ena od 100 milijard zvezd v naši galaksiji Rimski cesti. Neka druga zvezda oddaja kar desetmilijonkrat več energije od našega Sonca. Vanjo bi lahko strpali en milijon zvezd velikosti našega Sonca. Je sploh mogoče doumeti Božje stvarstvo?

Stvarjenje razodeva čudovito in brezmejno Božjo moč. Njegova ustvarjalna moč ni ustvarila le nebes in zemlje, temveč je skozi stoletja delovala v prid njegovemu ljudstvu. On je Bog, ki je ustvaril ta svet; je vseprisoten in nikoli ne bo pozabil svojega ljudstva.

`Kako neizmerna velikost stvarstva le še okrepi resničnost Božje ljubezni, ki nam kaže, da je Kristus umrl za nas ne glede na to, kako majhni smo v primerjavi s preostalim stvarstvom?`