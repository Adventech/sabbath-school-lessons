---
title:  Za globlje proučevanje
date:   12/05/2023
---

Čaščenje Boga, ki je osrednja tema Svetega pisma, je bilo vse čase jabolko spora med ljudmi in Božjim ljudstvom. V vsej Stari zavezi so preroki karali Božje ljudstvo, ker je častilo druge bogove ali ker je častilo Gospoda na način, ki je bil značilen za poganski svet. Napetost med čaščenjem Boga in drugih bogov je v samem središču kozmičnega konflikta, spremlja pa ga nespoštovanje Božjega zakona.

»Čaščenje nagovarja najosnovnejši vidik človeškega obstoja, ker zadeva to, kar bi ljudje kot živa bitja morali delati v Stvarnikovi navzočnosti. /…/ Samó živi lahko častijo Gospoda; mrtvi ga ne morejo niti slaviti niti častiti. /…/ Ta, ki nas je ustvaril, nas vabi, da svoje življenje posvetimo čaščenju; tako bo obogatil naše življenje, da ga bomo lahko uporabili v korist drugih. Čaščenje zadeva sámo naravo in namen našega obstoja ter potrebo po tem, da imamo središče zunaj sebe, ki nas bo osvobodilo sebičnosti. Če ne častimo Boga, izgubimo razlog svojega obstoja, kar pomeni, da živimo v stanju dezorientacije in posledično umiramo, hodeč proti popolnemu propadu, ker nismo povezani z virom življenja.« (Ángel Manuel Rodríguez, »The Closing of the Cosmic Conflict: Role of the Three Angels’ Messages«, str. 42)

**Vprašanja za pogovor**

`1.	Razmisli, zakaj v padlem svetu ni dovolj zamisel o tem, da smo ustvarjeni. Zakaj poleg tega potrebujemo tudi obljubo o odrešitvi?`

`2.	Spomni se določene izkušnje v svojem življenju, v kateri si nedvomno videl Božjo moč na delu. Nato razmisli o dejstvu, da je to Bog, ki je ustvaril vse vesolje! Prav ta Bog te tako močno ljubi, da skrbi za tvoje življenje. Zakaj nas bi moralo to spoznanje ne le potolažiti, temveč narediti ponižne?`

`3.	Če bi bila teorija evolucije resnica, bi bilo nenavadno, da nas stvarnik, ki je za naše stvarjenje uporabil na milijone let smrti, nasilja, uničenja, trpljenja in masovnega izumrtja, vabi, naj ga častimo, poleg tega pa nam v Prvi Mojzesovi knjigi pripoveduje popolnoma drugačno zgodbo o tem, kako smo nastali. Ali bi častili takšnega Boga? Za kaj bi ga častili? Ker nam je več tisoč let lagal o tem, kako smo nastali?`