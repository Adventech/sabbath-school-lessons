---
title:  "Evangelij, sodba, stvarjenje"
date:   10/05/2023
---

Preberi sporočilo prvega angela. Večni evangelij. Ura sodbe. Moliti stvarnika. Ali si opazil, kako tesno so povezane te zamisli? Ko pri sodbi stojimo pred svojim Stvarnikom, je samo evangelij tisti, ki nam daje upanje. »Zdaj ni torej nobene obsodbe za tiste, ki so v Kristusu Jezusu.« (Rim 8,1) Nobene obsodbe zdaj – in gotovo ne pri končni sodbi.

Sporočilo o Bogu Stvarniku je osrednjega pomena za sedanjo resnico, še posebej ker teorija evolucije (čeprav je oblečena v »krščansko« oblačilo) grozi, da bo uničila temelj krščanske vere.

Bog je sredi napada evolucijske misli obudil cerkev, ki že samo s svojim imenom priča proti zamisli o evoluciji. Ta cerkev naj bi oznanila temeljno resnico o Bogu kot stvarniku in odrešeniku.

`Preberi Ef 3,9; Kol 1,13-17; Raz 4,11 in Rim 5,17-19. Kaj nas te vrstice učijo o Jezusu kot stvarniku in odrešeniku? `

Ali si opazil, kako tesna je povezava med Jezusom kot stvarnikom in Jezusom kot odrešenikom? V trenutku, ko zmanjšamo njegovo vlogo stvarnika – kar je v teoriji o evoluciji neizogibno – je pod vprašajem tudi njegova vloga odrešenika. Jezus nas je prišel odrešit greha, smrti, trpljenja in nasilja; evolucija pa uči, da so greh, smrt, trpljenje in nasilje orodje stvarjenja. Jezus nas je torej prišel odrešit prav tistega procesa, ki ga je uporabil za naše stvarjenje? To je nevarna laž!

Vso stvar pa poslabša dejstvo, da se evolucija posmehuje zamisli o Jezusovi smrti na križu. Zakaj? Apostol Pavel je greh na zemlji, ki je prišel po Adamu, nerazdružljivo povezal z Jezusovo smrtjo (glej Rim 5,17-19). Med Adamom in Jezusom je torej neposredna povezava. V nobenem evolucijskem modelu pa noben brezgrešni Adam ne bi mogel prinesti smrti, ker je bila smrt – na milijone let smrti – domnevno tista sila, ki je bila potrebna za stvaritev Adama.

Tako torej evolucija že od samega začetka spodkopava svetopisemski temelj križa. V nasprotju s tem pa adventisti sedmega dne, ki vabimo svet, naj moli Stvarnika, pričamo proti tej zmoti.