---
title:  "Bog, ki je blizu"
date:   09/05/2023
---

Bog Stvarnik, ki je priklical v obstoj sonce, luno in zvezde, On, ki je s svojo čudovito močjo ustvaril ta planet in ga napolnil z živimi stvarmi, je Bog, ki se zanima za vsakogar med nami. On je Bog, ki je svoje ljudstvo odrešil sužnosti v Egiptu, jih vodil skozi puščavo, jim dajal mano, zrušil zidovje Jeriha in premagal Izraelove sovražnike. Isti Bog, ki je s svojo neskončno močjo ustvaril vesolje, zmaguje nad silami zla, ki bijejo boj za našo dušo.

`Preberi 2 Kor 5,17; Ps 139,15-18; Apd 17,27 in Kol 1,17. Kaj nas te vrstice učijo o Božji bližini?`

Teologi govorijo o Božji transcendenci. To je zamisel, ki pravi, da Bog obstaja nad vsem stvarstvom. A poleg tega govorijo tudi o njegovi imanentnosti. To je zamisel, ki pravi, da Bog nekako obstaja tudi v našem svetu in da je, kakor kaže svetopisemska zgodovina, dejavno vključen v dogajanje na zemlji. Čeprav Gospod prebiva »na višavi in v svetišču«, je tudi »pri potrtem in ponižnem v duhu« (Iz 57,15). Jezus je o svojih zvestih sledilcih povedal: »Jaz v njih in ti v meni, da bi bili popolnoma eno. Naj svet spozna, da si me ti poslal in da si jih ljubil, kakor si ljubil mene.« (Jn 17,23) Tako tesen in intimen je ta odnos.

Božja veličina in moč sta tako neskončni, da čez vesolje segata do nas. Kako dobra novica! Bog nam obljublja, da nas bo znova ustvaril, nas oblikoval in spremenil tako, da bomo podobni njemu. Pomisli, kaj to pomeni! Bog, ki je ustvaril in vzdržuje na milijone galaksij, je isti Bog, v katerem »živimo, se gibljemo in smo« (Apd 17,28). Poleg tega nam želi dati novo srce, nas osvoboditi greha in iz nas naredil novo stvarstvo v Kristusu. Kako tolažilno je vedeti, da je Bogu, ki ima takšno moč, mar za nas!

`Kako se lahko naučimo črpati upanje in tolažbo iz spoznanja o Božji vseprisotnosti? Ali te straši dejstvo, da Bog pozna tvoje najtemnejše skrivnosti? Kako ti evangelij prinaša mir?`