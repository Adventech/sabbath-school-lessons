---
title:  Stvarnik na križu
date:   11/05/2023
---

Ne glede na to, koliko se čudimo Gospodu kot našemu stvarniku in koliko ga častimo, obstaja nekaj več. To je zamisel, ki smo se je že dotaknili, a jo je vredno znova omeniti – naš Stvarnik je tudi naš Odrešitelj. Bog, ki nas je ustvaril, je isti Bog, ki nas je odrešil. Bog, ki je rekel »Naredimo človeka po svoji podobi, kot svojo podobnost« (1 Mz 1,26), je isti, ki je na križu zavpil: »Elí, Elí, lemá sabahtáni?« kar pomeni: »Moj Bog, moj Bog, zakaj si me zapustil?« (Mt 27,46) To pa je dober razlog, zakaj se bati Boga, ga slaviti in moliti!

Kako se lahko padli ljudje ustrezno odzovemo na tako osupljivo resnico? Odgovor najdemo v sporočilu prvega angela: »Bojte se Boga in izkažite mu čast, kajti prišla je ura njegove sodbe. Molíte njega, ki je naredil nebo in zemljo, morje in izvirke vodá!« (Raz 14,7)

`Preberi Janezovo poročilo o Jezusu na križu (Jn 19,16-30). Med branjem imej v mislih svetopisemska besedila, ki smo jih obravnavali in ki govorijo o Jezusu kot stvarniku, kot o tistem, po katerem »je bilo ustvarjeno vse, kar je v nebesih in kar je na zemlji, vidne in nevidne stvari, tako prestoli kakor gospostva, tako vladarstva kakor oblasti. Vse je bilo ustvarjeno po njem in zanj« (Kol 1,16). Kako naj se odzovemo na ta čudoviti izraz Božje ljubezni?`

Sporočilo prvega angela, naj molimo Stvarnika, je podano po križu, torej po tem, ko so Kristusovi sledilci in vse vesolje spoznali, da je tisti, ki je »naredil nebo in zemljo, morje in izvirke vodá«, isti Bog, ki je »prevzel podobo služabnika in postal podoben ljudem. Po zunanjosti je bil kakor človek in je sam sebe ponižal tako, da je postal pokoren vse do smrti, in sicer smrti na križu« (Flp 2,7.8).

Kakšna predstava je bila to za bitja, ki so poznala Jezusa, preden se je rodil kot človek! Nič nenavadnega, da ga častijo! Kaj drugega preostane nam, ki smo odrešeni z njegovo krvjo, kakor da ga častimo kot svojega Stvarnika in Odrešenika?

`Zakaj je zamisel, da lahko padla človeška bitja kaj dodamo temu, kar je Kristus naredil za nas na Golgoti, krivoverstvo?`