---
title:  Sopotnik v stiski
date:   07/05/2023
---

Po svojem vnebohodu (Apd 1,9) je Jezus obiskal zadnjega živečega učenca – Janeza – na otoku Patmosu, kamor je krut rimski cesar Domicijan izgnal ostarelega učenca.

`Preberi Raz 1,9. Glej tudi Mt 13,21; Apd 14,22 in Jn 16,33. Kaj te vrstice sporočajo vsem, ki želijo slediti Jezusu? `

Čeprav je bil daleč od družine, prijateljev in krščanske skupnosti, Janez ni bil prepuščen sam sebi v stiskah in težavah, s katerimi se je soočal kot Jezusov sledilec. Njegove službe še ni bilo konec. Njegovo pričanje še ni bilo končano. Na osamljenem otoku ga je obiskalo bleščeče angelsko bitje in mu prineslo sporočilo neposredno od Božjega prestola. To Jezusovo sporočilo bo skozi stoletja odmevalo po hodnikih časa. Bilo je sporočilo upanja za vsako generacijo in vabilo Božjemu ljudstvu zadnjega časa, da se pripravi na Jezusov prihod. Poleg resnega svarila je to tudi spodbuda, ko se pripravljamo na preizkušnje zadnjih dni (ali kakršne koli preizkušnje, s katerimi se spopadamo).

Če bi obiskali votlino, za katero predvidevajo, da je v njej Janeza obiskal nebeški angel s preroškim videnjem Razodetja, bi pri vhodu najprej opazili besede, zapisane na spominsko ploščo, ki povzemajo celotno Razodetje: »Bojte se Boga in izkažite mu čast, kajti prišla je ura njegove sodbe. Molíte njega, ki je naredil nebo in zemljo, morje in izvirke vodá!« (Raz 14,7)

Osrednja tema Razodetja je čaščenje. Ustvarjeni smo bili kot bitja, ki častijo. Vsak izmed nas časti nekoga ali nekaj. Pravo čaščenje – čaščenje Stvarnika – nam omogoča odkriti resnični življenjski namen. Daje nam razlog za življenje. Ne le nekaj, za kar bomo pripravljeni umreti, temveč nekaj, za kar smo pripravljeni živeti in zaradi tega tudi prestati stisko, če bo treba. Ko bo nastopila poslednja kriza, bomo bolje razumeli besede: »Skozi veliko stisk moramo iti, da pridemo v Božje kraljestvo.« (Apd 14,22)

`Če so se zvesti Božji služabniki, kakršen je bil Janez, spopadali s trpljenjem in stisko, zakaj mislimo, da se mi ne bomo soočali s težavami? 1 Pt 4,12-15`