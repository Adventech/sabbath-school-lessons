---
title:  Nebeška sodba
date:   04/04/2023
---

`Katere podobnosti opaziš med Raz 14,14 in Apd 1,9-11?`

Janez pravi: »Pogledal sem in prikazal se je bel oblak in na oblaku je sedèl nekdo, ki je bil podoben Sinu človekovemu.« (Raz 14,14) Luka je o Jezusovem vnebohodu zapisal: »Po teh besedah se je [Jezus] vzdignil pred njihovimi očmi in oblak ga je zastrl njihovim pogledom.« (Apd 1,9) Jezus se je vzdignil v oblaku angelov in tako se bo tudi vrnil na zemljo. Angeli so nato osuplim učencem rekli: »Ta Jezus, ki je bil vzet od vas v nebo, bo prišel prav tako, kakor ste ga videli iti v nebo.« (Apd 1,11) V te besede je vtkana božanska resnica, ki morda ni tako očitna. »Ta Jezus«, »Sin človekov«, On, ki je hodil po prašnih nazareških cestah, služil ljudem na natrpanih jeruzalemskih ulicah, zdravil bolne v izraelskih vaseh in učil na travnatih galilejskih gričih, spet prihaja!

Poleg tega se Sin človekov omenja tudi v kontekstu sodbe v Dan 7.

`Preberi Dan 7,9.10.13.14. Zakaj je Daniel Jezusa imenoval »Sin človekov« v tako resnem kontekstu, kot je sodba? Zakaj je tako tolažilno vedeti, da je »Sin človekov« osrednja osebnost te sodbe?`

V Dan 7,9.10 Daniel vidi postavitev nebeškega sodišča s tisočkrat tisoči in desettisočkrat deset tisoči nebeškimi bitji, ki so se zbrala okoli prestola. Sodba je sedla in knjige – nebeški zapisi našega življenja – so se odprle pred vesoljem. V Dan 7,13.14 Sin človekov pride pred Staroletnega, pred Očeta, in prejme njegovo večno kraljestvo. Sodba razodene vsemu vesolju, da so Oče, Sin in Sveti Duh naredili vse za rešitev človeštva. Ta sodba ne oprosti samo svetih, temveč tudi sam Božji značaj, ki ga je Satan blatil s svojimi lažmi (glej Job 1–2; Ps 51,3-6; Ps 51,1-4 CHR).

`Razmisli o tem, da bo Bog temeljito pregledal tvoje življenje. Kaj bo tvoje edino upanje, ko se bo to zgodilo? Glej Rim 8,1.`