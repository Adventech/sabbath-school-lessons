---
title:  Za globlje proučevanje  
date:   07/04/2023
---

»Zakon naše umske in duhovne narave je, da se spreminjamo v to, kar gledamo. Naš um se postopno prilagaja temu, s čimer se ukvarja. Oblikuje nas to, kar smo se navadili ljubiti in spoštovati. Človek se nikoli ne bo vzdignil nad svoje dojemanje o čistosti, dobroti ali resnici. Če je njegov jaz njegov najvišji ideal, ne bo nikoli dosegel česa bolj vzvišenega. Nasprotno; padal bo vse niže in niže. Samo Božja milost ima moč vzdigniti človeka. Prepuščen samemu sebi bo neizogibno padal vse globlje.« (Ellen G. White: Veliki spopad, str. 353)

Pretanjeno, neopazno, sprva skoraj nevidno se naš značaj in osebnost spreminjata zaradi semen, ki jih sejemo v svoj um. Če posejemo dobra semena, bomo obrodili dober sad. Če posejemo slaba semena tega sveta, bo naš značaj obrodil posvetni sad. Če sejemo ravnodušnost do Boga ter do duhovnih vrednot in prioritet, bomo želi sad ravnodušnosti – brezvoljnost, duhovno samozadostnost in razočaranje nad svojim duhovnim življenjem. Zato ljudje, ki pri sebi mislijo Vem, da bo nekega dne nastopilo preganjanje, znamenje zveri in tako dalje. Ko se bo to zgodilo, se bom pripravil, hodijo po zelo nevarni poti. Bog nas v tem trenutku vabi, da mu izročimo svoje življenje. Dlje ko bomo ostali gluhi za Svetega Duha, bolj bomo postajali nedovzetni za Božje spodbude ter vse bolj dovzetni za to, da nasedemo in verjamemo Hudičevim lažem.

**Vprašanja za pogovor**

`1.	Kakšna je povezava med zveličanjem po milosti in rastjo v milosti v kontekstu Raz 14,14-20 in načela žetve?`

`2.	Pogovorite se o tem, kaj vse je potrebno za rast rastlin, in to primerjajte z našo duhovno rastjo. Katere podobnosti opazite? Povedano drugače, česa se lahko naučimo iz rasti rastlin, kar lahko uporabimo tudi v svojem življenju?`

`3.	Ali obstaja razlika med sposobnostjo izbire, ki nam jo je dal Bog, in močjo volje? Zakaj je za rastočega kristjana ta razlika pomembna?`

`4.	Zakaj je naziv »Sin človekov« spodbuden v uri sodbe, ko pričakujemo drugi Kristusov prihod? Zakaj je tolažilno vedeti, da je tam zgoraj »človek«, ki nas zastopa na sodbi?`