---
title:  Zmagovalčeva krona
date:   05/04/2023
---

Janez je Jezusa opisal kot »Sina človekovega«, ki je »na glavi /…/ nosil zlat venec, v roki pa oster srp«  (Raz 14,14). Grška beseda, ki je prevedena s »krono«, je stefanos. Gre za zmagovalčevo krono. Ko je atlet zmagal na pomembnem tekmovanju, so mu dali stefanos, krono časti, slave in zmage.

Jezus je nekoč nosil trnovo krono, ki je bila simbol sramote in posmeha. Ljudje so ga prezirali in zavračali. Zasramovali so ga, se mu posmehovali, ga pljuvali, tepli in bičali. Toda zdaj nosi krono slave; spet prihaja, toda kot Kralj kraljev in Gospodov gospod.

`Katere podobnosti opaziš med Raz 14,15 in Mr 4,26-29? O čem govorita ta odlomka? `

Angel je zapustil Božjo navzočnost v slavi svetišča. Bog ga je pogledal in rekel: »Čas je. Žetev je dozorela.« Angel je odletel iz svetišča k Jezusu in glasno rekel: »Čas je. Žetev je dozorela. Pojdi po svoje otroke in jih pripelji domov.«

Jezus v Novi zavezi kar naprej govori o prizorih s področja poljedelstva. Večkrat uporabi simbol zrele žetve, da bi v življenju svojega ljudstva ponazoril rast semena evangelija.

»Kaljenje semena predstavlja začetek duhovnega življenja, razvoj rastline pa je čudovita prispodoba krščanske rasti. Prav kakor v naravi tako tudi pri milosti ni življenja brez rasti. Rastlina mora rasti ali umreti. In kakor ona tiho in neopazno stalno raste, se tako razvija krščansko življenje. Naše življenje je lahko popolno na vsaki razvojni stopnji; če se izpolni Božji namen za nas, bomo stalno rasli. Posvečenje je vseživljenjsko delo. Več priložnosti prinese več izkušenj in več izkušenj prinese več spoznanja. Postali bomo močnejši pri prevzemanju odgovornosti in naša zrelost bo sorazmerna s prednostmi.« (Ellen G. White: Kristusove prilike, str. 39)

Zorenje zlatega žita je prispodoba za vse tiste, ki so spremenjeni po milosti, motivirani z ljubeznijo in poslušni Kristusu. Njihovo srce je eno z Jezusovim in vse, kar si želijo, je to, kar si želi On.

`Kako razumeš besede iz zgornjega navedka, da je naše življenje lahko popolno na vsaki razvojni stopnji? Kaj to pomeni, čeprav se zavedamo, da imamo značajske hibe in pomanjkljivosti? `