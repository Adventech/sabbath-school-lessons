---
title:  Vsako seme je pripravljeno na žetev
date:   06/04/2023
---

V Raz 14 sta opisani dve žetvi. Žetev zlatih zrn je prispodoba za pravične, žetev grozdja pa je prispodoba za nepravične oziroma izgubljene. Obe žetvi sta popolnoma zreli. Vsako posajeno seme je v celoti dozorelo.

`Preberi Raz 14,17-20. Kaj pomeni izraz »velika stiskalnica Božjega srda«? Preberi še Raz 14,10, Raz 15,1 in Raz 16,1.`

»Od oltarja pa je stopil še drug angel, ki je imel oblast nad ognjem.« (Raz 14,18) To je angel, ki poveljuje ognju Božje poslednje sodbe. Žetev je zrela. Greh je dosegel svoje meje. Upor je presegel črto Božje milosti. Čeprav so stvari že zdaj slabe in zle, pa se bodo pred koncem še poslabšale. Ljubeči Bog je za nas naredil vse, kar je lahko, vključno s tem, da se je na križu žrtvoval kot daritev za naš greh. »Njega, ki ni poznal greha, je zavoljo nas storil za greh, da bi mi postali Božja pravičnost v njem.« (2 Kor 5,21; glej tudi Gal 3,13)

Kaj več bi Bog sploh še lahko naredil za nas? Milost ne more narediti ničesar več, da bi odrešila tiste, ki neprestano zavračajo Svetega Duha.

Raz 14 vsebuje nujno preroško sporočilo. Vsako seme bo doživelo žetev. Semena in grozdje so popolnoma zreli. Božje ljudstvo pred vsem vesoljem razodeva njegovo milost, sočutje, usmiljenje in ljubezen. Otroci zla kažejo svoj pohlep, poželenje, nevoščljivost in sovraštvo. Ena skupina razkriva Jezusov značaj, druga pa Satanovega.

Vesolje bo v Božjem ljudstvu videlo takšno razodetje pravičnosti, ki mu morda pred tem ni bil priča noben drug rod. V nasprotju s Kristusovo pravičnostjo, ki jo odseva njegovo ljudstvo, pa bo vesolje videlo tudi končne sadove upora proti Bogu. Ljudje in angeli bodo povsem jasno videli hudobnost, zlo, greh in nepostavnost. Kontrast med dobrim in zlom, med prav in narobe, med poslušnostjo in neposlušnostjo bo očiten vsemu vesolju, tako ljudem kakor angelom.

`Kako dobro razlikuješ med dobrim in zlom? Zakaj je tako pomembno videti razliko? (Glej Heb 5,14.)`