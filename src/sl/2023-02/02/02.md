---
title:  Večne odločitve
date:   02/04/2023
---

Razodetje 14 je Jezusovo zadnje sporočilo milosti padlemu in upornemu svetu, ki je že šest tisoč let prežet z grehom in zlom. Prišel bo dan, ko bo vsak človek na tem planetu moral sprejeti svojo zadnjo, nepreklicno odločitev za ali proti Jezusu. Sporočilo Razodetja o Kristusovi pravičnosti, ki nas osvobaja obsodbe in oblasti greha, bo odmevalo po vsej zemlji.

`Primerjaj Mt 24,14 z Raz 14,6. Kaj je Jezus povedal učencem o širjenju evangelija po vsem svetu pred njegovo vrnitvijo?`

Jezusova obljuba, da bo »ta evangelij kraljestva /…/ oznanjen po vsem svetu«, ima svojo končno izpolnitev v Kristusovem zadnjem sporočilu – v Raz 14,6, ki pravi, da je evangelij oznanjen »prebivalcem zemlje in vsakemu narodu, rodu, jeziku in ljudstvu«.

V Raz 22 Jezus trikrat reče, da prihaja hitro (Raz 22,7.12.20). V kontekstu svoje skorajšnje vrnitve je še dodal: »Kdor dela krivico, naj še naprej ravna krivično, omadeževani naj se še naprej omadežuje, pravični naj še naprej vrši pravičnost in sveti naj se še naprej posvečuje.« (Raz 22,11) Razodetje se pomika k slavnemu vrhuncu, kjer se bo moral vsak človek odločiti za ali proti Kristusu.

Seveda se s svojimi »malimi odločitvami« vsak dan opredeljujemo za ali proti njemu. Malo verjetno je, da se bo nekdo, ki nenehno sklepa napačne odločitve, v poslednji krizi naenkrat odločil za Jezusovo stran, še posebej ko bo videl, da so zle sile vsega sveta proti tej strani. Danes in vsak dan se moramo odločiti biti zvesti Kristusu in njegovim zapovedim. »To je Božja ljubezen, da se držimo njegovih zapovedi.« (1 Jn 5,3) Kakor je rekla Ellen G. White: »Kristusov prihod ne bo spremenil našega značaja. Zdaj je čas za spremembe. Naše vsakdanje življenje odloča o naši usodi.« (Dogodki zadnjih dni, str. 168)

`Kako Bog oblikuje naš značaj? Katera sredstva uporablja za našo rast v milosti? Kako lahko Svetemu Duhu omogočimo, da nas vse bolj spreminja, da postajamo vedno bolj podobni Jezusu?`