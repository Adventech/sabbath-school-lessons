---
title:  Vrnitev Sina človekovega
date:   03/04/2023
---

Razodetje 14 je Gospodovo sporočilo njegovemu ljudstvu in svetu na koncu časa. V središču je njegov prihod – izpolnitev obljube, zapisane v Mr 14,62: »In videli boste Sina človekovega sedeti na desnici Moči in priti z oblaki neba.«

`Preberi Raz 14,14. Kateri naziv je uporabljen za Jezusa, ko se vrača na zemljo? Zakaj je apostol Janez zanj uporabil prav ta izraz?`

Jezus je v evangelijih kar 82-krat rekel, da je »Sin človekov«. To je bil eden od njegovih najljubših nazivov. Uporabil ga je kot ljubkovalni izraz, s katerim nam je želel pokazati, kako tesno je povezan z nami. On je Odrešenik, ki nas razume; prestal je naše preizkušnje in doživel naše trpljenje. On je »Sin človekov«, ki se vrača, da nas odpelje domov. Jezus, ki bo prišel po nas, je isti Jezus, ki je živel med nami. Edino On nas lahko odreši, ker je postal eden od nas in se je kot takšen srečal z besom Satanovih skušnjav ter zmagal.

**Česa se lahko iz naslednjih svetopisemskih vrstic naučimo o Jezusu, Sinu človekovemu?**

`Mt 16,27`

`Mt 24,27.30`

`Mt 25,31.32`

V teh vrsticah opazimo naslednje: (1) Jezus, Sin človekov, bo prišel v slavi s svojimi angeli. (2) Ločil bo ovce od kozlov (sodba). (3) Usoda narodov in vsega človeštva bo zapečatena za vedno.

`Razmisli o izrazu »Sin človekov« in o tem, kaj pove o Kristusovi človečnosti. Čeprav je Bog, je postal eden izmed nas, vendar se od nas razlikuje v tem, da nikoli ni grešil. Kako ti to spoznanje pomaga bolje razumeti Božjo ljubezen do nas? Ali te ohrabri misel na to, da se Jezus lahko poistoveti s tvojimi težavami in ti da zmago?`