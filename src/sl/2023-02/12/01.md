---
title:  "Božji pečat in znamenje zveri II."
date:   10/06/2023
---

### Preberi pred proučevanjem
Raz 12,6.14; Dan 7,25; 2 Tes 2,3.4; 5 Mz 6,8; 5 Mz 11,18; 2 Mz 20,8-11

> <p>Ključno besedilo:</p>
> Nato sem videl drugega angela, ki se je vzpenjal od sončnega vzhoda in je imel pečat živega Boga. Z močnim glasom je zavpil štirim angelom, ki jim je bila dana oblast, da škodujejo zemlji in morju: »Ne škodujte ne zemlji ne morju ne drevesom, dokler s pečatom ne zaznamujemo služabnikov našega Boga na njihovih čelih.« Raz 7,2.3

V 15. stoletju so bile piemontske doline visoko v severnoitalijanskih Alpah dom Valdenžanov – ljudi, ki so bili odločni ostati zvesti svojemu razumevanju Svetega pisma. Zaradi svoje neomajne zvestobe Kristusu so bili silovito preganjani. Leta 1488 je rimskokatoliška cerkev zaradi vere okrutno pobila Valdenžane, ki so živeli v dolini Loyse.

Drugi val preganjanja je nastopil v 17. stoletju, ko je vojvoda Savojski na njihovo območje poslal vojsko, ki je štela 8000 mož. Lokalnemu prebivalstvu je ukazal, naj njegove čete namestijo v svojih domovih. Naredili so, kakor jim je bilo ukazano, ne da bi vedeli, da je v resnici šlo za strategijo, ki je vojakom omogočila enostaven dostop do žrtev. 24. aprila 1655 ob štirih zjutraj so vojaki prejeli signal za začetek pokola. Ubili so 4000 ljudi.

Zgodovina se na žalost pogosto ponovi. Prerokovanje o znamenju zveri je zadnji člen v brezbožni verigi verskega preganjanja, ki teče skozi vso zgodovino. Kakor pretekla preganjanja je tudi to zasnovano tako, da prisili ljudi k podreditvi določenemu sklopu verovanj in uradno priznanemu sistemu čaščenja. Kakor zmeraj bo Bog tudi takrat imel ljudi, ki se ne bodo vdali.