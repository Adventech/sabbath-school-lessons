---
title:  Smrtna rana
date:   11/06/2023
---

Sile, ki so v Raz 13 in 14 imenovane zver, predstavljajo svetovni sistem lažnega čaščenja. Toda to še ni vse.

`Kako dolgo je ta sila v prejšnjih stoletjih dominirala na verskem področju? Raz 13,5; Raz 12,6.14; Dan 7,25`

Zver je bila na prizorišču določeno časovno obdobje. V simbolnih časovnih prerokovanjih je preroški dan enak enemu preroškemu letu. V 4 Mz 14,34 beremo: »za vsak dan eno leto«. To je svetopisemsko načelo »dan za leto«. Bog znova pravi: »/…/ po en dan za vsako leto sem ti določil.« (Ezk 4,6) To načelo se je pri razlagi svetopisemskih časovnih prerokovanj vedno znova izkazalo za točno (na primer 70 tednov iz Dan 9,24-27). Pri računanju časovnega obdobja 42 mesecev, ki je omenjeno v Raz 13,5, pri čemer je mesec dolg 30 dni, pridemo do 1260 preroških dni oziroma 1260 dobesednih let. Starodavni koledarji so namreč imeli 360 dni v letu.

V četrtem stoletju je rimski cesar Konstantin razglasil krščanstvo kot uradno vero rimskega cesarstva. Ko je leta 330 prestolnico prestavil v Bizanc, da bi združil vzhodni in zahodni del cesarstva, je s tem v Rimu ustvaril nekakšen vodstveni vakuum. To praznino je zapolnil papež, ki ni postal le mogočen verski vodja, temveč tudi politična sila Evrope. Leta 538 je poganski rimski cesar Justinijan rimskemu škofu uradno podelil vlogo branilca vere. Srednjeveška cerkev je imela močan vpliv od leta 538 do 1798. V tem obdobju se je zgodilo tudi preganjanje, ki smo ga omenili v uvodu tega nauka. Napoleonov general Berthier je leta 1798 izgnal papeža v ujetništvo, kar pomeni izpolnitev prerokovanja.

Berthier in njegova vojska sta zasegla papeža Pija VI. in ga odstranila s papeškega stola. To je bil resen udarec za papeštvo, toda Raz 13,12 pravi, da se bo njegova smrtna rana zacelila in ves svet bo slišal še več o tej moči. Celo veliko več.

`Kako osupljiva so svetopisemska prerokovanja! Kaj razodevajo o Božjem poznavanju prihodnjih dogodkov? Kaj bi nas moralo to dejstvo naučiti o tem, zakaj lahko zaupamo Gospodovim obljubam, celo tistim, ki se do zdaj še niso izpolnile?`