---
title:  Za globlje proučevanje
date:   16/06/2023
---

»Ko bo protestantizem ponudil svojo roko čez brezno, da bi se oprijel roke rimske sile, ko se bo čez podoben prepad različnosti objel s spiritizmom in ko bo pod vplivom te trojne zveze naš narod [ZDA] zavrgel vsako načelo svoje ustave kot protestantske in republikanske države ter ko bo s svojimi zakonskimi akti država omogočila širjenje papeških laži in prevar – takrat lahko vemo, da je prišel čas, ko bo Satan delal znamenja in velike čudeže, ter da je konec blizu.« (Ellen G. White: Testimonies for the Church, vol. 5, str. 451)

»Pogosto spregledamo dejstvo, da je v zgodbi Razodetja nedelja dan čaščenja nasprotnih sil. Nedelja je izredno pomemben simbol, ki razodeva zmajevo neverjetno prebrisanost in izkrivljanje dejstev. /…/ Ta /…/ sprememba Božjega zakona v samo enem preprostem dejanju izraža bistvo zmajevega sovraštva do Boga v vesoljnem spopadu. Njegova preprostost je izredno zavajajoča. Zmaj si je prizadeval povzpeti se na Božje mesto, predstavljal se je kot predmet pravega čaščenja. Zagovarjal je stališče, da je Božji zakon nepravičen in da ga je zato treba spremeniti. Zmaj je spremenil postavo na tisti točki desetih zapovedih, kjer je Bog prikazan kot Stvarnik in Odrešenik ter edini, ki je vreden čaščenja (2 Mz 20,8-11; 5 Mz 5; Raz 4,11; 5,9.13.14). Sprememba zakona pa ne kaže le na njegovo sovraštvo do Gospodove volje (zakona), temveč je tudi poskus, da izpodrine Boga z njegovega mesta in sam postane predmet čaščenja. /…/ Posplošitev te spremembe v zakonu bi mu zagotovila zmago.« (Ángel Manuel Rodríguez, The Closing of the Cosmic Conflict: Role of the Three Angels’ Messages, str. 53.54)

**Vprašanja za pogovor**

`1.	Živimo v pričakovanju poslednjih dogodkov. Zakaj se moramo varovati fanatizma, določanja datumov ali špekuliranja o stvareh, ki nam jih Navdihnjenje ni razodelo? Katere so nevarnosti tega? Kakšne so bile posledice, ko se pričakovani dogodki niso odvili ob času in na način, ki so ga napovedali ljudje?`

`2.	Kaj naj odgovorimo ljudem, ki pravijo, da se »naša razlaga« znamenja zveri in preganjanja ne more zgoditi, ker se glede na trenutno stanje v svetu ne zdi verjetna? Zakaj je takšen način sklepanja – čeprav se na videz zdi smiseln – v resnici popolnoma nesmiseln? (Navsezadnje pomislite na to, kako hitro se lahko v svetu zgodijo spremembe.)`