---
title:  Odpadništvo
date:   12/06/2023
---

`Preberi 2 Tes 2,3.4.9-12. Kaj je Pavel napovedal o zadnjih dneh? Po čem bomo prepoznali zver oziroma antikrista?`

Apostol Pavel svari krščansko skupnost pred tem, da bi odpadla od resnice Božje besede. Zaskrbljen je zaradi semena odpadništva, ki je rastlo že v novozavezni cerkvi in bo uspevalo tudi v prihajajočih stoletjih vse do Jezusovega drugega prihoda. V cerkev se bo pritihotapil ponarejeni evangelij, ki bo izkrivil Božjo besedo.

Satan je glavni povzročitelj odpadništva. On je pravi »človek nepostavnosti«, ki hrepeni po tem, da bi se »usedel v Božje svetišče in se razkazoval, da je Bog« (2 Tes 2,4). »Veliki prevarant« deluje po človeških sodelavcih, da bi dosegel svoje namene. Prepoznavne značilnosti, ki so zapisane v Danielu in Razodetju, razkrivajo, da mali rog iz Dan 7, zver iz Raz 13 in 14 ter »človek nepostavnosti« iz 2 Tes 2 predstavljajo isto bitje.

Adventistični svetopisemski komentar pravi: »Primerjava z Danielovim prerokovanjem o bogokletni sili, ki nadomesti poganski Rim, /…/ in z Janezovim opisom zveri, ki je podobna leopardu, /…/ razkrije mnogo podobnosti med tremi opisi [mali rog, zver in človek nepostavnosti]. To nas pripelje do zaključka, da so Daniel, Pavel in Janez govorili o isti sili, /…/ papeštvu« (7. knjiga, str. 271).

Izredno pomembno si je zapomniti, da svetopisemska prerokovanja opisujejo verski sistem, ki je ogrozil Božjo besedo ter evangelij zamenjal s človeškimi tradicijami in se tako oddaljil od svetopisemske resnice. Ta prerokovanja nam je dal Bog ljubezni, da bi se pripravili na Jezusov drugi prihod. So graja odpadlim verskim organizacijam, ki so se oddaljile od Božje besede, čeprav se njihovi verniki morda niso (glej Raz 18,4). Naše sporočilo govori o sistemu, ki je prevaral na milijone ljudi. Čeprav so zapeljani, jih Kristus neizmerno ljubi. Zato moramo tudi mi ljubeče ravnati z njimi.

`»Tako torej vse, kar hočete, da bi ljudje storili vam, tudi vi storite njim! To je namreč postava in preroki.« (Mt 7,12) Kako upoštevate to načelo, ko se z drugimi pogovarjate o tem, kar piše v Raz 13 in 14?`