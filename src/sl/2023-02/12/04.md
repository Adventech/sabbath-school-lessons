---
title:  Poslednja Satanova strategija
date:   13/06/2023
---

Ankete razkrivajo globoko nezaupanje ljudi v institucije in vlado. Milijoni se sprašujejo: »Ali obstaja kdo, ki je moralno primeren za vodja sveta?« Prerokovanja iz Razodetja kažejo, da bo zver tista, ki bo pod okriljem versko-politične zveze prevzela to vlogo.

`Kako Janez opiše poslednje prizore zemeljske zgodovine? Kateri mogočni dokaz opazimo v tem besedilu? Raz 17,12-14`

Janez v tem odlomku izpostavi tri pomembne stvari. Prvič, politične sile so »enih misli«; svojo moč in oblast dajo zveri. Drugič, ta konglomerat zmot pripelje do vojne proti Jezusu, Jagnjetu. Tretjič, Kristus in njegovi sledilci bodo zmagovalci poslednje zemeljske bitke. Zver ne bo slavila zmage – Jezus jo bo.

Ali si se kdaj spraševal, katero strategijo bo uporabil Hudič za združitev narodov? Zgodovina se pogosto ponavlja. Iz razpada rimskega cesarstva lahko izluščimo dragocene nauke. Ko so zahodno Evropo pestili napadi Germanov s severa, se je rimski cesar Konstantin zatekel k veri. Cerkvena oblast, ki se je združila z državno silo, je postala orodje, ki ga je Konstantin takrat potreboval. Nenehna krepitev svetosti nedelje v četrtem stoletju je bila dobro načrtovana politična in verska poteza, ki je med krizo združila cesarstvo. Konstantin si je želel, da bi bilo njegovo kraljestvo enotno, rimskokatoliška cerkev pa si je želela, da bi bilo »spreobrnjeno«. Znan zgodovinar Arthur Weigall je pojasnil: »Cerkev je nedeljo določila za svet dan /…/ predvsem zato, ker je bila tedenski praznik sonca. Povsem očitna krščanska strategija je namreč bila, da prevzame poganske praznike, ki jih je ljudstvo imelo rado, in jim da krščanski pomen.« (The Paganism in Our CHRistianity [New York: G. P. Putnam’s Sons, 1928], str. 145)

Med hudo krizo, ko bo ves svet prestrašen in prizadet, si bodo ljudje obupno želeli nekoga, ki jim bo prinesel stabilnost in zaščito. V takšnih okoliščinah se je v preteklosti pojavilo zatiranje in nobenega razloga ni za prepričanje, da se kaj takšnega več ne more ponoviti. Prerokovanje pravi, da bo nekaj sprožilo poslednje dogodke na zemlji.

Čeprav je težko vedeti, kako se bo vse skupaj odvilo, je svet že videl, kako nas lahko v trenutku doletijo velike spremembe. Četudi ne poznamo podrobnosti o tem, kar nas bo doletelo, moramo biti pripravljeni na vse, kar prihaja.