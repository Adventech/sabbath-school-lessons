---
title:  Znamenje zveri  
date:   14/06/2023
---

`Primerjaj Raz 14,9 z Raz 14,12. Kam bo dano znamenje zveri? Glej 5 Mz 6,8 in 11,18. Po katerih dveh značilnostih se bo Božje ljudstvo razlikovalo od tistih, ki imajo znamenje zveri? `

Ena skupina časti zver, druga pa izpolnjuje Božje zapovedi (vključno s četrto zapovedjo, ki si jo zver prizadeva spremeniti) in ima Jezusovo vero. To je edina razlika. Hudič si z delovanjem po zveri iz zemlje in morja prizadeva spodkopati Božjo avtoriteto, tako da napada bistvo čaščenja – soboto. Znamenje zveri je dano bodisi na čelo bodisi na roko. Čelo simbolizira um, ki je središče zavesti, razuma in presoje. Roka pa simbolizira delovanje in dela.

Prihaja dan (verjetno hitreje, kakor si mislimo), ko bodo sprejeti zakoni, ki bodo omejili našo versko svobodo. Nanje, ki so poslušni Božji besedi in posvečujejo pravo soboto, se bo gledalo kot na tiste, ki nasprotujejo enotnosti in dobrobiti družbe.

»Posvečevalci svetopisemske sobote bodo obtoženi kot sovražniki zakona in reda, kot podiralci moralnih ograj v družbi, kot povzročitelji nereda in pokvarjenosti ter kot tisti, ki kličejo na zemljo Božje kazni. Njihovo vestno izpolnjevanje Božjih zapovedi se bo razglasilo za upornost, trmoglavost in preziranje oblasti. Obtoženi bodo negodovanja zoper oblast.« (Ellen G. White: Veliki spopad, str. 377.378)

Rimska cerkev trdi, da je nedelja »znamenje« njene duhovniške avtoritete. »Seveda katoliška cerkev priznava svojo odgovornost za spremembo. /…/ To dejanje je znamenje njene duhovniške moči in avtoritete v verskih zadevah.« (The American Catholic Quarterly Review, januar 1883)

Razodetje napoveduje, da bo med prihodnjo mednarodno krizo naš svet doživel nekakšno radikalno politično, družbeno, versko in moralno spremembo; takrat bo vsiljeno posvečevanje nedelje, nato pa bo prišlo še »znamenje zveri«. Ne vemo, kako se bo vse to odvijalo. V Svetem pismu najdemo le grobe obrise, ki kažejo na to, da bo veliki spopad dosegel vrhunec z vprašanjem, ali častiti zver ali Stvarnika, pri čemer bo sobota odigrala osrednjo vlogo.  

`Na katere načine je človeštvo že od nekdaj razdeljeno na Božjo in Satanovo stran? Zakaj ni srednje poti? Kako lahko z gotovostjo vemo, na čigavi strani smo?`