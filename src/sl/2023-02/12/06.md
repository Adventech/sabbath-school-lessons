---
title:  Preizkus sobote
date:   15/06/2023
---

Morda se prav v tem trenutku pripravlja prizorišče za prihajajoče preganjanje. Šestega junija 2012 je papež Benedikt XVI. več kot 15.000 ljudi, ki so se zbrali na trgu sv. Petra v Rimu, pozval, da mora biti nedelja dan počitka za vsakogar. Tako bodo ljudje lahko čas preživeli s svojo družino in Bogom. »Z zagovarjanjem nedelje zagovarjamo človeško svobodo.« To seveda ni ukaz, da se mora namesto svetopisemske sobote posvečevati nedelja, vendar vseeno kaže, da je zamisel o nedelji kot »dnevu počitka« gotovo resen problem. Prej ko slej se bodo sprejeli ustrezni zakoni in tisti, ki so poslušni Božji besedi in posvečujejo pravo soboto, bodo označeni kot nasprotniki najboljših interesov družbe.

Med to krizo bo zvesto Božje ljudstvo po njegovi milosti in moči neomajno odločeno, da mu bo sledilo in ne bo podleglo pritisku.

Namesto znamenja zveri bo prejelo Božji pečat. V starih časih so pečati pričali o pristnosti uradnih listin. Bili so značilen in individualiziran prepoznavni znak. Pričakovali bi, da ima tudi Božji zakon njegov pečat. Prerok Izaija pravi: »Zakleni pričevanje, zapečati postavo v srca mojih učencev.« (Iz 8,16)

`Katere elemente svetopisemskega pečata najdeš v zapovedi o soboti? V čem se ta zapoved razlikuje od drugih? 2 Mz 20,8-11`

Četrta zapoved vsebuje tri elemente pristnega pečata. Prvič, ime tistega, ki daje pečat: »Gospod, tvoj Bog« (2 Mz 20,10). Drugič, njegov naziv: Gospod, ki je »naredil« (2 Mz 20,11) oziroma Stvarnik. In tretjič, njegovo področje delovanja: »nebo in zemlja, morje in vse, kar je v njih« (2 Mz 20,11). V Raz 7,1.2 piše, da je Božji pečat dan samo na naše čelo, ki simbolizira naše misli. Jezus spoštuje našo svobodno izbiro. Vabi nas, da mu dovolimo po Svetem Duhu preoblikovati naše misli. Tako se ne bomo oddaljili od sidra naše vere v Božjo besedo (Ef 4,30). Na podlagi tega razumemo, da so zvesti tisti, »ki se držijo Božjih zapovedi in Jezusove vere« (Raz 14,12). Med te zapovedi pa spada tudi četrta zapoved, ki jo je spremenila zver.

`Katere razmere, ki se trenutno odvijajo v svetu, bi lahko potencialno vodile k omejevanju naše verske svobode? Katere ovire še ostajajo?`