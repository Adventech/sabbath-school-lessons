---
title:  "Knjiga, polna milosti in upanja"
date:   09/04/2023
---

Večina ljudi ob omembi zadnje svetopisemske knjige, Razodetja, ne pomisli na Božjo milost. Kadar razmišljajo o Božjem sporočilu za zadnji čas, v trenutku pomislijo na strašne zveri, mistične simbole in nenavadne podobe. Na žalost Razodetje prestraši mnoge bralce, čeprav je prežeto z milostjo in upanjem. Kljub strašnim zverem, svarilom o preganjanju in težkim časom pred nami nam Bog še vedno daje dovolj razlogov za to, da se veselimo v njegovi odrešitvi.

`Preberi Raz 1,1-3 in Raz 14,6. Kaj nam te vrstice govorijo ne le o Razodetju, temveč tudi o »večnem evangeliju«?`

V središču Razodetja je Jezus, ki ima sporočilo za svoje ljudstvo. To je še posebej primerno za Cerkev zadnjega časa. Polno je milosti in upanja za poslednji čas. Kristus je v celotni knjigi opisan kot zaklano Jagnje. Blagoslov je obljubljen njim, ki berejo, razumejo in delujejo na podlagi razodetih resnic.

Raz 1,5.6 pravi, da nas Jezus »ljubi in nas je s svojo krvjo osvobodil naših grehov ter napravil iz nas kraljestvo in duhovnike za svojega Boga in Očeta«. V Kristusu nam je odpuščeno. Milost odpušča našo preteklost, daje moč naši sedanjosti in upanje naši prihodnosti. Po Kristusu smo rešeni moči in kazni greha; kmalu pa bomo rešeni tudi same navzočnosti greha. To je sporočilo zadnje svetopisemske knjige.

Gre za sporočilo nujnega pomena. Najprej je uprizorjeno z angelom, ki hitro leti sredi neba in ima »večni evangelij«.

Evangelij? Zveličanje po veri v Kristusa? Kristusova spravna žrtev za nas? Obljuba večnega življenja, a ne zaradi tega, kar lahko naredimo sami, temveč zaradi tega, kar je Kristus naredil za nas? Vse to je samo začetek sporočila treh angelov!

Nič nenavadnega torej ni, da gre za sporočila, ki so polna milosti, upanja in obljub za zlomljena in trpeča bitja – za nas.

`Kako se lahko naučimo svarila in zveri iz Razodetja uravnotežiti s tistim, kar je nedvomno najpomembnejše sporočilo te knjige – Kristusova požrtvovalna smrt namesto nas?`