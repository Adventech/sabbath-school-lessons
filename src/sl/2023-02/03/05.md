---
title:  Vsemu svetu
date:   12/04/2023
---

`Znova preberi Razodetje 14,6. Kakšen je obseg oznanjevanja večnega evangelija in zakaj je odgovor na to vprašanje pomemben za nas, naše poslanstvo in za poklicanost cerkve?`

Prvi angel posreduje nujno sporočilo za zadnji čas, »večni evangelij«, ki bo oznanjen vsakemu narodu, rodu, jeziku in ljudstvu. To poslanstvo je tako mogočno, veliko, veličastno in obširno, da zajema vse. Zahteva naša najboljša prizadevanja in popolno predanost. Vodi nas od prezasedenosti s svojimi interesi do hrepenenja po tem, da bi služili Kristusu. Navdihne nas z nečim večjim od nas samih in nas vodi od ozkih mej naših misli k mogočnejši viziji.

`Kako se Mt 28,19-20 ujema s sporočilom prvega angela?`

V svoji knjigi Prizadevati si za več: Živeti za to, kar je večje od tebe (A Quest for More: Living for Something Bigger Than You) Paul David Tripp razpravlja o psihološki potrebi vsakega posameznika, da je del nečesa, kar je večje od njega samega: »Ljudje smo bili ustvarjeni, da bi bili del nečesa večjega od našega življenja. Greh povzroči, da svoje življenje skrčimo na tukaj in zdaj. Kristusova milost je dana, da nas reši klavstrofobičnih meja našega malega kraljestva, ki je osredotočeno na nas, in nas osvobodi, da bi živeli za večne namene in izpolnjujoče radosti Božjega kraljestva.«

Nič drugega ni bolj navdihujoče, izpolnjujoče ali dragocenejše od tega, da smo del božanskega gibanja, ki ga je v svoji previdnosti sprožil Bog za dokončanje naloge, ki je veliko večja od tega, kar lahko dosežemo sami. Od Boga dano naročilo, opisano v Raz 14, je največja naloga, ki je bila kdaj zaupana Cerkvi. Je resen poziv, da svoje življenje posvetimo tej najmogočnejši nalogi – da razodenemo Božjo nedojemljivo ljubezen svetu tik pred Jezusovo vrnitvijo.

`Kakšna je tvoja izkušnja vključenosti v nekaj, kar je večje od tebe? Kako ti ta izkušnja pomaga razumeti glavno misel današnjega nauka? Kaj bi sploh lahko bilo večje od tega, da nam je Stvarnik vesolja zaupal tako pomembno nalogo?`