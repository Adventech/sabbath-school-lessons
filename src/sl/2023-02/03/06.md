---
title:  Misijonsko gibanje
date:   13/04/2023
---

Zaradi zavzetega in poglobljenega proučevanja Svetega pisma so prvi adventisti vedno bolj razumeli pomen sporočil treh angelov. Čutili so, da je Bog ta sporočila prilagodil prav za to generacijo, ker so nujno sporočilo za zadnji čas, ki se ga mora oznaniti vsakemu narodu, rodu, jeziku in ljudstvu, da bi se svet pripravil na Kristusov prihod. Sporočila treh angelov so od samega začetka gonilo adventističnega poslanstva.

Leta 1874 je Generalna konferenca v Evropo poslala svojega prvega misijonarja. Ellen G. White je Johna Andrewsa opisala kot »najsposobnejšega moškega med nami«. Andrews je govoril vsaj sedem jezikov, Novo zavezo je znal na pamet, pa tudi večino Stare zaveze. Bil je izvrsten učenjak, plodovit pisec, vpliven pridigar in sposoben teolog.

Čemu takšnega človeka poslati tja, kjer je zelo malo vernikov? Čemu poslati »najsposobnejšega moškega med nami« na nepoznano misijonsko polje? Čemu je bil sploh pripravljen iti? Pred nekaj leti mu je umrla žena. Čemu je bil pripravljen zapustiti družino in prijatelje ter se z dvema otrokoma vkrcati na ladjo do neznane dežele, pri čemer je bil pripravljen vse žrtvovati za Kristusa?

Obstajal je samo en razlog. Verjel je, da bo Jezus kmalu prišel in da je treba sporočilo za zadnji čas razširiti po vsem svetu.

V vsej zgodovini so naši najpametnejši in najboljši ljudje potovali do koncev sveta, da bi oznanili Božje sporočilo zadnjega časa. Bili so učitelji, zdravstveni delavci, pastorji, kmetje, mehaniki in trgovci vseh vrst. Nekateri so bili cerkveni uslužbenci, toda mnogi so bili laiki, ki so verjeli, da bo Jezus kmalu prišel.

`Katere podobnosti opaziš med Raz 14,6, Apd 1,8 in Mt 24,14?`

Oznanjevanje večnega evangelija presega zemljepisne meje. Evangelij dosega najbolj oddaljene kraje na zemlji in ljudi vseh jezikov in kultur. Prej ali slej se bo razširil po vsem svetu. Kako osupljivo je spoznanje, da je naše sporočilo do zdaj doseglo več kot 210 od 235 držav sveta, ki jih priznavajo Združeni narodi!

`Kakšna je tvoja vloga pri širjenju sporočila treh angelov vsakemu narodu, rodu, jeziku in ljudstvu? Kako si lahko še boljši v tem?`