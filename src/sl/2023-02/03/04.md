---
title:  Zgodba o milosti
date:   11/04/2023
---

Sporočila treh angelov so zgodba o milosti. Pripovedujejo o Zveličarjevi brezmejni ljubezni – o Jezusu, ki nas tako zelo ljubi, da je bil pripravljen prestati pekel, da se nihče od nas ne bi pogubil. To je zgodba o brezmejni, nedojemljivi, nesmrtni, neskončni in večni ljubezni.

Boga prav nič ne more presenetiti. Ni podvržen spreminjajočim se človeškim odločitvam. Kakor smo že videli, njegov načrt za osvoboditev od greha ni bil nekakšna poznejša zamisel, ki se mu je porodila, ko je greh že nastopil. Strašna drama greha ga ni ujela nepripravljenega.

`Preberi Raz 13,8 in 1 Pt 1,18-20. Kaj nas te vrstice učijo o načrtu zveličanja? `

Besedna zveza »večni evangelij« v Raz 14,6 govori o preteklosti, sedanjosti in prihodnosti. Ko je Bog ustvaril človeka z zmožnostjo, da sprejema moralne odločitve, je predvidel, da se bo odločil narobe. Ko so ustvarjena bitja prejela sposobnost odločanja, so se bila sposobna odločiti tudi za upor proti ljubečemu Božjemu značaju. Edini način, kako bi se lahko izognil temu, je bil, da ustvari »robote«, ki bi jih nadzoroval in upravljal z njimi po nekem božanskem, kozmičnem načrtu. Prisiljena zvestoba pa je v nasprotju z njegovo naravo. Ljubezen zahteva izbiro, ko pa je bitjem dana moč izbire, obstaja možnost, da se ne bodo odločila prav. Zato je Bog skoval načrt zveličanja še pred uporom naših staršev v Edenu.

»Načrt za našo odkupitev ni bil poznejši domislek, torej narejen šele po Adamovem padcu. Bil je razodetje ›skrivnosti, ki je bila zamolčana skozi večne čase‹ (Rim 16,25). Je razkritje načel, ki so bila od večnosti temelj Božjega prestola.« (Ellen G. White: Jezusovo življenje, str. 13)

»Večni evangelij« ne govori le o preteklosti in sedanjosti; je osnova za prihodnost z upanjem. Govori o večnem življenju z njim, ki si iz vsega srca želi, da bi bil vso večnost z nami.

`Preberi Ef 1,4 in razmisli, kaj pomeni, da si bil že »pred stvarjenjem sveta« izvoljen v Kristusu, da bi v njem imel zveličanje. Zakaj je ta resnica tako spodbudna?`