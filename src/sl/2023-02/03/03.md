---
title:  "»Večni« evangelij"
date:   10/04/2023
---

Zapazite, da se sporočilo treh angelov v Raz 14,6 začne z omembo »večnega« evangelija. Če ne razumemo globine evangelija, bomo zgrešili bistvo celotnega sporočila. Nikoli ne bomo v polnoti razumeli sporočila Božje sodbe ali padca Babilona ali znamenja zveri, če ne bomo prej razumeli evangelija.

`Preberi 1 Kor 15,1-4, Rim 3,24-26 in Rim 5,6-8. Kako je večni evangelij prikazan v teh odlomkih? Katero veliko upanje nam je dano tukaj?`

Evangelij je neverjetno dobra novica o Kristusovi smrti za naše grehe, njegovem veličastnem vstajenju ter večni ljubezni in skrbi za nas. Po veri v njegovo prelito kri in moč vstajenja smo rešeni kazni in moči greha. Pavlove misli so bile prežete s Kristusom; On je bil središče njegovega poučevanja in pridiganja. Križani Kristus ga je rešil obsodbe in krivde njegove preteklosti. Vstali Kristus mu je dal moč za sedanjost, vračajoči se Kristus pa mu je dal upanje za prihodnost.

Zapazite štiri bistvene točke zgoraj navedenih odlomkov iz Pisma Rimljanom:

1.	Opravičeni smo brezplačno, po veri.

2.	Milost je izjava Božje pravičnosti.

3.	Milost opravičuje tiste, ki po veri sprejmejo Jezusa.

4.	Bog nam je izkazal ljubezen, ko smo bili še grešniki.

Kristusove milosti si nikakor ne moremo zaslužiti. Jezus je umrl mučne, boleče smrti, s katero bi morali umreti izgubljeni grešniki. Izkusil je polnoto Očetove jeze ali sodbe nad grehom. Bil je zavržen, da bi mi lahko bili sprejeti. Umrl je smrti, ki bi morala doleteti nas, da bi mi lahko živeli življenje, ki je bilo njegovo.

Ali je sploh kaj nenavadnega, da lahko zveličanje dobimo samo po veri, ne pa po delih postave? Le kaj lahko sploh še dodamo? Kaj lahko naša dela – celo najboljša in takšna, ki so polna Svetega Duha – dodajo k temu, kar je Kristus na križu dosegel za nas?

Načrt zveličanja je bil narejen že pred začetkom časa (2 Tim 1,9; Tit 1,2; Ef 1,4), kar nam pomaga razumeti, zakaj se imenuje »večni« evangelij. Bog je pred stvarjenjem sveta vedel, kaj se bo zgodilo. Skoval je načrt zveličanja, da bi se spopadel s krizo, ko bo ta nastopila.