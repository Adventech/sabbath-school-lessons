---
title:  Pogled v nebesa
date:   26/04/2023
---

V Raz 4 Janez zagleda odprta vrata na nebu in sliši vabilo: »Stopi sem gor in pokazal ti bom, kar se mora zgoditi poslej.« (Raz 4,1) Jezus je povabil apostola, naj pogleda skozi odprta vrata v nebeško svetišče, kjer bo videl prizore velikega spopada med dobrim in zlom. Tudi mi lahko skupaj z Janezom pogledamo skozi ta vrata in bežno zagledamo večni načrt zveličanja. Priča smo stvarem, o katerih se odloča v nebeškem svetišču. Pred našimi očmi se odvijajo temeljne zadeve velikega spopada med dobrim in zlom.

`Preberi Raz 4,2-4 in najdi podobnosti s prizorom, zapisanim v Dan 7.`

Jasno je, da gre za prizor v prestolni dvorani. Bog Oče sedi na prestolu, obdan z nebeškimi bitji. Grom in strele simbolizirajo Božje sodbe. V Raz 4,4 opazimo, da je okoli prestola tudi 24 starešin.

Kdo so ti? V starem Izraelu je bilo 24 duhovniških skupin, v katerih so bili duhovniki, ki so zastopali ljudi pred Bogom. V 1 Pt 2,9 apostol pojasni, da so novozavezni verniki »izvoljeni rod«, »kraljevsko duhovništvo«. Morda teh 24 starešin predstavlja vse odrešene, ki se bodo nekega dne veselili ob Božjem prestolu. Morda pa predstavljajo ljudi, ki so vstali ob Kristusovem vstajenju in šli z njim v nebesa (Mt 27,52; Ef 4,7.8).

V vsakem primeru je to dobra novica. Ob Božjem prestolu je tudi nekaj odrešenih z zemlje. Spopadali so se s preizkušnjami, kakor se tudi mi. Po Kristusovi milosti in moči Svetega Duha so premagali skušnjave. Oblečeni so v »bela oblačila«, kar predstavlja Kristusovo pravičnost, ki pokriva in očiščuje njihove grehe. Na glavi imajo zlate vence, kar pomeni, da so zmagali v bitki proti zlu in so del nebeške kraljevske linije verujočih.

Vidimo, kako je v nebesih postavljen prestol, na katerem sedi Bog. Okoli njega so nebeška bitja in kmalu začnejo peti vsa nebesa. Hvalnica je vedno glasnejša: »Vreden si, naš Gospod in Bog, da prejmeš slavo, čast in moč, ker si ustvaril vse reči, po tvoji volji so bivale in bile ustvarjene.« (Raz 4,11)