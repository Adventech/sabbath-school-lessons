---
title:  Pomen ure sodbe
date:   23/04/2023
---

Zadnja svetopisemska knjiga se osredotoča na vrhunec večtisočletnega spopada med dobrim in zlom. Uporni angel Lucifer je izzval Božjo pravičnost, poštenost in modrost. Trdil je, da je Bog nepošten in nepravičen pri svojem vodenju vesolja. Poslednja sodba, o kateri beremo v Razodetju, je sámo središče tega konflikta, ki zadeva Božji značaj.

`V Raz 14,7 piše: »Bojte se Boga in izkažite mu čast, kajti prišla je ura njegove sodbe. Molíte njega, ki je naredil nebo in zemljo, morje in izvirke vodá!« Zakaj je pomembno, da prvi angel tik po tem, ko pove o »večnem evangeliju, spregovori o Božji sodbi? Kako sta povezana večni evangelij in Božja sodba?`

Evangelij in sodba sta neločljivo povezana. Če ne bi bilo večnega evangelija, ne bi imeli upanja pri sodbi. Kakor bomo videli, je večni evangelij naše edino upanje. Nobenega dvoma ni, da je evangelij deloma tudi sporočilo o sodbi.

Med sodbo bodo nepadli svetovi videli, da je Bog za rešitev vsakega človeka naredil vse, kar je lahko. Ta sodba bo razkrila njegovo pravičnost in usmiljenje. Povedala bo nekaj o njegovi ljubezni in zakonu. Pričala bo o njegovi milosti in moči.

Sodba je del Božje končne rešitve za težavo greha. V velikem spopadu med dobrim in zlom je Bog na Satanove obtožbe odgovoril s križem, toda pri sodbi bo razkril, da je naredil vse, kar je bilo možno, da bi nas rešil in nas pripeljal h križu.

Neskončne, podrobne, natančne in izčrpne nebeške knjige se bodo odprle (glej Dan 7,10). Bogu smo tako dragoceni, da se vse vesolje ustavi, da bi pretehtalo odločitve, ki smo jih sprejeli v luči delovanja Svetega Duha in odrešenja, ki nam je po Kristusovem križu na voljo brezplačno.

`Pozorno preberi Ps 51,3-6 (Ps 51,1-4 CHR), še posebej 6. vrstico (4. vrstico v CHR). Kako te vrstice osvetljujejo pomen in namen sodbe?`