---
title:  Božje usmiljenje in sodba
date:   24/04/2023
---

Križ in sodba razodevata, da je Bog pravičen in usmiljen. Pravičnost pravi: »Plačilo za greh je smrt.« Usmiljenje odgovori: »Božji milostni dar pa je večno življenje v Kristusu Jezusu, našem Gospodu« (Rim 6,23). Če bi se Božji zakon dalo spremeniti ali razveljaviti, Jezusu ne bi bilo treba umreti. Njegova smrt pa je utrdila večno naravo zakona, zakon pa je osnova za sodbo.

`Preberi Raz 20,12. Kako smo sojeni? Kakšna je povezava med našimi dobrimi deli in zveličanjem?`

Naša dela kažejo, kakšne so naše odločitve in koliko smo zvesti Bogu. V Ef 2,8.9 piše: »Z milostjo ste namreč odrešeni po veri /…/. Niste odrešeni iz del, da se ne bi kdo hvalil.« Ko nas Kristus reši, nas spremeni. »Njegova stvaritev smo, ustvarjeni v Kristusu Jezusu za dobra dela; zanje nas je Bog vnaprej pripravil, da bi v njih živeli.« (Ef 2,10)

Naša dobra dela, ki so okrepljena s Svetim Duhom, nas ne morejo rešiti, temveč pričajo o tem, da je naša vera iskrena. Božja končna sodba bo odstranila vse sprenevedanje, hinavščino in neresnico ter prodrla v globino našega bitja. Ellen G. White je opisala naš položaj pred Bogom pri sodbi in nam dala mogočen vpogled v to, kako evangelij in sodba hodita z roko v roki.

»Dejstvo, da so ti, ki jih Bog priznava za svoje ljudstvo, prikazani, kako stojijo pred Gospodom v umazanih oblačilih, mora spodbuditi k ponižnosti in globokemu preiskovanju srca vse, ki se imenujejo z njegovim imenom. Tisti, ki zares čistijo svoje srce s pokoravanjem resnici, imajo o sebi vedno najbolj skromno mišljenje. Čim bolj pazljivo opazujejo brezhibnost Kristusovega značaja, toliko bolj goreča je njihova želja, da bi postali podobni njemu, in toliko manj čistosti ali svetosti bodo videli v svojem življenju. Toda čeprav se moramo zavedati svoje grešnosti, se lahko opremo in vedno sklicujemo na Kristusa, ki je naša pravičnost, naše posvečenje in zveličanje. Na obtožbe, ki jih Satan uporablja proti nam, sami ne moremo odgovoriti. Samo Kristus se lahko uspešno zavzema za nas in nas ubrani. On lahko tožnika utiša z argumenti, ki ne temeljijo na naših zaslugah, temveč samo na njegovih.« (Testimonies for the Church, vol. 5, str. 471.472)

`Kako sta v zgornjem navedku evangelij in sodba nerazdružljivo povezana? Kakšno upanje ti daje ta tesna povezava med njima?`