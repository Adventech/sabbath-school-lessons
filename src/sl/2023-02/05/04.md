---
title:  Veličastni prizor
date:   25/04/2023
---

Preroški knjigi Daniel in Razodetje nas usmerjata na dogodke, ki se bodo odvili v zadnjih dneh zemeljske zgodovine. Razodetje razglaša, da je prišla ura Božje sodbe. V Danielovi knjigi izvemo, kdaj se je sodba začela.

V Dan 7 je Bog preroku pokazal zgodovino sveta. Narodi se vzdignejo in padejo. Mogočne sile zatirajo Božje ljudstvo. Po opisu Babilona, Medo-Perzije, Grčije, Rima, razdelitve Rimskega cesarstva je opisano preganjanje cerkve, ki traja 1260 let (Dan 7,25; glej tudi Raz 12,14). Nato je Bog Danielov um usmeril na veličasten nebeški dogodek, ki bo vse stvari postavil na pravo mesto. Prerokova pozornost je z vzpona in padca narodov ter zatiralnih zemeljskih sil preusmerjena na prestolno dvorano vesolja in poslednjo Božjo sodbo, kjer bo Bog popravil vse zlo in vzpostavil svoje večno kraljestvo pravičnosti.

Bog je Daniela v preroškem videnju popeljal iz kaosa in konfliktov na zemlji v veličastno nebeško svetišče in vrhovno sodišče vesolja, kjer Kristus – zakonit vladar tega sveta – od svojega Očeta prejme kraljestvo, ki mu pripada.

`Preberi Dan 7,9.10.13 in opiši, kaj je Daniel videl v teh vrsticah. Kaj je poleg tega končni izid te sodbe? Glej Dan 7,14.26.27.`

V nebeški sodni dvorani se odloča o usodi vsega človeštva. Prevlada pravica. Zmaga resnica. Vlada pravičnost. To je eden od najosupljivejših, najčudovitejših, najsijajnejših prizorov v celotnem Svetem pismu. Dobra novica je, da se za zvesto Božje ljudstvo, ki je oblečeno v Kristusovo pravičnost, vse konča dobro.

Jezus se v navzočnosti vsega vesolja približa svojemu nebeškemu Očetu. Nebeška bitja se zberejo okoli Božjega prestola. Vse vesolje nepadlih bitij s strahospoštovanjem opazuje ta sodni prizor. Večtisočletni boj bo kmalu končan. Bitka za prestol vesolja je popolnoma odločena.

`Daniel je pravilno napovedal vzpon in padec kraljestev. Zakaj je torej tako smiselno zaupati Božji besedi o tem, kar pravi o poslednjem kraljestvu, ki »bo ostalo na veke«?`