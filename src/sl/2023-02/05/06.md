---
title:  Jezus je vreden
date:   27/04/2023
---

V Raz 5,1-3 spet vidimo prestol in zvitek, ki je popisan na obeh straneh. Zapečaten je z božanskim pečatom in nihče v nebesih ali na zemlji ga ne more odpreti. Nebeška bitja trepetajo. Težava je resna. Noben angel ne more zastopati človeštva pri poslednji sodbi zemlje. Janez joče, ker nihče ne more odpreti zvitka. Eden od starešin – eden od odrešenih z zemlje – mu nakloni spodbudne besede. Jezus, Božje Jagnje, je vreden odpreti zvitek.

Janez v Raz 5,5 zagleda glavni odgovor na težavo greha. Ostareli prerok vidi edini način, kako lahko posameznik prestane končno sodbo ob Božjem prestolu. »Tedaj mi je rekel eden izmed starešin: ›Ne jokaj! Glej, zmagal je lev iz Judovega rodu, Davidova korenina, da bi odprl knjigo /…/‹ Tedaj sem videl /…/ Jagnje, kakor zaklano.« (Raz 5,5.6)

`Preberi Raz 5,8-12. Kako se nebesa odzovejo na razglas, da je Jezus vreden odpreti zvitek (knjigo) sodbe in nas odrešiti?`

Jezus, Božje Jagnje, ki je svoje življenje žrtvoval za zveličanje človeštva, vzame zvitek sodbe in ga odpre. Vsa nebesa ga navdušeno častijo. Njegova zmaga nad Satanovimi skušnjavami, njegova smrt na golgotskem križu, njegovo vstajenje in velikoduhovniška služba zagotavljajo zveličanje vsem, ki se po veri odzovejo na njegovo milost. Za Božje ljudstvo je sodba neverjetno dobra novica. Govori o koncu vladavine greha in o rešitvi Božjega ljudstva.

Ali je kaj, kar bi bilo bolj spodbudno? Jezus nas zastopa pri sodbi! Pokriva nas njegovo popolno, pravično življenje. Njegova pravičnost deluje v nas in nas obnavlja. Njegova milost nam odpušča, nas spreminja in nam daje moč živeti pobožno življenje.

Ničesar se nam ni treba bati. Jezus je naš zastopnik; sile zla so poražene. Sodba je v prid Božjemu ljudstvu (Dan 7,22). Njen namen ni razkriti, kako slabi smo, temveč razodeti, kako dober je Bog.

`Znova razmisli o veličastnem upanju, ki ga prinaša sodba: Jezus je naša zamena. Zakaj je to naše edino upanje?`