---
title:  Za globlje proučevanje
date:   28/04/2023
---

Spodaj preberi mogočen vpogled duha preroštva o stanju Božjega ljudstva v zadnjih dneh, v času sodbe in na koncu sveta.

»Njihovo edino upanje v tem času bo Božja milost, edina obramba pa molitev. Kakor je Jozue, judovski veliki duhovnik, goreče molil pred Angelom, tako bodo tudi pripadniki cerkve ostanka zlomljenih src in z iskreno vero v Kristusa kot svojega zastopnika iskali odpuščanje in osvoboditev. Ko se bodo popolnoma zavedali svoje grešnosti in spoznali svojo šibkost in nevrednost /…/, bodo začeli obupavati. Skušnjavec je poleg njih, da bi jih obtoževal, kakor je stal tudi poleg Jozueta, da bi mu nasprotoval. On opozarja na njihova umazana oblačila, na nepopolnost njihovega značaja. Prikazuje jim njihove slabosti in nespametnost, greh njihove nehvaležnosti in nepodobnosti Kristusu, s čimer toliko onečaščajo svojega Odrešenika. /…/

Pripadniki Božjega ljudstva imajo v marsičem resne pomanjkljivosti. Satan točno ve, h katerim grehom jih je napeljal, in zato jih prikazuje v pretirani in najslabši luči, ko pravi: ›Ali lahko Bog, ki je mene in moje angele pregnal iz svoje navzočnosti, zdaj nagradi tiste, ki nosijo krivdo za iste grehe? O, Gospod, tvoja pravičnost ne dopušča, da to storiš! Pravičnost in sodba v tem primeru ne bosta podnožje tvojega prestola. Pravičnost zahteva, da se jih razglasi za krive in se jih obsodi.‹

Toda Kristusovi sledilci, čeprav grešijo, se ne predajo v boju z grehom in ne privolijo v to, da bi ostali pod oblastjo zla. Odpovedujejo se svojim grehom ter v ponižnosti in skrušenih src iščejo Gospoda; tako božanski Odvetnik lahko posreduje za njih. Kristus, ki ga najbolj žali njihova nehvaležnost, ki pozna vsak njihov greh, a prav tako tudi njihovo kesanje, poudarja: ›Gospod naj te ukori, o Satan! Jaz sem dal svoje življenje za duše teh vernikov. Vdolbeni so na dlaneh mojih rok.‹« (Ellen G. White, Testimonies for the Church, vol. 5, str. 473.474)

**Vprašanja za pogovor**

`1.	Kako spoznanje o tem, da je »prišla ura njegove sodbe«, vpliva na tvoje vsakodnevno življenje? Če bi bili iskreni, bi večina odgovorila, da ne prav dosti, kajne? Kako lahko to spremenimo?`

`2.	Zakaj je sodba dobra in ne slaba novica? V razredu se pogovorite o Jezusovi vlogi pri sodbi. Kako deluje v našo korist? Kako nas lahko to spodbudi, da smo mu zvesti, vedoč, da imamo samo zaradi tega, kar je naredil za nas, upanje na zveličanje?`

`3.	Znova razmisli o sodbi, ki bo vesolju razkrila Božji značaj. Kako se ta zamisel zelo dobro ujema s celotnim prizorom velikega spopada?`