---
title:  Angelova navodila Danielu
date:   02/05/2023
---

`Preberi Dan 9,23. Kakšna navodila je dal angel Danielu? Zakaj je to pomembno za razumevanje pomena čiščenja svetišča v Dan 8,14?`

Angel je naročil Danielu: »Bodi zato pozoren na besedo in doumi videnje.« (Dan 9,23) Toda pozoren na katero besedo in videnje? Ker v Dan 9 ni nobenega videnja, je imel angel Gabriel v mislih del videnja v Dan 8, ki ga prerok ni razumel – 2300 dni (Dan 8,27).

`Preberi Gabrielove besede v Dan 9,24–27. Katere dogodke iz Jezusovega življenja in službe je omenil?`

Prvi del tega prerokovanja zadeva Božje ljudstvo, Jude. »Sedemdeset tednov je odrejenih za tvoje ljudstvo« – za judovski narod (Dan 9,24). V svetopisemskih prerokovanjih en preroški dan pomeni eno dobesedno leto (Ezk 4,6; 4 Mz 14,34). Kadar v Danielu in Razodetju naletimo na simbolične podobe, je običajno simboličen tudi čas, ki se omenja v zvezi z njimi. Lahko smo prepričani, da načelo dan za leto velja tudi za to prerokovanje, saj se vsak dogodek na časovnici lepo izide (glej jutrišnji nauk). Če upoštevamo to načelo, je 70 tednov sestavljenih iz 490 dni. Ker je en preroški dan enak enemu dobesednemu letu, je 490 dni pravzaprav 490 dobesednih let.

Gabriel pove Danielu, da je 490 let »odrezanih« (to je dobesedni prevod hebrejske besede chathak, ki se jo včasih prevaja tudi z »določenih«). Odrezanih od česa? To se lahko nanaša na edino drugo časovno prerokovanje – na 2300 dni v Dan 8,14. Teh 490 let je neposredno povezanih s časovnim prerokovanjem v Dan 8,14, ki je edini nepojasnjeni del videnja iz Dan 8 in tudi edino časovno prerokovanje 8. poglavja. Tako lahko vidimo, da Gabriel s tem prerokovanjem Danielu pomaga razumeti reči, ki jih ni razumel v prejšnjem poglavju, tj. 2300 dni.