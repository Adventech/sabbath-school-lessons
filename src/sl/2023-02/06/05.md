---
title:  "Mesija bo »pokončan«"
date:   03/05/2023
---

Gabriel je to 490-dnevno prerokovanje začel z dogodkom, ki je bil za Daniela in Jude izjemnega pomena – z ukazom o obnovi in pozidavi Jeruzalema. Čeprav je bilo v povezavi z Jeruzalemom izdanih mnogo dekretov, pa v Ezr 7 beremo o  predpisu iz leta 457 pr. n. št., ki Judom ni le dovolil, da se vrnejo v svojo domovino, temveč da se lahko ustanovijo kot verska skupnost (glej Ezr 7,13.27).

Pomembno je opaziti, da je bil Artakserksov dekret izdan jeseni leta 457 pr. n. št. Od tega predpisa leta 457 pr. n. št. do Mesija bo po Danielovih besedah 69 tednov oziroma 483 let. Če začnemo pri letu 457 pr. n. št. in se pomikamo naprej v zgodovini, pridemo do leta 27 n. št.

Beseda Mesija pomeni »Maziljenec«. Leta 27 n. št. je bil Jezus Kristus, Mesija, krščen (glej Mt 3,13-17). Daniel je več stoletij pred tem dogodkom napovedal točno leto njegovega krsta, ki je pomenil začetek njegove tri in pol leta trajajoče službe.

`Katere veličastne resnice so razodete v Rim 5,6-9 in Dan 9,26?`

»Po dvainšestdesetih tednih bo maziljenec pokončan in nič ne bo imel.« (Dan 9,26) Maziljenec bo »pokončan« oziroma »križan«. Vrstica dodaja »in nič ne bo imel«. Z drugimi besedami: njegova smrt na golgotskem križu je bila za nas, ne zanj; zato je Pavel zapisal: »Bog pa izkazuje svojo ljubezen do nas s tem, da je Kristus umrl za nas, ko smo bili še grešniki.« (Rim 5,8)

V Dan 9,27 beremo, da bo Kristus sredi tedna »odpravi[l] klavno in jedilno daritev«. Sredi sedemdesetega tedna – leta 31 n. št. – je Kristus s svojo krvjo potrdil večno zavezo, ko je umrl na križu; daritveni sistem je takrat izgubil ves preroški pomen.

Ta prerokovanja razkrivajo, da bo Kristus – Mesija – križan, zaradi česar bo daritveni sistem nehal delovati. To se bo zgodilo leta 31 n. št. Te napovedi so se izpolnile do vsake podrobnosti. Kristus je bil žrtvovan za nas ravno na pasho, ko je veliki duhovnik daroval pashalno jagnje.

`Z vsem tem v mislih preberi Mr 15,28 in Mt 3,15.16. Kako nam te vrstice pomagajo razumeti prerokovanje v Dan 9,24-27?`