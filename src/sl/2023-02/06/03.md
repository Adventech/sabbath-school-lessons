---
title:  2300 dni in konec časa
date:   01/05/2023
---

`Preberi Dan 8,17.19.26. Na kateri čas se po angelovih besedah nanaša videnje v Dan 8 in videnje o 2300 dneh? Zakaj je to pomembno razumeti?`

Nekateri so mnenja, da 2300 dni pomeni dobesedne dni. Poleg tega verjamejo, da se mali rog iz Dan 8 nanaša na selevkidskega vojaškega poveljnika Antioha Epifana (216–164 pr. n. št.), ki je napadel Jeruzalem in oskrunil tempelj, čeprav 2300 dni ne sovpada s tem časovnim okvirom. Ta razlaga se ne ujema z angelovim jasnim navodilom, da videnje velja za »poslednji čas«. Antioh gotovo ni živel na koncu zgodovine.

V Dan 8 Gabriel začne pojasnjevati pomen prerokovanja o 2300 dneh. Oven predstavlja Medo-Perzijo, kozel pa Grčijo (Dan 8,20.21). Čeprav ni omenjen z imenom kakor prvi dve sili, je naslednja entiteta – mali rog – očitno Rim (Dan 8,9.23.24). Nato angel opiše nekakšno versko-politično obdobje Rima, ki bo »vrgel resnico na tla« (Dan 8,10-12.25) in se vmešal v Kristusovo nebeško službo. Čiščenje svetišča v Dan 8,14 je vrhunec poglavja ter Božji odgovor zemeljskim in verskim silam, ki poskušajo izpodriniti njegovo avtoriteto. To je del božanske rešitve za težavo greha.

Gabriel je pripravljen pojasniti podrobnosti Božje preroške časovnice. Na koncu Dan 8 jasno vidimo, da Daniel ni razumel tistega dela videnja, ki govori o 2300 dneh (Dan 8,27). Prvi del o ovnu, kozlu in malem rogu mu je bil pojasnjen; prvi dve sili sta bili celo imenovani (Dan 8,20.21). Toda čiščenje svetišča je ostalo nepojasnjeno.  

Angel Gabriel, ki se mu je prikazal v Dan 8, se mu prikaže tudi v 9. poglavju in reče: »Ob začetku tvojih prošenj je izšla beseda in jaz sem prišel, da jo oznanim; kajti ljubljen si. Bodi zato pozoren na besedo in doumi videnje.« (Dan 9,23). Katero videnje? Kakor bomo videli jutri, gre za videnje o 2300 dneh, ki je edini del prejšnjega videnja (v Dan 8), ki mu ga angel še ni pojasnil.

`Gabriel je Danielu rekel, da je ljubljen. Kaj nam to pove o tesni, intimni povezavi, ki vlada med nebesi in zemljo?`