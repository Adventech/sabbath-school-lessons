---
title:  Ura njegove sodbe
date:   29/04/2023
---

### Preberi pred proučevanjem
Dan 8; Dan 9; Ezr 7; Mt 3,13-17; Rim 5,6-9; Mr 15,38; 3 Mz 16,16

> <p>Ključno besedilo:</p>
> Poleg tega poznate čas, v katerem smo. Ura je že, da se zbudite iz spanja, zdaj je naša rešitev bliže kakor takrat, ko smo vero sprejeli. Noč se je pomaknila naprej in dan se je približal. Odvrzimo torej dela teme in nadenimo si orožje luči. Rim 13,11.12

Pred leti je revija National Geographic poročala o gozdnem požaru v nacionalnem parku Yellowstone v ZDA. Ko se je požar umiril, so se gozdarji podali na pot proti vrhu gore, da bi ocenili škodo. Eden od njih je našel zoglenelo ptico ob drevesnem deblu. Prizor mu je vzbudil neprijetna čustva, zato je s palico dregnil v ptico.

Ko je to naredil, so izpod peruti mrtve matere smuknili trije drobni ptičji mladiči. Ljubeča mama, ki se je zavedala preteče katastrofe, je prenesla mladiče ob vznožje drevesa in jih pokrila s svojimi perutmi. Lahko bi poletela na varno, a ni želela zapustiti svojega naraščaja. Kako lepa prispodoba za vernika, ki je varen v Kristusu!

Ogenj Božje sodbe je ugasnil na Kristusu na Golgoti; vsi, ki so v Kristusu, so za zmeraj varni pod njegovimi perutmi. Na križu mu je bilo sojeno kot grešniku, da bi nam lahko bilo sojeno kot pravičnim državljanom nebeškega kraljestva. Doletela ga je obsodba zločinca, da bi nas rešil pred uničujočim ognjem večne pogube – tako simbolično kakor dobesedno.