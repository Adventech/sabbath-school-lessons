---
title:  Leto 1844
date:   04/05/2023
---

Prvih 490 let prerokovanja o 2300 dneh je veljalo za starodavni judovski narod in Mesijev prihod. Zadnji del 2300 let pa zadeva Božje ljudstvo, ki ga tvorijo tako Judje kakor pogani; nanaša se tudi na čiščenje nebeškega svetišča in na drugi Kristusov prihod.

Prvih 490 let se nanaša na prvi Mesijev prihod; to obdobje se konča leta 34 n. št. Če 2300 letom odštejemo 490 let, dobimo 1810 let. Ta leta se nanašajo na Božje ljudstvo. Če začnemo pri letu 34 in mu dodamo 1810 let, pridemo do leta 1844.

V luči čiščenja oziroma obnove resnice o svetišču in poslednji nebeški sodbi je Bog v Raz 14,6.7 poslal človeštvu zadnje vabilo, naj se odzove na njegovo ljubezen, sprejme njegovo milost ter živi pobožno in poslušno življenje.

`Preberi 3 Mz 16,16. Kaj je bil razlog za čiščenje svetišča in kaj nas to uči o evangeliju?`

Zaradi grehov in prestopkov ljudi je svetišče moralo biti očiščeno, kar se je doseglo samo z živalsko krvjo. Tako je tudi v našem primeru. Potrebujemo odrešenika, na katerega so v simbolnem smislu kazale živali, zaklane na dan sprave; to je edini način, da prestanemo sodbo.

`Preberi 3 Mz 23,26-29. Kaj je Bog ukazal svojemu ljudstvu, naj naredi na dan sprave? Kaj bi to moralo pomeniti nam?`

Izraelci so morali »pokoriti svoje duše«. To pomeni, da so se morali ponižati, preiskati svoje srce, priznati grehe, se pokesati in prositi Boga, naj jih očisti, kakor je veliki duhovnik očistil zemeljsko svetišče.

`Preroška poglavja Dan 7–9 in Raz 14 se še posebej osredotočajo na nujno vabilo ob uri sodbe, naj se ljudje pripravijo. Od leta 1844 živimo v uri sodbe. Sporočilo prvega angela iz Razodetja naznanja, da je »prišla ura njegove sodbe« (Raz 14,7). Kako lahko danes »pokorimo svoje duše«?`