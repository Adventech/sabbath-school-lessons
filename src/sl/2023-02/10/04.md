---
title:  "Babilon: središče čaščenja sonca"
date:   30/05/2023
---

Čaščenje sonca je bilo razširjeno v Egiptu, Asiriji, Perziji in tudi v Babilonu. V svoji knjigi Čaščenje narave (ang. The Worship of Nature) James G. Frazer opaža: »V stari Babiloniji so sonce častili od pradavne preteklosti.« (Vol. 1, str. 529) Morda se zdi presenetljivo, toda babilonsko čaščenje sonca je od časa do časa vplivalo tudi na Božje starozavezno ljudstvo.

`Preberi Ezk 8,16 in 2 Kr 23,5.11. Kaj so preroki napisali o vplivu čaščenja sonca na Izrael in Judo? Glej tudi Rim 1,25.`

Prerok Ezekiel, ki je bil Danielov sodobnik, je opisal nekatere od Božjega ljudstva, kako so s hrbtom obrnjeni proti Božjemu templju in častijo sonce, medtem ko gledajo proti vzhodu. Namesto da bi častili Stvarnika sonca, so častili stvarstvo – sonce.

V Raz 17 je Janez opisal čas, ko se bodo v krščansko cerkev pritihotapila babilonska načela, vključno s čaščenjem sonca. To se bo zgodilo v dobi sklepanja kompromisov. Konstantinova spreobrnitev v krščanstvo je v rimskemu cesarstvu povzročila veliko veselje. Toda Konstantin je bil močno naklonjen čaščenju sonca. Priznani zgodovinar Edward Gibbon piše: »Sonce so vsesplošno slavili kot Konstantinovega nepremagljivega vodnika in zaščitnika.« (The History of the Decline and Fall of the Roman Empire, 20. poglavje). Leta 321 je Konstantin vzpostavil prvi »nedeljski zakon«. Njegov razglas se je glasil: »Na sveti dan sonca naj sodniki in ljudstvo, ki prebiva v mestih, počiva; vse delavnice naj bodo zaprte.« (Konstantinov razglas, leto 321) To ni bil zakon, ki bi vsem Konstantinovim podložnikom vsiljeval posvečevanje nedelje, vendar pa je pri rimskem prebivalstvu okrepil posvečevanje tega dne.

V desetletjih, ki so sledila, so si vladarji in papeži z državnimi dekreti in cerkvenimi koncili prizadevali postaviti nedeljo kot edini dan čaščenja. Še danes večina kristjanov posvečuje nedeljo. To je mogočen primer tega, da večinska praksa ali verovanje še ne pomeni, da je to tudi prav.

`Kako razširjeno je danes čaščenje nedelje v krščanskih cerkvah! Česa se lahko iz tega naučimo o razširjenosti Satanovih prevar? Znova se vprašajmo, kaj je naša edina zaščita. `