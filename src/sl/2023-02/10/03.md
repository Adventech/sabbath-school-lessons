---
title:  Stara laž o neumrljivosti
date:   29/05/2023
---

`Kaj v naslednjih vrsticah namiguje na spiritizem? Raz 16,13.14 in Raz 18,2.23`

Izrazi, kot so »duhovi demonov«, »bivališče demonov« in »pribežališče nečistih duhov«, kažejo na demonsko dejavnost. Posvarjeni smo, da bo ena izmed dveh velikih prevar poslednjih dni nauk o »neumrljivosti duše« (glej Ellen G. White: Veliki spopad, str. 375.376).

To danes zlahka opazimo. Zamisel o neumrljivi duši je skorajda temeljni krščanski nauk. Mnogi kristjani verjamejo, da gre duša odrešenih ob smrti v nebesa, duša izgubljenih pa v pekel. Kolikokrat smo na primer po smrti velikega evangelista Billyja Grahama slišali, da je »zdaj na varnem v nebesih v ljubečem Jezusovem objemu« ali kaj podobnega? O takšnih stvareh se ves čas govori s prižnic, v razredih in še posebej na pogrebih.

`Katero jasno navodilo je Bog dal svojemu ljudstvu o življenju po smrti in o tem, kje najti upanje? Prd 9,5; Job 19,25-27; 1 Tes 4,16.17; Raz 14,13`

Eden od stebrov babilonske prevare je zmotno razumevanje smrti, ki temelji na zamisli o neumrljivi duši, in tako pripravlja pot varljivemu vplivu spiritizma. Če verjamemo, da mrtvi v neki obliki še naprej živijo in so morda zmožni komunicirati z nami, kakšno zaščito imamo pred neštetimi Satanovimi prevarami? Če bi se nekdo, za katerega misliš, da je tvoja mrtva mati ali otrok, ali nekdo, ki si ga imel rad, nenadoma pojavil pred teboj in se začel pogovarjati s tabo, kako zlahka bi te zapeljali lastni čuti? To se je zgodilo v preteklosti, se dogaja zdaj in se gotovo bo dogajalo tudi v prihodnosti, ko se bomo približevali zadnjim dnem. Naša edina zaščita je, da stojimo trdno ukoreninjeni v tem, kar nas uči Sveto pismo, in da se oklepamo svetopisemskega nauka o tem, da mrtvi spijo do drugega Jezusovega prihoda.

`Katere primere sodobnega spiritizma opaziš v svoji kulturi? Zakaj je naša edina zaščita v tem, da se trdno oklenemo Božje besede?`