---
title:  Poziv k zvestobi
date:   31/05/2023
---

Sporočilo drugega angela iz Raz 14 se glasi: »Padel je, padel véliki Babilon.« V Raz 17 je ženska, ki predstavlja duhovni Babilon, oblečena v vijolično in škrlatno barvo ter jezdi na škrlatni zveri. V roki ima čašo vina, ki jo ponudi ljudem; svet se napije zmot. Cerkev in država se združita. Prevladuje zmota. Demoni delajo čudeže in zapeljujejo ljudi. Svet se znajde v poslednjem sporu.

V tem času je Božje ljudstvo očrnjeno; ljudje se mu posmehujejo, ga zatirajo in preganjajo, toda v Kristusu in po moči njegovega Svetega Duha ostane zvesto in predano Bogu. Vse peklenske sile in moči zla ne morejo omajati njihove zvestobe Kristusu. V njem so varni. On je njihovo »zatočišče in moč, pomoč v stiskah, vedno navzoča« (Ps 46,2).

Bog poziva ljudi, ki živijo v času konca, naj se vrnejo k zvestobi njegovi besedi. Jezus je molil: »Posveti jih v resnici; tvoja beseda je resnica« (Jn 17,17). Resnica Božje besede, ne pa človeško mnenje ali tradicija, je zvezda severnica, ki nas vodi v tem odločilnem trenutku zemeljske zgodovine.

Dr. Edward T. Hiscox, ki je avtor knjige Standard Manual of Baptist Churches (Standardni priročnih za baptistične cerkve) je izjavil nekaj izjemnega. Leta 1893 je naslovil na stotine baptističnih pastorjev in jih šokiral s pojasnilom o tem, kako je posvečevanje nedelje prišlo v krščansko cerkev.

»Kako žalostno, da je nedelja zaznamovana z znamenjem poganstva in krščena z imenom boga sonca, nato pa sprejeta in potrjena s papeškim odpadništvom ter protestantizmu zapuščena kot sveta dediščina!« (Edward Hiscox, pred newyorško pridigarsko konferenco, 13. november 1893)

`Preberi Ezk 20,1-20. Kaj je bistvo Ezekielovega sporočila in kako se sobota ujema s pozivom k zvestobi?`

V Ezk 20 je podan iskren poziv Izraelu, naj pozabi poganske prakse in začne namesto lažnih bogov (v tem primeru egiptovskih malikov) častiti Stvarnika. Tudi v sporočilu treh angelov Bog poziva ljudi, naj častijo Stvarnika, ker je Babilon padel. Kakor vemo, bo posvečevanje sobote odigralo veliko vlogo v poslednjih dogodkih.

`Katerih naukov se lahko naučimo iz tega, kar piše v Ezk 20,1-20? Glej tudi 1 Kor 10,11.`