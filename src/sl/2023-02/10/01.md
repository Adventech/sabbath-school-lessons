---
title:  Poslednje Satanove prevare
date:   27/05/2023
---

### Preberi pred proučevanjem
Raz 12,9; Raz 16,13.14; 1 Tes 4,16.17; Ezk 8,16; Ezk 20,1-20; Raz 18,4.5

> <p>Ključno besedilo:</p>
> Posveti jih v resnici; tvoja beseda je resnica. Jn 17,17

Bilo je eno izmed tistih čudovitih septembrskih juter v Chicagu. Ko je sonce vzhajalo nad  Michiganskim jezerom in so se dnevni migranti bojevali s prometno konico na hitrih cestah Kennedy in Eisenhower ter ko so otroci hiteli v šolo, je začela nastajati srhljiva zgodba, zaradi katere se je v srce prebivalcev tega mesta naselil strah. Ljudje so začeli tragično zbolevati – nekateri celo umirati – samo nekaj ur po tem, ko so vzeli Tylenol (gre za protibolečinske tablete; op. prev.). Testiranje je pokazalo, da vsaka tableta vsebuje kalijev cianid – smrtonosni strup. Neprišteven posameznik se je poigral z zdravilom. Do danes ne vemo, kdo je to storil.

Kakor smo videli, nas Razodetje svari, da bodo »prebivalci zemlje« pili smrtonosni strup, imenovan »babilonsko vino«. To so lažne doktrine in nauki, ki bodo na koncu vodili v smrt. Toda svet ni brez rešitve in zaščite pred tem duhovnim strupom; protistrup so sporočila treh angelov.

Ta teden bomo še naprej proučevali ne le o babilonskih prevarah, temveč tudi o Jezusovem načrtu, da nas reši pred njimi in pred smrtjo, ki jo prinašajo.