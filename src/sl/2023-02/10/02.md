---
title:  "Pot, ki se zdi človeku prava"
date:   28/05/2023
---

Jezus je podal mogočno svarilo o zadnjih dneh: »Vstali bodo namreč lažni kristusi in lažni preroki in bodo delali znamenja in čudeže, da bi zapeljali izvoljene, če bo to mogoče.« (Mr 13,22) Kdo so »izvoljeni«? Kasneje je rekel še: »Poslal bo svoje angele ob močnem donenju trobente in zbrali bodo njegove izvoljene od štirih vetrov, od konca do konca neba.« (Mt 24,31) Prevara zadnjih dni bo očitno tako velika, da bodo celo zvesti v nevarnosti, da ji podležejo. Strašljivo, kajne?

`Koga zapelje Satan? Kako razumemo te besede? Raz 12,9`

Očitno bo Bog tudi v zadnjih dneh imel peščico zvestih ljudi, kakor jih je imel skozi vso zgodovino. Tukaj zapisane besede kažejo, kako razširjena je v resnici Satanova prevara.

`Katero mogočno svarilo najdemo v Prg 14,12? `

Razširjeno je prepričanje, da moramo slediti lastni vesti, če želimo ugotoviti, kaj je prav in kaj narobe ali kaj je dobro in kaj zlo, nato pa živeti v skladu s tem. Toda Sveto pismo pravi, da smo vsi grešni in pokvarjeni (Jer 17,9; Rim 3,9-18), zato je zanašanje na lastno mišljenje garancija za zmoto ali celo za zmotno delovanje. Ljudje, ki so bili popolnoma prepričani o pravilnosti svojega ravnanja, so v zgodovini naredili veliko hudega. Hodili so po poti, ki se jim je zdela prava.

Namesto tega se moramo poglobiti v Božjo besedo in se iz nje pod vodstvom Svetega Duha naučiti razlikovati med resnico in zmoto, med prav in narobe ter med dobrim in zlom. Če smo prepuščeni svojim metodam ali celo svojim čutom, smo lahek plen Satanovih prevar.

`Spomni se ljudi, ki so delovali na podlagi svojega prepričanja, da delajo prav, ali da je to, kar delajo, Božja volja, vendar so zagrešili zle reči. Česa se lahko naučimo iz teh tragičnih dogodkov? `