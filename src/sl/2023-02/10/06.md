---
title:  Milost za poslušnost
date:   01/06/2023
---

Ženska, oblečena v škrlat in bager, ki jezdi na škrlatni zveri, poda svetu svojo čašo z vinom in ljudje se napijejo lažnih babilonskih naukov. Ellen G. White je v povezavi z babilonskim vinom zapisala te jasne besede: »Kaj je to vino? Njeni [ženskini] lažni nauki. Namesto sobote, zapovedane v četrti zapovedi, je svetu dala lažno soboto in ponovila laž, ki jo je Satan najprej povedal Evi v raju – laž o neumrljivosti duše.« (Ellen G. White, Review and Herald, 6. december 1892) Ti zmotni nauki so zapeljali na milijone ljudi. Bog še zadnjič vabi svoje ljudstvo, ki je še vedno zakoreninjeno v zmoti.

`Kaj je Božji poziv množicam, ki so še vedno del padlih verskih organizacij? Raz 18,4.5`

Kakor smo že videli (a je vredno ponoviti), so mnogi pripadniki Božjega ljudstva del verskih organizacij, ki so ogrozile svetopisemske nauke. Ne razumejo svetopisemskih resnic. Božje ljubeče vabilo je jasno: »Pojdi iz njega, ljudstvo moje, da ne boš soudeleženo pri njegovih grehih in da te ne prizadenejo njegove nadloge!« (Raz 18,4)

`Primerjaj 1 Jn 3,4 z Rim 14,23. Kako Sveto pismo definira greh? Kako sta ta dva svetopisemska odlomka usklajena?`

Greh je prestopek oziroma prekršitev Božjega zakona. Edini način, kako je človek lahko poslušen temu zakonu, je vera v moč živega Kristusa. Smo šibki, krhki, negotovi in grešni. Ko po veri sprejmemo Kristusa, njegova milost poravna našo preteklost in da moč naši sedanjosti. Daje nam »milost in apostolstvo, da bi zaradi njegovega imena pripeljali vse narode k poslušnosti vere« (Rim 1,5). Nebeško vabilo Božjemu ljudstvu v cerkvah, ki ne spoštujejo in ne posvečujejo Božjega zakona, je, naj z vero »izidejo« iz njih. Njegov poziv adventistom v skupnostih, ki posvečujejo soboto, pa je, naj opustijo vsa človeška prizadevanja za poslušnost in naj po veri v Kristusovo milost, ki nas rešuje pred obsodbo in nadvlado greha, živijo pobožno življenje. Kakor bi Izraelova poslušnost zakonu (5 Mz 4,6) lahko bila mogočna priča svetu, lahko tudi naša zvestoba Bogu na mogočen način priča drugim in jim pomaga »iziti iz Babilona«.