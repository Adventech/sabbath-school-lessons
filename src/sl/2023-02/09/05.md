---
title:  Vabilo k predanosti
date:   24/05/2023
---

Vabilo iz Razodetja je resni klic k predanosti, ki ga povzema simbol dveh žensk iz Razodetja. Čeprav bo na trenutke videti, kakor da bo Božje ljudstvo v tem vesoljnem spopadu med resnico in zmoto poraženo, Bog obljublja, da bo njegova cerkev na koncu zmagala.

`Primerjaj Mt 16,18 z Raz 17,14. Kaj je Jezus obljubil učencem glede svoje cerkve?`

Kristus je trdni temelj, na katerem je zgrajena njegova cerkev. Temelji na naukih njegove besede; vodi jo njegov Duh. V nasprotju s tem pa je Babilon, kakor smo videli, ukoreninjen v človeških naukih in tradicijah. Vsak verski vodja, ki človeška mnenja ali tradicije zamenja ali jih postavi nad razodeto Božjo voljo, spodbuja babilonsko zmedo.

V dneh starega Babilona sta bili cerkev in država združeni. Ko je kralj Nebukadnezar sedel na kraljevskem prestolu v svojem templju, je domnevno govoril v imenu bogov. Ob neki priložnosti je v znak upora proti pravemu Bogu izdal splošno veljaven odlok, s katerim je vsilil čaščenje zlate podobe, in ukazal podložnikom, naj se ji poklonijo na njegov ukaz. To je mogočen simbol tega, s čimer se bodo v zadnjih dneh soočili Božji zvesti, ki ne bodo želeli častiti lažne podobe (glej Dan 3).

V poslednjih dneh zemeljske zgodovine, se bo vzdignil cerkveno-državni sistem, duhovni Babilon, na čelu katerega bo duhovni vodja, ki bo trdil, da govori v Božjem imenu. Rečeno bo, da je njegova beseda kakor Božja in njegove zapovedi kakor Božje. Skozi stoletja so rimski papeži trdili, da zasedajo Božje mesto na zemlji. V svoji encikliki 20. junija 1894 je papež Leon XIII. zapisal: »Na tem svetu zasedamo mesto vsemogočnega Boga.« Ferrarisev cerkveni slovar dodaja: »Papež ima tolikšno dostojanstvo in je tako vzvišen, da ni zgolj človek, temveč tako rekoč Bog in Božji namestnik.« Apostol Pavel je o tej sili povedal: »Ta se bo uprl in se povzdignil nad vse, kar se imenuje Bog ali uživa Božje čaščenje, tako da se bo celo usedel v Božje svetišče in se razkazoval, da je Bog.« (2 Tes 2,4)

`Videli smo, da ima Bog v »Babilonu« svoje zveste, a zakaj moramo biti previdni, kako govorimo o tem? Zakaj – v nasprotju s samim sistemom – ne smemo soditi ljudi kot posameznikov?`