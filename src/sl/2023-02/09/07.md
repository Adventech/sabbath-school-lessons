---
title:  Za globlje proučevanje
date:   26/05/2023
---

»Sporočilo v Raz 14, ki napoveduje padec Babilona, se nanaša na verske skupnosti, ki so bile nekoč čiste, pa so se pokvarile. Temu sporočilu sledi opomin o sodbi, kar pomeni, da se mora oznaniti v zadnjih dneh. Zato se ne more nanašati samo na rimsko cerkev, saj je ta že stoletja v padlem stanju.« (Ellen G. White: Veliki spopad, str. 224)

Zgodba o treh Hebrejcih iz Dan 3, ki jim je bilo ukazano, naj »[molijo] zlato podobo, ki jo je postavil kralj Nebukadnezar« (Dan 3,5) v starem Babilonu, je simbol oziroma vzorec tega, kar se bo zgodilo, ko bo duhovni Babilon v poslednjih dneh vsilil čaščenje lažne »podobe« (glej Raz 13,15; Raz 14,9.11; Raz 16,2; Raz 19,20; Raz 20,4). Kako zanimivo, da je bila zapoved, ki bi jo lahko ti trije Hebrejci poteptali, ravno druga zapoved (2 Mz 20,4.5) in ena od dveh zapovedi, ki ju je oskrunila sila, opisana kot tista, ki si prizadeva »spremeniti čase in postavo« (Dan 7,25).

Katero zapoved je še oskrunila? Seveda četrto, ki je, kakor smo videli in bomo znova videli, v samem središču vprašanja o čaščenju in bo osrednjega pomena med končno krizo, ko se bomo soočili z vprašanjem o tem, ali bomo častili njega, ki je »naredil nebo in zemljo, morje in vse, kar je v njih, sedmi dan pa je počival« (2 Mz 20,11; glej tudi Raz 14,7) ali pa zver in njeno podobo.

**Vprašanja za pogovor**

`1.	Kakšno zvezo ima babilonski stolp s sodobnim duhovnim Babilonom? V čem sta si podobna?`

`2.	Kako uskladiti dve nasprotujoči si zamisli? Jezus je svoji Cerkvi dal oblast, toda nevarno je oblikovanje svoje verske izkušnje prepustiti kateremu koli duhovnemu vodju. Kje so meje cerkvene oblasti?`

`3.	Zakaj malikovanje, ki je eden od grehov Babilona, ni le klanjanje pred podobami? Na katere načine lahko celo protestanti podležejo malikovanju?`

`4.	Ali najdeš še kakšne vzporednice med Dan 3 (kjer je glavna tema prisilno čaščenje) in tem, pred čemer smo bili posvarjeni, ko gre za poslednje dni?`