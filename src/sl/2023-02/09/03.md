---
title:  Vino srda
date:   22/05/2023
---

`Kako daljnosežen je babilonski vpliv? Raz 17,1.2.15 in Raz 18,1-4`

Padli cerkveni sistem ima mednarodni doseg in s svojimi prevarami vpliva na ljudi po vsem svetu. Satan besni, ker bo evangelij oznanjen »vsakemu narodu, rodu, jeziku in ljudstvu« in  ker bo »ta evangelij kraljestva /…/ oznanjen po vsem svetu«, zato uporablja vsako možno prevaro, da bi očaral misli »prebivalcev zemlje« (Raz 14,6; Mt 24,14; Raz 17,2).

Raz 17,2 nadalje razlaga skrivnost velikega Babilona in pove, da se je ženska »vlačugala« s kralji zemlje. Vlačuganje je nezakonita združitev. Padla cerkev je združena z državo. Prava cerkev pa je združena z Jezusom Kristusom. Padla cerkev išče moč in avtoriteto pri zemeljskih političnih vodjih in si prizadeva, da bi država uveljavila njene uredbe. Namesto da bi svojo moč črpala iz Jezusa kot svoje Glave, išče podporo v državi.

Dramatičen prikaz v Raz 17,2 se nadaljuje: »Z njo so se vlačugali kralji zemlje, prebivalci zemlje pa so se upijanjali z vinom njenega vlačugarstva.« Čisti grozdni sok je v Novi zavezi simbol nepokvarjene, čiste Kristusove krvi, ki je bila na križu prelita za naše zveličanje (Mt 26,27-29). V Lk 22,20 je Jezus rekel: »Ta kelih je nova zaveza v moji krvi, ki se preliva za vas.« Kadar je čisto, novo vino evangelija pokvarjeno in nauke Božje besede zamenjajo nauki verskih voditeljev, nastane »babilonsko vino« (glej Mt 15,9).

Zapazite, da Bog kliče svoje ljudstvo iz Babilona. Z drugimi besedami: ne glede na to, kako pokvarjen je sistem, je njegov doseg tako širok, da vsaj za določen čas zajame tudi Božje zveste, imenovane »moje ljudstvo« (Raz 18,4). Toda prihaja čas, ko jih bo Bog poklical iz tega pokvarjenega sistema, ki bo padel zaradi svoje zle in hudobne narave, je namreč »bivališče demonov« in »pribežališče vseh nečistih ptic« (Raz 18,2).

`Kakšno vlogo imajo tisti, ki oznanjujejo sporočilo treh angelov, pri tem, da so Božje orodje za klicanje njegovega ljudstva iz Babilona?`