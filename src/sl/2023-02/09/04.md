---
title:  "Skrivnost, véliki Babilon"
date:   23/05/2023
---

`Kaj nas Raz 17,4-6 uči o naravi tega zlega sistema?`

Kakor smo videli, Raz 17 opisuje odpadni verski sistem, ki je v krščanstvo vnesel mnoge nauke starozaveznega Babilona.

»Da bi razumeli naravo Babilona, se moramo vrniti k njegovi prvi omembi v Svetem pismu, torej v 1. Mojzesovo knjigo. Vse se je začelo na ravnini v šinarski deželi, na južnem območju Mezopotamije (današnji južni Irak), imenovanem Babilonija. Tukaj so zgradili babilonski stolp, ki je simbol človeške samozadostnosti, samoohranitve in neodvisnosti od Boga (1 Mz 11,1-4).« (Ángel Manuel Rodríguez, The Closing of the Cosmic Conflict: Role of the Three Angels’ Messages, str. 43)

Babilonski stolp je bil znamenje neposrednega kljubovanja Božji besedi. Graditelji so ta spomenik zgradili sebi v slavo, toda Bog je pomešal njihovo govorico. Poročilo v 1. Mojzesovi knjigi pravi: »Zato se je imenovalo Babél, ker je tam Gospod zmešal jezik vse zemlje in od tam jih je Gospod razkropil po vsej zemlji.« (1 Mz 11,9)  

Ta sistem je tako hudoben, da je opisan kot »pijan od krvi svetih in od krvi Jezusovih pričevalcev« (Raz 17,6). Kako srhljiva podoba pokvarjenega Babilona (glej tudi Iz 49,26)!

V svojem bistvu duhovni Babilon predstavlja vero, ki temelji na človeških naukih, je utrjena na človeških zamislih in podprta s človeškimi tradicijami. Gre za obliko vere, ki jo je ustvaril človek in so jo morda ustanovili genialni verski voditelji, vendar je v nasprotju z močjo evangelija in cerkvijo, ki jo je zgradil Jezus – cerkvijo, ki temelji na ljubezni in ne na nasilju.

Razodetje opisuje ta dva verska sistema. Prvi razodeva popolno zaupanje v Jezusa in odvisnost od njegove besede. Drugi razodeva zaupanje v človeško avtoriteto in odvisnost od verskih učiteljev. Prva vera je osredotočena na Kristusa in se za zveličanje popolnoma zanaša na njegovo milost, žrtev in spravo. Druga kaže na humanistični pristop k veri, ki popolno odvisnost od Kristusa zamenjuje z naslanjanjem na cerkveno tradicijo.

`Kako se lahko zaščitimo pred pretanjenimi vplivi Babilona, na primer pred nagnjenostjo k temu, da se zanašamo nase?`