---
title:  "Babilon: središče malikovanja"
date:   25/05/2023
---

Tu je še en ključ do jasnega prepoznavanja »skrivnosti vélikega Babilona«. Malikovanje je bilo v središču babilonskega čaščenja.

`Kaj nam naslednje vrstice povedo o čaščenju podob v starem Babilonu in kakšen je Božji odziv na to? Jer 50,33-38 in Jer 51,17,47`

V Jer 50 in 51 je napovedano, da bodo Medijci in Perzijci uničili Babilon. Eden od razlogov za propad Babilona je bilo malikovalstvo. Babilonci so verjeli, da so podobe, ki so jih izdelali, predstavljale njihove bogove. Obredna skrb in čaščenje kipov teh bogov sta bila v babilonski religiji nekaj svetega. Bogovi so sočasno živeli v podobah v templju in v naravnih silah, ki so jih utelešali. Uplenitev ali uničenje malika sta pomenila izgubo božanskega zavetnika. Med neobabilonskim obdobjem je kaldejski princ Marduk-apla-iddina II. (v Svetem pismu se omenja kot Merodah Baladan, npr. v 2 Kr 20,12; op. prev.) pobegnil na območje južnih mezopotamskih močvirij; s seboj je vzel kipe babilonskih bogov, da bi jih rešil pred asirsko Sanheribovo vojsko (Jane R. McIntosh, Ancient Mesopotamia: New Perspectives, str. 35–43).

Svetopisemski preroki so čaščenje teh neživih podob primerjali z Bogom Stvarnikom, ki je živ in daje življenje (Jer 51,15.16.19).

`Kaj nas naslednje vrstice učijo o malikovanju? 2 Mz 20,4-6 in Ps 115,4-8`

Čeprav je problem malikovanja duhovnega Babilona globlji od klanjanja pred lesenimi in kamnitimi podobami, sta si duhovni in starodavni Babilon podobna v tem, da sta v svoje bogoslužje vpeljala podobe. Raba podob kot predmetov čaščenja pomeni prestopanje druge zapovedi, ker omejuje zmožnost Svetega Duha, da v naš um vtisne večne stvari, in skrči Božjo veličino na velikost neživega kipa. Podobe so bile vpeljane v krščanstvo v 4. stoletju, da bi bila ta vera sprejemljivejša za pogansko prebivalstvo. Na žalost se jim pogosto pripisujeta svetost in čast, ki pripadata samo Bogu, zaradi česar je vse skupaj duhovno ponižujoče.