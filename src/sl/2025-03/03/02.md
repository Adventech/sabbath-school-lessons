---
title:  Kdo je Gospod?
date:   13/07/2025
---

Mojzes je po Božjem navodilu šel k faraonu, da bi sprožil postopek izhoda iz Egipta. »In zdaj pojdi, pošiljam te k faraonu, da izpelješ moje ljudstvo, Izraelove sinove, iz Egipta.« (2 Mz 3,10)

`Kako se je faraon odzval na Božjo zahtevo »Odpústi moje ljudstvo«? Kakšen pomen ima njegov odgovor? 2 Mz 5,1.2`

»Kdo je Gospod?« Faraon tega vprašanja ni zastavil v želji, da bi izvedel, kdo je Gospod, temveč v znak kljubovanja in celo zanikanja Boga, za katerega je trdil, da ga ne pozna. »Ne poznam Gospoda,« je rekel skoraj hvalisavo.

Koliko ljudi je v preteklosti izreklo iste besede? Kako tragično! Sam Jezus je rekel: »To pa je večno življenje, da poznajo tebe, edinega pravega Boga, in katerega si poslal, Jezusa Kristusa.« (Jn 17,3 EKU)

Egipt in faraon kot njegov vladar sta simbola moči, ki zanika Božjo navzočnost in veljavo ter nasprotuje Bogu, njegovi besedi in njegovemu ljudstvu.

Faraonova izjava, da ne bo odpustil Izraela, jasno razkriva njegov upor proti živemu Bogu, zaradi česar Egipt ni le simbol zanikanja Boga, temveč tudi simbol sistema, ki se bojuje proti Bogu.

Nič nenavadnega, da so številni ljudje čez mnogo stoletij v francoski revoluciji opazili enako naravnanost (glej tudi Iz 30,1-3 in Raz 11,8). Faraon je menil, da je on sam bog oziroma božji sin, kar pomeni, da je verjel v svojo vzvišeno moč, veljavo in razum.

»Egipt je med vsemi narodi, o katerih nam poroča svetopisemska zgodovina, najbolj pogumno zanikal obstoj živega Boga in nasprotoval njegovim zapovedim. Noben kralj si ni upal tako odprto in drzno nastopiti proti nebeški veljavi, kakor je to naredil egiptovski kralj. Ko mu je Mojzes prinesel sporočilo od Gospoda, je ošabno odvrnil: ›Kdo je Gospod, da bi moral poslušati njegov glas in odpustiti Izraela? Ne poznam Gospoda in tudi ne odpustim Izraela‹ (2 Mz 5,2). To je brezboštvo. Ljudstvo, ki je predstavljeno z Egiptom, prav tako ne bo hotelo priznati Božjih zahtev in bo razodelo enakega duha nevere in kljubovanja.« (Ellen White: Veliki spopad, str. 254 [v izvirniku str. 269])

`Kako bi odgovoril osebi, ki bi te vprašala, če poznaš Gospoda? Kakšen je Bog po tvojem razumevanju?`