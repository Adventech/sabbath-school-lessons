---
title:  Neobrezane ustnice
date:   16/07/2025
---

Gospod je dal Mojzesu mogočne obljube o tem, kaj bo naredil. Čeprav je to srečanje gotovo opogumilo Mojzesa, mu je pogum verjetno kaj hitro skopnel zaradi odziva njegovega ljudstva.

`Kaj se je zgodilo in kaj se lahko iz te zgodbe naučimo o razočaranju ter bojih v našem življenju? 2 Mz 6,9-13`

Hebrejci so bili zaradi svoje žalosti, trpljenja in težkega dela tako obupani, da niso prisluhnili Mojzesovemu zagotovilu, da bo Bog izpolnil, kar je obljubil. Dolgo so čakali, toda njihova pričakovanja se niso izpolnila. Čemu bi bilo zdaj drugače? Njihov pogum in upanje sta naglo kopnela, kar je gotovo bila zelo grenka izkušnja, saj so morda prvič v življenju dejansko zaznali upanje na rešitev.

Kdo še ni bil v podobnem položaju? Kdo se ni kdaj čutil malodušnega, razočaranega, nezadovoljnega in celo pozabljenega od Boga?

Se spomniš zgodbe o Jobu? Kaj pa psalmista Asafa, ki se je boril s svojimi vprašanji o blaginji hudobnih in trpljenju pravičnih? Kljub svojim bojem pa je Asaf zapisal eno najlepših priznanj vere: »Toda jaz bom vedno s tabo, prijel si me za desno roko. S svojim nasvetom me vodi, potem pa me vzemi v slavo. Koga imam v nebesih? Če sem s teboj, si ničesar ne želim na zemlji. Moje meso in moje srce gresta h koncu, skala mojega srca in moj delež je Bog na veke.« (Ps 73,23-26)

Bog je svojemu ljudstvu v vsej sveti zgodovini zagotavljal, da je z njim (Iz 41,13; Mt 28,20). Dal jim je svoj mir, tolažbo in moč za premagovanje življenjskih izzivov (Jn 14,27; Jn 16,33; Flp 4,6.7).

Zavezni obrazec – »Vzamem vas za svoje ljudstvo in bom vaš Bog« (2 Mz 6,7) – izraža tesen odnos, ki ga Gospod želi imeti s svojim ljudstvom.

`Razmisli o Božjih besedah »Vzamem vas za svoje ljudstvo in bom vaš Bog« (2 Mz 6,7). Čeprav je kontekst teh besed skupinski, razmisli, kako se nanaša na vsakega posameznika in kako bi se moral ta odnos kazati v našem vsakdanjem življenju. (Glej tudi 2 Kor 6,16.)`