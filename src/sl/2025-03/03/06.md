---
title:  Postavil sem te faraonu za boga
date:   17/07/2025
---

`Kako se je Bog odzval na Mojzesov ugovor? 2 Mz 6,28–7,7`

Bog se je Mojzesu predstavil kot Jahve, kar pomeni, da je osebni Bog, ki nam želi biti blizu, Bog svojega ljudstva in Bog, ki je stopil v zavezni odnos z njim.

Bog je spet ukazal Mojzesu, naj gre k faraonu in govori z njim. Mojzes se v tistem trenutku ni počutil samozavestnega, zato je spet ugovarjal: »Čemu bi me faraon sploh poslušal?« Tu ne vidimo le Mojzesove ponižnosti, temveč tudi njegovo željo, da se izogne nalogi, ki do takrat še ni obrodila sadov.

»Ko je Bog ukazal Mojzesu, naj se vrne k faraonu, je Mojzes pokazal nezaupanje vase. Izraz ‘aral sepatayim dobesedno pomeni ›neobrezane ustnice‹, s čimer je Mojzes želel povedati, da je slab govornik (2 Mz 6,12.30). Enak izraz najdemo tudi v 2 Mz 4,10, kjer Mojzes pravi, da nikoli ni bil spreten v besedah.« (Andrews Bible Commentary: Old Testament, »Exodus« [Berrien Springs, MI: Andrews University Press, 2020], str. 205.)

Bog je Mojzesu po svoji milosti določil Arona za pomočnika. Mojzes bo govoril z Aronom, ki bo njegove besede javno povedal pred faraonom; tako bo imel Mojzes vlogo Boga pred egiptovskim kraljem, Aron pa bo njegov prerok.

Ta dogodek odlično opredeljuje vlogo preroka. Prerok je Božji predstavnik in govornik, ki ljudem posreduje in razlaga Božjo besedo. Kakor je Mojzes govoril Aronu in je nato Aron njegove besede naznanil faraonu, tako se Bog sporazumeva s prerokom, ki nato ljudem naznani Božje nauke. To se lahko zgodi ustno in osebno; najpogosteje pa se je zgodilo tako, da je prerok od Boga prejel sporočilo in ga nato zapisal.

Bog je Mojzesu pojasnil, kaj lahko pričakuje od srečanj s faraonom. Opozoril ga je, da bo soočenje napeto in dolgo. Bog je že drugič poudaril, da bo faraon zelo trmast in da bo zakrknil njegovo srce (2 Mz 4,21; 7,3). Toda vse to se bo dobro končalo, kajti »Egipčani bodo spoznali, da sem jaz Gospod« (2 Mz 7,5). To pomeni, da bo Bog poveličan tudi sredi zmede, ki bo sledila.

`Mojzesu je zmanjkalo izgovorov za nalogo, ki mu jo je določil Bog. Kakšne izgovore uporabljaš, da bi se izognil temu, k čemur te kliče Bog?`