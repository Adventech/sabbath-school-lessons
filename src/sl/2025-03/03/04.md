---
title:  Božanski »JAZ«
date:   15/07/2025
---

Ubogi Mojzes! Najprej ga ostro okara faraon, nato pa ga prekolne še njegovo lastno ljudstvo.

Mojzes se je potožil Bogu. V svoji grenkobi in razočaranju nad zaostrovanjem Izraelovega položaja v Egiptu je vprašal Boga: »Gospod, zakaj si storil temu ljudstvu toliko hudega? Zakaj si me vendar poslal? Odkar sem prišel k faraonu, da bi govoril v tvojem imenu, ravna s tem ljudstvom še huje, ti pa nikakor nisi rešil svojega ljudstva.« (2 Mz 5,22.23) Mojzes ni bil zadovoljen z Gospodom, kar je bilo glede na okoliščine povsem razumljivo.

Božji odziv je mogočen. Deloval bo zelo odločno. »Zdaj boš videl, kaj bom storil faraonu.« (2 Mz 6,1)

`Kaj Bog odgovori Mojzesu? Katere pomembne teološke resnice so razodete v 2 Mz 5,22–6,8?`

Bog ne bo več samo govoril; na mogočen način bo posredoval v korist svojega ljudstva. Mojzesa je spomnil na nekaj pomembnih dejstev: (1) Jaz sem GOSPOD; (2) razodel sem se očakom; (3) z njimi sem sklenil zavezo; (4) obljubil sem jim, da jim bom dal Kanaan; (5) slišal sem tarnanje Izraelovih otrok in (6) spomnil sem se svoje zaveze, da jim dam obljubljeno deželo.

V tem besedilu se večkrat ponovi božanski »JAZ«. Jaz, Gospod, tvoj Bog; jaz sem naredil to in to, zato mi lahko zaupate, da bom izpolnil, kar sem obljubil.

Gospod je svečano naznanil, da bo za Izraelce naredil štiri velike stvari, ker je njihov živi Gospod: (1) »izpeljem vas izpod tlake Egipčanov«; (2) »rešim vas iz njihove sužnosti«; (3) »osvobodim [vas] z iztegnjeno roko in z velikimi sodbami« in (4) »vzamem vas za svoje ljudstvo in bom vaš Bog« (2 Mz 6,6.7).

Ta štiri božanska dejanja so utrdila in ponovno vzpostavila Božji odnos z njegovim ljudstvom. Bog je izvršitelj vseh teh dejavnosti, Izraelci pa so prejemniki prednosti in milosti. Bog je te darove ponudil brezplačno, iz ljubezni. Tako je naredil v preteklosti in tako dela tudi danes za nas.

`Katere druge svetopisemske osebnosti so upravičeno tarnale Bogu? Zakaj je dobro, da Bogu izlijemo svojo dušo in se mu celo pritožimo nad svojim položajem? Zakaj moramo to vedno narediti v veri in zaupanju?`