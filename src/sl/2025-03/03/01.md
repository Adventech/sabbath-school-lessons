---
title:  Težek začetek
date:   12/07/2025
---

### Preberi pred proučevanjem

2 Mz 5,1-23; 2 Mz 6,1-13; 2 Mz 6,28–7,7; Ps 73,23-26; 2 Kor 6,16; Raz 11,8

> <p>Ključno besedilo</p>
> Zatem sta šla Mojzes in Aron in rekla faraonu: »Tako govori Gospod, Izraelov Bog: ›Odpústi moje ljudstvo, da mi bo obhajalo praznik v puščavi!‹« Faraon je rekel: »Kdo je Gospod, da bi moral poslušati njegov glas in odpustiti Izraela? Ne poznam Gospoda in tudi ne odpustim Izraela.« 2 Mz 5,1.2

Mnogi verniki menijo, da bo človek, ki se je odločil za Boga, v svojem življenju doživljal le veselje, napredek in uspeh. Vendar pogosto ni tako, o čemer priča tudi Sveto pismo. Včasih se pojavijo ovire in nove težave. To nam lahko vzame pogum, zato si začnemo postavljati težka vprašanja, na katera pogosto ni enostavnega odgovora ali pa se zdi, da odgovora sploh ni.

Tisti, ki zaupajo Bogu, se bodo morali spopasti s številnimi težavami. Ko se odločimo vztrajati, Bog prinese rešitve pod njegovimi pogoji in v njegovem času. Njegovi načini so pogosto v nasprotju z našimi pričakovanji po hitrih in takojšnjih rešitvah. Ne glede na to mu moramo zaupati.

Prav to je tema nauka tega tedna. Bog je Mojzesu ukazal, naj njegovo ljudstvo popelje iz Egipta. Božje poslanstvo za Mojzesa je bilo zelo jasno. Vključevalo je čudeže kakor tudi neposredni pogovor z njim, pri čemer je Bog Mojzesu natančno povedal, kaj pričakuje od njega.

Koliko lažje bi moralo biti Mojzesu, ker je vedel, da ga je Bog poklical in mu dal posebno nalogo, kajne? Beri dalje.