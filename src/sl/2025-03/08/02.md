---
title:  Ob Sinaju
date:   17/08/2025
---

`Kaj je Bog obljubil ljudstvu ob Sinaju? 2 Mz 19,1-8`

Bog je Izraelce vodil k Sinaju, kjer jim je dal deset zapovedi. Mojzes se je z Bogom najverjetneje srečeval na Jebel Musi (2285 m) na Sinajskem polotoku (npr. 2 Mz 3,1; 2 Mz 19,2; 2 Mz 24,18). Čez mnogo let je tudi Elija na tej gori srečal Boga (1 Kr 19,8). Prav tam je Bog zapovedal Mojzesu, naj vodi Izraelce iz Egipta (2 Mz 3,1.10). Bog mu je takrat povedal, da bo na tej gori častil Boga z osvobojenimi Izraelci, kar bo znamenje, da jih vodi Abrahamov, Izakov in Jakobov Bog (2 Mz 3,12).

Po dveh mesecih potovanja so Izraelci prispeli na Sinaj (2 Mz 19,1), kjer so ostali približno eno leto (primerjaj 2 Mz 19,1 in 4 Mz 10,11.12). V tem letu so prejeli številne zakone, kot je opisano v 2 Mz 19–40, 3 Mz 1–27 in 4 Mz 1,1–10,10. Izraelovo bivanje ob gori Sinaj je osrednji del pripovedi petih Mojzesovih knjig. Tam so bili položeni temelji njihovega oblikovanja v Božje izvoljeno ljudstvo, edino ljudstvo, ki ne bo prežeto s poganstvom in malikovanjem.

Bog je bil spet pobudnik ustanovitve zaveze med njim in Izraelom. Obljubil jim je, da jih bo naredil za posebno lastnino, kraljestvo duhovnikov in svet narod – vse to pod pogojem, da mu ostanejo poslušni in ohranjajo odnos z njim.

Biti sveto ljudstvo pomeni, da so ljudje tega ljudstva posvečeni Bogu in razodevajo njegov značaj drugim, še posebej narodom okoli sebe. Prav tako so bili poklicani biti kraljestvo duhovnikov, ki bo druge ljudi povezalo z Bogom, jih vodilo k njemu ter jih učilo njegovih poti in zakonov. Naj bi bili Božja posebna lastnina, saj je Bog želel, da bi Izrael postal njegov posrednik, ki bo razsvetljeval svet z znanjem o Bogu in njegovem značaju.

Ta zaveza je pravno vzpostavila odnos med Bogom in njegovim ljudstvom. Splošni zavezni obrazec, ki je v različnih besedilih nekoliko drugače ubeseden, se glasi: »Jaz bom njihov Bog in oni bodo moje ljudstvo.« (Glej 2 Mz 6,7; 3 Mz 26,12; Jer 24,7; Jer 31,33; Heb 8,10; Raz 21,3.)

`Predstavljaj si, da si Božja posebna lastnina. Katere posebne prednosti in odgovornosti to prinaša?`