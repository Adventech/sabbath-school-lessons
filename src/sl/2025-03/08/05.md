---
title:  Različne naloge Božjega zakona
date:   20/08/2025
---

Božji zakon razodeva njegov značaj – kdo je On. Bog je svet, pravičen in dober – takšen je tudi njegov zakon. Apostol Pavel potrjuje: »Tako je torej postava svéta in zapoved je svéta, pravična in dobra.« (Rim 7,12)

V Svetem pismu je Božji zakon prikazan v najboljši možni luči (Mt 5,17.18; Jn 14,15; 1 Kor 7,19). Ljudje so o zakonu pisali pesmi (na primer Ps 119), prepevali o njem (Ps 19) ter podnevi in ponoči premišljevali o njem (Ps 1,2; Joz 1,8). Zakon nas varuje pred zlom ter nam daje modrost, razumevanje, zdravje, uspeh in mir (5 Mz 4,1-6; Prg 2–3).

Božji zakon je kot ograja, ki ustvarja svoboden prostor za življenje; svari nas, da na določeni točki čakajo nevarnosti, težave, zapleti in celo smrt (1 Mz 2,16.17; Jak 2,12).

Zakon je tudi kažipot, ki kaže na Jezusa, ki nam odpušča naše grehe in spreminja naše življenje (2 Kor 5,17; 1 Jn 1,7-9). Na ta način nas kot paidagogos (varuh/skrbnik) vodi h Kristusu (Gal 3,24).

`Kaj pravi Jak 1,23-25? Kako nam lahko te besede pomagajo spoznati nalogo in pomen zakona, čeprav nas zakon ne more zveličati?`

Ogledalo lahko pokaže naše pomanjkljivosti, vendar jih ne more odpraviti. Ogledalo kaže na težavo, vendar ne ponuja rešitve. Enako je tudi z Božjim zakonom. Poskus, da bi bili pravični pred Bogom z izpolnjevanjem postave, je podoben gledanju svoje podobe v ogledalu v upanju, da bo ogledalo prej ali slej popravilo naše pomanjkljivosti.

Ker zveličanje dobimo po veri in ne z deli (kar vključuje tudi dela postave), nekateri kristjani trdijo, da je zakon odpravljen in nam ga ni več treba izpolnjevati. Če upoštevamo, da je zakon tisti, ki opredeljuje greh – »greha nisem spoznal, razen po postavi« (Rim 7,7 CHR) –ta trditev hudo napačno razlaga odnos med zakonom in evangelijem. Ravno zaradi zakona potrebujemo evangelij.

`Kako uspešni so tvoji poskusi izpolnjevanja Božjega zakona? Dovolj uspešni, da lahko na tem temeljiš svoje zveličanje? Če ne, zakaj potrebuješ evangelij?`