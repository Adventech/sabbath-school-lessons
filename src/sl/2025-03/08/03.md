---
title:  Priprava na darilo
date:   18/08/2025
---

`Kako je Bog pripravil Izraelce za prejem desetih zapovedi? 2 Mz 19,9-25`

Bog je dal Izraelcem posebna navodila o tem, kako naj se pripravijo na to, da jim na Sinaju izroči zakon. Njihova zunanja čistost naj bi odražala njihovo popolno izročitev Bogu. Pripraviti so se morali za veličasten prikaz Gospodove slave. Ob Božjem prihodu »je začelo grmeti in se bliskati, težak oblak je pokrival goro in rog je močno zadonel. Vztrepetalo je vse ljudstvo, ki je bilo v šotorišču« (2 Mz 19,16).

Deset zapovedi je jedro Božjega razodetja in svetopisemske etike. Predstavlja bistvo in temelj božanskih meril za vse človeštvo. Načela desetih zapovedi so večna in univerzalna.

Svetopisemsko poročilo pravi, da je deset zapovedi oznanil sam Bog (2 Mz 19,19; 2 Mz 20,1; 5 Mz 5,4.5.24); tudi napisal jih je On (2 Mz 24,12; 2 Mz 31,18; 5 Mz 5,22). Mojzes je dvakrat prejel deset zapovedi kot posebno darilo (2 Mz 32,19; 2 Mz 34,1; 5 Mz 10,1.2).

V 2. Mojzesovi knjigi se deset zapovedi imenuje tudi »plošči pričevanja« (hebrejsko ‘edut; 2 Mz 31,18) ali »besede zaveze« (hebrejsko dibre habberit; 2 Mz 34,28). V 5. Mojzesovi knjigi se deset zapovedi imenuje »plošči zaveze« (5 Mz 9,9.11.15). Niti 2. niti 5. Mojzesova knjiga jih ne imenujeta »deset zapovedi« (hebrejsko mitzwot – zapovedi). Trikrat so poimenovane z besedno zvezo »deset besed«. Hebrejski izraz za to je ‘aseret haddebarim (iz besede dabar), kar pomeni »beseda, stavek, zadeva, stvar, govor, zgodba, obljuba, izrek«. (Glej 2 Mz 34,28; 5 Mz 4,13; 5 Mz 10,4.)

To sta dve različici desetih zapovedih s komaj opaznimi razlikami. Prva je zapisana v 2 Mz 20,1-17, druga pa v 5 Mz 5,6-21. Drugo različico je Mojzes predstavil Izraelu skoraj 40 let po Sinaju, tik preden je ljudstvo vstopilo v obljubljeno deželo (5 Mz 1,3.4; 5 Mz 4,44-47). Te okoliščine pojasnjujejo majhne razlike med dvema različicama.

Ko je Pavel povzel, da je zakon ljubezen, je citiral deset zapovedi (Rim 13,8-10). Ljubezen je resnično bistvo Božjega zakona, Bog je namreč ljubezen (1 Jn 4,16).

`Kako razumeš zamisel o desetih zapovedih kot izrazu Božje ljubezni? Kaj to pomeni? Kako se Božja ljubezen razodeva v desetih zapovedih?`