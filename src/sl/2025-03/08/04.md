---
title:  Dar desetih zapovedi
date:   19/08/2025
---

`Katera načela so izražena v desetih zapovedi? Kakšna je ureditev desetih zapovedi? 2 Mz 20,1-17`

Opazimo, da se deset zapovedi ne začne z zapovedjo, temveč z Božjim milostnim delovanjem v dobro njegovega ljudstva:

»Jaz sem Gospod, tvoj Bog, ki sem te izpeljal iz egiptovske dežele, iz hiše sužnosti.« (2 Mz 20,2) Gospod je najprej pokazal svojo milost s tem, da je Izraelcem dal svobodo in zveličanje; šele nato jim je razodel svojo voljo. Te zapovedi so morali spoštovati iz ljubezni in hvaležnosti za to, kar je Bog naredil zanje.

Ključna beseda, s katero Bog povzame deset zapovedi, je »ljubezen« (Rim 13,10). Največja zapoved je zapoved ljubezni, ki se izraža na dva načina: kot ljubezen do Boga (5 Mz 6,5) in kot ljubezen do bližnjega (3 Mz 19,18).

Prve štiri zapovedi pojasnjujejo, kaj pomeni ljubiti Boga; naslednjih šest zapovedi pojasnjuje, kaj pomeni ljubiti bližnjega. Deset zapovedi se začne s spoštovanjem Boga nad vsem (»navpična ljubezen«) in nadaljuje s spoštovanjem drugih (»vodoravna ljubezen«).

1. Boga spoštujemo tako, da mu damo prvo in najpomembnejše mesto v vseh življenjskih okoliščinah (prva zapoved).
2. Spoštovanje in ohranjanje Božjega posebnega položaja, ki ga ne smejo zamenjati maliki – niti fizični niti simbolni niti duhovni. Naša najčistejša ljubezen pripada Gospodu (druga zapoved).
3. Spoštovanje Božjega imena – njegovega ugleda in značaja (tretja zapoved).
4. Spoštovanje njegovega dneva počitka in čaščenja – sobote (četrta zapoved).
5. Spoštovanje staršev (peta zapoved).
6. Spoštovanje življenja (šesta zapoved).
7. Spoštovanje zakonske zveze (sedma zapoved).
8. Spoštovanje lastnine drugih (osma zapoved).
9. Spoštovanje ugleda drugih (deveta zapoved).
10. Spoštovanje samega sebe, da naše sebične želje ne bi pokvarile našega značaja (deseta zapoved).

Sam Jezus je rekel: »Če me ljubite, se boste držali mojih zapovedi.« (Jn 14,15; glej tudi 1 Jn 4,20.21.) Zato je prava poslušnost preprosto izraz ljubezni in hvaležnosti Jezusu; ta ljubezen pa se najmočneje vidi v načinu, kako ravnamo s svojimi bližnjimi.