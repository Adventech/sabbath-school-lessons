---
title:  Zaveza na Sinaju
date:   16/08/2025
---

### Preberi pred proučevanjem

2 Mz 19,1-20,17; 5 Mz 5,6-21; Rim 3,20-24; Rim 10,4; Jak 1,23-25; Raz 21,3

> <p>Ključno besedilo</p>
> Sami ste videli, kaj sem storil Egipčanom in kako sem vas nosil na orljih perutih in vas pripeljal k sebi. Zdaj pa, če boste res poslušali moj glas in izpolnjevali mojo zavezo, mi boste posebna lastnina izmed vseh ljudstev, kajti moja je vsa zemlja. Vi mi boste kraljestvo duhovnikov in svet narod. 2 Mz 19,4-6

Kam je Bog vodil Izraelce po rešitvi iz Egipta? V obljubljeno deželo! Čeprav je to geografsko gledano pravilen odgovor, pa je s teološkega vidika napačen. Sam Bog je odgovoril na to vprašanje: »Sami ste videli, kaj sem storil Egipčanom in kako sem vas nosil na orljih perutih in vas pripeljal k sebi.« (2 Mz 19,4) Svetopisemsko-teološki odgovor razodeva Božjo prednostno nalogo in cilj: Gospod jih je pripeljal k sebi.

Ko se ljudje oddaljijo od Boga, jih On išče in kliče nazaj k sebi. Najboljši primer te globoke resnice najdemo v edenskem vrtu, ko sta se Adam in Eva pregrešila proti Bogu, prestopila njegovo zapoved in se skrila pred njim. Bog je prevzel pobudo in začel iskati človeka, rekoč: »Kje si?« (1 Mz 3,9) Bog vedno naredi prvi korak. Jezus je to jasno izrazil z besedami: »Pridite k meni vsi, ki ste utrujeni in obteženi, in jaz vam bom dal počitek. Vzemite nase moj jarem in učite se od mene, ker sem krotak in v srcu ponižen, in našli boste počitek svojim dušam.« (Mt 11,28.29)

Bog kliče vse nas; naša večna usoda je odvisna od tega, kako se bomo odzvali.