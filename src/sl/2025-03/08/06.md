---
title:  Zakon kot Božja obljuba
date:   21/08/2025
---

`Apostol Pavel je zelo jasen glede tega, da se ne moremo zveličati z izpolnjevanjem zapovedi. Kakšno vlogo imajo potem zapovedi v našem življenju? Rim 3,20-24`

Hebrejski izraz dabarim, ki v Mojzesovih spisih opisuje deset zapovedi (2 Mz 34,28; 5 Mz 4,13; 5 Mz 10,4), ne pomeni »zapovedi«, temveč »besede«. Beseda dabar lahko v ednini pomeni tudi »obljubo«. Zato je na številnih mestih v Svetem pismu prevedena bodisi kot glagol bodisi kot samostalnik ter v obeh primerih lahko pomeni obljubo (1 Kr 8,56; 2 Krn 1,9; Neh 5,12.13; 5 Mz 1,11; 5 Mz 6,3; 5 Mz 9,28; Joz 9,21; Joz 22,4; Joz 23,5).

Ellen White daje vpogled v vlogo desetih zapovedi: »Deset zapovedi /…/ je deset obljub.« (Ellen G. White Comments, The SDA Bible Commentary, vol. 1, str. 1105) Deset zapovedi bi morali razumeti kot Božje obljube, ki nas bodo vodile po pravi poti, da bi Bog lahko naredil čudovite stvari za nas. Pogoj je, da jih izpolnjujemo.

`Kako naj razumemo Pavlovo trditev, da je Kristus »konec« postave? Rim 10,4`

Apostol Pavel trdi, da je Jezus Kristus telos postave, vendar ne v smislu, da je Kristus razveljavil zakon ali ga odpravil. To pomeni, da je Kristus cilj in namen zakona, ne pa, da je njegova spravna žrtev ukinila veljavnost in trajnost zakona.

Ravno nasprotno! Apostol Pavel govori o pomenu zakona, o njegovi veljavnosti in trajni avtoriteti (Rim 3,31; 1 Kor 7,19; Gal 5,6). Pomen besede telos je povezan z namenom in osredotočenostjo na cilj, ne s časom. Kristus je ključ za odkrivanje resničnega pomena in namena Božjega zakona, zato je nepravilno trditi, da je Kristus zakon razveljavil, nadomestil ali odpravil. Kristus je cilj zakona, tisti, na katerega zakon kaže.

`Kako nas zakon usmerja k Jezusu? Kaj nam zakon razodeva o nas, kar nas resnično usmerja k Jezusu?`