---
title:  Prvotni Božji načrt
date:   26/08/2025
---

`Kakšen je bil Božji načrt za osvajanje obljubljene dežele? 2 Mz 23,20-33`

Bog ni hotel, da bi se Izraelci borili za novo ozemlje; to ozemlje naj bi jim bilo podarjeno. Obljubljeno je bilo Abrahamu, Izaku in Jakobu. Izraelci naj bi ga sprejeli kot posebno Božje darilo.

Prečkanje Rdečega morja je pokazalo vzorec zavojevanja obljubljene dežele. Bog se je bojeval za svoje ljudstvo in mu dal popolno zmago nad tistimi, ki so ga načrtovali pobiti (2 Mz 14,13.14). Egipčani so bili poraženi zaradi čudežnega Gospodovega posredovanja. Podobno se je zgodilo tudi v primeru asirskega kralja Sanheriba. Bog je takrat porazil številčno, odlično opremljeno in dobro izurjeno asirsko vojsko, ne da bi se Izraelcem bilo treba bojevati. Bog je zagotovil zmago, ker je kralj Ezekija veroval Božji besedi, ki mu jo je posredoval prerok Izaija (2 Kr 19,35; Iz 37,36).

Bog je povedal Abrahamu, da obljubljene dežele ne bo prejel takoj, temveč šele čez 400 let (1 Mz 15,13-16). Razlog za to je bil povezan s hudobnostjo kanaanskih prebivalcev. Bog je usmiljeno ravnal s temi ljudmi in podaljšal čas milosti, da bi se spokorili. Vendar so vztrajali v svojem uporu proti Bogu in njegovim vrednotam. Ko je bila njihova hudobija dopolnjena, je bil Bog pripravljen dati njihovo ozemlje Hebrejcem kot novi dom.

Poleg tega je Bog obljubil, da bo že pred Izraelovim prihodom pregnal te narode, in sicer na dva nenavadna, vendar zelo učinkovita načina: (1) nad hudobne narode bo poslal strah in grozo; (2) poslal bo sršene, ki jih bodo pregnali iz dežele. Preden bodo Izraelci prišli na svoje novo ozemlje, bodo njihovi sovražniki že odšli od tam. »Vse sovražnike tvoje poženem v beg pred teboj.« (2 Mz 23,27.28 CHR)

Pri zavojevanju obljubljene dežele je imel ključno vlogo Gospodov angel. Ta poslanec je bil Kristus, ki je vodil Izraelce, osvajal ozemlja in ščitil svoje ljudstvo. On je bil oblačni steber, ki jih je vodil podnevi, in ognjeni steber, ki jih je vodil ponoči. Izraelci so ga morali upoštevati in poslušati, ker je imel božansko veljavo (2 Mz 23,21). Neupoštevanje Božje volje in nevera v njegovo vodstvo sta otežila njihovo napredovanje.

`Kaj nas podatek, da je Bog poganskim narodom dal veliko let, da bi se spreobrnili, uči o Božji milosti in tudi o mejah milosti za tiste, ki je nočejo sprejeti?`