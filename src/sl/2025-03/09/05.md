---
title:  Oko za oko
date:   27/08/2025
---

`Kako je Jezus razložil pomen zakona o maščevanju? Kako naj ga uporabljamo danes? Mt 5,38-48`

V pridigi na Gori blagrov je Jezus citiral besedila iz Stare zaveze, besedila, ki so jih ljudje gotovo poznali. Govoril je proti takratnim razlagam rabinov, ki so se skozi stoletja oddaljile od izvornega namena teh zakonov. Človeška tradicija ni le prikrila namena Božje besede, temveč je v nekaterih primerih celo izkrivila njen namen in pomen (pomisli samo na predpise, povezane s soboto, in na to, kakšno škodo je tradicija naredila zapovedi o soboti). Jezus je obnovil prvotni pomen teh zakonov. Na Gori blagrov je svoje poslušalce usmeril na izvirni namen in pomen teh besedil; s tem si je prizadeval popraviti napačne razlage.

Besedilo iz 2 Mz 21,24, ki pravi »oko za oko, zob za zob«, je zapisano tudi v Mt 5,38 (»Slišali ste /…/. Jaz pa vam pravim …«) in se nanaša na lex talionis oziroma na tako imenovan zakon o maščevanju. Te besede najdemo tudi drugod v Svetem pismu (3 Mz 24,20; 5 Mz 19,21).

Prvotni namen tega zakona je bil odvrniti ljudi od maščevanja. Njegov namen je bil preprečiti krvno maščevanje ali maščevanje brez predhodne preiskave. Sodniki so morali oceniti poškodbo, nato pa je bilo določeno in plačano denarno nadomestilo. Namen te prakse je bil preprečiti ljudem, da bi pravico vzeli v svoje roke. Pravico je bilo treba izvršiti v skladu z Božjim zakonom.

Jezus Kristus, ki je Mojzesu dal te družbene zakone, je poznal namen zakona, zato ga je lahko uporabljal na nepristranski način in skladno z njegovim prvotnim namenom. Cilj je bil zagotoviti pravico in spravo ter vzpostaviti mir.

Lahko bi rekli, da pravica v nekem smislu pomeni tudi maščevanje. Zdi se, da je bila ustrezna uporaba teh zakonov poskus iskanja pravega ravnovesja med pravico in maščevanjem.

`Kako ti zavedanje o tem, da bo nekega dne nastopila pravica, pomaga pri spopadanju s krivicami, ki jih trenutno vidimo v svetu?`