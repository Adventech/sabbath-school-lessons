---
title:  Maščevanje
date:   28/08/2025
---

»Ne maščujte se na svojo roko, ljubi, ampak dajte prostor Božji jezi, saj je pisano: Moje je maščevanje, jaz bom povrnil, pravi Gospod.« (Rim 12,19; glej tudi 5 Mz 32,35)

`Katero obljubo in zapoved najdemo v tej vrstici? Kako sta povezani?`

Dokler Gospod ne bo vzpostavil pravice, ki je tako močno primanjkuje, so bili sodniki v starem Izraelu dolžni izvrševati zakon in določiti pravično kazen, ko je prišlo do škode ali poškodbe. Vendar so najprej potrebovali dejstva. Težava je bila, da so učitelji postave v Kristusovem času ta zakon izvrševali na način, ki je omogočal osebno maščevanje. Tako so načelo iztrgali iz konteksta in zabrisali njegov prvotni namen. Posledično so zagovarjali tisto, kar je zakon pravzaprav prepovedoval.

`Kaj nam naslednja besedila govorijo o tem, kako je Jezus gledal na načela nagrajevanja in kaznovanja? Mt 6,4.6; Mt 16,27; Lk 6,23; 2 Tim 4,8`

Jezus ni nasprotoval načelom nagrajevanja in kaznovanja. Pravica je stvar načela; je ključni del življenja. Vendar noben posameznik ne bi smel prevzeti vloge sodnika, porote in »rablja« hkrati. Kako zlahka bi na ta način izkrivljali pravico! Naša naloga ni poplačati hudo. Če je treba odpraviti neko zlo, mora primer obravnavati nepristransko sodišče; to je naloga sodnikov.

V tem kontekstu nam Jezus naroča, naj bomo popolni, kot je popoln naš nebeški Oče. Le kako smo lahko popolni kakor Bog? Poglavitna Božja lastnost je nesebična ljubezen. Bog svoje sledilce uči, kako ljubiti sovražnike in moliti za tiste, ki jih preganjajo. Prava popolnost pomeni ljubiti, odpuščati in izkazovati usmiljenje (Lk 6,36) – celo tistim, ki si tega ne zaslužijo. To načelo in dejanja, h katerim vodi načelo, pomenijo odsevati Božji značaj.