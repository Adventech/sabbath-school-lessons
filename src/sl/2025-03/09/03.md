---
title:  Še več zakonov
date:   25/08/2025
---

Bog je v svoji milosti naučil sodnike, kako naj ravnajo v različnih situacijah, kar se tiče lastniških pravic ljudi. Našteti primeri govorijo o tem, kaj narediti, če tvoj bik napade sosedovega bika; če kdo ukrade domačo žival in jo proda; če žival zaide na polje ali v vinograd drugega človeka; če je predmet, ki si ga je nekdo sposodil, ukraden; ali če se najeta žival poškoduje ali celo umre (2 Mz 21,33–22,15).

`Katera vprašanja obravnavajo zakoni, zapisani v 2 Mz 22,16–23,9, in kako jih obravnavajo?`

Božji zakon je obravnaval različna vprašanja. Različni predpisi so prepovedovali poniževanje ljudi. Bog si ne želi izkoriščanja v nobeni obliki. Po svoji milosti popravlja grešna nagnjenja človeškega srca in omejuje človekove naravne vzgibe. Družbo je bilo treba ohraniti varno, zlo odpraviti in spodbujati dobre medosebne odnose. Pravičnost in ljubezen sta morala gospodariti vsem dejanjem.

`Katera pomembna vprašanja naslavlja 2 Mz 23,10-29?`

Sobota in prazniki so bili tesno povezani z bogoslužjem; ljudstvo so spominjali na pomembne dogodke v zgodovini odrešenja. Bogoslužje je bilo skrbno načrtovano, ker je bilo teološka osnova za vse druge dejavnosti. Sobota je bila ustanovljena ob stvarjenju (1 Mz 2,2.3; 2 Mz 20,8-11); povezana je z Izraelovo rešitvijo in odrešenjem (5 Mz 5,12-15) ter na mogočen način kaže na Boga kot našega Stvarnika, Odrešitelja in Gospoda (Mr 2,27.28).

Izraelci so morali vsako leto praznovati tri ključne praznike: (1) spomladi so praznovali pasho ali praznik nekvašenega kruha (običajno je bil datum tega praznika od sredine marca do sredine aprila); (2) sedem tednov oziroma petdeset dni po predhodnem prazniku so praznovali petdesetnico ali praznik žetve (tudi praznik tednov); (3) jeseni so praznovali praznik šotorov (običajno je bil datum tega praznika od sredine septembra do sredine oktobra; glej tudi 2 Mz 34,18-26; 3 Mz 23,4-44; 4 Mz 28,16-29,40; 5 Mz 16,1-16).