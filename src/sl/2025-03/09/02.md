---
title:  Zavezni zakonik
date:   24/08/2025
---

Ko je Bog na Sinaju dal zakon, je postavil temelj za poučevanje ljudstva o tem, kako naj živijo sveto življenje, povezani z njim. Toda načela postave je bilo treba uporabiti v vsakdanjem življenju, zato jim je Bog dal dodatne zakone, tako imenovan »zavezni zakonik«. Sodniki so bili odgovorni za to, da bdijo nad temi zakoni in jih pravilno uporabljajo.

»Um ljudi, ki je bil zaslepljen in ponižan zaradi suženjstva in poganstva, ni bil pripravljen v celoti ceniti daljnosežnih načel Božjih desetih predpisov. Da bi dolžnosti desetih zapovedi popolneje razumeli in uveljavili, so bili dani dodatni predpisi, ki so ponazorili in uporabili načela desetih zapovedi. Ti zakoni so bili imenovani sodne pravice, ker so bili oblikovani v neskončni modrosti in nepristranskosti ter naj bi po njih sodili sodniki. Za razliko od desetih zapovedi so bili dani samo Mojzesu, ta pa jih je moral sporočiti ljudstvu.« (Ellen White: Očaki in preroki, str. 229 [v izvirniku str. 310])

`Kateri posebni predpisi so bili dani glede hebrejskih sužnjev, umora in telesnih poškodb? 2 Mz 21,1-32`

Zavezni zakonik je opisan v več poglavjih (2 Mz 21,1–23,19). Vsi ti predpisi in zakoni so bili dani, da bi ustavili plaz zla in zgradili urejeno družbo.

Zakoni glede suženjstva so bili posebni ter jih ne bi smeli zamenjevati s kruto in zlobno prakso sodobnega ali srednjeveškega suženjstva. Hebrejski sužnji so bili zaščiteni in cenjeni. V sodobnih in srednjeveških družbah pa so bili služabniki in sužnji last njihovega gospodarja, ki je lahko z njimi delal, kar se mu je zljubilo. V nasprotju s tem so svetopisemski zakoni stvari urejali drugače. Čas suženjstva je bil omejen na šest let (2 Mz 21,1.2; Jer 34,8-22). Sedmo leto je bilo treba vse sužnje osvoboditi, razen če so želeli ostati pri svojem gospodarju. Gospodarji so jim morali omogočiti prosto soboto (2 Mz 20,9.10) in poskrbeti za njihove osnovne potrebe.

`V večjem delu današnjega sveta je hudobna praksa uzakonjenega suženjstva odpravljena. V kakšnih oblikah se suženjstvo kljub temu še vedno pojavlja in kaj lahko naredimo, da bi se borili proti temu?`