---
title:  Prečkanje Rdečega morja
date:   05/08/2025
---

`Kako je Bog vodil Izraelce, ko so odšli iz Egipta, in kaj se je zgodilo potem? 2 Mz 13,17–14,12`

Po Božjih navodilih, ki so jih prejeli po Mojzesu, so Izraelci odšli iz Egipta kot dobro organizirana vojska. O tem pričata hebrejska izraza tsaba’ in makhaneh, ki pomenita »vojska«, »oddelek« in »tabor« (2 Mz 6,26; 2 Mz 7,4; 2 Mz 12,17.41.51; 2 Mz 14,19.20; primerjaj z 2 Mz 13,18). Razdeljeni so bili v enote; korakali so kot vojska. Kasneje je Balaam z moabskih gričev videl, da je Izrael ušotorjen po svojih rodovih (4 Mz 24,2 CHR).

»Mojzes je vzel s seboj Jožefove kosti.« (2 Mz 13,19) To je zelo pomembna podrobnost v besedilu in razodeva dopolnitev Jožefove vere v Božje obljube. Jožef ni nikoli izgubil pogleda na obljubljeno deželo, čeprav je užival egiptovsko razkošje in prednosti. Zahteval je, da njegove kosti odnesejo v kanaansko deželo (1 Mz 50,24.25). Veroval je, da bo Gospod zagotovo obiskal Izraelce v Egiptu in jih odpeljal v deželo, za katero je prisegel njegovim očetom (Heb 11,22). Ko so Izraelci prispeli v Kanaan, so Jožefove kosti pokopali v Sihemu (Joz 24,32).

Oblačni in ognjeni steber sta bila vidno znamenje Božje navzočnosti med njegovim ljudstvom. Gospod je prebival tam in jim govoril iz oblaka (2 Mz 14,24; 4 Mz 12,5.6).

Zdaj so se pokazali pravi vzgibi faraonovega srca. Faraon se ni spreobrnil in se nikoli ni zares pokesal. Njegova prošnja za Božji blagoslov je bila samo pretveza, morda prevara njegovega srca. Zbral je svojo vojsko in se podal za pobeglimi sužnji. Kako strašno je greh zaslepil tega človeka!

Ko je ljudstvo videlo prihajati faraonovo vojsko, je izreklo besede in občutke, ki so na njihovi poti še večkrat privreli na dan: »Ali mar ni bilo grobov v Egiptu, da si nas odpeljal, da umremo v puščavi? Kaj si nam storil, da si nas izpeljal iz Egipta?« (2 Mz 14,11)

Čeprav so nedavno videli dramatičen prikaz Božje moči, ki je vključeval milostno ohranitev njihovih prvencev, je bila njihova vera še zmeraj osupljivo šibka.

`Pomisli, kdaj si se nazadnje znašel v obupni situaciji. Kaj je bil tvoj prvi odziv – vera v Boga ali pomanjkanje vere? Kaj se lahko naučiš iz te izkušnje, kar ti lahko pomaga, ko se boš naslednjič znašel v težavnih okoliščinah (kar se bo gotovo zgodilo)?`