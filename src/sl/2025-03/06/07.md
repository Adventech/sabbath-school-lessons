---
title:  Za globlje proučevanje
date:   08/08/2025
---

V knjigi Očaki in preroki preberi poglavje »Izhod« (str. 206–212 [v izvirniku str. 281–290]).

Bog je bil na strani Izraelcev kljub njihovi šibki veri. Želel jih je učiti ter voditi ter jim na ta način pokazati, kako razmišljati in se obnašati kot Božje izvoljeno ljudstvo. Potrpežljivo jih je vodil v kraj, kjer ne bodo imeli toliko izzivov kot v Egiptu. Ellen White pojasnjuje: »Izraelci /…/ so le malo poznali Boga in imeli vanj le malo vere, zato bi se ustrašili in postali malodušni. Bili so neoboroženi in nevajeni bojevanja, njihov duh je bil zadušen zaradi dolgotrajnega suženjstva, za nameček pa so imeli s seboj še ženske in otroke ter črede. S tem ko jih je Gospod vodil po poti do Rdečega morja, se je izkazal tako za Boga sočutja kakor sodbe.« (Očaki in preroki, str. 207 [v izvirniku str. 282])

Andrewsov svetopisemski komentar v zvezi z Mojzesovo pesmijo piše: »Gotovost tega Božjega odrešenjskega dejanja v zgodovini nam zagotavlja, da se nam ni treba bati za prihodnost. Zadnja vrstica se osredotoča na prihodnje sovražnike, s katerimi se bodo Izraelci spopadli pri zavojevanju Kanaana. Zaradi Božje mogočne ›roke‹ bodo njihovi sovražniki molčali kot kamen (v. 16). Ko se srečujemo z nemogočimi stvarmi, ko smo stisnjeni v kot in ne vemo, kam naj se obrnemo, lahko v Mojzesovi pesmi najdemo zagotovilo, saj govori o spominu na veliki dogodek v zgodovini Božjega ljudstva.« (Andrews Bible Commentary, »Exodus« [Berrien Springs, MI: Andrews University Press, 2020], str. 214)

**Vprašanja za pogovor**

`Zakaj se pogosto znajdemo v enakem položaju kot Hebrejci po osupljivi rešitvi iz Egipta, vendar pred izzivom Rdečega morja? Zakaj nam pogosto primanjkuje vere kljub številnim dokazom o Božji dobroti do nas in njegovi moči?`

`Čemu je faraon kljub vsemu, kar se je zgodilo, vključno s smrtjo prvorojencev, šel zasledovat Izraelce? Kaj bi nam moralo to povedati o tem, kako nevarno je grešiti oziroma dovoliti grehu, da nam otrdi oziroma zakrkne srce?`

`Čeprav se vsi kdaj znajdemo v hudih preizkušnjah, mnogi med nami doživljamo tudi dobre čase, ko se nam ali našim dragim ne zgodi nič slabega. Zakaj bi morali na dobre čase gledati kot na dokaz Božje milosti in zaščite, saj navsezadnje vemo, da živimo na »sovražnikovem« ozemlju? Zakaj bi morali v dobrih časih nenehno slaviti Boga, saj ne vemo, pred kakšnimi nesrečami nas je obvaroval?`