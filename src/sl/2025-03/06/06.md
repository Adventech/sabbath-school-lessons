---
title:  Mojzesova in Mirjamina pesem
date:   07/08/2025
---

Celotna egiptovska vojska je bila uničena; nihče ni preživel, niti faraon (glej Ps 136,15). To je bil osupljiv poraz Egipčanov in popolna zmaga Božjega ljudstva. Nič nenavadnega, da se Judje vso svojo zgodovino do tega dne spominjajo tega dogodka.

`O čem govori Mojzesova pesem? 2 Mz 15,1-21`

Ta pesem slavi Gospoda, ker je mogočni bojevnik, ki je premagal nasprotnike svojega ljudstva. Mojzes je razvil to temo in poudaril, da je Gospod, njegov Bog, tudi njegova osebna moč, pesem in zveličanje. Nihče ni kakor On, »veličasten v svetosti, strašen v sijaju, ki [dela] čudeže« (٢ Mz ١٥,١١).

Mojzesova pesem govori o Bogu, o tem, kdo je On in kaj dela. Gospod je povišan, slavljen in občudovan zaradi svojega izjemnega dela za svoje ljudstvo. Hvaležnost in čaščenje sta naravna odziva na Božjo dobroto do nas. Hvaležnost za njegovo ljubezen je predpogoj za živo duhovno življenje. Še posebej poudarjena in poveličana je Božja neomajna ljubezen, ker bo vodil svoje ljudstvo, ki ga je odrešil, in mu kazal pot v sveto bivališče. Mojzes je napovedal, da bo Bog postavil svetišče na gori svoje dediščine (2 Mz 15,17), kar je kazalo na goro Sion in na jeruzalemski tempelj.

`V Raz 15,2-4 odrešeni pojejo Mojzesovo in Jagnjetovo pesem. Ali si lahko predstavljaš, kako bo to zvenelo v nebesih – hvalnica Bogu za njegova čudovita dela, slavljenje Boga za njegove pravične in resnične sodbe ter slavljenje za njegova pravična dejanja in njegovo svetost?`

Pozorno preberi zadnjo vrstico te pesmi: »Vsi narodi bodo prišli in se poklonili pred tabo, ker so se razodele tvoje sodbe.« (Raz 15,4) Ko se bodo razodele vse Božje sodbe – zlasti sodbe nad zlom in zatiranjem, ki sta več tisočletij ostala nekaznovana – bodo zveličani iz vseh narodov slavili Boga.

`Imanuel Kant je rekel: »Če je Bog pravičen, mora obstajati nekakšno posmrtno življenje.« Zakaj je ta izjava tako resnična? Kako lahko zaupamo, da bo nekega dne nastopila pravica, ki je že dolgo obupno primanjkuje? Kako se lahko tolažimo s tem upanjem?`