---
title:  Nadaljevati z vero
date:   06/08/2025
---

`Kaj je Bog naredil za Izraelove otroke kljub temu, da je bila njihova vera pomanjkljiva? 2 Mz 14,13-31`

Ker je Mojzes iz vsega srca zaupal Bogu in njegovi besedi, je ljudstvu lahko vlival pogum. Predstavil mu je štiri ključne točke, kako ravnati v težkih razmerah.

»Nikar se ne bojte!« (2 Mz 14,13) Najprej jih je pozval, naj zaupajo Gospodu, saj lahko samo tako premagajo strah. Tudi Izaija nas spomni na to resnico, ko pravi, da so verniki v Božjih rokah; On bo ravnal v njihovo dobro, ko ga bodo sprejeli za svojega Boga in Gospoda. »Ne boj se, saj sem s teboj, nikar se plaho ne oziraj, saj sem jaz tvoj Bog. Okrepil te bom in ti pomagal, podpiral te bom z desnico svoje pravičnosti. /…/ Kajti jaz sem Gospod, tvoj Bog, ki te držim za desnico in ti pravim: ›Ne boj se, jaz ti bom pomagal.‹« (Iz 41,10.13)

»Trdno stojte.« (2 Mz 14,13 CHR) To ne pomeni samo, da morajo nehati mrmrati in da naj pričakujejo velike reči, temveč da morajo zaupati Bogu in potrpežljivo čakati na njegovo mogočno posredovanje, On bo namreč deloval v njihovo korist.

»Videli boste rešitev, ki vam jo danes nakloni Gospod.« (2 Mz 14,13) Da bi naša vera rastla, je pomembno, da prepoznamo Božje vodstvo in pomoč ter smo mu hvaležni za njegovo obljubljeno podporo. »Videti« pomeni odpreti oči, nevera je namreč slepa. Samo Bog lahko da zmago, varnost in zveličanje. Bog je vedno na naši strani; skrbi za nas in nam ob primernem času daje, kar potrebujemo.

»Gospod se bo bojeval za vas.« (2 Mz 14,14) To nakazuje, kaj bo Bog naredil: osebno se bo bojeval za svoje ljudstvo. Golgota je največji dokaz te resničnosti, kajti Kristus je na križu premagal Satana, da bi nam dal večno življenje (Jn 5,24; Heb 2,14; Raz 12,10.11). Kasneje so celo Egipčani spoznali, da se je Gospod bojeval za Izraelce (2 Mz 14,25).

Božji ukaz Mojzesu je bil jasen: »Pojdite naprej.« Bog je korakoma uresničeval svoj načrt delovanja: (1) Božji angel in oblačni steber sta se premaknila s sprednje strani izraelskega tabora na zadnjo stran, da bi ljudi zaščitila pred egiptovsko vojsko; (2) Mojzes je moral z vero iztegniti svojo roko nad morje; (3) Gospod je razdelil vode in z močnim vetrom posušil morsko dno; (4) posledica tega je bila, da so lahko Izraelci varno prečkali morje po suhem. Egipčani so jih slepo preganjali, ker niso dojeli, da Bog dela izjemne reči za svoje ljudstvo; to so dojeli šele takrat, ko je bilo prepozno, kot razkriva njihovo priznanje v 2 Mz 14,25.