---
title:  Posvetitev prvorojencev
date:   04/08/2025
---

Obljubljeni čas odrešitve je bil tik pred vrati. Ljudje so se morali pripraviti. Morali so verovati in delovati na podlagi svoje vere. Bog jim je povedal, kaj naj naredijo; po veri so zdaj morali ubogati njegov ukaz. S tem se sklada načelo, ki ga je v popolnoma drugačnem kontekstu napisal Jakob: »Hočeš pa vedeti, človek ničemurni, da je vera brez del mrtva?« (Jak 2,20 CHR)

`Po Božji milosti Izraelovih prvorojencev ni zadela zadnja šiba. Čemu je bila dana večna zapoved, zapisana v 2 Mz 13,1-16, in kaj naj bi pomenila nam danes?`

Bog je milostno obvaroval izraelske družine, ki jih je pokrivala kri, s katero so po veri pobarvali podboje svojih bivališč. Gospod je ljudstvu po Mojzesu dal nova navodila: »Posveti mi vse prvorojeno!« (2 Mz 13,2 EKU) Ta zapoved je veljala tako za ljudi kot tudi za živali.

Eno od načel, na katerem temelji ta zapoved, je, da vse pripada Bogu, On je namreč naš Stvarnik in lastnik vsega. »Gospodova je zemlja in kar jo napolnjuje, zemeljski krog in njegovi prebivalci.« (Ps 24,1) »Moje je srebro in moje je zlato, govori Gospod nad vojskami.« (Ag 2,8) Izraelovi prvorojenci so bili prvi sad Božjih blagoslovov, ki jih je izlil na svoje ljudstvo; poleg tega so bili znamenje njihove popolne predanosti Bogu in njihovega razumevanja, da njemu pripada vse, kar imajo.

Tukaj opazimo tudi zamisel o zveličanju. Prvorojeni sinovi so ostali živi, ker jih je pokrivala kri. Odrešeni so bili smrti kakor so vsi, ki jih pokriva Jezusova kri. Apostol Pavel piše o Jezusu: »[V njem] imamo odrešenje, odpuščenje grehov.« (Kol 1,14)

Bog je dal predpise, kako naj se opravi posvetitev – praznovanje njihove odrešitve iz egiptovske sužnosti. Darovati so morali živali, njihovi sinovi pa so bili odkupljeni (2 Mz 13,12.13.15).

`2 Mz 13,16 govori o tem, kaj so morali Izraelci dati na svoje roke in med oči. Kako to simbolizira pomembno duhovno resnico, da vera sama po sebi ni dovolj in da moramo na podlagi vere tudi delovati?`