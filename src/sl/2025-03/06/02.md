---
title:  Pojdite, služite Gospodu
date:   03/08/2025
---

Na noč pashe je ljudi, ki jih ni pokrivala kri, zadela Božja sodba (2 Mz 12,1-12). Nihče ni mogel ubežati zaradi svojega položaja, izobrazbe, družbenega razreda ali spola. Kazen je zadela vse družine, od faraona do sužnjev, in celo prvorojene živali. Egiptovski ponos je bil poteptan.

`Kakšno nenavadno željo je izrazil faraon in zakaj? 2 Mz 12,31-36`

Ko je faraon Hebrejcem dovolil oditi in častiti Boga, je izrekel zanimivo željo: »Še mene blagoslovite.«

Še mene blagoslovite? Čemu bi si kralj Egipta, »bog« med svojim ljudstvom, sploh želel kaj takega? Zdi se, kot da je končno dojel moč hebrejskega Boga in bi tudi sam rad imel korist od nje. Toda kako bi ga Bog lahko blagoslovil, ko pa je bil tako globoko pogreznjen v upor, trmoglavost, greh in ponos? Faraon je končno dal svoje soglasje, vendar ne iz pokorščine Jahvejevi volji, temveč ker je bil poražen. Vladar se ni pokesal, o čemer priča njegovo kasnejše ravnanje. Želel je le ustaviti uničenje, ki je pustošilo po njegovem kraljestvu.

Faraon je bil ponižan. Zaradi tragičnih okoliščin najhujše šibe je dovolil Izraelu oditi iz Egipta. Zdaj je dovolil tisto, česar v prejšnjih primerih ni dovolil ne glede na trpljenje, ki so ga njegova dejanja prinesla egiptovskemu narodu.

Egipčani so si želeli, da bi Hebrejci končno odšli iz Egipta. Poročilo pravi, da so ljudstvo silili, naj odide, in govorili: »Vsi bomo pomrli.« (2 Mz 12,33)

Bog je poskrbel, da Izraelci iz Egipta niso odšli praznih rok, temveč s stvarmi, ki so jih potrebovali na potovanju, ki se je izkazalo za veliko daljše, kot so pričakovali. Egipčani so Judom dali dragocenosti, da bi končno odšli iz njihove dežele; ti predmeti so bili plača za suženjsko delo, ki so jo Izraelcem odrekali več stoletij. Za Egipčane je to zagotovo bilo majhno plačilo, da se znebijo Hebrejcev in jih odženejo iz svoje dežele.

`Kako pogosto se »pokesamo« za svoja dejanja samo zaradi posledic, ki so jih prinesla, in ne zato, ker so bila ta dejanja slaba sama po sebi? Zakaj to ni pravo kesanje? Kako se lahko naučimo, da nam je žal za grehe, katerih posledic trenutno še ne čutimo?`