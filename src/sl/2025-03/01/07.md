---
title:  Za globlje proučevanje
date:   04/07/2025
---

V knjigi Očaki in preroki v poglavju »Mojzes« preberi strani 176–183 (v izvirniku str. 241–251). Ta odlomek bo pomembno osvetlil svetopisemsko besedilo, ki smo ga proučevali ta teden.

Sveto pismo pravi: »Toda babici sta se bali Boga in nista storili, kakor jima je naročil egiptovski kralj, ampak sta pustili dečke živeti.« (2 Mz 1,17) Ellen White je komentirala zvestobo teh dveh babic in izpostavila mesijansko upanje: »Babicam so ukazali, naj ob rojstvu uničijo hebrejske dečke. Te zadeve je spodbudil Satan. Vedel je, da bo Osvoboditelj obujen izmed Izraelcev. Ko je kralja napeljal, da uniči njihove otroke, je upal, da bo uničil božanski načrt. Babice pa so se bale Boga in si niso drznile izvršiti krutega ukaza. Gospod je bil zadovoljen z njimi in jim je pomagal k uspehu.« (Očaki in preroki, str. 177 [v izvirniku str. 242])

Dobra novica pri vsem tem je, da je Bog zmagal kljub Satanovim načrtom. Da bi onemogočil sovražnika, je uporabil zveste ljudi. Živimo na ozemlju sovražnika, ki ga je Jezus imenoval »vladar tega sveta« oziroma »poglavar oblasti zraka« (Ef 2,2; Jn 14,30). Satan si je prisvojil ta položaj, ko je premagal Adama, toda Jezus Kristus je s svojim življenjem in smrtjo na križu porazil Satana (Mt 4,1-11; Jn 19,30; Heb 2,14). Čeprav je Satan še vedno živ in dejaven, kot se je pokazalo v njegovem poskusu, da ubije te otroke, pa je njegov konec gotov (Jn 12,31; Jn 16,11; Raz 20,9.10.14). Dobra novica je, da lahko življenjske težave premagamo z Božjo milostjo (Flp 4,13). Njegova milost je naše edino upanje.

**Vprašanja za pogovor**

`Zakaj je Bog dopustil zatiranje Hebrejcev v Egiptu? Zakaj je trajalo tako dolgo, preden je Bog posredoval v njihovo korist? Ne pozabi, da vsakdo trpi le toliko časa, kot živi. To pomeni, da je narod dolgo trpel, toda vsak posameznik je trpel le toliko časa, kolikor je živel. Zakaj je ta razlika tako pomembna, kadar pokušamo razumeti človeško trpljenje na splošno?`

`Poglobi se v vprašanje o tem, kako je Bog uporabil Mojzesovo vročekrvno dejanje – umor Egipčana. Kaj, če Mojzes ne bi moril? Ali bi to pomenilo, da Hebrejci na koncu ne bi pobegnili iz Egipta? Pojasni svoj odgovor.`