---
title:  Mojzesovo rojstvo
date:   02/07/2025
---

`Kakšno vlogo imata Božja previdnost in zaščita v poročilu o Mojzesovem rojstvu? 2 Mz 2,1-10`

Zgodovinsko ozadje Mojzesovega rojstva in življenja je vznemirljivo, saj je živel v času slavne 18. egipčanske dinastije. Eden od kraljev te dinastije – Tutmoz III. – se imenuje tudi »egipčanski Napoleon« in velja za enega od najslavnejših faraonov starodavnega Egipta.

Čeprav je bil Mojzes že ob rojstvu obsojen na smrt (glej 2 Mz 1,22), se je rodil kot »lep« sin (v hebrejščini tob pomeni »dober«; 2 Mz 2,2). Ta hebrejski izraz opisuje več kot samo zunanjo lepoto in se na primer uporablja tudi za opis Božjega dela med tednom stvarjenja, ko je rekel, da je vse »dobro«, celo »zelo dobro« (1 Mz 1,4.10.31).

Kot nova stvaritev bo ta »dobri« otrok po Božjem načrtu zrastel v odraslega, ki bo Hebrejce popeljal iz sužnosti. Kdo bi si v hudih okoliščinah, v katerih se je rodil ta otrok, predstavljal, kakšna bo njegova prihodnost? Kljub temu je Bog izpolnil svoje besede Abrahamu, Izaku in Jakobu. Z očaki je sklenil zavezo, da bo njihovim potomcem dal obljubljeno deželo (2 Mz 2,24.25), in desetletja, celo stoleltja pozneje je tega »dobrega« dojenčka uporabil za izpolnitev obljube.

Do takrat pa je egiptovska princesa Hačepsut vzela Mojzesa za svojega sina. Njegovo ime je egipčanskega izvora in pomeni »sin od« oziroma »rojen iz«, kot se izraža v imenih »Ah-moz« (Ahov sin) ali »Tut-moz« (Tutov sin). Njegovo ime je v hebrejščini zapisano kot Mošeh, kar pomeni »izvlečen« iz reke.

O Mojzesovem zgodnjem življenju ne vemo veliko. Po tem ko ga je Hačepsut čudežno rešila in posvojila, je prvih 12 let življenja preživel s svojo izvorno družino (2 Mz 2,7-9; glej tudi Ellen White: Očaki in preroki, str. 178.179 [v izvirniku str. 244]). Nato je bil Mojzes deležen najboljše egiptovske izobrazbe, da bi nekoč lahko nasledil faraona (Očaki in preroki, str. 179.180 [v izvirniku str. 245]). Kako osupljivo je, da se je na koncu velik del te izobrazbe izkazal za neuporabnega ali je bil celo v popolnem nasprotju s tem, kar je resnično pomembno, namreč poznavanje Boga in njegove resnice.

`Koliko tega, kar se učiš, je na koncu neuporabnega v primerjavi s tem, kar je zares pomembno?`