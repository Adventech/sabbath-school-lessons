---
title:  Hebrejski babici
date:   01/07/2025
---

2\. Mojzesove knjige ne moremo razumeti brez poznavanja 1. Mojzesove knjige. Judje so se preselili v Egipt, kjer so jih po obdobju velike blaginje in miru Egipčani zasužnjili.

Toda Bog svojega ljudstva ni prepustil težavam, čeprav se je včasih zdelo, da jih je zapustil. Nedvomno so številni Hebrejci obupovali nad svojo stisko. Bog pa je takrat prišel na pomoč s svojo mogočno roko. Naš Gospod spodbuja svoje sledilce: »In kliči me v dan stiske, rešil te bom, in ti me boš častil.« (Ps 50,15 CHR)

`Katero ključno vlogo sta imeli hebrejski babici in zakaj se ju še danes spominjamo? 2 Mz 1,9-21`

V 2. Mojzesovi knjigi noben faraon ni poimenovan, temveč nosi samo naziv »faraon«, kar pomeni »kralj«. Egipčani so verjeli, da je faraon bog na zemlji, sin boga Raja (ali Ozirisa ali Hora). Ra je bil vrhovni egiptovski bog, bog sonca.

A kljub vsej svoji moči ta »bog« ni mogel prisiliti babic, da bi delovali v nasprotju s svojim prepričanjem. V nasprotju s faraonom, katerega imena ne izvemo, pa izvemo, da sta se babici imenovali Šifra in Pua (2 Mz 1,15). Bili sta zelo čislani, ker sta se bali Gospoda. Faraonov hudoben ukaz nanju ni imel učinka, ker sta Boga spoštovali bolj kot ukaze zemeljskega vladarja (glej Apd 5,29). Zato ju je Bog blagoslovil z veliko družino. Kako močno pričevanje o zvestobi! Ne glede na to, kako malo sta ti ženski vedeli o teologiji, sta vedeli, kaj je prav, in tako tudi ravnali.

Ko je faraon spoznal, da je njegova ukana spodletela, je Egipčanom ukazal pobiti vse novorojenčke moškega spola, ki se rodijo Hebrejcem. Vrgli naj bi jih v reko Nil, verjetno kot žrtev Hapiju, bogu Nila in plodnosti. (To je prvi zapis, ki omenja ukaz, da se mora Jude pobiti samo zato, ker so Judi.) Namen tega smrtnega odloka je bil podrediti si Hebrejce, iztrebiti vse moške potomce in asimilirati ženske v egiptovski narod ter tako uničiti grožnjo, ki so jo po faraonovem mnenju Hebrejci predstavljali njegovemu narodu.

`Babici nista le vedeli, kaj je prav, temveč sta tako tudi ravnali. Katero očitno sporočilo lahko izluščimo iz tega?`