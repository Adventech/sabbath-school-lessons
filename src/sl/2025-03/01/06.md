---
title:  Sprememba načrta
date:   03/07/2025
---

`Kateri nenadni dogodki so spremenili smer Mojzesovega življenja? Katerih naukov se lahko naučimo iz te zgodbe? 2 Mz 2,11-25`

Kaj bo naredil Mojzes? Bo podlegel čarom Egipta in užitkom faraonovega dvora ali pa bo prenašal težave s svojim ljudstvom? Dogodki so ga kmalu prisilili k odločitvi.

»Faraon je slišal o zadevi in je hotel Mojzesa usmrtiti. Mojzes pa je zbežal izpred faraonovega obličja in se ustavil v midjánski deželi. Usedel se je pri nekem vodnjaku.« (2 Mz 2,15)

Po umoru Mojzes pravzaprav ni imel izbire. Moral je zbežati iz Egipta. Načrti, da se povzpne na egiptovski prestol in postane »bog«, so se nenadoma končali. Namesto da bi postal lažni bog, je Mojzes hotel služiti pravemu Bogu. Nedvomno ni med svojim begom niti slutil, kakšna prihodnost ga čaka.

»Vsa stvar [Mojzesov umor Egipčana] je bila hitro naznanjena Egipčanom in je zelo napihnjena kmalu dosegla faraonova ušesa. Kralju je bilo predstavljeno, da to dejanje veliko pomeni, da se je Mojzes odločil svoje ljudstvo popeljati proti Egipčanom, strmoglaviti vlado in zasesti prestol. Zatorej ne bo varnosti za kraljestvo, dokler živi. Vladar se je takoj odločil, da ga je treba ubiti. Ko se je Mojzes zavedel nevarnosti, je ušel v Arabijo.« (Ellen White: Očaki in preroki, str. 181 [v izvirniku str. 247])

Mojzes je živel 120 let (5 Mz 34,7). Njegovo življenje lahko razdelimo v tri dele po 40 let. Prvih 40 let je preživel v Egiptu, večinoma v faraonovi palači. Drugih 40 let je preživel v Jitrovem domu v midjanski deželi.

Zadnjih 40 let, ki zavzemajo večino petih Mojzesovih knjig (in tega tromesečja), pa pripoveduje zgodbo o tem, kako je bil Izrael poklican pričati svetu, ki je bil prežet z malikovalstvom, ter mu razodeti naravo in značaj pravega Boga (glej 5 Mz 4,6-8).

`Ali je to, da Mojzes ubije Egipčana, bil Božji načrt? Če ni bil, kaj nas ta dogodek uči o tem, kako lahko Bog prevlada v vsaki situaciji in jo uporabi za svoje namene? Kako nam Rim 8,28 pomaga razumeti to pomembno resnico?`