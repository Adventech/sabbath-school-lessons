---
title:  Zgodovinsko ozadje
date:   30/06/2025
---

Ko je Jakobova družina med lakoto v Kanaanu prišla v Egipt (1 Mz 46), je bil egiptovski kralj prijazen do Hebrejcev zaradi Jožefa in tega, kar je Jožef naredil za Egipčane.

»Faraon je še rekel Jožefu: ›Glej, postavljam te nad vso egiptovsko deželo.‹ Snel je pečatni prstan in ga dal Jožefu na prst. Oblekel ga je v oblačila iz tankega platna in mu obesil zlato ogrlico okoli vratu. Potem ga je dal peljati na svojem drugem vozu in pred njim so klicali: ›Priklonite se!‹ Tako ga je postavil nad vso egiptovsko deželo.« (1 Mz 41,41-43)

`Kaj je bil ključ do Jožefovega neverjetnega uspeha v Egiptu po težkem začetku? 1 Mz 37,26-28; 1 Mz 39,2.21`

Predvideva se, da je zgodovinsko ozadje Jožefove zgodbe sledeče: nov vladar, »ki ni poznal Jožefa« (2 Mz 1,8), je bil Ahmoz (1570–1546 pr. n. št.). Nasledil ga je Amenhotep I. (1553–1526 pr. n. št.), ki se je bal Izraelcev in jih je zatiral. Naslednji vladar, Tutmoz I. (1525–1512 pr. n. št.), je izdal ukaz, naj se umori vse hebrejske dojenčke moškega spola. Njegova hči Hačepsut (1503–1482 pr. n. št.) je bila princesa, ki je posvojila Mojzesa. Faraon Tutmoz III. (1504–1450 pr. n. št.), ki je nekaj časa vladal skupaj s Hačepsut, je bil na oblasti, ko so Izraelci odšli iz Egipta.

Izraelci naj bi odšli iz Egipta marca 1450 pr. n. št. (glej William H. Shea, »Date of the Exodus«, The International Standard Bible Encyclopedia, urednik Geoffrey W. Bromiley et al., vol. 2 [Grand Rapids, MI: William B. Eerdmans, 1982], str. 230–238). Če želiš bolje razumeti čas izhoda iz Egipta, prouči 1 Mz 15,13-16; 2 Mz 12,40.41; Sod 11,26 in 1 Kr 6,1 (glej tudi Apd 7,6; Gal 3,16.17).

2 Mz 1 zajema dolgo obdobje od Jožefovega časa, ko je njegov oče z družino prišel v Egipt, do faraonovega odloka o smrti novorojenčkov moškega spola. Čeprav še teče razprava o točnem številu let, ki so jih preživeli v Egiptu, pa je pomembno, da Gospod ni pozabil svojega ljudstva, čeprav je bilo zasužnjeno v tuji deželi.

Kljub temu da vsaj za zdaj številne podrobnosti o Hebrejcih v Egiptu tistega časa ostajajo skrite (glej 1 Kor 13,12), pa razodetje Božjega značaja še vedno sije skozi strani te svetopisemske knjige, kakor tudi skozi celotno Sveto pismo. Prepričani smo lahko, da je Bog vedno tukaj ne glede na to, kako hude se zdijo stvari. Zaupamo mu lahko v vseh težkih okoliščinah, v katerih se znajdemo.