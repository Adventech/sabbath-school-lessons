---
title:  Božje ljudstvo v Egiptu
date:   29/06/2025
---

2\. Mojzesova knjiga se v hebrejščini imenuje šemot, kar bi lahko dobesedno prevedli kot »imena«, kar se ujema z uvodnimi besedami tega starodavnega besedila, ki se začne tako: »To so imena.« Na začetku knjige so navedena imena družine očaka Jakoba.

`Katero ključno resnico najdemo v 2 Mz 1,1-7?`

2\. Mojzesova knjiga se začne s spominom na Božji blagoslov. Ko se je očak Jakob z družino preselil v Egipt, jih je bilo samo 70 (1 Mz 46,27; 2 Mz 1,5), toda »Izraelovi sinovi so bili rodovitni, da jih je kar mrgolelo. Namnožili so se in postali silno močni; napolnili so deželo« (2 Mz 1,7). Ob izhodu iz Egipta jih je bilo »kakih šeststo tisoč pešcev, mož brez otrok« (2 Mz 12,37).

Kakšen je bil položaj Izraelcev ob izhodu iz Egipta? 2 Mz 1,8-11

Svetopisemska zgodba o Izraelcih v Egiptu ni rožnata. Na začetku knjige izvemo, da so egiptovski poveljniki zasužnjili Hebrejce in jim naložili težko delo. Toda knjiga se konča z Božjo pomirjajočo in tolažilno prisotnostjo v shodnem šotoru, ki je bil v središču Izraelovega tabora (glej 2 Mz 40). Med tema skrajnima točkama beremo o osupljivi Božji zmagi nad silami zla, ki se kaže v njegovi osvoboditvi Izraela iz sužnosti, razdelitvi Rdečega morja in porazu najmočnejše vojske tistega časa.

Zgodba poudarja nenavadno dejstvo: bolj kot so jih zatiralci »stiskali, bolj so se množili in bolj so se širili« (2 Mz 1,12). Kljub človeškim spletkam in nakanam Bog ostaja suveren in bo rešil svoje ljudstvo, četudi bodo okoliščine s človeške perspektive videti brezupne.

`Na oblast je prišel nov kralj, ki ni poznal Jožefa. Kaj nam to pove o tem, da okoliščin, še posebej dobrih, nikoli ne smemo jemati samoumevno?`