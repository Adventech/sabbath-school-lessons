---
title:  Pasha
date:   29/07/2025
---

`Kakšno vlogo je imela kri pri praznovanju novega praznika? 2 Mz 12,17–23`

Ključen element tega praznika je kri daritvene živali. Tisti, ki so sodelovali pri prazniku, so kri zaklanega jagnjeta nanesli na podboje vrat svoje hiše. S tem so pokazali svojo vero v Boga. Verovali so, da jih bo rešil pred tem, s čimer se bodo morali soočiti tisti, ki niso bili zaščiteni s krvjo.

Kako mogočen izraz evangelija!

Pashalno jagnje je moralo biti brez hibe, ker je kazalo na Jezusa Kristusa, »Božje Jagnje, ki odvzema greh sveta« (Jn 1,29). Jagnjetova kri je imela ključno vlogo: simbolizirala je zaščito in je bila znamenje življenja v času smrti.

»Tedaj bo za vas kri znamenje na hišah, v katerih bivate: ko zagledam kri, pojdem mimo vas; pri vas ne bo morilne šibe, ko udarim egiptovsko deželo.« (2 Mz 12,13)

Celotni evangelij je bil povezan s praznovanjem pashe. Pasha ni kazala samo na osvoboditev od suženjstva in hojo proti obljubljeni deželi, temveč tudi na Kristusovo žrtev za naše grehe in na Kristusove zasluge, ki so pripisane vsem, ki jih pokriva njegova kri.

Ko je apostol Pavel čez mnogo stoletij razmišljal o tem prazniku, je zapisal: »Postrgajte stari kvas, da boste novo testo, ker ste nekvašeni. Kristus, naše pashalno jagnje, je bil namreč žrtvovan.« (1 Kor 5,7)

Kvas se je tudi v preteklosti uporabljal za pripravo različnih vrst kruha. V Svetem pismu se prvič omenja v povezavi s pripravo nekvašenega kruha na večer Izraelovega odhoda iz Egipta. Izraelci so morali iz svojih domov odstraniti ves kvas (2 Mz 12,8.15-20; 2 Mz 13,3-7). V tem kontekstu je bil kvas simbol greha (1 Kor 5,6-8), zato se ga med pashalnim tednom ni smelo uporabljati.

Nekvašeni kruh je simbol brezgrešnega Mesija, ki je premagal vse skušnjave in dal svoje življenje za nas (Jn 1,29; 1 Kor 5,7; Heb 4,15). Hizopova vejica, ki so jo namočili v kri, je simbolizirala Božjo očiščevalno milost (Ps 51,9). V pashi se razodeva Jezusovo zveličavno delo.

`Kaj nam dejstvo, da je moral sam Bog preliti svojo kri v odkupnino za naše grehe, pove o tem, kako grozljiv je pravzaprav greh?`