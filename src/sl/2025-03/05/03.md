---
title:  Mimohod
date:   28/07/2025
---

`Kaj je Bog naročil Mojzesu in Aronu, preden so Izraelci odšli iz Egipta? 2 Mz 12,1-20`

Pričakovali bi, da bo Bog Mojzesu in Aronu naročil, kako naj načrtujeta odhod iz Egipta in kako naj ljudstvo pobegne, še posebej starejši, matere z majhnimi otroki, živali in tako dalje. Božje navodilo je bilo nepričakovano: Mojzesu in Aronu je Bog povedal, kako naj praznujejo pasho. Z drugimi besedami, v središču pozornosti je čaščenje Gospoda, ki jih bo rešil. Vse drugo bo sledilo ob pravem času.

Vsaka družina je morala pripraviti jagnje, od katerega ni smelo ostati ničesar. Vsakdo je moral pojesti svoj delež in če družina ni mogla pojesti vsega, ga je morala deliti z drugo družino.

`Kaj bo Gospod naredil za svoje ljudstvo, ko bo Egipt zadela zadnja šiba? Kaj to simbolizira? 2 Mz 12,13.14`

Izhod iz Egipta naj bi se redno praznoval vsako leto, ne le kot spomin na pretekle dogodke in to, kar je Bog naredil za njihove prednike, temveč tudi kot spomin na to, da je Bog ljudstvu podaril svobodo, ki jo je uživala tudi sedanja generacija. To je bila za vsako generacijo sveža izkušnja.

12\. in 13. vrstica 12. poglavja 2. Mojzesove knjige pojasnjujeta pomen pashe: božanska sodba uničenja bo »šla mimo« Izraelcev; zato naj bi se spominjali »mimohoda«. Ta beseda je sestavljena iz dveh besed: »mimo« in »hod«, saj je uničenje »šlo mimo« domov Izraelcev, ki so svoje podboje pobarvali z jagnjetovo krvjo, simbolom življenja in zveličanja. Hebrejska beseda za pasho je pesah in izvira iz glagola, ki pomeni »iti mimo«.

Praznovanje pashe naj bi vsakega Izraelca spominjalo na Božja mogočna in milostna dejanja v korist njegovega ljudstva. To praznovanje je pomagalo utrditi njihovo narodno identiteto in zapečatiti njihova verska prepričanja.

`Zakaj se je pomembno spominjati dobrih stvari, ki jih je Bog naredil za nas v preteklosti, in zaupati, da bo tudi v prihodnosti deloval v naše dobro?`