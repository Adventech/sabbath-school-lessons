---
title:  Še ena šiba
date:   27/07/2025
---

Prerok Amos je oznanil, da »Gospod Bog ne stori ničesar, ne da bi svoj sklep razodel svojim služabnikom prerokom« (Am 3,7). Bog je po preroku Mojzesu razodel faraonu, kaj se bo zgodilo. Faraon je prejel najbolj slovesno opozorilo. To bo pravična kazen za napuh, izkoriščanje, nasilje in malikovalstvo, ki so sprožili te nesreče v Egiptu.

`Kakšno svarilo je Bog dal Egiptu, preden je izvršil sodbo nad njim? 2 Mz 11,1-10`

Bog je dal Egiptu tri temne dni časa za razmislek o nedavnih dogodkih in njihovem pomenu (2 Mz 10,22.23). Ljudem je dal še zadnje neposredno opozorilo, zadnjo priložnost, da se odločijo ravnati prav.

Toda svetopisemsko poročilo pravi, da je Mojzes »razjarjen odšel od faraona« (2 Mz 11,8). Zakaj je Mojzes odšel v jezi? Verjetno zato, ker je vedel, da bo tragedija, ki jo bo prinesla deseta šiba, udarila številne nedolžne ljudi. Vse to zaradi faraonovega trdega srca.

V svetopisemski simboliki ima število deset pomembno mesto. Predstavlja popolnost ali zaključenost. (Pomisli na deset zapovedi kot na popolno razodetje božanskega moralnega zakona.) Deset egiptovskih šib je popoln izraz Božje pravičnosti in povračila.

Bog je sodnik; deluje proti ponosu, krivici, diskriminaciji, vzvišenosti, izkoriščanju, krutosti in sebičnosti. Bog je na strani trpečih, izkoriščanih, preganjanih in trpinčenih. Izvršil bo pravico, kar je še en izraz njegove ljubezni. (Glej Ps 2,12; Ps 33,5; Ps 85,11; Ps 89,15; Ps 101,1; Iz 16,5; Jer 9,24.)

Tudi mi si moramo prizadevati, da bi bili ljubeznivi in pravični. Vendar se nam lahko hitro zgodi, da zdrsnemo v eno ali drugo skrajnost. Iz »ljubezni« si zatisnemo oči pred napakami, pred stvarmi, ki bi jih bilo treba popraviti. Ali pa hladno izvršujemo pravico, kot bi bila iz jekla. Nobena skrajnost ni dobra. Bog nam je predstavil svoj ideal: »Oznanil ti je, o človek, kaj je dobro, kaj Gospod hoče od tebe: nič drugega, kakor da ravnaš pravično, da ljubiš dobrohotnost in ponižno hodiš s svojim Bogom.« (Mih 6,8)

`Zakaj se je bolje motiti na strani milosti kot na strani pravice, če ne moremo doseči popolnega ravnovesja? Ali pa to ne drži?`