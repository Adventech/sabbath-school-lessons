---
title:  Za globlje proučevanje
date:   01/08/2025
---

V knjigi Očaki in preroki preberi poglavje »Pasha« (str. 201–205 [v izvirniku str. 273–280]).

»Pasha je imela spominski in simbolični pomen. Ni kazala samo nazaj na rešitev iz Egipta, temveč tudi naprej na večjo rešitev, ki jo bo opravil Kristus, ko bo osvobodil svoje ljudstvo spon greha. Daritveno jagnje je predstavljalo ›Božje Jagnje‹, v katerem je naše zveličavno upanje. Apostol je rekel: ›Kajti tudi naše pashalo Jagnje je bilo darovano, Kristus‹ (1 Kor 5,7 CHR). Ni bilo dovolj zaklati pashalno jagnje; njegovo kri je bilo treba namazati na naddurje; tako je treba zasluge Kristusove krvi pripisati duši. Verjeti moramo, ne samo da je umrl za svet, temveč da je umrl za nas – posameznika. Prilastiti si moramo moč spravne daritve.« (Ellen White: Očaki in preroki, str. 202.203 [v izvirniku str. 277])

Do tega dne judovske družine po vsem svetu praznujejo pasho oziroma pesah. Imajo tako imenovani »pashalni seder« (seder pomeni »red/razpored«), ko se spominjajo odhoda iz Egipta in nato zaužijejo poseben družinski obrok. Neverjetno je, da se ta spomin ohranja vse od časa izhoda iz Egipta! Dlje v zgodovino sega samo še posvečevanje sobote, ki jo pravoverni Judje prav tako spoštujejo.

**Vprašanja za pogovor**

`Kako razumemo Gospodovo »pravičnost« v primeru poboja prvorojencev Egipčanov, med katerimi so bili mnogi gotovo »nedolžni«? Kako lahko to uskladimo z resničnostjo Božje ljubezni? Pomisli tudi na potop v Noetovih dneh. Kako naj to razumemo?`

`Kakšen je pomen simboličnega reka, da so verniki pokriti z Jezusovo krvjo in da jih njegova kri očiščuje vseh njihovih krivd?`

`»Kristusovi sledilci morajo biti sodeležniki njegove izkušnje. Prejeti morajo in osvojiti Božjo besedo tako zelo, da bo postala gibalna sila življenja in dejanj. Po Kristusovi moči se morajo spremeniti v podobnost njemu in odsevati božanske lastnosti. /…/ Kristusov duh in delo morata postati duh in delo njegovih učencev.« (Ellen White: Očaki in preroki, str. 203 [v izvirniku str. 278]) Kako lahko dovolimo Kristusu, da v nas naredi to, kar je opisano v tem navedku?`