---
title:  Ohranjanje spomina
date:   30/07/2025
---

Psalmist je zapisal, kako lahko naši otroci spoznajo Boga in njegovo ljubečo skrb: »Rod za rodom bo slavil tvoja dela, tvoja mogočna dela bodo oznanjali.« (Ps 145,4) Družina naj govori drugi družini o Bogu, o njegovih čudovitih delih in naukih, da bi tako prenesla svetopisemsko znanje na naslednjo generacijo.

`Katera pomembna misel je izražena v 2 Mz 12,24-28?`

Starši so bili prvi učitelji v Izraelu in so morali svojim otrokom pripovedovati zgodbo o izhodu iz Egipta. Pripovedovati je niso smeli le kot zgodovinski dogodek, temveč kot svojo osebno izkušnjo, čeprav se je zgodila pred davnimi časi. S praznovanjem tega praznika naj bi se poistovetili s svojimi predniki in v svojem času podoživeli zgodovino. Oče bi rekel: »Živel sem v Egiptu. Videl sem poraz egiptovskih bogov in egiptovske šibe. Postal sem svoboden.« V 2. Mojzesovi knjigi je dvakrat poudarjeno, kako naj bi starši odgovarjali na vprašanja svojih otrok glede pashe (glej 5 Mz 6,6-8 in 2 Mz 13,14-16).

Vredno je opaziti, da so bili Izraelci še vedno v Egiptu, ko jim je Gospod naročil, naj praznujejo osvoboditev iz Egipta. Celotno praznovanje je bilo torej dejanje vere. Ko je prejelo navodila, »je ljudstvo pokleknilo in se priklonilo« svojemu Rešitelju ter nato upoštevalo navodila za pasho (2 Mz 12,27).

V 5. Mojzesovi knjigi je Izraelcem naročeno, naj svojo zgodbo pripovedujejo tako, da jo bodo lahko ponotranjili. Bodi pozoren na kolektivni ton poročila in zapazi poudarek na sedanji izkušnji: »Moj oče je bil blodeč Aramejec. Šel je v Egipt in je tam z malo ljudmi tujčeval. Tam pa je nastal iz njega velik, močan in številen narod. Toda Egipčani so hudo ravnali z nami, stiskali so nas in nam nalagali težko tlako. In vpili smo h Gospodu, Bogu naših očetov, in Gospod je slišal naš glas in videl našo bedo, težavo in stisko. Gospod nas je izpeljal iz Egipta z močno roko in z iztegnjenim laktom, z veliko strahoto, z znamenji in s čudeži. Pripeljal nas je v ta kraj in nam dal to deželo, v kateri se cedita mleko in med.« (5 Mz 26,5-9)

Ko so se starši spominjali preteklosti in pripovedovali svojim otrokom zgodbo o pashi (ali o katerem koli dogodku v sveti zgodovini), jim je to pomagalo, da so si zapomnili, kaj je Bog naredil zanje in za njihovo ljudstvo. Pripovedovanje je bilo namenjeno tako pripovedovalcu kot tudi poslušalcu.