---
title:  Božanska sodba
date:   31/07/2025
---

`Preberi, kako je Bog udaril prvorojence v Egiptu. (2 Mz 12,29.30) Zakaj se je Bog osredotočil ravno na prvorojence? (Glej tudi Heb 11,28.)`

Zadnja egiptovska šiba je zadela prvorojence. Bog je izvršil božansko sodbo nad vsemi egiptovskimi bogovi in nad vsemi družinami, ki so častile lažne bogove, ničvredne malike, ki so odraz človeških strasti, hrepenenj in strahov.

Kot so pokazale prejšnje šibe, ti bogovi niso mogli rešiti svojih častilcev. Njihova ničvrednost je prišla še bolj do izraza med deseto šibo, ki je Egipčanom zadala najhujši udarec.

»Po vsem širnem egiptovskem kraljestvu je bil ponižan ponos vsakega doma. Jok in stok žalovalcev sta napolnila ozračje. Kralj in dvorjani so z zagrnjenimi obrazi in trepetajočimi udi osuplo stali ob prevladujoči grozi.« (Ellen White: Očaki in preroki, str. 205 [v izvirniku str. 280])

Faraon je bil bog v Egiptu in je kot takšen predstavljal vrhovno moč. Njegov prvorojenec je veljal za božjega sina. Boginja Izida naj bi bila varuhinja otrok. Boginja Heket je bila prisotna pri rojevanju otrok, Min pa je bil bog razmnoževanja. Poleg teh je bilo v Egiptu še več bogov plodnosti. Vsi ti bogovi so bili nemočni v primerjavi z živim Gospodom. Mojzes je rekel: »Kdo je kakor ti, Gospod, med bogovi? Kdo je kakor ti, veličasten v svetosti, strašen v sijaju, ki delaš čudeže?« (2 Mz 15,11) Njegov tast je kasneje pričeval: »Zdaj vem, da je Gospod večji od vseh bogov: zakaj ravno v tem, s čimer so prevzetovali, se je povišal nad nje.« (2 Mz 18,11 CHR)

Poročilo v 2 Mz 2 pravi, da so Egipčani po faraonovem ukazu pobili novorojene sinove Izraelcev, da bi si podredili izraelsko ljudstvo in ga ponižali. Zdaj pa je Božja kazen udarila prvorojene sinove Egipčanov. Kar ljudje sejejo, to tudi žanjejo.

Naše odločitve in dejanja niso brez posledic. Boleča resnica, ki smo jo izkusili vsi, je, da včasih zaradi posledic svojih napačnih dejanj ne trpimo samo mi. Trpijo tudi drugi – pogosto veliko drugih, celo nedolžnih. Takšna je narava greha.

`Na kakšen način si trpel zaradi grehov drugih? Ali so tudi drugi kdaj trpeli zaradi tvojih grehov? Kaj je naše edino upanje?`