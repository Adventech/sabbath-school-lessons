---
title:  »Da te spoznam«
date:   15/09/2025
---

`Kaj je Mojzes prosil Gospoda, da ga nauči? Zakaj je zahteval, da Izraelce vodi Božje obličje? 2 Mz 33,12-17`

Mojzes je stalno rastel v Gospodu. Vedno bolj se je približeval Gospodu in si prizadeval, da bi mu bil čim bolj podoben. Ko se je nekega dne v shodnem šotoru pogovarjal z Bogom, se je nenadoma zavedel, da ga ne pozna, zato je izrekel posebno molitev: »Če sem torej res našel milost v tvojih očeh, mi pokaži, prosim, svoje poti, da te spoznam.« (2 Mz 33,13) Mojzes se je zavedal globoke potrebe po razumevanju Boga na novi ravni. Spoznal je, da bolj kot pozna Gospoda, bolj ga v resnici ne pozna. Prepoznal je svojo potrebo in si z vsem srcem želel, da bi ga bolje poznal. Bog je rade volje uslišal Mojzesovo prošnjo.

Mojzes si je želel globljega in tesnejšega odnosa z Gospodom ter duhovne rasti. Povzpel se je na goro in »stopil gori k Bogu« (2 Mz 19,3 CHR). Nato je »stopil gor« (2 Mz 19,20) in se približal »temnemu oblaku, v katerem je bil Bog« (2 Mz 20,21).

Ob drugi priložnosti »je šel v sredo oblaka«, kjer je bil Bog, ter ostal z Gospodom 40 dni in noči (2 Mz 24,18). Takrat je od Boga prejel dva dragocena darova: (1) deset zapovedi, ki jih je Bog napisal na dve plošči, ki ju je izklesal sam (2 Mz 24,12), in (2) navodila za gradnjo in opremo svetišča (glej 2 Mz 25–31).

Nato je z Gospodom preživel še 40 dni in noči ter posredoval za grešnike (2 Mz 32,30-32; 5 Mz 9,18).

Toda tudi po vsem tem si je Mojzes želel še bolj konkretno poznati Božji značaj in Bog mu je kmalu dal poseben vpogled v razumevanje tega, kdo je On. Spoznanje, ki ga je Mojzes želel pridobiti, ni bilo le intelektualno razumevanje Boga, temveč izkustveno spoznanje Božje osebnosti.

Zato ni nič nenavadnega, da je Jezus kasneje dejal: »Večno življenje pa je v tem, da spoznavajo tebe, edinega resničnega Boga, in njega, ki si ga poslal, Jezusa Kristusa.« (Jn 17,3) Kako bi se lahko Bog še bolje razodel ljudem kot tako, da je sam postal človek?

`Ali poznaš Boga ali pa samo veš zanj? V čem je bistvena razlika?`