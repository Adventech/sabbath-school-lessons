---
title:  Žareči obraz
date:   18/09/2025
---

`Zakaj je Mojzesu žarel obraz? 2 Mz 34,29-35`

Po tem, ko je Bog Mojzesu razodel svoj značaj ljubezni, se je Mojzes z žarečim obrazom spustil v Izraelov tabor. Ali je vedel, da mu obraz žari? Ne! Bliže ko smo Gospodu, bolj se zavedamo svojih pomanjkljivosti v primerjavi z Božjo svetostjo.

Kaj je bil razlog za Mojzesovo preobrazbo, zaradi katere je njegov obraz žarel? To ni bilo preprosto dejstvo, da je nekaj časa preživel v Božji navzočnosti, saj je bil pred tem že večkrat z Gospodom, vendar njegov obraz po teh srečanjih ni žarel. Toda če nikoli ne bi bil v Gospodovi navzočnosti, njegov obraz nikoli ne bi sijal. Šele ko je dojel Božjo dobroto in se je popolnoma odprl Bogu zaradi lepote njegovega značaja, se je spremenil in njegov obraz je zažarel. Naše srce in um lahko doživita preobrazbo, ko se izročimo Bogu ter mu dovolimo, da postane Gospod in Kralj našega življenja.

Kako te lahko Jezus postopoma spreminja v svojo podobo? 2 Kor 3,18

Apostol Pavel primerja Mojzesov žareči obraz z Jezusom Kristusom in pravi, da slava Jezusa, v katerem sta bila utelešena zakon in milost, presega slavo zakona, ki ga je prejel Mojzes. Kristus se lahko s svojim zakonom vtisne v naš značaj samo, če je naš pogled usmerjen na Jezusa (Heb 3,1; Heb 12,2) in samo po moči Božjega Duha (2 Kor 3,12-18).

Mojzes nam je za zgled, saj nam kaže, kaj lahko Bog naredi za nas, če mu dovolimo spremeniti naš značaj in nas preoblikovati v svojo božansko podobo. To je imel v mislih apostol Pavel, ko je govoril o hoji v novem življenju (Rim 6,4 CHR).

`Na katerih življenjskih področjih moraš bolje odsevati Božji značaj? Verjetno na vseh, kajne? Kako ti lahko osredotočenost na križ in njegov pomen prinese spodbudo in zagotovilo o zveličanju?`