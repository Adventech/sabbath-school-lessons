---
title:  Shodni šotor
date:   14/09/2025
---

`Zakaj je Bog naročil Mojzesu, naj zgradi shodni šotor? 2 Mz 33,7-11`

Shodnega šotora, ki je bil zgrajen zunaj Izraelovega tabora, ne smemo zamenjevati s svetiščem, ki je bilo zgrajeno kasneje in postavljeno sredi tabora. Ne vemo, kako pogosto se je Mojzes posvetoval z Bogom v shodnem šotoru, toda nekaj zagotovo vemo: Mojzesova srečanja z Bogom so privedla do tesnega prijateljstva med njima. »Gospod pa je govoril z Mojzesom iz obličja v obličje, kakor govori človek s svojim prijateljem.« (2 Mz 33,11) Prijatelj je oseba, s katero se lahko posvetujemo in se z njo odkrito pogovarjamo skoraj o vsem, pri čemer ji zaupamo, da ne bo nikoli razkrila naših skrivnosti drugim. Prijatelj je lahko nekaj najboljšega, kar imamo, in nekaj najboljšega, kar smo lahko.

Mojzesova zgodba, kakor je zapisana v 2 Mz 19-34, nam kaže, kako Bog spreminja naše življenje. Kako je Bog vzpostavil odnos s tem izjemnim vodjem? Ko proučujemo Mojzesovo življenje, opazimo, kako je rastlo njegovo spoznanje ne le Božje moči, temveč tudi njegove ljubezni in značaja. To je ključna prvina odnosa z Bogom.

Bog je na mogočen način uporabil Mojzesa, še preden je šel na goro Sinaj. S tem ga je pripravljal na posebno vodstveno vlogo. V midjanski deželi ga je Bog navdihnil k pisanju dveh knjig: Jobove in 1. Mojzesove knjige. Nato ga je iz gorečega grma poklical, naj vodi Izraelce iz Egipta. Mojzes je videl poraz egipčanskih bogov in mogočne faraonove vojske v Rdečem morju. Več tednov je opazoval, kako je Bog vodil Izraelce iz Egipta k Sinaju. Po izkušnji, zaradi katere se mu je bleščal obraz, je Izraelce vodil še 39 let vse do meje obljubljene dežele. Svetopisemsko poročilo pravi, da je bil Mojzes zvest Božji služabnik (5 Mz 34,5; Joz 1,1), neomajna luč v temi in zgled preroka, po katerem se bodo merili drugi preroki (5 Mz 18,15.18). Bil je nosilec spremembe, čeprav ljudstvo ni vedno upoštevalo njegovih navodil in besed. Kadar pa jih je upoštevalo, je uspevalo.

`Mojzesova izjemna življenjska izkušnja nam kaže, kaj lahko naredi Bog, če mu dovolimo, da nas spremeni. Kateri so bili prelomni trenutki v tvoji hoji z Bogom, ko si prepoznal, da močno deluje v tvojem življenju?`