---
title:  »Pokaži mi, prosim, svoje veličastvo«
date:   16/09/2025
---

Po tem, ko si je ljudstvo naredilo zlato tele, je Mojzes posredoval zanj in se želel prepričati, da jih bo Gospod še naprej vodil v obljubljeno deželo. Globoko v sebi si je želel še bolje poznati Gospoda.

`Kako je Bog uslišal Mojzesovo prošnjo o tem, da bi smel videti njegovo veličastvo? 2 Mz 33,18-23`

»Pokaži mi, prosim, svoje veličastvo,« je Mojzes prosil Gospoda. Po svoji milosti mu je Gospod res razodel svoje veličastvo. Toda v odgovor na prošnjo mu je Bog obljubil, da mu bo pokazal svojo »dobroto«. Povsem upravičeno lahko sklepamo, da je Božje veličastvo njegova dobrota oziroma njegov značaj (glej tudi Dejanja apostolov, str. 363 [v izvirniku str. 576], Kristusove prilike, str. 289–291 [v izvirniku str. 414.415] in Preroki in kralji, str. 192.193 [v izvirniku str. 313]).

»Božja slava je v tem, da daje svojo krepost svojim otrokom. Bog želi videti, da ljudje dosežejo najvišja merila /…/« (Ellen White: Dejanja apostolov, str. 334 [v izvirniku str. 530]) Božja slava je sprejemanje skesanih grešnikov (glej Preroki in kralji, str. 400 [v izvirniku str. 668]); On poskrbi za vse, kar potrebujejo za spremembo. Obenem pa je naša »slava« s svojim življenjem razodevati Božji značaj in ga kazati drugim.

Božji značaj, njegova dobrota, prijaznost in nežna ljubezen se morajo videti v vseh naših dejanjih. Priložnost imamo postati blagoslov za svet in svetla luč vesolju, ki nas gleda. Apostol Pavel pravi: »Zdi se mi namreč, da je Bog nas apostole postavil na zadnje mesto, kakor da bi bili obsojeni na smrt, kakor da smo postali prizor, ki ga gledajo svet, angeli in ljudje.« (1 Kor 4,9) Ta kozmična razsežnost daje našemu življenju in službi pomen in namen, ki si ju skorajda ne moremo predstavljati.

Apostol Pavel pravi, da nas »Bog s svojo dobroto navaja k spreobrnjenju« (Rim 2,4). To pomeni, da Božja dobrota in njegov značaj, na katera opozarja Sveti Duh, prepričujeta ljudi o njihovi grešnosti in potrebi po zveličanju. Ko pogledamo na križ in se spomnimo tega, kdo je visel na njem (sam Gospod!) in zakaj se je znašel tam (ker nas je ljubil in ker je bil to edini način, da nas reši), tam vidimo največje možno razodetje Božje dobrote in značaja.

`Koliko časa nameniš premišljevanju o križu in o tem, kar ti sporoča o Božjem značaju?`