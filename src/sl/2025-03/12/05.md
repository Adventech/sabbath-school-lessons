---
title:  Bog se razodene
date:   17/09/2025
---

`Kako je Bog Mojzesu razodel svojo slavo? 2 Mz 34,1-28`

Mojzes je moral prinesti dve kamniti plošči, podobni tistima, ki ju je razbil (2 Mz 32,19). Na gori Sinaj se bo že sedmič srečal z Gospodom. Njegovi predhodni vzponi so omenjeni v naslednjih besedilih: (1) 2 Mz 19,3.7; (2) 2 Mz 19,8.14; (3) 2 Mz 19,20.25; (4) 2 Mz 20,21; 2 Mz 24,3; (5) 2 Mz 24,9.12-18; 2 Mz 32,15; (6) 2 Mz 32,30.31.

Mojzes se je že zgodaj zjutraj podal na pot. Kljub prejšnjim srečanjem z Bogom Mojzes ni bil pripravljen na tako veličastno razodetje Božjega značaja. Lepoto njegovega značaja najbolje pojasnjuje osupljivo Božje razodetje samega sebe. To je najpomembnejši opis tega, kdo je Bog, in je zlata nit, ki se vije skozi celotno Sveto pismo (4 Mz 14,18; Neh 9,17; Ps 103,8; Jl 2,13; Jon 4,2). Lahko bi rekli, da je Gospodovo oznanilo na tem mestu Jn 3,16 Stare zaveze. Svetopisemski pisci na ključnih mestih Svetega pisma uporabijo, ponovijo ali razširijo to »samooznanilo« živega Boga, saj je pomembno, da pravilno razumemo Božji značaj.

Ko je Bog Mojzesu pojasnil pomen svojega imena, se je Mojzes priklonil in molil Gospoda. Ko dobimo vpogled v Božjo ljubezen, milost, usmiljenje, sočutje, dobroto, zvestobo, odpuščanje, svetost in pravičnost, nas to pritegne k njemu. Ko opazimo in občudujemo njegove izjemne lastnosti, ga začnemo ljubiti, ta ljubezen pa vzbudi hrepenenje po tem, da mu služimo in smo mu poslušni. Ker nas ljubi, ga tudi mi ljubimo (1 Jn 4,19).

Ko se je Bog razodel Mojzesu, mu je zagotovil, da bo naredil čudovita dela za svoje ljudstvo in ga vodil v obljubljeno deželo. Obnovil je zavezo z njimi in obljubil, da bodo drugi narodi videli Božjo slavo in njegova čudovita dela. »Glej, sklepam zavezo: vpričo vsega tvojega ljudstva bom delal čudeže, kakršni se niso zgodili na vsej zemlji in pri nobenem narodu. In vse ljudstvo, med katerim prebivaš, bo videlo Gospodovo delo; kajti strah vzbujajoče je, kar bom storil s teboj.« (2 Mz 34,10)

Toda Izraelci so morali poslušati Boga in izpolnjevati deset zapovedi, da bi si zagotovili blaginjo. Nato je Bog ukazal Mojzesu, naj zapiše vsebino te zaveze, ki jo je ljudstvo, žal, že prelomilo (2 Mz 34,27.28).