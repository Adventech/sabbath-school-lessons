---
title:  Moč za poslušnost
date:   02/09/2025
---

`Kako se v našem življenju kaže poslušnost Bogu? Ezk 36,26-28`

Izraelci so večkrat goreče naznanili, da bodo poslušali Boga (2 Mz 19,8; 2 Mz 24,3.7). Poslušnost je pomembna, čeprav Sveto pismo pravi, da smo ljudje slabotni, krhki, zlomljeni in grešni. Ta žalostna resnica se ni pokazala le v zgodovini starega Izraela, temveč tudi v zgodovini vseh Božjih ljudi.

`Kako je torej mogoče zvesto slediti Bogu?`

Dobra novica je, da nam Bog daje moč za izpolnjevanje njegovih zapovedi. Moč, ki je sami po sebi nimamo, prihaja od zunaj in nam omogoča delati to, kar Bog zahteva od nas. To je Božje delo. Prerok Ezekiel to zelo jasno pove v jedru svojega teološkega povzetka (Ezk 36,26.27). Samo Bog lahko opravi »presaditev« srca, kar naredi tako, da odstrani naše kamnito srce in ga zamenja z dovzetnim mesenim srcem. Jozue je opomnil ljudstvo: »Ne morete služiti Gospodu.« (Joz 24,19)

Lahko se odločimo slediti Bogu; to je naša vloga. Izročiti se mu moramo v vsakem trenutku, vendar ljudje nimamo moči niti za to, da bi se držali svojih zavestnih odločitev, da mu bomo služili. Toda ko svoje slabosti izročimo Bogu, nam bo On dal moč. Apostol Pavel pravi: »Kajti močan sem tedaj, ko sem slaboten.« (2 Kor 12,10)

Zapazimo božanski »jaz« v Ezk 36,24-30: Bog zbira, očiščuje, odstranjuje, daje in dela, da se držimo njegovih zakonov. Kar On dela, bomo delali tudi mi. On se poistoveti z nami in če smo tesno povezani z njim, bo njegovo delovanje naše delovanje. Med Bogom in nami bo vladala dinamična, mogočna in živa enotnost.

Naj še enkrat ponovim, da je v tem odstavku poudarek na Božjem delovanju: »Svojega duha denem v vašo notranjost in storim, da se boste ravnali po mojih zakonih, se držali mojih odlokov in jih izpolnjevali.« (Ezk 36,27) Bog ukazuje ljudem, naj ga poslušajo, in jim nato da moč za poslušnost. On vedno pomaga ljudem izpolniti to, kar zahteva od njih. Poslušnost je Božji dar (ne le naše delo ali dosežek), kakor sta njegov dar tudi opravičenje in zveličanje (Flp 2,13).

`Zakaj je tako enostavno grešiti, čeprav nam je obljubljena moč za poslušnost?`