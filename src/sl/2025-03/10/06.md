---
title:  Napolnjeni z Božjim Duhom
date:   04/09/2025
---

Bog je Mojzesa poučil o vseh podrobnostih služenja v svetišču. Duhovniki so morali nositi duhovniška oblačila, toda veliki duhovnik je moral nositi poseben efod z imeni Izraelovih sinov. Poleg tega je nosil naprsnik z urimom in tumimom, ki sta morala biti na njegovem srcu (2 Mz 28). Vsi duhovniki so morali biti posvečeni (2 Mz 29). Drugi predmeti, ki jih je bilo treba skrbno pripraviti, so bili kadilni oltar, umivalnik, mazilno olje in kadilo (2 Mz 30).

`Kakšno posebno pomoč je dal Bog, da so bile vse podrobnosti svetišča in svetiščne službe pripravljene in izdelane na lep in pravilen način? 2 Mz 31,1-18`

Na tem mestu v Svetem pismu prvič beremo, da bo Bog nekoga napolnil z Božjim Duhom. Kaj to pomeni? Becalél je bil pooblaščen za umetniška dela v svetišču. Bil je napolnjen, tj. opremljen z novimi sposobnostmi, razumevanjem in znanjem obrti, ki je bila potrebna pri izdelavi svetišča. Poleg tega je Bog dal Oholiábu in številnim drugim obrtnikom istega Duha, ki jim je pomagal pri tem delu.

Sredi tega ustvarjalnega dela je Božja sobota predstavljena kot znamenje med Bogom in njegovim ljudstvom, ki sporoča, da jih Gospod posvečuje. To pomeni, da je izpolnjevanje četrte zapovedi povezano s posvečenjem. Ezekiel je kasneje zapisal Božje besede: »Tudi svoje sobote sem jim dal, da bi bile znamenje med menoj in njimi in bi spoznali, da jih jaz, Gospod, posvečujem.« (Ezk 20,12)

Sobota je opomnik, da Gospod ni le naš Stvarnik, Odrešitelj in Bog (5 Mz 5,15; Mr 2,27.28), temveč tudi Sveti. Njegova navzočnost spreminja njegovo ljudstvo; po njegovem Duhu in besedi se njihov značaj spreminja, tako da postajajo bolj ljubeči, prijazni, nesebični in odpuščajoči.

Toda največji dar, ki ga je Bog dal Mojzesu, je bilo deset zapovedi (2 Mz 31,18), ki jih je napisal sam Bog (2 Mz 31,18; 5 Mz 9,9-11). Ti plošči sta morali biti položeni v skrinjo zaveze pod milostni prestol v najsvetejšem (2 Mz 25,21).

`Koren hebrejske besede za »milostni prestol« je »spraviti se«. Zakaj je bil »milostni prestol« nad Božjim zakonom? Kakšno upanje razberemo iz te ureditve?`