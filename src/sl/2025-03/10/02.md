---
title:  Knjiga in kri
date:   31/08/2025
---

`Kakšno vlogo imata branje Božje besede in škropljenje krvi ob sklenitvi zaveze med Bogom in njegovim ljudstvom? 2 Mz 24,1-8`

Živi Bog Svetega pisma je Bog odnosov. Gospodu niso pomembne stvari ali ideologije, temveč posamezniki, zato posveča veliko pozornosti ljudem. Glavni namen njegovega delovanja je zgraditi osebni odnos z nami. Navsezadnje mora biti Bogu, ki je ljubezen, mar za odnose, kajti ljubezen ne more obstajati brez odnosov.

Jezus je rekel: »In ko bom povzdignjen z zemlje, bom vse pritegnil k sebi.« (Jn 12,32) Bog se ne zanima samo za naše etično vedenje, pravi nauk ali ustrezno ravnanje, temveč mu je najbolj od vsega mar za tesen in oseben odnos z nami. Obe ureditvi, ki sta bili vzpostavljeni ob stvarjenju, sta povezani z odnosi (1 Mz 1–2); prva je povezana z našim odnosom z Bogom (sobota), druga pa z odnosom med ljudmi oziroma možem in ženo (zakonska zveza).

Sklenitev zaveze na Sinaju naj bi okrepila poseben odnos, ki ga je Bog želel imeti s svojim ljudstvom. Med to slovesnostjo je ljudstvo dvakrat vzkliknilo, da bo poslušalo vse Božje zahteve. »Vse besede, ki jih je govoril Gospod, bomo izpolnjevali,« so rekli. Tako so tudi mislili, vendar se niso zavedali svoje zlomljenosti, krhkosti in slabotnosti. Ljudstvo je bilo poškropljeno s krvjo zaveze, kar je pomenilo, da je Izrael lahko ubogal Božje ukaze samo po Kristusovih zaslugah.

Ljudje ne želimo sprejeti dejstva, da je naša človeška narava krhka, slabotna in popolnoma grešna. Podedovali smo nagnjenost k zlu. Nekdo zunaj nas nam mora pomagati, če želimo delati dobro. Ta pomoč lahko pride samo od zgoraj, po moči Božje milosti, po njegovi besedi in Svetem Duhu. Čeprav nam je vse to na voljo, se nam zlo še vedno zlahka približa, kajne? Zato je bil tesen osebni odnos z Bogom ključnega pomena za izraelsko ljudstvo in je ključen tudi za nas.

`»Vse besede, ki jih je govoril Gospod, bomo izpolnjevali.« (2 Mz 24,3) Kolikokrat si tudi sam izgovoril te besede, vendar ti je potem spodletelo? Kaj je edina rešitev za to težavo?`