---
title:  Sredi svojega ljudstva
date:   03/09/2025
---

Bog je poučeval svoje ljudstvo na različne načine, tudi po svetišču. Vsa svetiščna služba je kazala na Jezusa; v svetišču je bil prikazan načrt zveličanja, ki ga je Jezus izpolnil čez mnogo stoletij.

`Katere ključne praktične in teološke resnice so zapisane v 2 Mz 25,1-9?`

Čeprav je Bog vodil Izraelce in je bil blizu njih, je Mojzesu naročil, naj zgradijo svetišče. »Postavijo naj mi svetišče, da bom prebival med njimi.« (2 Mz 25,8) Bog jim je želel na otipljiv način pokazati, da je zares z njimi. Čeprav se je ljudstvo mnogokrat pregrešilo, ga Bog ni pozabil in ko je bilo ljudstvo spet spravljeno z nebesi, je prejelo božanski ukaz in gradnja svetišča se je začela.

Sveto pismo nam zagotavlja, da Bog ne prebiva v templjih in zgradbah, ki so jih zgradile človeške roke (Apd 7,47-50), ker presega nebesa in ga niti nebesa ne morejo zadržati. Apostol Pavel je na areopagu v Atenah rekel: »Bog, ki je ustvaril vesolje in vse, kar je v njem, on, ki je neba in zemlje gospodar, ne domuje v svetiščih, ki jih je zgradila človeška roka.« (Apd 17,24) Kralj Salomon je dejal: »Toda mar Bog res more prebivati na zemlji? Glej, nebo in nebes nebesa te ne morejo obseči, koliko manj ta hiša, ki sem jo sezidal.« (1 Kr 8,27) Svetišče naj bi bilo kraj, kjer bo Bog pokazal, da je navzoč med svojim ljudstvom.

Izraelci so morali prinesti prostovoljni dar za izgradnjo svetišča. Dati so morali dragocene in drage darove, vključno z zlatom, srebrom, bronom, lesom akacije, različnim žlahtnim blagom, olivnim oljem in dišavami.

V 2 Mz 25,10–27,21 so zapisane številne podrobnosti o svetišču in svetiščnih službah. Bog je dal Mojzesu načrt s podrobnimi navodili o tem, kako zgraditi in opremiti svetišče, dal mu je navodila za skrinjo zaveze, mizo s kruhi obličja, svečnik, oltar, zaveso, barve in mere.

Mojzes je moral svetišče zgraditi po vzorcu, ki mu ga je pokazal Bog (2 Mz 25,9.40; 2 Mz 26,30). Ta vzorec je bil odsev nebeškega svetišča (Heb 8,1.2; Heb 9,11). Zemeljsko svetišče je imelo ključno vlogo do Jezusove smrti in njegove službe v nebeškem svetišču. Po tem pa ni imelo več pomena, kar simbolizira pretrgana zavesa med svetim in najsvetejšim ob Kristusovi smrti (Mt 27,51; Mr 15,38).