---
title:  Videti Boga
date:   01/09/2025
---

`Kakšno neverjetno izkušnjo so doživeli Izraelci? 2 Mz 24,9-18`

Po sklenitvi zaveze z Bogom se je Mojzes spet povzpel na Sinaj. Na začetku vzpona ni bil sam. Imel je odlično družbo 73 izraelskih vodij. Za vodje je bila to vrhunska izkušnja: videli so Boga (teofanija); besedilo dvakrat poudarja to čudovito resničnost. Takrat so voditelji ob skupnem obroku zapečatili zavezo z Bogom. To je bila pojedina, ki jo je gostil Izraelov Bog. Bog je globoko počastil Izraelove voditelje.

Na Srednjem vzhodu je bil v svetopisemskih časih skupen obrok posebno doživetje, čast in prednost (do neke mere to velja tudi danes). To je bila priložnost za odpuščanje in sklepanje prijateljskih vezi. Pomenilo je, da so ljudje tam drug za drugega ter da bodo ostali skupaj tudi v času krize in težav. S tem ko so skupaj jedli, so si brez besed obljubili, da bo druga stran pomagala prvi strani, če se ji bo zgodilo kaj slabega, in obratno. Vabilo na obrok je bila posebna prednost, ki ni bila namenjena vsem.

Zavrniti takšno vabilo je pomenilo eno najhujših žalitev. Ta vpogled nam pomaga razumeti zgodbe v Novi zavezi, kjer so Jezusa močno kritizirali, ker je jedel z grešniki (Lk 5,30). Ko verniki praznujejo Gospodovo večerjo, vzpostavljajo tesno vez z drugimi verniki, ki so grešniki kot oni sami. Med tem obrokom praznujemo odpuščanje in zveličanje, ki ju imamo v Jezusu (glej Mt 26,26-30; Mr 14,22-25; 1 Kor 11,23-29).

Tragično je, da so se nekateri voditelji, ki so šli na goro z Mojzesom, pregrešili in izgubili življenje (glej 3 Mz 10,1.2.9). Čeprav so doživeli globoko izkušnjo z Bogom, jih to ni spremenilo oziroma spreobrnilo. Kako mogočen nauk o tem, da svete prednosti in poznavanje resnice še ne pomenijo spreobrnjenja! Osupljivo je, da so se ti možje kljub izkušnji na gori kasneje tako grozljivo pregrešili.

`Razmisli o prednostih, ki so jih imeli ti voditelji. Kakšno opozorilo ta zgodba vsebuje za nas adventiste, ki nam je bila zaupana luč, zaradi katere uživamo številne prednosti?`