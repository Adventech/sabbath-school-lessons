---
title:  Božja navzočnost v svetišču
date:   24/09/2025
---

`Kako so Izraelci zaznali Božjo navzočnost? 2 Mz 40,1-38`

Zadnje poglavje 2. Mojzesove knjige opisuje posvetitev svetišča in Božji dar desetih zapovedi. Posvetitev svetišča je bil vrhunec Izraelovega bivanja ob Sinaju.

Božja slava je njegova svetost, njegov značaj in njegova ljubeča navzočnost, ki je dobrota (2 Mz 3,5; 2 Mz 33,18.19). Njegova navzočnost je napolnila svetišče in je bila vidna v oblaku, slavi šekine. 2. Mojzesova knjiga se konča s poudarkom na Božjem vodstvu; Gospod je bil podnevi v oblaku in ponoči v ognju. Hebrejci so na zelo resničen in mogočen način izkusili ne le resničnosti Boga, temveč tudi njegovo bližino in prebivajočo navzočnost, ko jih je vodil v obljubljeno deželo.

Mojzes je svetišče postavil prvi dan prvega meseca v drugem letu (2 Mz 40,2.17). Z mazilnim oljem je posvetil vse, vključno z Aronom in njegovimi sinovi, ki so služili kot duhovniki (2 Mz 40,9.13-15). Šel je skozi najsvetejše, sveto in dvorišče ter vse posvetil Gospodu. S tem postopkom so se slovesno začele svetiščne službe (glej tudi 4 Mz 7,1). Mojzes je lahko šel v najsvetejše samo ob posvetitvi svetišča; nato je tam na dan sprave lahko služil samo veliki duhovnik (3 Mz 16,2.17).

Svetopisemsko poročilo na treh mestih omenja, da je bilo neko delo dokončano: (1) ob koncu tedna stvarjenja je Bog izpostavil, da je dokončal svoje delo ustvarjanja (1 Mz 2,1-3); (2) ob koncu izgradnje svetišča svetopisemsko besedilo pravi: »Tako je Mojzes dokončal delo.« (2 Mz 40,33); (3) to je izraženo tudi, ko je Salomon končal dela na templju (1 Kr 7,51).

Povezava med stvarjenjem in Izraelovim svetiščem kaže na kozmično razsežnost – na čas, ko bo Gospod prebival z zveličanimi na novi zemlji v novem Jeruzalemu, ki bo »prebivališče Boga med ljudmi« (Raz 21,2.3; primerjaj z Raz 22,1-4).

Ko je Bog napolnil svetišče s svojo navzočnostjo (2 Mz 40,34), je to bil veliki vrhunec dogodkov, ki so se začeli ob Mojzesovem rojstvu in se nadaljevali s porazom egipčanskih bogov z desetimi šibami, z odhodom iz Egipta, s porazom egipčanske vojske in z Božjim razodetjem na Sinaju.

`Na katere načine lahko že zdaj izkusiš Božjo navzočnost? Zakaj je pomembno, da jo izkusiš?`