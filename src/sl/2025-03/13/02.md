---
title:  Gospodova sobota
date:   21/09/2025
---

Nobenega dvoma ni, da je bila sobota pomemben del življenja Hebrejcev od samega začetka. Toda nasprotniki sobote kot sedmega dne napačno trdijo, da je bila sobota samo za Jude (sobota je bila posvečena in določena za poseben namen že v Edenu [glej 1 Mz 2,1-3]), ali pa zagovarjajo napačno stališče, da so Hebrejci za soboto prvič slišali na Sinaju (Hebrejci so v resnici posvečevali soboto že pred Sinajem [glej 2 Mz 16,22-29]).

`Katera resnica je ponovljena v 2 Mz 35,1-3 v kontekstu gradnje svetišča?`

Sobota in njeno sporočilo sta govorila, govorita in vedno bosta govorila o Bogu – o tem, kdo je Bog in kaj so njegova mogočna dela. Sobota nas spominja na Božja ustvarjalna in zveličavna dela ter usmerja našo pozornost na Boga, ki si želi prebivati s svojim ljudstvom. Na ta način tako sobota kot svetišče kažeta na Božjo navzočnost v našem življenju.

Sobota starozavezne cerkve ima večplastno sporočilo. Njegovo bistvo bi lahko povzeli v petih ključnih točkah.

1. Bog je Stvarnik. Sveto pismo se začne s to osupljivo in temeljno izjavo (1 Mz 1,1). Sobota je jasen spomin na Božje stvarjenje (1 Mz 2,2.3; 2 Mz 20,8-11). Iz resnice o tem, da je Bog naš Stvarnik, izhajajo vse druge svetopisemske resnice.
2. Prišel bo Mesija. To upanje je osredotočeno na Božjo obljubo o potomcu, ki bo premagal kačo (Satana) in dosegel zmago nad zlom.
3. Bog bo vzpostavil svoje kraljestvo, sobota pa je slutnja tega, kakšno bo to kraljestvo.
4. Zveličanje prihaja od Gospoda. Božje ljudstvo pričuje, da je Bog njihov Zveličar in Odrešenik ter da je zveličanje sad Božje milosti in samo njegove milosti.
5. Bog je vrhovni sodnik vseh ljudi. Tisti, ki mu vztrajno kljubujejo in ga zavračajo, ne bodo imeli prihodnosti, Bog pa brezplačno daje večno življenje vsem, ki mu sledijo.

`Judovski pregovor pravi: Bolj kot je Izrael ohranjal soboto, je sobota ohranjala Izrael. Kakšno pomembno vlogo ima sobota v življenju naše cerkvene družine?`