---
title:  Jezus je prebival z ljudmi
date:   25/09/2025
---

`Katere podobnosti opaziš med Kristusovim učlovečenjem in svetiščem? Jn 1,14`

Jezusovo učlovečenje je skrivnost in prvovrstna znanost obenem, ki jo bodo odrešeni proučevali vso večnost. Apostol Janez je rekel, da je Kristus s tem, ko je nase vzel človeško podobo, pokazal, da na oprijemljiv način prebiva z nami. Jezus v telesu je podoben Bogu Stare zaveze, ki je prebival z Izraelci v svetišču na Sinaju in v puščavi, ko so potovali proti obljubljeni deželi.

Ko je Jezus živel na zemlji kot človek, je prebival (dobesedno šotoril) s človeštvom. Kako nepojmljivo! Večni Bog je prišel dol k nam kot eden izmed nas, da bi nam zagotovil, da je resnično »Emanuel, Bog z nami«.

Jezus je rekel, da je tam, kjer so v njegovem imenu zbrani dva ali trije, tudi On med njimi (Mt 18,20). Kristus po Svetem Duhu prebiva s svojim ljudstvom. Svoje sledilce vabi v tesen odnos s seboj. »Glej, stojim pred vrati in trkam. Če kdo sliši moj glas in odpre vrata, bom stopil k njemu in večerjal z njim, on pa z menoj.« (Raz 3,20)

`Kaj je predstavljeno v Raz 21,1-3?`

Novi Jeruzalem se bo iz nebes spustil na zemljo. Apostol Janez je zapisal: »Glej, prebivališče Boga med ljudmi! In prebival bo z njimi, oni bodo njegova ljudstva in Bog sam bo z njimi, njihov Bog.« (Raz 21,3) V novem Jeruzalemu ne bo svetišča (Raz 21,22), ker bo vse mesto svetišče, Božje svetišče. Dolžina, širina in višina mesta bodo enake (Raz 21,16) – kakor pri najsvetejšem v svetišču, ki je bilo v obliki kocke z enako dolgimi robovi. V svetu brez greha, smrti in trpljenja bomo vso večnost živeli v neposredni navzočnosti našega Boga.

`Kako se lahko naučimo vztrajati do konca in imeti zmeraj v mislih to, kar nam je obljubil Jezus?`