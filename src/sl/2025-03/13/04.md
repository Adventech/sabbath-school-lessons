---
title:  Svetišče je dokončano
date:   23/09/2025
---

`Preleti besedilo v 2 Mz 36,8–39,31. Zakaj so bila po tvojem mnenju potrebna tako podrobna navodila? Kaj nam to pove o Bogu?`

Mojzes je skrbno zgradil svetišče in natančno upošteval navodila, ki jih je prejel na Sinaju. Svetopisemsko besedilo izpostavi naslednje: (1) sveti šotor iz različnih tkanin, zaves in delov (2 Mz 36,8-38); (2) skrinja zaveze (2 Mz 37,1-9); (3) miza za hlebe obličja (2 Mz 37,10-16); (4) svečnik (2 Mz 37,17-24); (5) kadilni oltar (2 Mz 37,25-29); (6) žrtveni oltar (2 Mz 38,1-7); (7) umivalnik (2 Mz 38,8); (8) dvorišče (2 Mz 38,9-20) in (9) material, ki se je uporabil za izdelavo svetega šotora (2 Mz 38,21-31). V 2 Mz 39 je opis efoda, naprsnika in drugih delov duhovniških oblačil.

Svetiščne službe so ponazarjale nauke evangelija in prikazovale celotni Božji načrt zveličanja. Različni obredi so ponazarjali, (1) kako Bog sovraži greh in ravna z njim; (2) kako rešuje spokorjene ljudi; (3) kakšna je usoda hudobnih in (4) kako bo zagotovil slavno prihodnost brez zla.

Med letom sta se v svetišču odvijali dve različni, a tesno povezani službi – dnevna in letna služba. Ta dvodelna služba je ponazarjala Božje ravnanje z grehom in reševanje grešnikov. Z dnevno svetiščno službo je Bog zagotavljal spokorjenim grešnikom, da jim je odpustil njihove grehe in jim milostno ponudil zveličanje. Da bi prejeli dar zveličanja, so morali opraviti žrtev. Te žrtve so kazale na Mesijevo smrt; njegova kri »nas očiščuje vsakega greha« (1 Jn 1,7). V središču tega daru sta bila priznanje greha in sprejemanje Kristusovega oblačila pravičnosti (Ps 32,1.2). Tako je bilo skesanemu grešniku zagotovljeno odpuščanje in se je lahko veselil zveličanja.

Letna svetiščna služba, ki se je opravljala na dan sprave, je prikazovala, kako Bog izkorenini greh, reši težavo greha in zagotovi prihodnost brez zla (3 Mz 16; Jn 1,29). Še en izraz Božjega dela za nas je Kristusova dvojna služba v nebeškem svetišču (Heb 7,25), ki bo prinesla končno rešitev za težavo zla (Dan 7,13.14.22.27; Dan 8,14; Raz 21,4).

Svetišče je bilo kraj čaščenja, slavljenja in zahvaljevanja Bogu. Pri čaščenju gre za ohranjanje našega odnosa z Bogom, ki vernike vabi v občestvo s sabo.