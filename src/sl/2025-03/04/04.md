---
title:  Prve tri šibe
date:   22/07/2025
---

Deset egiptovskih šib ni bilo namenjenih Egipčanom, temveč njihovim bogovom. Vsaka nadloga je prizadela vsaj enega od njih.

`Kaj se zgodi v 2 Mz 7,14–8,15?`

Bog je povedal Mojzesu, da bo pogovor s faraonom težek in skoraj nemogoč (2 Mz 7,14). Bog se je kljub temu želel razodeti faraonu in Egipčanom, zato se je odločil, da se bo z njimi sporazumeval na način, ki ga bodo razumeli. Od tega bodo imeli koristi tudi Hebrejci, saj se bodo lahko naučili več o svojem Bogu.

Prva šiba je bila usmerjena proti Hapiju, bogu Nila (2 Mz 7,17-25). Življenje v Egiptu je bilo popolnoma odvisno od vode v Nilu. Kjer je bila voda, je bilo življenje. Voda je bila vir življenja, zato so si izmislili boga Hapija in ga častili kot vzdrževalca življenja.

Seveda je samo živi Bog Vir življenja, ker je Stvarnik vsega, torej tudi vode in hrane (1 Mz 1,1.2.20-22; Ps 104,27.28; Ps 136,25; Jn 11,25; Jn 14,6). Spreminjanje vode v kri simbolizira spreminjanje življenja v smrt. Hapi ni mogel zgotoviti ali obvarovati življenja. To lahko naredi samo Gospodova moč.

Bog je nato faraonu dal še eno priložnost. Tokrat se je neposredno soočil z žabjo boginjo Heket (2 Mz 7,26–8,11). Nil je zdaj namesto življenja dal žabe, ki so se jih Egipčani bali, jih sovražili in prezirali. Želeli so se jih znebiti. Čas konca te šibe kaže, da je tudi njo sprožila Božja moč.

Opis tretje šibe je najkrajši (2 Mz 8,12-15). Ni povsem jasno, za katero vrsto žuželk je šlo (heb. kinnim; mušice, komarji, klopi, uši?). Usmerjena je bila proti bogu Gebu, ki je bil egiptovski bog zemlje. Bog je iz zemeljskega prahu (odmev svetopisemskega poročila o stvarjenju) poklical komarje, ki so se razširili po zemlji. Čarovniki, ki niso znali ponoviti tega čudeža (samo Bog lahko ustvari življenje), so vzkliknili: »To je prst Božji!« (2 Mz 8,15) Vendar faraon še vedno ni želel popustiti.

`Kako trdo je bilo faraonovo srce! Ponavljajoče zavračanje Božjih spodbud je še bolj zakrknilo njegovo srce. Kaj se lahko iz tega naučimo o nenehnem zavračanju Gospodovih spodbud?`