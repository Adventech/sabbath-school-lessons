---
title:  Kdo je zakrknil faraonovo srce?
date:   21/07/2025
---

`Kako razumemo naslednje vrstice? 2 Mz 7,3.13.14.22`

V 2. Mojzesovi knjigi devetkrat piše, da je Bog zakrknil faraonovo srce (2 Mz 4,21; 2 Mz 7,3; 2 Mz 9,12; 2 Mz 10,1.20.27; 2 Mz 11,10; 2 Mz 14,4.8; glej tudi Rim 9,17.18). V devetih drugih primerih pa piše, da je faraon sam zakrknil svoje srce (2 Mz 7,13.14.22; 2 Mz 8,11.15.28; 2 Mz 9,7.34.35).

Kdo je torej zakrknil njegovo srce? Bog ali on sam?

Pomembno je opaziti, da je v poročilu o prvih petih egiptovskih šibah faraon tisti, ki zakrkne svoje srce. Sam je povzročil zakrknjenost svojega srca. Svetopisemsko poročilo pravi, da je od šeste šibe dalje Bog tisti, ki zakrkne faraonovo srce (2 Mz 9,12). To pomeni, da je Bog okrepil ali poglobil faraonovo odločitev in njegovo zavedno ravnanje, kakor je Bog napovedal Mojzesu (2 Mz 4,21).

Z drugimi besedami, Bog je poslal šibe, da bi spodbudil faraona h kesanju ter mu pomagal, da se osvobodi teme in zmot lastnega uma. Bog v faraonovem srcu ni ustvaril novega zla, temveč ga je preprosto prepustil njegovim zlobnim vzgibom. Prepustil ga je njegovi lastni pokvarjenosti (glej Rim 1,24-32).

Faraon je imel svobodno voljo – imel je možnost odločiti se za ali proti Bogu; odločil se je proti njemu.

Nauki so jasni. Vsem je dana možnost izbire med pravim in napačnim, med dobrim in zlom, med poslušnostjo in neposlušnostjo. Od Luciferja v nebesih, Adama in Eve v Edenu, faraona v Egiptu in do nas danes – kjer koli smo, izbiramo bodisi življenje bodisi smrt (5 Mz 30,19).

Predstavljaj si, kako na maslo in glino sije močno sonce. Maslo se bo stopilo, toda glina se bo strdila. Sončna vročina je enaka v obeh primerih, toda predmeta različno reagirata na toploto in končni rezultat nikakor ni enak. Učinek je odvisen od snovi predmeta. V faraonovem primeru bi lahko rekli, da je bil učinek odvisen od naravnanosti njegovega srca do Boga in Božjega ljudstva.

`Katere odločitve, ki temeljijo na svobodni volji, boš sprejel v naslednjem dnevu? Kako se lahko pripraviš na to, da bi sprejel prave odločitve?`