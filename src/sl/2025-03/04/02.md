---
title:  Bog proti bogovom
date:   20/07/2025
---

`Katere nauke lahko izluščimo iz prvega srečanja med Bogom Hebrejcev in bogovi Egipčanov? 2 Mz 7,8-15`

Prihodnje bitke se bodo bile med živim Bogom in egiptovskimi »bogovi«. Stvar je še poslabšalo faraonovo prepričanje, da je on sam eden od bogov. Gospod se ni bojeval proti Egipčanom niti proti Egiptu samemu, temveč proti njihovim božanstvom (Egipčani so oboževali več kot 1500 bogov in boginj). Svetopisemsko besedilo je jasno: »Opravim sodbo nad vsemi egiptovskimi bogovi. Jaz sem Gospod.« (2 Mz 12,12) Kasneje je to še enkrat poudarjeno, ko se ponovi zgodba o Izraelovem odhodu iz Egipta: »Gospod [je] opravil sodbo nad njihovimi bogovi.« (4 Mz 33,4)

Primer sodbe nad njihovimi bogovi je dobro viden v čudežu, pri katerem se palica spremeni v kačo (2 Mz 7,9-12). Egipčanska boginja Vadžet je imela podobo kobre ter je predstavljala suverenost in oblast Spodnjega Egipta. Simbol kobre je bil tudi na faraonovi kroni in je predstavljal moč, božanskost, kraljevanje ter oblast bogov. Egipčani so verjeli, da lahko ta boginja s svojim strupom uniči faraonove sovražnike ter da bo ta sveta kača faraona vodila v posmrtno življenje.

Ko se je Aronova palica spremenila v kačo in pred kraljem požrla vse druge kače, se je pokazalo, da je živi Bog močnejši od egipčanske magije in čarovništva. Ne le da je bilo znamenje faraonove moči premagano, Aron in Mojzes sta ga zdaj držala v svojih rokah (2 Mz 7,12.15). Že pri prvem soočenju se je pokazala Božja moč in oblast nad Egiptom. Mojzes, Božji predstavnik, je imel večjo oblast in moč, kot jo je imel sam »bog« faraon.

Pomembno je omeniti, da so stari Egipčani častili in oboževali tudi kačjega boga Nehebkauja (ime pomeni »tisti, ki obvladuje duhove«). Po njihovi mitologiji je velika moč kačjega boga izvirala iz sedmih kober, ki jih je požrl. Tako je Bog poskušal sporočiti Egipčanom, da je On tisti, ki ima najvišjo moč in oblast, ne pa njihov kačji bog. Po tem slikovitem soočenju so lahko Egipčani jasno razumeli Božje sporočilo.

`Kako lahko Gospodu dovolimo, da ima oblast nad »bogovi«, ki želijo prevladati v našem življenju?`