---
title:  Toča, kobilice in tema
date:   24/07/2025
---

`Ali so naslednje tri šibe prepričale faraona, da si je premislil? 2 Mz 9,13–10,29`

Nut je bila egipčanska boginja neba in nebes. Egipčani so verovali, da nadzoruje to, kar se dogaja pod nebom in na zemlji. Oziris je bil bog žetve in plodnosti. V Svetem pismu je toča pogosto povezana z Božjo sodbo (Iz 28,2.17; Ezk 13,11-13). Pred šibo toče so se lahko obvarovali vsi, ki so spravili svoje imetje na varno (2 Mz 9,20.21). Vsakdo je bil na preizkušnji, ali bo verjel Božji besedi in ravnal v skladu z njo.

Bog je oznanil, da je faraona ohranil pri življenju, da bi vsa zemlja spoznala Boga (2 Mz 9,16). Egiptovski kralj je priznal, da je grešil, a si je kasneje spet premislil.

Bog viharja, vojne in nereda se je imenoval Set. Skupaj z Izido sta bila božanstvi poljedelstva. Šu je bil bog ozračja. Serapis je poosebljal božansko moč, plodnost, zdravje in posmrtno življenje. Toda noben egipčanski bog ni mogel ustaviti Božjih sodb (2 Mz 10,4-10), saj so maliki »nič« (Iz 44,9.10.12-17).

Služabniki so moledovali faraona, naj spusti Izraela, vendar se je spet upiral. Predlagal je kompromis, ki ga je Mojzes zavrnil, saj so ženske in otroci pomemben in neločljiv del bogoslužja in verske skupnosti.

Nazadnje je tu še Ra, vrhovni bog Egipčanov, bog sonca. Tot je bil bog lune. Nobeden od njiju ni mogel dati svetlobe, ko je Bog nad Egipt poslal šibo teme. Faraon se je spet poskušal pogajati, a zaman. Egipt se je za tri dni ovil v temo, toda tam, kjer so živeli Izraelci, je bilo svetlo. Razlika je bila očitna.

Faraon je bil odločen, da se bo uprl in ne bo popustil ne glede na to, kako prizadeto je bilo njegovo ljudstvo. Čeprav ne poznamo njegovih vzgibov, je morda na neki točki šlo samo še za vprašanje ponosa. Kljub mogočnim dokazom in očitnim dogodkom (celo njegovi lastni služabniki so vzkliknili: »Do kdaj nam bo ta v pogubo? Odpusti može, da bodo služili Gospodu, svojemu Bogu! Ali še ne vidiš, da Egipt propada?« [2 Mz 10,7]) ter ne glede na to, da je bila pravilna izbira tik pred njegovimi očmi, se faraon še vedno ni želel podrediti Božji volji in spustiti Božjega ljudstva.

Kako dramatičen primer resničnosti pregovora: »Pred pogubo prevzetnost in pred padcem napuh.« (Prg 16,18 CHR)