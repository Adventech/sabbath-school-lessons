---
title:  Šibe
date:   19/07/2025
---

### Preberi pred proučevanjem

2 Mz 7,8–10,29; 4 Mz 33,4; Ps 104,27.28; Iz 28,2.12-17; Iz 44,9.10.12-17; Rim 1,24-32

> <p>Ključno besedilo</p>
> Faraonovo srce se je zakrknilo in ni odpustil Izraelovih sinov, kakor je Gospod napovedal po Mojzesu. 2 Mz 9,35

Kmet je poskušal dopovedati oslu, naj se premakne, in ker se žival ni zmenila zanj, je pograbil debelo palico in jo natepel. Ko je oslu spet ukazal, naj se premakne, se je osel res začel premikati.

Ko je nekdo vprašal kmeta, kako to, da je njegov ukrep deloval, je odgovoril: »Najprej je treba dobiti oslovo pozornost.«

Tokrat pustimo ob strani vprašanje krutega ravnanja z živalmi in poudarimo nekaj, kar je še posebej pomembno v kontekstu odhoda Hebrejcev iz Egipta. Mojzes je dobil ukaz za odhod, zato je šel k faraonu, kjer je izgovoril slavne besede šalah et ami, kar pomeni »Odpusti moje ljudstvo«.

Toda faraon tega ni želel narediti. Sveto pismo ne pojasnjuje, zakaj se je faraon tako upiral, pove le, da se je bal vojaške grožnje, ki bi jo Hebrejci utegnili predstavljati Egipčanom (glej 2 Mz 1,10). Najverjetneje je bil razlog povsem ekonomski, kar je v primeru suženjstva pogosto. Hebrejci so bili poceni delovna sila in faraon ni želel izgubiti ekonomskih prednosti, ki so mu jih prinašali. Da bi Mojzes pritegnil faraonovo pozornost in spremenil njegovo mnenje, je bilo potrebnega veliko prepričevanja.