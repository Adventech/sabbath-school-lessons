---
title:  Muhe, kuga in tvori
date:   23/07/2025
---

`Kaj nam 2 Mz 8,16–9,12 govori o tem, da ima človeštvo še vedno možnost zavrniti Boga, ne glede na to, kako mogočno Bog razodene svojo moč in slavo?`

Egipčanski bog Uatchit je bil bog muh, močvirja in barja. Bog Kepri je bil bog vzhajajočega sonca, stvarjenja in ponovnega rojstva; namesto glave je imel hrošča skarabeja. Gospod je premagal tudi ta »bogova«. Medtem ko so Egipčani trpeli, so bili Hebrejci zaščiteni (2 Mz 8,16-20). Pravzaprav jih ni prizadela nobena nadaljnja šiba.

Vse to so bila Božja prizadevanja, da faraonu pokaže, da je On, Gospod, sredi dežele (2 Mz 8,18).

Faraon se je začel pogajati. Nedvomno je pritisk postajal vse večji. Pripravljen je bil dovoliti, da Izraelci častijo svojega Boga in mu opravljajo žrtve, vendar le v egiptovski deželi (2 Mz 8,21). Njegovih pogojev ni bilo mogoče izpolniti, saj so nekatere živali v Egiptu veljale za svete. Če bi jih Izraelci žrtvovali svojemu Bogu, bi Egipčani nasilno obračunali s častilci. Poleg tega to ni bil Božji načrt za Izrael.

Naslednja šiba je zadela živino (2 Mz 9,1-7). Hator, egipčanska boginja ljubezni in zaščite, je imela kravjo glavo. V Egiptu je bil zelo priljubljen in visoko čislan tudi bog Apis, ki je imel podobo bika. Bog je s peto šibo premagal še nekaj glavnih božanstev, saj je od kuge umrlo veliko živine.

Šesta šiba je zadala popoln poraz Izidi, boginji zdravilstva, magije in modrosti. Poražena so bila tudi božanstva, kot sta Sekmet (boginja vojne in bolezni) in Imhotep (bog zdravilstva in zdravljenja). Ti bogovi niso bili sposobni zaščititi svojih častilcev. Ironično je, da so bili celo čarovniki tako prizadeti, da niso mogli priti na dvor, kar kaže, da so bili nemočni proti Stvarniku nebes in zemlje.

Prvič v poročilu o desetih šibah besedilo pravi, da je »Gospod zakrknil faraonovo srce« (2 Mz 9,12). Ko poskušamo te besede razumeti v širšem kontekstu, spoznamo, da Bog ljudem dovoli žeti sadove njihovega nenehnega zavračanja Boga.

`Faraonova težava ni bila intelektualna; imel je dovolj razumskih dokazov, da bi se lahko pravilno odločil. Težava je bila njegovo srce. Zakaj moramo varovati svoje srce?`