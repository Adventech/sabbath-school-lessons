---
title:  Štirje izgovori
date:   09/07/2025
---

Katera znamenja je Bog dal Mojzesu, da bi jih pokazal in tako okrepil svoj položaj Božjega poslanca? 2 Mz 4,1-17

Ko je Bog Mojzesu dal nalogo, se je Mojzes spet skušal izgovoriti (glej 2 Mz 3,11). Ni želel oditi v Egipt in se soočiti s faraonom. Navsezadnje mu je spodletelo, ko je v preteklosti sam poskušal pomagati Hebrejcem. Poleg tega njegovo ljudstvo ni verjelo vanj in ga sprejelo za svojega voditelja. Zaradi tega je Mojzes podal tretji izgovor: »Glej, ne bodo mi verjeli in me ne bodo poslušali.« (2 Mz 4,1) Tega ni rekel z namenom, da bi mu Bog pomagal, temveč da bi zavrnil odgovornost, ki mu jo je zaupal Bog.

Bog pa mu je dal dve čudežni znamenji, ki naj bi ju pokazal pred Izraelovimi starešinami in kasneje tudi pred faraonom: (1) svojo palico je lahko spremenil v kačo in nato spet v palico; (2) njegova roka je postala gobava, vendar je takoj spet ozdravela. Oba čudeža bi morala prepričati starešine, da Bog deluje med njimi. A če ne bi verovali, je Bog dodal še en čudež – vodo, ki postane kri (2 Mz 4,8.9).

Čeprav je Bog Mojzesu dal ta mogočna znamenja, je Mojzes podal še četrti izgovor: Nisem dober govornik.

`Kaj je Gospod odgovoril Mojzesu in kaj se lahko naučimo iz tega? 2 Mz 4,10-18`

Ti štirje izgovori kažejo, da se je Mojzes obotavljal poslušati Božji klic. Z »razumnimi« izgovori je prikril svojo nepripravljenost narediti to, kar mu je ukazal Bog. Prvi trije izgovori so podani v obliki vprašanja: (1) Kdo sem jaz? (2) Kdo si ti? (3) Kaj, če mi ne bodo verjeli? (Tako je v angleškem prevodu Svetega pisma, v slovenskem prevodu tretji izgovor ni podan kot vprašanje; op. prev.) Četrti izgovor pa je trditev: »Nisem spreten v besedah.« Bog se je odzval na vse štiri izgovore in predstavil mogočno rešitev. Na te izgovore je Bog odgovoril s številnimi spodbudnimi obljubami.

Nato je Mojzes podal peto in zadnjo prošnjo ter neposredno prosil: »O Gospod, prosim, pošlji koga drugega!« (2 Mz 4,13) Bog je odgovoril, da je njegov brat Aron že na poti, da mu priskoči na pomoč. Mojzes je na koncu tiho privolil in pred odhodom v Egipt prosil tasta Jitra za blagoslov.