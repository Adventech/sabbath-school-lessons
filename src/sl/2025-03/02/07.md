---
title:  Za globlje proučevanje
date:   11/07/2025
---

V knjigi Očaki in preroki v poglavju »Mojzes« preberi strani 183–187 (v izvirniku str. 251–256).

Dramatičen Božji glas iz gorečega grma je bil verjetno najbolj preobražajoča izkušnja v Mojzesovem življenju. Vsi drugi vrhunci njegovega življenja so sloneli na pritrdilnem in pokornem odzivu na Božjo nalogo, da vodi Hebrejce iz Egipta v obljubljeno deželo.

Zdaj vemo, kako se je vse končalo, toda poskušaj stopiti v Mojzesovo kožo, ko je stal pred gorečim grmom. Mojzes je pobegnil iz Egipta, da bi si rešil življenje. Po 40 letih je na prizorišče prišla nova generacija Hebrejcev in številni med njimi verjetno niso vedeli veliko o njem ali pa je bilo to, kar so vedeli, napačno; zgodbe o njem so se čez čas popačile in oddaljile od resnice. Pa vendar ga zdaj Bog kliče, naj to ljudstvo popelje stran od mogočnega naroda? Nič čudnega, da se je obotavljal.

Naloga, ki jo je prejel Mojzes, je bila izredno zahtevna, toda zamisli si, kaj vse bi zamudil, če bi jo dokončno odklonil. Morda bi se preprosto izgubil v zgodovini, namesto da bi po Božji moči, ki je delovala v njem, dobesedno pisal zgodovino ter postal eden izmed največjih in najvplivnejših ljudi ne le v Svetem pismu, temveč tudi na svetu na sploh.

**Vprašanja za pogovor**

`V mirnih letih, ki jih je preživel v puščavi, je Mojzes delal to, k čemur ga je poklical Bog: bil je družinski človek, skrbel je za ovce in po Božjem navdihu napisal dve svetopisemski knjigi. Nato pa je bil poklican postati veliki vodja Božjega ljudstva. Kaj nas Mojzesova izkušnja uči o naših dolžnostih v življenju?`

`Lahko bi rekli, da so bili Mojzesovi izgovori na prvi pogled precej logični, kajne? Zakaj bi mi ljudje sploh verjeli? Kdo sem jaz? Nisem dober govornik. Kaj nam ta zgodba pravi o tem, da se moramo naučiti zaupati Bogu, da nas bo usposobil opraviti nalogo, ki nam jo je dal?`

`Razmisli o tem, da je Mojzes napisal 1. Mojzesovo knjigo, ter o tem, kako pomembna je ta knjiga za razumevanje svete zgodovine in načrta zveličanja (glej nedeljski nauk). Zakaj se moramo upreti vsakemu poskusu (ki jih ni malo) slabljenja veljave te knjige, še posebej kadar se zanika zgodovinskost prvih 11 poglavij?`