---
title:  Gospodov angel
date:   07/07/2025
---

»Gospodov angel« se je pokazal Mojzesu v ognjenem plamenu »iz sredine grma« (2 Mz 3,2). Sam Gospod Jezus je govoril Mojzesu »iz sredine grma« (2 Mz 3,4).

Naj nas ne zmede izraz »Gospodov angel«, ki je uporabljen za Jezusa Kristusa. Beseda angel preprosto pomeni »poslanec« (heb. mal’akh). Od konteksta je odvisno, ali je angel človek ali Bog oziroma duhovno bitje (glej Mal 3,1). V Svetem pismu je veliko primerov, ko se izraz »Gospodov angel« nanaša na Boga (glej na primer 1 Mz 22,11.15-18; 1 Mz 31,3.11.13; Sod 2,1.2; Sod 6,11-22; Zah 3,1.2). Gospodov angel ne govori le v Gospodovem imenu, temveč je sam Gospod. Jezus je Božji poslanec, ki nam sporoča Očetovo besedo.

`Kako je Bog pojasnil Mojzesu, zakaj želi posredovati v dobro svojega zasužnjenega ljudstva v Egiptu? 2 Mz 3,7-12`

Trpljenje Božjega ljudstva v Egiptu je na slikovit način opisano kot stokanje in klic na pomoč. Bog je slišal njihove krike in bilo mu je mar (2 Mz 2,23-25). Rekel jim je »moje ljudstvo« (2 Mz 3,7). Njegovo ljudstvo so bili že pred Sinajem in sklenitvijo zaveze. Bog jim bo omogočil, da bodo prebivali in uživali blaginjo v kanaanski deželi (če bodo poslušni), kakor je obljubil njihovim očetom.

Bog je rekel Mojzesu, da ga pošilja k faraonu z določeno nalogo: »In zdaj pojdi, pošiljam te k faraonu, da izpelješ moje ljudstvo, Izraelove sinove, iz Egipta.« (2 Mz 3,10) Bog jim je spet rekel »moje ljudstvo«.

Kakšno nalogo je Bog zaupal svojemu služabniku! Mojzes se je odzval z vprašanjem: »Kdo sem jaz?« Ko je Mojzes spoznal pomen tega, kar se bo zgodilo, in svojo vlogo pri tem, se je vprašal, zakaj je bil izbran prav on. Že na samem začetku poslanstva se je pokazal njegov ponižni značaj in občutek, da ni vreden tega, za kar je bil poklican.

`Zakaj sta ponižnost in občutek lastne »nevrednosti« tako pomembna za vsakogar, ki želi hoditi za Gospodom in nekaj narediti zanj?`