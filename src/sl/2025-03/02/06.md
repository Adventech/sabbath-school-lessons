---
title:  Obreza
date:   10/07/2025
---

`Kako razumeš to nenavadno zgodbo? Kaj se lahko naučimo iz nje? 2 Mz 4,18-31`

Bralci Svetega pisma so šokirani, ko preberejo, da je Gospod želel usmrtiti Mojzesa, potem ko se je podal na pot v Egipt (2 Mz 4,24). Iz konteksta zgodbe je razvidno, da je bila težava obreza. Mojzesov najmlajši sin ni bil obrezan, kot je zahtevala Abrahamova zaveza (1 Mz 17,10.11).

Mojzes, vodja Božjega ljudstva, je moral pokazati popolno podrejenost in poslušnost Bogu, da bi bil sposoben voditi druge k poslušnosti. Sam je moral biti zgled popolne predaje Bogu. Njegova žena Cipora (Zifora) je bila ženska akcije in je pri priči obrezala sina, da bi rešila moževo življenje. Mojzesa se je dotaknila s krvavo sprednjo kožico, pri čemer je kri predstavljala spravo, življenje in zapečatenje zaveze. Dejstvo, da se je vse to zgodilo izredno hitro, je povečalo dramatičnost dogodka.

Iz te zgodbe se lahko naučimo pomemben nauk: vedno delajmo to, kar je prav.

»Na poti iz Midjana je Mojzesa doletelo vznemirljivo in strašno Gospodovo nezadovoljstvo. Na grozen način se mu je prikazal angel, kakor da ga bo takoj uničil. Nobeno pojasnilo mu ni bilo dano, vendar se je Mojzes spomnil, da ni upošteval ene od Božjih zahtev. /…/ [N]i opravil obreda obreze na najmlajšem sinu. Ni izpolnil pogoja, po katerem bodo njegovi otroci upravičeni do blagoslovov Božje zaveze z Izraelom. Pri ljudstvu bi se utegnila zmanjšati moč božanskih navodil, če bi jih zanemarjal njihov izbrani voditelj. Cipora je obred opravila sama, ker se je zbala, da bo njen mož usmrčen. Potem je angel dovolil Mojzesu nadaljevati potovanje. V svojem poslanstvu pred faraonom bo Mojzes izpostavljen veliki nevarnosti. Njegovo življenje bo ohranjeno samo z zaščito svetih angelov. Ampak dokler zanemarja znane dolžnosti, ne bo zaščiten, ker ga Božji angeli ne bodo zavarovali.« (Ellen White: Očaki in preroki, str. 187 [v izvirniku str. 255.256])

`Kaj ti sporoča ta dogodek, če si res kriv zanemarjanja tega, kar veš, da bi moral delati? Katere spremembe moraš narediti prav zdaj?`