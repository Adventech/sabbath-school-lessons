---
title:  Goreči grm
date:   06/07/2025
---

Mojzes je v Midjanu živel dokaj preprosto življenje. Poročil se je in dobil dva sinova – Geršoma in Eliezerja (2 Mz 18,3.4). Živel je v Jitrovi razširjeni družini. Jitro (ali Jetro v prevodu CHR) je bil njegov tast in midjanski duhovnik. Mojzes je bil 40 let pastir kakor David (2 Sam 7,8); užival je v Božji navzočnosti, ki se je na poseben način kazala v naravi.

Toda ta čas ni bil namenjen samo temu, da Mojzes vonja dišeče cvetlice (oziroma v tem primeru morda puščavske kaktuse). Leta hoje z Gospodom so ga spremenila in pripravila za vlogo voditelja. Bog je v tihi puščavi navdihnil Mojzesa, da je napisal dve najstarejši svetopisemski knjigi – Joba in 1. Mojzesovo knjigo (glej Ellen White: Očaki in preroki, str. 183 [v izvirniku str. 251] in The SDA Bible Commentary, vol. 3, str. 1140). Mojzes je od Boga prejel ključna spoznanja o velikem spopadu, stvarjenju, padcu v greh, potopu, očakih in, kar je najpomembneje, o načrtu zveličanja. Tako je Mojzes vsemu človeštvu posredoval pravo znanje o živem Bogu, Stvarniku in Vzdrževalcu, in o tem, kaj Bog dela, da bi iztrebil greh, ki pustoši po tem planetu. Svetopisemska zgodovina in zgodovina zveličanja nimata smisla brez ključnega temelja, ki nam ga je po navdihu dal Mojzes zlasti v 1. Mojzesovi knjigi.

`Kakšen pomen ima dejstvo, da se je Gospod predstavil Mojzesu kot »Bog Abrahamov, Bog Izakov in Bog Jakobov«? 2 Mz 3,1-6`

Mojzes je videl, da goreči grm ne zgori, zato je vedel, da je priča čudežu ter da se pred njim odvija nekaj dramatičnega in pomembnega. Ko se je približal grmu, mu je Gospod ukazal, naj si v znak globokega spoštovanja sezuje sandale, saj je zaradi Božje navzočnosti ta kraj svet.

Gospod se je Mojzesu predstavil kot »Bog Abrahamov, Bog Izakov in Bog Jakobov« (2 Mz 3,6). Gospod je tem očakom obljubil, da bodo njihovi potomci podedovali Kanaan in Mojzes je gotovo poznal to obljubo. Tako je Bog, še preden je to rekel, že pripravil pot, da bi Mojzes vedel, kaj prihaja in kakšna bo njegova vloga pri tem.

`Mojzes je potreboval 80 let, preden je Bog menil, da je pripravljen za nalogo, ki mu jo je namenil. Kaj nas to uči o potrpežljivosti?`