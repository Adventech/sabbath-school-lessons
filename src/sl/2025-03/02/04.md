---
title:  V Gospodovem imenu
date:   08/07/2025
---

`Zakaj je Mojzes želel izvedeti Božje ime? Kaj pomeni Božje ime? 2 Mz 3,13-22`

Bog se je predstavil Mojzesu kot ’ehejeh ’asher ’ehejeh, kar dobesedno pomeni »bom, kdor bom« ali »sem, kdor sem«. V 2 Mz 3,12 Bog uporabi isti glagol ’ehejeh kakor v 14. vrstici, kjer Mojzesu zagotovi: »Jaz bom« (s teboj). To pomeni, da je Bog večen. Je nadzemeljski in vseprisoten ter prebiva s tistimi, ki so ponižni v duhu (Iz 57,15).

Božje osebno ime Jahve (ki je v slovenskih prevodih Svetega pisma običajno napisano kot »GOSPOD«), je bilo znano Božjemu ljudstvu od samega začetka, čeprav niso poznali njegovega globljega pomena. Tudi Mojzes je poznal ime Jahve, a kakor drugi tudi on ni poznal njegovega pravega pomena. Njegovo vprašanje »Kako ti je ime?« je vprašanje o globljem pomenu.

Koristen namig najdemo v 2 Mz 6,3, kjer Bog pravi: »Prikazal sem se Abrahamu, Izaku in Jakobu kot ›Bog Mogočni‹; a z imenom Gospod se jim nisem razodel.« To ne pomeni, da Adam, Noe, Abraham in očaki niso poznali imena »Jahve« (glej 1 Mz 2,4.9; 1 Mz 4,1.26; 1 Mz 7,5; 1 Mz 15,6-8 itd.). Pomeni le, da niso poznali njegovega globljega pomena.

Ime Jahve kaže na dejstvo, da je On osebni Bog, Bog svojega ljudstva, Bog zaveze. Je Bog, ki je blizu in posega v človeške zadeve. Vsemogočni Bog je čudežno posredoval po svoji moči (1 Mz 17,1). Toda Jahve je Bog, ki z ljubeznijo in skrbjo kaže svojo moralno moč. Jahve je isti Bog kot Elohim (»mogočen, močen, nadnaraven Bog«, »Bog vseh ljudstev«, »Vladar vesolja«, »Stvarnik vsega«), vendar to ime izraža druge vidike njegovega odnosa s človeštvom.

Poznati Božje ime ali klicati njegovo ime ne pomeni ničesar magičnega. Gre za oznanjevanje njegovega imena, kar pomeni, da druge poučujemo o tem Bogu in zveličanju, ki ga daje vsem, ki verujejo vanj. Kakor je zapisal prerok Joel: »Vsak, kdor bo klical Gospodovo ime, bo rešen.« (Jl 3,5)

`Kako si v svojem življenju izkusil tesno bližino in povezanost z Jahvejem, ki si ju želi imeti z vsemi, ki so mu predani?``