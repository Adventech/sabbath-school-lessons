---
title:  Za globlje proučevanje
date:   15/08/2025
---

V knjigi Očaki in preroki preberi poglavje »Od Rdečega morja do Sinaja« (str. 213–222 [v izvirniku str. 291–302]).

Kmalu po dogodku z vodo je ljudstvo doletela nova nevarnost (glej 2 Mz 17,8-16) – napadli so ga divji in bojeviti Amalekovci. »Amalekovci so poznali Božji značaj ali njegovo nadoblast, toda namesto da bi se ga bali, so se upirali njegovi moči. Čudežem, ki jih je storil Mojzes pred Egipčani, so se Amalekovci posmehovali in se rogali strahu okoliških ljudstev. Svojim bogovom so zaprisegli, da bodo Hebrejce pobili in ne bo ušel niti eden. Bahali so se, da se jim Izraelov Bog ne bo mogel upreti. Izraelci jim niso niti grozili niti jih ranili. Njihov napad ni bil z ničimer izzvan. Božje ljudstvo so želeli uničiti, da bi razodeli svoje sovraštvo in kljubovanje Bogu. Amalekovci so bili dolgo obupni grešniki in njihova hudodelstva so vpila k Bogu po maščevanju. Vendar jih je njegova milost še vedno klicala k spokorjenju. Ko pa so Amalekovci napadli utrujene in nebogljene Izraelove vrste, so zapečatili usodo svojega naroda.« (Ellen White: Očaki in preroki, str. 220 [v izvirniku str. 300])

**Vprašanja za pogovor**

`Razmisli o tem, da je Jitro spoznal pravega Boga na podlagi tega, kar je naredil za svoje ljudstvo (glej 2 Mz 18,8-10). Zakaj to načelo velja tudi danes? Pri sebi (in v sobotnošolskem razredu) razmisli: Kakšno pričevanje podaja naša cerkev svetu? Kaj sporočamo svetu o naravi in značaju našega Boga?`

`Znova preberi 1 Kor 10,4. Kaj bi nas morala ta vrstica naučiti o stoletja starem krivoverstvu, v katero nekateri verjamejo še danes, namreč da je starozavezni Bog maščevalen, sovražen in nepopustljiv v primerjavi s tem, kar vidimo v Jezusu? Kako 1 Kor 10,4 kaže, zakaj je to stališče napačno?`

`Znova preberi zgornji navedek o tem, kako so Amalekovci imeli priložnost spoznati pravega Boga. Njihovo držo primerjaj z Jitrovo naravnanostjo. Zakaj je Bog obsodil njih in številna druga plemena starega sveta, s katerimi je bil Izrael v stiku?`