---
title:  Voda iz skale
date:   12/08/2025
---

V puščavi je potreba po vodi izredno velika. Bog je rešil to težavo, čeprav so bili ljudje prepirljivi in mu niso zaupali ter so celo preizkušali Božjo zmožnost in pripravljenost, da jim da vodo. V svoji neveri so se spominjali Egipta.

`Kaj bi se moralo ljudstvo naučiti iz dogodka v 2 Mz 17,1-7?`

Mojzes je ta kraj poimenoval Masa, kar pomeni »preizkušati«, in Meriba, kar pomeni »prepirati se«. Gospod je dal Izraelcem vodo kljub njihovi neveri. Ti dve imeni naj bi jih spominjali, da ne smejo preizkušati Boga in se prepirati z njim (Heb 3,7.8.15). Izraelci so se resno spraševali o Božji navzočnosti med njimi, čeprav so imeli priložnost videti številne oprijemljive dokaze o njegovi prisotnosti, moči in veljavi.

»Mojzes je udaril skalo, toda v oblakov steber zavit Božji Sin je stal poleg Mojzesa in dal, da je tekla voda, ki daje življenje. Gospodovo slavo je zagledal ves zbor, ki je stal ob strani, ne pa samo Mojzes in starešine. Če bi se oblak umaknil, bi vsi popadali mrtvi zaradi strašne svetlobe njega, ki je bival znotraj oblaka.« (Ellen White: Očaki in preroki, str. 219 [v izvirniku str. 298])

Voda je simbol življenja, saj brez nje ne moremo preživeti. Vsaka celica v našem telesu potrebuje vodo. Voda predstavlja približno 60 % našega telesa. Voda v puščavi je bila za Izraelce znamenje Božje skrbi zanje; kazala je na to, da mu lahko zaupajo, vendar so mu morali biti poslušni.

Čez mnogo stoletij je apostol Pavel vernikom v Korintu pisal o edinstvenosti te Izraelove izkušnje v puščavi (1 Kor 10,4). Kristus jih ni samo vodil, temveč je poskrbel tudi za vodo (Ps 78,15.16) ter zadovoljil njihove duhovne in telesne potrebe. Pavel je zapisal: »Ta skala je bil Kristus.« (1 Kor 10,4) Za Izraelce je bil Kristus vir življenja in darovalec večnega življenja. Kakor je skala trdna, tako je Bog trdno oziroma neomajno vodil svoje ljudstvo. Na Boga se lahko zanesemo, ker izpolni svoje obljube.

`Katere stvari moraš v tem trenutku zaupati Bogu? Kako se lahko podrediš njegovi volji in čakaš na njegovo delovanje ob njegovem času? Zakaj to ni vedno tako enostavno?`