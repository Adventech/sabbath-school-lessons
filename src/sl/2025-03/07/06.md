---
title:  Kruh in voda življenja
date:   14/08/2025
---

`Kakšen razlog za zapis teh dogodkov je navedel apostol Pavel? 1 Kor 10,11`

Pavel pojasnjuje, da so vse stvari, ki so se zgodile Izraelcem, zgled in svarilo Kristusovim sledilcem. To jim bo pomagalo izogniti se enakim težavam, če se bodo le pripravljeni učiti iz njih. To navodilo velja tudi za nas, ki živimo »na koncu vekov«. Bog je svojemu ljudstvu dal Svetega Duha, da bi okrepil vernike z močjo, ljubeznijo in razumnostjo (2 Tim 1,6.7), da bi lahko sprejemali pravilne odločitve in bili poslušni njegovim naukom. Jezus Kristus je Vir novega življenja (Jn 4,6). Samo On nas lahko spremeni v »živo, sveto in Bogu všečno žrtev /…/. Nikar se ne prilagajajte temu svetu, ampak se tako preobražajte z obnovo svojega uma, da boste lahko razpoznavali, kaj hoče Bog, kaj je dobro, njemu všečno in popolno« (Rim 12,1.2).

Jezus je med svojim življenjem na zemlji črpal nauke iz poročil o Izraelcih v puščavi. Da bi poslušalce naučil pomembnih resnic o sebi, je uporabil simbol mane in vode.

`Katere krščanske resnice so podane v naslednjih odlomkih? Jn 4,7-15; Jn 6,31-51`

Samarijanka je spoznala, da Kristus ponuja nekaj, česar ne bo dobila nikjer drugje. Notranja žeja po miru, sreči in veselju prihaja od Boga, zato jo lahko poteši samo On (Ps 42,2.3).

Kasneje je Jezus iz teh starozaveznih poročil povzel nauke, zlasti v zvezi z mano in vodo, ter ti podobi uporabil, da bi ljudem posredoval resnice o sebi, On je bil namreč tisti, ki je Izraelce vodil po puščavi. Rekel je: »Jaz sem kruh življenja. Kdor pride k meni, gotovo ne bo lačen.« (Jn 6,35) Jezus je dvakrat ponovil, da je kruh življenja (Jn 6,35.48).

Kakor je bila mana v puščavi »kruh iz nebes« (Jn 6,31.32), tako je bila voda iz skale Kristusov dar za potešitev njihove žeje. Poleg fizičnih vidikov imata kruh in voda tudi duhovni pomen, Jezus Kristus je namreč »kruh življenja (Jn 6,35.48) in »živa voda« (Jn 4,10.11.14; Jn 7,37.38). Samo On lahko zares poteši našo duhovno lakoto in žejo.