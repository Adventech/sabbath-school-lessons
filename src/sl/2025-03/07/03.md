---
title:  Prepelice in mana
date:   11/08/2025
---

Na žalost v poročilu o Izraelovem potovanju vidimo vzorec upiranja. Ljudstvo je bilo znano po tem, da je vedno znova pozabilo, kako mu je v preteklosti pomagala mogočna Božja roka in poskrbela za rešitev težav. Zaradi trenutnih težav so Izraelci postali slepi za končni cilj in čudovito prihodnost, ki jim je bila obljubljena. To je tudi danes pogosta težava Božjega ljudstva.

`Kaj je bil vzrok za godrnjanje Izraelcev? Kaj je sledilo? 2 Mz 16,1-36`

Pomembno je opaziti, da so v Svetem pismu skušnjave pogosto povezane s hrano. V edenskem vrtu je bil padec v greh povezan z uživanjem sadeža drevesa spoznanja dobrega in hudega (1 Mz 2,16.17; 1 Mz 3,1-6). Ko je bil Jezus skušan v puščavi, ga je Satan najprej poskušal premamiti s hrano (Mt 4,3). Ezav je zaradi svojega nebrzdanega teka izgubil pravice prvorojenca (1 Mz 25,29-34). Kako pogosto je bila Izraelova neposlušnost povezana s hrano in pijačo! Nič nenavadnega, da je Mojzes opomnil naslednji rod: »Človek ne živi samo od kruha, kajti človek živi od vsega, kar prihaja iz Gospodovih ust.« (5 Mz 8,3)

Bog je Izraelce na njihovem štirideset let trajajočem potovanju po puščavi oskrboval z mano, nebeškim kruhom. S tem darilom jih je učil, da je On Stvarnik in Oskrbovalec vsega. Poleg tega je mano uporabil, da bi jim pokazal, kako naj posvečujejo soboto.

Vsak teden so se zgodili štirje čudeži: (1) Bog je ljudstvu pet dni dajal dnevni obrok mane; (2) v petek jim je dal dvojni obrok mane; (3) mana se od petka do sobote ni pokvarila; (4) v soboto mana ni padala. Bog je neprenehoma delal te čudeže, da bi se ljudstvo spominjalo sobotnega dne in na ta dan praznovalo Božjo dobroto. Bog je rekel: »Vidite, da vam je Gospod dal soboto.« (2 Mz 16,29)

`Ljudje radi jemo. Tako smo ustvarjeni. Bogato razkošje hrane, ki raste iz zemlje, ne razodeva samo tega, da si Bog želi, da jemo, temveč tudi, da nam mora biti to, kar jemo, všeč. Ali lahko čudoviti dar hrane tudi zlorabimo? Kako?`