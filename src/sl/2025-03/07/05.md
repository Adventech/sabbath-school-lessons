---
title:  Jitro
date:   13/08/2025
---

Mojzesa je obiskal njegov tast Jitro, ki se je imenoval tudi Reguel (2 Mz 2,18). Jitro je s seboj pripeljal Mojzesovo ženo Ciporo (Ziforo CHR) ter njuna sinova Geršoma in Eliezerja. Ko je Mojzes slišal, da prihajajo, jih je šel pozdravit.

`Kateri pomembni koraki v zgodovini naroda so se zgodili v 2 Mz 18,1-27?`

Jitro je prišel, ker je slišal o Božji osupljivi rešitvi Izraela. Mojzes mu je do potankosti povedal vse, »kar je Gospod zaradi Izraela storil faraonu in Egipčanom, vse težave, ki so jih zadele na poti, in kako jih je Gospod rešil« (2 Mz 18,8).

Jitro je častil Boga za njegovo dobroto in nadnaravno delovanje v dobro njegovega ljudstva, rekoč: »Blagoslovljen bodi Gospod, ki vas je rešil iz rok Egipčanov in iz faraonovih rok! Zdaj vem, da je Gospod večji kakor vsi bogovi, ker je rešil ljudstvo izpod oblasti Egipčanov, ko so ti grdo ravnali z njim.« (2 Mz 18,10.11)

To je bil primer tega, kako naj bi Božje delovanje med njegovim ljudstvom pričalo svetu o pravem Bogu in njegovih delih v njihovi sredi.

Ko je Jitro slišal o dejanjih pravega Boga, je ljudstvu ponudil moder in koristen nasvet. Mojzes je moral organizirati pravni sistem, ki bo temeljil na pravičnih in poštenih načelih. Potreboval je predane in zveste sodnike, poštene ljudi. Jitro je modro naštel naslednje lastnosti takšnih načelnikov: (1) bati se morajo Boga, (2) biti morajo zanesljivi in (3) sovražiti morajo podkupovanje. Sposobne ljudi dobrega značaja je bilo treba določiti za načelnike čez tisoč, sto, petdeset in deset ljudi. Na ta način bi se zmanjšalo Mojzesovo upravno breme, zaradi česar bi se osredotočil na težje zadeve. Tako bi Mojzes in načelniki dobro služili ljudstvu.

Mojzes je upošteval Jitrov modri nasvet (2 Mz 18,24) in imenoval voditelje, ki so opravljali različne upravne vloge (glej tudi 5 Mz 1,9-18).

`Mojzes bi lahko ostarelega tasta preprosto ignoriral in mu rekel, naj se briga za svoje zadeve. Toda tega ni naredil. Kaj pomembnega se lahko naučimo iz njegove pripravljenosti prisluhniti tastu, ki ni bil niti Hebrejec?`