---
title:  Grenka voda
date:   10/08/2025
---

V svetopisemski pripovedi imajo različni posamezniki različne vloge – bodisi dobre bodisi slabe – zato moramo biti pozorni na zaplete, kraje, časovnico in nepridiprave. Toda običajno so najpomembnejši del pripovedi rešitev in pridobljena spoznanja. Tudi v pripovedih o Izraelcih ni bilo drugače.

Kot je razvidno iz številnih dogodkov, Bog rešuje težave in si prizadeva za mir. Njegovo delo otežuje nevera ljudi. Zaradi svojega nenehnega godrnjanja in neposlušnosti so doživeli resne zaplete, celo tragedije. Zaradi svojega dvoma in nepokorščine so nase priklicali številne težave.

`Kakšne so bile okoliščine prvega čudeža, ki se je zgodil po prečkanju Rdečega morja? 2 Mz 15,22-27`

Prvi preizkus Izraelove vere je povezan s potrebo po vodi, kar niti ni tako presenetljivo, saj so se znašli v vročem in suhem puščavskem okolju. Po treh dneh potovanja je ljudstvo končno našlo vodo; toda voda ni bila pitna. Mara pomeni »grenka« in ker je bila voda grenka, je Izraelova vera v skrbnega Gospoda hitro pešala. Toda Gospod se je odzval sočutno; pri prvem čudežu je bil uporabljen kos lesa. Seveda ni bil les tisti, ki je vodo naredil sladko in pitno, temveč Gospod. Ljudstvo se je moralo naučiti dveh pomembnih naukov: (1) ko čakamo na Gospodovo delovanje, moramo biti potrpežljivi; in (2) Bog deluje v sodelovanju z ljudmi.

Toda Izraelovim otrokom se je marsikaj zdelo samoumevno; hitro so pozabili na osupljive čudeže, ki jih je Bog naredil zanje – čudeže, ki so jih pred kratkim goreče opevali in slavili Boga zanje: »Kdo je kakor ti, Gospod, med bogovi? Kdo je kakor ti, veličasten v svetosti, strašen v sijaju, ki delaš čudeže?« (2 Mz 15,11)

Bog pa jim je tudi kljub godrnjanju obljubil, da nadnje ne bo poslal nobene od bolezni, ki jih je poslal nad Egipt (2 Mz 15,26). Ščitil jih bo. Ta obljuba se bo izpolnila samo pod pogojem, da mu ostanejo zvesti.

`Katere težave in stiske si si povzročil sam? V kakšno tolažbo ti je lahko spoznanje, da bo Bog kljub temu deloval v tvoje dobro, če boš želel sodelovati z njim?`