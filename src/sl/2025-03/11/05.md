---
title:  Božja pravična jeza
date:   10/09/2025
---

`Kako se je Mojzes odzval na Božjo grožnjo o uničenju Izraela? 2 Mz 32,9-29`

Medtem ko je bil Mojzes še vedno na Sinaju, je Bog rekel, da bo uničil upornike in Mojzesovo potomstvo naredil v velik narod. Vendar Mojzes tega ni želel. Moledoval je Gospoda, naj jim prizanese, pri čemer je izpostavil, da Izraelci niso njegovo ljudstvo, temveč Božje. Iz Egipta jih ni izpeljal Mojzes, temveč Bog po svojih mogočnih delih. Mojzes je prosil Boga in poudaril njegove predhodne obljube očakom, pri čemer je resnično deloval kot posrednik med Bogom in ljudmi.

Ko »je bilo Gospodu žal zaradi hudega, o katerem je govoril, da bi ga storil svojemu ljudstvu« (2 Mz 32,14), se je Mojzes vrnil v tabor. Za razliko od kasnejšega dogodka v 2 Mz 34,29.30, se v 2 Mz 32,14 ne omenja, da bi se Mojzesov obraz svetil zaradi Božje navzočnosti. Njegov obraz je verjetno odražal jezo.

»Ko se približa taboru in zagleda tele in ples, se razsrdi in vrže plošči iz roke in ju razbije pod goro.« (2 Mz 32,19 CHR) Razbiti plošči z desetimi zapovedmi sta bili zunanje znamenje »prelomljene« vsebine zapovedi. Bog je Mojzesa okaral zaradi tega, vendar mu je kasneje ukazal izklesati novi plošči, ki bi nadomestili razbiti (5 Mz 10,2). Sam Bog je nato nanju znova napisal zapovedi.

Mojzes je ostro okaral Arona, ker je podlegel zahtevam ljudstva. »Kaj ti je storilo to ljudstvo, da si spravil nadenj tako velik greh?« (2 Mz 32,21) Aron je svoj prestopek poskušal opravičiti tako, da je krivil druge in izpostavil, da se je zgodil čudež: »Vrgel sem [zlato] v ogenj in izšlo je to tele.« (2 Mz 32,24) Stvar je še poslabšalo dejstvo, da je Bog v preteklosti zelo počastil Arona; dal mu je številne prednosti, med drugim je šel na goro skupaj z Mojzesom in 70 starešinami (2 Mz 24,1).

Kakšna ironija! Aron je poskušal s trditvijo, da se je zgodil čudež, pretentati svojega brata (ne spreglej, kako greh vodi v naslednji greh; v tem primeru je malikovanje vodilo v laž). Mojzes pa se ni dal prevarati, saj je videl, kako divje se je obnašalo izraelsko ljudstvo. Negativne posledice so bile očitne in Mojzes je moral nemudoma zajeziti upor.

`Kaj bi nas moral ta dogodek naučiti o moči posredniške molitve? Za koga moraš posredovati v tem trenutku?`