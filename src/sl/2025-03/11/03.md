---
title:  Malikovalstvo in zlo
date:   08/09/2025
---

`Kam je malikovalstvo pripeljalo ljudstvo? 2 Mz 32,6 (Glej tudi Ps 115,4-8; Ps 135,15-18; Iz 44,9.10.)`

Zlato tele je spominjalo na egipčanskega boga Apisa, ki je imel podobo bika. Izraelci so povsem očitno prekršili prvo in drugo Božjo zapoved (2 Mz 20,3-6). Ta greh ni mogel ostati nekaznovan, saj je ljudstvo odkrito pretrgalo svoj odnos z živim Gospodom. Namesto da bi častili svojega Stvarnika, so Izraelci raje častili svojo stvaritev, ki ni mogla videti, slišati, vonjati, govoriti, skrbeti zanje, jih ljubiti ali voditi.

V tem dogodku je vrstni red stvarjenja obrnjen: namesto da bi ljudstvo razumelo, da je ustvarjeno po Božji podobi, si je naredilo boga, vendar ne po svoji podobi (tudi to bi bilo slabo), temveč po podobi živali. Ali je to res bil bog, ki so mu želeli služiti? S tem so se hudo pregrešili proti Gospodu (Iz 31,7; Iz 42,17).

`Na kakšen način Izraelovo odpadništvo z zlatim teletom odraža to, o čemer govori Rim 1,22-27?`

Malikovanje zanika teološko razumevanje tega, da je Bog Bog in človek človek. Malikovanje zabriše vrzel med Bogom in človekom (Prd 5,1) in pretrga povezavo z njim. Naj gre za očitno in neizpodbitno malikovanje ali pa takšno, ki je skrito v našem srcu, v vsakem primeru hitro prekine naš odnos z Gospodom in nas v moralnem smislu pelje samo še navzdol. Nič nenavadnega, da besedilo omeni tudi to, kar je ljudstvo naredilo naslednji dan: maliku je darovalo žrtve, nato pa je začelo rajati. Ellen White je njihovo ravnanje opisala kot »posnemanje malikovalskega proslavljanja Egipčanov« (Očaki in preroki, str. 238 [v izvirniku str. 320]).

Ljudje smo naravnost genialni, kadar gre za ustvarjanje malikov. Že to, da si naredimo bogove, je samo po sebi dovolj slabo, toda nato gremo še korak dlje in jih častimo! Stvarnika zamenjamo s stvarmi, ki prej ali slej prinesejo moralni propad.

`Na katere načine ljudje danes častijo stvarstvo namesto Stvarnika?`