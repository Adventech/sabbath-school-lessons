---
title:  Posredovanje
date:   11/09/2025
---

`Kako daleč je šel Mojzes v svoji posredniški molitvi za grešnike? 2 Mz 32,30–32`

Zaradi upora so se v Izraelovem taboru zgodile grozljive reči, vključno s smrtjo številnih ljudi (2 Mz 32,28). Naslednji dan je Mojzes naznanil ljudstvu: »Zagrešili ste velik greh, a zdaj pojdem gor h Gospodu; morda dosežem spravo za vaš greh.« (2 Mz 32,30)

»Vrnil se je h Gospodu in rekel: ›Oh, to ljudstvo je zagrešilo velik greh: naredili so si bogove iz zlata. Vendar zdaj, ko bi ti odpustil njihov greh! Če pa ne, izbriši, prosim, mene iz svoje knjige, ki si jo napisal!‹« (2 Mz 32,31.32)

Nič nenavadnega, da je bil Mojzes podoba Kristusa! S svojo posredniško molitvijo za grešnike in pripravljenostjo, da ponudi svoje življenje zanje, je prav gotovo odseval to, kar je Kristus mnogo stoletij kasneje naredil za nas. Kakšen zgled sočutja do prestopnikov! Mojzes je pokazal svojo popolno predanost Gospodu in požrtvovalno ljubezen do ljudstva. 2. Mojzesova knjiga ne pove, kako dolgo je Mojzes ob tej priložnosti ostal pri Gospodu na gori, vendar 5. Mojzesova knjiga razkriva, da je na Sinaju ostal 40 dni (glej 5 Mz 9,18).

V 2 Mz 32,32 je beseda, ki jo prevajamo z »odpustiti«, oblika glagola, katerega osnovni pomen je »nositi«, kakor v Iz 53,4, ki pravi o Jezusu: »V resnici je nosil naše bolezni.« Ta isti glagol je v 2 Mz 32,32 preveden z »odpustiti«, v Iz 53,4 pa z »nositi«. Kako mogočen vpogled v postopek zveličanja in odpuščanja ter v to, koliko je Boga stalo naše zveličanje!

Mojzes je prosil Gospoda, naj »nosi« grehe ljudstva, kar je seveda naredil na križu čez mnogo stoletij. 2 Mz 32,32 ne kaže le na zamisel o nadomestni spravi, temveč tudi na tistega, ki priskrbi nadomestilo – na samega Boga.

To besedilo kaže, kako prejemamo odpuščanje. Bog je po Kristusu nosil naše grehe, kar je edini način, da so nam lahko odpuščeni. Kako mogočen izraz načrta zveličanja ter prikaz nam in vesolju, koliko je Boga stala naša rešitev!

`Mojzes je Boga prosil, naj nosi grehe svojega ljudstva in nekega dne je Jezus naredil prav to. Kako lahko dojamemo to osupljivo resnico? Kaj nam pove o Božji ljubezni do padlega človeštva?`