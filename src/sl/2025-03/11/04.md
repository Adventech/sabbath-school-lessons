---
title:  Ljudstvo se pokvari
date:   09/09/2025
---

`Zakaj je Bog poslal Mojzesa nazaj v izraelski tabor? 2 Mz 32,7.8`

Ko so si Izraelci naredili malika, so začeli postopek ločitve od pravega Boga, od njega, ki jih je rešil iz Egipta. Gospod je rekel, da so krivi in da so se pokvarili (2 Mz 32,7). Ljudstvo je celo reklo, da jih je ta malik rešil iz Egipta. Kakšno neposredno nasprotovanje temu, kar jim je povedal Bog (2 Mz 20,2)! Zanikanje Božje navzočnosti in njegovih mogočnih del je resna stvar. Misli in čustva ljudstva so bila popolnoma izkrivljena in pokvarjena.

Prerok Ezekiel je bil prepričan, da je za trpljenje Božjega ljudstva krivo prav malikovalstvo, ki vodi v številne druge grehe (glej npr. Ezk 8,1-18; Ezk 20,1-44; Ezk 22,1-12). Pogosto se sprašujemo, zakaj so bili starodavni verniki tako naivni in so vztrajno častili malike, ki so jih naredile človeške roke. Prepričani smo, da mi nikoli ne bi naredili česa takšnega. Toda ali resnično nimamo malikov? Sodobni maliki imajo drugačno obliko kot maliki v preteklosti, vendar njihova privlačnost ni nič manjša kot takrat.

Malik je nekaj, kar nadomesti Boga. Čeprav vemo, da to ni prav, ga še vedno častimo, pogosto celo večkrat. Našo domišljijo, naklonjenost, čas in misli pritegne bolj kot Bog in lahko celo zasužnji naše razmišljanje. Pravzaprav postanemo to, kar gledamo; ne bomo zrasli nič višje od »boga«, ki mu služimo.

Če Bog ni v središču našega življenja, bodo to mesto zasedli drugi bogovi. Če ne negujemo in ne uživamo v živi Božji navzočnosti, bomo svoje življenje posvetili nečemu ali nekomu drugemu. To, s čimer nadomestimo Kristusa, je lahko različnih oblik: ponos, osredotočenost nase, denar, moč, spolnost, hrana, televizija, mamila, alkohol, nečiste misli, pornografija, užitki, delo, šport, družina, video igre, filmi, nakupovanje, ideje, politika, glasba, položaj, nazivi, ocene in tako naprej. Seznam je neskončen.

Na tem področju smo zelo ustvarjalni in iznajdljivi. Vse, kar je dobro, lepo in smiselno, lahko spremenimo v malika. Malikovanje je še posebej nevarno, ker spremeni naš značaj, naš način razmišljanja, naša čustva in družabno življenje. Spremeni našo identiteto ter pristne osebne odnose nadomesti s površinskimi in nesmiselnimi interakcijami, ki nas na koncu ne morejo rešiti.