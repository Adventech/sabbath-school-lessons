---
title:  Neuspelo vodenje
date:   07/09/2025
---

Bog je poklical Mojzesa, da bi z njim preživel nekaj časa. Morda je Mojzesu štirideset dni in štirideset noči hitro minilo, vendar se je Izraelcem to zdelo zelo dolgo, celo predolgo. Njihovega vodja ni bilo z njimi. Postali so zmedeni, nestrpni, prestrašeni in negotovi. Želeli so imeti vidnega boga, ki jih bo vodil, podobnega »bogovom«, s katerimi so bili vse življenje obdani v malikovalskem Egiptu.

`Kako je mogoče, da je Aronu tako močno spodletelo kot voditelju? 2 Mz 32,1-6`

Aron ni bil kos zahtevnim okoliščinam. Ni izkoristil trenutka, da bi naredil to, kar je prav. Namesto da bi zaupal Gospodu, je podlegel pritisku večine. Ljudstvo je zahtevalo nepredstavljivo: »Vstani, naredi nam bogove, ki bodo hodili pred nami!« (2 Mz 32,1) In Aron je privolil.

Ljudstvo je prostovoljno dalo svoje zlato za izdelavo malika. Aron jih ni ustavil, temveč jih je celo povabil, naj darujejo, nato pa je sodeloval pri izdelavi lažnega boga. Ko je bil malik narejen, je ljudstvo reklo: »To je bog tvoj, o Izrael, ki te je pripeljal gori iz dežele Egiptovske.« (2 Mz 32,4 CHR) Kako grešno, hudobno in kratkovidno! Izdelali so malika in takoj zatem trdili, da jih je prav ta malik rešil iz Egipta. Ali ni osupljivo, kako grešna hrepenenja sprevržejo naše misli in dejanja? Ljudje slavijo delo svojih rok, njihova človečnost in morala pa se pri tem razvrednotita.

»Takšna kriza je zahtevala čvrstega in odločnega moža z neomajnim pogumom; takega, ki mu Božja čast pomeni več kakor priljubljena naklonjenost, osebna varnost ali celo samo življenje. Toda tedanji Izraelov vodja ni imel takega značaja. Aron je šibko ugovarjal ljudstvu. Njegova omahljivost in boječnost v kritičnem trenutku pa jih je naredila samo še odločnejše. Hrup je naraščal. Množico je zajela nerazumna in slepa blaznost. Bilo jih je nekaj, ki so ostali zvesti svoji zavezi z Bogom, toda večji del ljudstva se je pridružil odpadništvu. Maloštevilni, ki so si drznili ožigosati predlagano izdelavo podobe za malikovalstvo, so bili izpostavljeni. Z njimi se je kruto ravnalo, dokler niso v zmedi in vznemirjenju končno izgubili življenje.

Aron se je bal za lastno varnost. Namesto da bi se plemenito postavil pokonci za Božjo čast, se je uklonil zahtevam množice.« (Ellen White: Očaki in preroki, str. 235 [v izvirniku str. 316.317])

`Kako je bil lahko voditelj Aron tako slab? Na kakšen način je morda poskušal utišati svojo vest?`