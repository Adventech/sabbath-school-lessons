---
title:  Za globlje proučevanje
date:   12/09/2025
---

V knjigi Očaki in preroki v poglavju »Malikovalstvo pod Sinajem« preberi strani 234–243 (v izvirniku str. 315–327).

V nauku tega tedna smo se še posebej osredotočili na Božje delo v vernih ljudeh. Gospod lahko naredi v nas »neznansko več od tega, kar prosimo ali mislimo« (Ef 3,20). Ne bi se smeli osredotočati nase in zadovoljevati svojih osebnih želja, to namreč vodi v malikovanje. Namesto tega moramo gledati na Boga in njegovo moč. On je tisti, ki nam daje moč za novo in zmagoslavno življenje (Flp 4,13; Jud 1,24.25).

»Ljubezen je enako kakor pravičnost zahtevala obsodbo za ta greh. Bog je zaščitnik prav tako kakor vladar svojega ljudstva. Pogublja odločne upornike, da ne bi v pogubo vodili še drugih. Ko je Bog prizanesel Kajnovemu življenju, je vesolju pokazal, kaj bo posledica nekaznovanega greha. Vpliv, ki ga je imel na potomce s svojim življenjem in naukom, je povzročil pokvarjenost, ki je zahtevala uničenje sveta s potopom. /…/ Kolikor dlje so ljudje živeli, toliko bolj pokvarjeni so postajali. Tako je bilo tudi z odpadništvom na Sinaju. Če prestopnikov ne bi hitro doletela kazen, bi se ponovno pokazali isti sadovi.« (Ellen White: Očaki in preroki, str. 241 [v izvirniku str. 325])

**Vprašanja za pogovor**

`Še bolj se poglobi v vprašanje na koncu ponedeljkovega nauka. Na katere načine lahko častimo stvarstvo in ne Stvarnika? Na primer, kako si lahko prizadevamo biti dobri oskrbniki zemlje in varovati okolje, ne da bi ga obenem častili ali celo spremenili v malika?`

`Resnost okoliščin lahko prepoznamo po posledicah in sadovih dejanja ali po resnosti odziva na določen dogodek. Zakaj je Mojzes naročil usmrtitev tistih, ki se niso želeli pokesati ter so nadaljevali upor proti Bogu in njegovemu nauku?`

`Zakaj je nadomestna sprava edini pravi vzorec sprave? Zakaj je kakršna koli druga teorija sprave, ki zanika ali zmanjšuje pomen nadomestnega temelja evangelija, huda teološka napaka? Kako 1 Pt 2,24 na mogočen način kaže na zamisel o Jezusu kot naši zamenjavi?`