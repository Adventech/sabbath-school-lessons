---
title:  "Bog, ki se obrača k nam"
date:   01/10/2023
---

Bog nas je ustvaril po svoji podobi in sličnosti. Dal nam je popoln svet. Njegov namen za nas je bil, da bi živeli v popolni povezanosti z njim. Ta odnos naj bi temeljil na njegovi najdragocenejši lastnosti: ljubezni. Toda da bi ljubezen lahko bila iskrena, nam je dal še en dragoceni dar: svobodno voljo – možnost izbire, po kateri poti bomo hodili. Bog je dal Adamu in Evi tudi jasna navodila o nevarnosti in smrtonosnih posledicah neposlušnosti (1 Mz 2,16.17). Nato pa je Satan s prevaro prepričal Evo, da lahko je z drevesa spoznanja dobrega in hudega, ne da bi se ji bilo treba soočiti z negativnimi posledicami. Trdil je, da bosta »postala kakor Bog, poznala bi dobro in húdo« (1 Mz 3,5). Na žalost se je Eva odločila vzeti sadež in ga ponudila tudi Adamu, ki ga je prav tako jedel. Tako je v popolno stvarstvo vstopil greh.

Ta trenutek je spremenil Božji prvotni načrt in namen za novo ustvarjeno Zemljo. Začelo se je uresničevati poslanstvo zveličanja, ki je bilo načrtovano že »pred stvarjenjem sveta« (Ef 1,4).

`Katere so bile Božje prve besede Adamu po tem, ko sta se pregrešila? Zakaj je ta odlomek teološko pomemben še danes? 1 Mz 3,9–15`

Bog je vedel, kje se skrivata. Prestrašena Adam in Eva sta morala izvedeti, kaj se dogaja. Bog se je želel srečati z njima, da bi jima predstavil grozljive posledice greha. Satana je bilo treba premagati. Zaradi tega je Bog začel predstavljati svoje poslanstvo: načrt zveličanja (glej 1 Mz 3,14.15) – edino upanje, da se svet spravi z Bogom (2 Kor 5,19).

Posebno pozornost moramo nameniti dejstvu, da je Bog pred soočanjem in obljubo o spravi prišel iskat padlega človeka. Kljub na videz brezupnim okoliščinam je Bog z vprašanjem, ki ga je zastavil Adamu, naslovil dve stvari: naše padlo stanje in svojo poslansko naravo. Človeštvo je izgubljeno in obupno potrebuje zveličanje. Bog je tisti, ki nas je prišel iskat, odločen, da nas bo rešil in živel z nami.

`Bog skozi vso zgodovino ljudem postavlja vprašanje: »Kje si?« Kaj ti osebno pomeni to vprašanje in kaj si odgovoril Bogu?`