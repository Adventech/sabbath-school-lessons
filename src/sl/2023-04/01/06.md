---
title:  "Bog, ki se bo vrnil po nas"
date:   05/10/2023
---

`Kako so besede v Jn 14,1–3 povezane s svetopisemskim sporočilom o koncu časa?`

Ena od najdragocenejših Kristusovih obljub – blaženo upanje – odraža Stvarnikovo hrepenenje po tem, da bi večnost preživel z nami. Jezus je zatrdil: »Ko odidem in vam pripravim prostor, bom spet prišel in vas vzel k sebi, da boste tudi vi tam, kjer sem jaz« (Jn 14,3).  

Po besedah apostola Janeza se bo obljuba nekega dne končno izpolnila. »In zaslišal sem močen glas, ki je prišel od prestola in rekel: ›Glej, prebivališče Boga med ljudmi! In prebival bo z njimi, oni bodo njegova ljudstva in Bog sam bo z njimi, njihov Bog‹« (Raz 21,3).

»Odrešitveno delo bo dokončano. Tam, kjer je nekoč vladal greh, bo še obilnejša Božja milost. Sama zemlja, prav to področje, ki si ga Satan lasti kot svoje, ne bo zgolj odkupljena, temveč tudi poveličana. /…/ Tukaj, kjer je Božji Sin prebival med ljudmi, kjer je Kralj slave živel, trpel in umrl, tukaj bo, ko bo On ustvaril vse novo, Božje prebivališče med ljudmi /…/. Ko bodo odrešeni vse neskončne veke hodili v Gospodovi svetlobi, ga bodo hvalili za njegov neizrekljivi Dar – za Emanuela, ›Boga z nami‹.« (Ellen G. White: Jezusovo življenje, str. 18)

To je najlepši opis odrešitve. »Bog poslanstva« bo končno izpolnil svoje hrepenenje, da vso večnost živi s svojimi otroki. Kakšna ogromna prednost je biti del te resničnosti!

Tedenski izziv: V tem tromesečju vas bomo večkrat spodbudili, da se načrtno vključite v Božje poslanstvo. To bo priložnost, da vidite in doživite, kako »Bog poslanstva« deluje v vašem življenju. Izkoristite ta trenutek za premislek in bodite vsak teden pripravljeni v svojem sobotnošolskem razredu deliti to, česar ste se naučili. »Dodatni izziv« vas bo spodbudil, da se še bolj vključite v Božje poslanstvo.

**Izziv:** Vsak dan prihajajočega tedna prosite Boga, naj odpre vaše srce, da bi bili del njegovega poslanstva.

**Dodatni izziv:** Pozanimajte se, kako je ime nekomu, ki je del vašega življenja, a ga še ne poznate dobro (npr. sosed, sodelavec, trgovec, voznik avtobusa, hišnik itd.). Nato vsak dan molite zanj.`