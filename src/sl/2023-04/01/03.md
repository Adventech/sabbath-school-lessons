---
title:  "Bog, ki hrepeni biti z nami"
date:   02/10/2023
---

`Kaj je bilo v središču Božje obljube Abrahamu in njegovim potomcem? 1 Mz 17,7; 1 Mz 26,3; 1 Mz 28,15`

V starozavezni pripovedi se je Bog držal svojega poslanstva, da bi uresničil svoje namene. Na primer: po potopu so se nekateri ljudje zbrali na enem kraju, da bi zgradili mesto in stolp, ki bi segal do neba. Bog je posegel vmes in zmešal njihov jezik, ker jih je želel razkropiti po svetu (1 Mz 11,1–9). Nato je svoje poslanstvo razširil: poklical je Abrahama za prenosnika njegovih blagoslovov svetu (1 Mz 12,1–3). Bog je Abrahamu in njegovim potomcem dal številne obljube, toda ena od njih še posebej izstopa. Večkrat jim je naznanil: »Tebi in tvojim potomcem za teboj bom Bog. /…/ s teboj bom. /…/ Glej, jaz bom s teboj in varoval te bom« (Glej 1 Mz 17,7.8; 1 Mz 26,3; 1 Mz 28,15.)

Čas je tekel naprej in Jožef se je znašel v Egiptu, kjer je bil orodje zveličanja za svoje ljudstvo. Na vsakem koraku njegove izkušnje – celo v najtežjih trenutkih njegovega življenja – Sveto pismo potrjuje, da je bil Gospod z njim (1 Mz 39,2.21.23). Čez mnogo let je Bog v skladu s svojim poslanstvom poslal Mojzesa k faraonu kot rešitelja Izraelovega ljudstva iz egiptovske sužnosti. Ko je Mojzes prejel Božje poslanstvo, mu je Bog zagotovil: »Jaz bom s teboj« (2 Mz 3,12; angleški prevod NKJV pravi: »Gotovo bom s teboj.«). Jahve je vedno znova izražal globoko hrepenenje po tem, da bi bil s svojim ljudstvom.

Preberi 2 Mz 29,43.45. Kaj je bil eden glavnih namenov starozaveznega svetišča? Bog se je odločil, da bo s svojimi otroki na drugačen način. Mojzesu je zaupal svoje hrepenenje po tem, da bi v shodnem šotoru prebival z Izraelovimi otroki. Razkril mu je načrten in smiseln sistem, ki bo kazal na končno »orodje« njegovega poslanstva – na Jezusa Kristusa. »Namen daritev in duhovništva v judovskem svetiščnem sistemu je bil usmeriti na Kristusovo smrt in posredništvo. Vsi ti obredi bi bili brez Kristusa brezpomenski in nekoristni.« (Ellen G. White, The Advent Review and Herald of the Sabbath, 17. december 1872)

`Na katere načine v svojem življenju doživljaš Božjo prisotnost?`