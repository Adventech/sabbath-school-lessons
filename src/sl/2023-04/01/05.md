---
title:  "Bog, ki je še vedno z nami"
date:   04/10/2023
---

Bog se nam je najbolje razodel po Jezusovem življenju in delu. V približno treh letih je lahko razkril več o sebi in svojem poslanstvu, kakor mu je uspelo v preteklosti. Kristus je bil popolna »podoba nevidnega Boga /…/. V njem [se je] naselila vsa polnost /…/. S krvjo [svojega] križa [je] pomiril, kar je na zemlji in kar je v nebesih« (Kol 1,15.19.20). Po njem je Bog človeštvu popolnoma razkril svoje poslanstvo. Sam Jezus je naznanil, kaj je njegovo poslanstvo, ko je rekel: »Sin človekov je namreč prišel iskat in rešit, kar je izgubljeno« (Lk 19,10).

`Pozorno preberi in razmisli o Jn 3,16. Kako se v tej vrstici prepletata Božja ljubezen in poslanstvo?`

Ko se je bližal zadnji teden Jezusovega življenja na zemlji, je bila na kocki usoda človeštva. Dogodki, ki so se odvijali v tistih dneh, so povezali pretekla pričakovanja s prihodnjim upanjem. Med praznovanjem pashe, ki je ljudi spominjala na osvoboditev iz Egipta, je Jezus Kristus – učlovečeni Bog – dal svoje življenje, da bi nas rešil suženjstva grehu. Apostol Pavel je zapisal: »Njega, ki ni poznal greha, je zavoljo nas storil za greh, da bi mi postali Božja pravičnost v njem« (2 Kor 5,21).  

`Katero obljubo najdemo v velikem naročilu, zapisanem v Mt 28,18–20? Kako nam lahko ta obljuba vlije pogum, ko se pridružimo Božjemu poslanstvu?`

Kristusova smrt je bila del, ne konec postopka sprave. S svojim vstajenjem je Jezus premagal smrt in prejel vso »oblast v nebesih in na zemlji« (Mt 28,18). Na temelju te resničnosti je nato naročil vsem svojim sledilcem, naj naredijo za učence ljudi po vsem svetu. Naročilo je pospremil s čudovito obljubo: »Jaz sem z vami vse dni do konca sveta« (Mt 28,20).

`Kako se je v tvojem življenju in med tvojim udejanjanjem poslanstva uresničila Jezusova obljuba, da bo »vse dni« s teboj?`