---
title:  Prestopiti mejo
date:   07/12/2023
---

`Kako je Pavel nadaljeval svoje pričanje? Apd 17,24–34`

Zanimivo je dejstvo, da je Pavel citiral nekatere njihove pesnike, ki so govorili o stvareh, ki so bile precej podobne svetopisemski resnici. To mu je omogočilo občinstvu povedati še več. Svoje znanje o njihovem verovanju je uporabil za iskanje skupne točke, na kateri je želel zgraditi to, kar jim je nameraval povedati. Nobenega dvoma ni, da sta naše poznavanje sogovornikovega prepričanja in iskanje skupnih točk mogočna načina za doseganje drugih.

Zapazite tudi, da je Pavel to skupno točko uporabil, da bi jih privedel tja, kamor je želel: k temi o Jezusovem vstajenju in upanju, ki je zaradi tega dogodka na voljo vsem ljudem. Pisec Luka je navedel odzive na Pavlove zaključne besede o vstajenju. Nekateri so se norčevali iz te zamisli; drugi so rekli, da bi radi od Pavla izvedeli še več o tem; nekateri pa so mu verjeli. V tej zgodbi je za nas ključno to, da so vsi poslušali. Prav to je Pavel upal že od samega začetka.

Čeprav bodo nekateri ljudje zavrnili evangelij, moramo narediti vse, kar lahko, da pred zavrnitvijo razumejo to, kar zavračajo. Pavel je s svojim načinom dela med Atenci in s premišljeno rabo tega, kar se je naučil o njih, omogočil, da so ga poslušalci z zanimanjem poslušali, ko jim je oznanil, da Bog, ki ga ne poznajo, obstaja in je njihov stvarnik. Ta Bog jih ljubi in si želi, da bi ga poznali. Kljub njihovi nevednosti je usmiljen z njimi. Toda dan sodbe se bliža. Če se jim je to zdelo preveč neverjetno, da bi bilo res, so obstajali preverljivi dokazi, ki so pričali, da je Kristus zares vstal od mrtvih.

Zdaj ko so ljudje v resnici slišali in razumeli sporočilo, so se morali sami odločiti, ali ga bodo pri priči zavrnili ali pa ga bodo podrobneje raziskali. Nekateri so ga raziskali in postali Jezusovi sledilci (Apd 17,34).

**Izziv:** V molitvi prosi Boga za posebno vodstvo pri tem, da bi znal kar se da dobro pričati določeni osebi, ki jo poznaš.

**Dodatni izziv:** Razmisli, kako bi lahko na družbenih obrežjih (sodobnem Areopagu) s Pavlovo jasnostjo in preudarnostjo predstavil evangelij nevernim.