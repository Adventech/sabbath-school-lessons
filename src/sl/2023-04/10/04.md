---
title:  Pavel in nepoznani bog
date:   05/12/2023
---

Zapazite, da Pavel ni omalovaževal napačne vere ali lažnih bogov Atenčanov. Izpostavil je nekaj dobrih stvari, čeprav jih ni bilo veliko, in nato gradil na njih.

`Kaj je naredil Pavel, da bi Atenčane seznanil z evangelijem? Apd 17,22.23`

»Možje Atenci! Po vsem, kar vidim, ste zelo pobožni« (Apd 17,22). Pavel je pohvalil pogane! Čeprav je bila njihova vera v vseh pogledih zgrešena, je Pavel pohvalil njihovo predanost.

Nadaljeval je: »Sprehajal sem se po vašem mestu in si ogledoval vaše svetínje« (Apd 17,23). S skrbim proučevanjem vere Atenčanov je apostol izkazal spoštovanje tem ljudem. Ni hitel, da bi se pokazal kot samooklicani strokovnjak, ki natanko ve, kako se morajo ti ljudje spremeniti. Da, bil je strokovnjak in vedel je, kakšne spremembe potrebujejo, a se kljub temu ni predstavil kot takšen, saj bi ga sicer takoj zavrnili. Namesto tega so ga Atenčani videli kot nekoga, ki mu je mar zanje in jim želi dobro.

Z omembo napisa »Nepoznanemu bogu« (Apd 17,23) je Pavel izkoristil to, kar bi lahko imenovali »skupna točka«. Atenčani so verovali v boga (v resnici so verovali v mnogo bogov), kar je bila dobra izhodiščna točka za globlji pogovor (nekateri ljudje takratnega časa namreč niso bili verni). Pavel se jim ni posmehoval, ker so postavili oltar nepoznanemu bogu. Namesto tega je izrazil svoje spoštovanje in občudovanje do ljudi, ki jim je bilo tako mar za duhovne reči, da so se potrudili častiti nekaj, česar niso poznali, samo da ne bi česa spregledali.

Ali so bili zavedeni? Seveda, toda to se da popraviti. Na začetku je bilo pomembno to, da so bili predani temu, česar niso razumeli. Pavel je v tem videl snov, s katero lahko dela Sveti Duh. Apostol je našel temo, ki je pritegnila njihovo pozornost.

`Katere teme lahko predstavljajo priložnost za globlji pogovor z ljudmi, s katerimi imaš stik?`