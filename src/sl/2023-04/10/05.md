---
title:  Predstavitev novega Boga
date:   06/12/2023
---

Ko je Pavel pridobil pozornost atenskih mislecev, jim je predstavil nebeškega Boga.

`Kakšen pristop je ubral Pavel, da bi dosegel Atenčane? Apd 17,24–27`

Ljudem, ki jim je bilo tako zelo mar za duhovne zadeve, da so postavili oltar nepoznanemu bogu, so se zdele Pavlove besede nadvse zanimive: stvarnik Bog, ki ne živi v svetišču, ne potrebuje ničesar od ljudi, temveč On skrbi za njihove potrebe. V kulturi, ki je bila prežeta z grško mitologijo, kjer so bili bogovi predstavljeni kot nepredvidljivi, sebični in kruti, je bila zamisel o Bogu, ki ga je opisal apostol Pavel, izredno privlačna. Ljudje, zbrani v Areopagu, so naredili prve majhne korake proti Bogu ljubezni.

Zdaj so lahko spoznali Boga, ki ga prej niso poznali! Bog si želi, da bi ga ljudje iskali in spoznavali.

Pavel je v Areopagu najbrž povedal več kakor teh nekaj besed, ki jih je zapisal Luka v Apostolskih delih. Popolnoma smiselno je, da je zaradi omejenega prostora vključil samo povzetek Pavlovega govora. Če to drži, je Pavel verjetno vsak korak svojega govora podrobneje pojasnil. Njegovi koraki so bili naslednji:

Najprej je pohvalil njihovo trenutno duhovno zavedanje in iskrenost.

Nato jim je dal vedeti, da se je poglobil v njihovo vero in pri tem naletel na nekatere stvari, ki so vredne spoštovanja.

Potem je izpostavil eno stvar, ki jo je odkril med raziskovanjem njihove vere, za katero so priznavali, da je ne razumejo.

Seznanil jih je z določenim vidikom Boga, ki so ga njegovi poslušalci nedvomno obupno potrebovali: Bog obstaja; ljubi jih in ni daleč proč.

Na koncu govora jih je posvaril pred tem, kaj pomeni zavrniti spoznanje o tem Bogu, ki ga še ne poznajo.

Pavel jih je na temelju poznavanja njihove vere popeljal tako daleč, kot je le mogel. Lahko bi rekli, da je bil njegov pristop uspešen.

`Ali ste opazili, da je Pavel omenil tudi ustvarjeni svet in Boga kot stvarnika? (Glej tudi Rim 1,18–25.) Zakaj je to dober pristop za začetek pogovora z večino ljudi? Kaj v ustvarjenem svetu tako močno kaže na Boga?`