---
title:  Hebrejec v Atenah
date:   03/12/2023
---

`Kako se je Pavel znašel v Atenah in kako se je odzval na to, kar je tam opazil? Apd 17,1–16`

Atene so bile polne malikov (Apd 17,16). Pavel je poznal zgodovino svojega ljudstva in njihovo nagnjenost k malikovanju (številnim svarilom navkljub), zato ga je vznemirilo, ker je v Atenah opazil toliko malikov. Gotovo ga je spodbujalo sočutje do Atencev, ki bi umrli v svojih grehih, če ne bi izvedeli za resničnega Boga.

Tudi sodobna mesta so polna malikov, čeprav so morda manj očitni kakor tisti, ki jih je videl Pavel v Atenah. Na žalost mnogi verniki gredo skozi mesto, ne da bi se vsaj malo odzvali na to stanje. Pavel je bil dovolj usklajen s Svetim Duhom, da se je odzval. V nasprotju z nekaterimi verniki, ki še vedno niso dojeli, da je evangelij za ves svet, je Pavel vedel, da si Bog želi, da bi bili tudi Atenci rešeni. Razumel je, da poslanstvo pomeni oznaniti evangelij njim, ki še nikoli niso slišali zanj, vključno z malikovalskimi pogani in filozofi, ki so hodili po atenskih ulicah.

Pavel je zato pogosto obiskal trg, kjer so se ti ljudje zadrževali. Lahko bi rekli, da je ustanovil prvo študijsko središče za globalno poslanstvo, saj je na trgu proučeval in preizkušal metode za doseganje srca in uma teh poganov.

Pavel je vedel, da k Atencem ne bo mogel pristopiti na enak način kakor Judom ali celo bogaboječim poganom. To so bili ljudje, katerih izhodišče ni bil Bog ali njegovo delovanje v Izraelu. Ne glede na to, kako poglavitni so bili ti koncepti in verovanja za Jude in celo za bogaboječe pogane, pa ljudem, ki jih je srečal v Atenah, niso pomenili nič. Zaradi tega je bil potreben popolnoma nov pristop.

Danes si pogosto prizadevamo doseči ljudi z ozadjem, ki nima nič skupnega z judovsko ali krščansko zapuščino. Kakor Pavel se moramo tudi mi prilagoditi. Pristop, ki bo učinkovit na primer v Buenos Airesu, bo v Bangkoku morda popolnoma neuporaben.

`Katere malike častijo ljudje v družbi, kjer živiš? Kako jim lahko odpreš oči, da bi spoznali, kako ničvredno je vse to?`