---
title:  Pavel v Areopagu
date:   04/12/2023
---

Pavel je ne glede na to, kje je trenutno bil, po Božjem naročilu oznanjeval evangelij. Tako je ravnal tudi v Atenah.

`Kako so se pogani na trgu odzvali na Pavlov govor in vprašanja? Apd 17,18–21`

Pavel je s svojim »tujim božanstvom« naredil vtis na ljudi, ki so bili zbrani na trgu (Apd 17,18). Odpeljali so ga v Areopag, kjer se je razsojalo o pravnih in verskih zadevah, čeprav se zdi, da Pavlu ni bilo treba prestati pravnega sojenja. Meščani so mu dali priložnost, da spregovori o »novem nauku« (Apd 17,19). Težko bi bilo prezreti njegovo zgovornost, zagretost in bistrost, čeprav je širil zamisli, ki so se tem ljudem zdele nenavadne.

V Apd 17,21 piše, da Atenci niso poznali večjega užitka kakor pripovedovati ali poslušati zadnje novice. Ali jih je pisec Luka obtožil opravljivosti? Najbrž ne. Najverjetneje je želel izpostaviti, da so bili izkušeni misleci in govorniki. Navsezadnje so prav iz stare Grčije izšli možje, kot so Sokrat, Plato in Aristotel – filozofi, katerih vpliv sega tudi v naš čas. Atene so bile več stoletij intelektualno in filozofsko središče starega sveta. Čeprav vsi misleci niso bili ateisti, vsaj v današnjem pomenu besede ne, pa so bile njihove filozofske zamisli radikalno drugačne od krščanskega nauka. V filozofiji epikurejcev in stoikov na primer bi težko našli mesto za zamisel o vstalem Mesiju.

Pavel je menil, da lahko Sveti Duh v Atenah uporabi njegovo znanje in govorniške spretnosti, ki jih je pridobil med šolanjem pri Gamalielu. Sveti Duh je na atenskih ulicah res lahko uporabil Pavlovo izobrazbo. »Najmodrejši njegovih poslušalcev so bili osupli, ko so poslušali njegovo razlaganje. Pokazal je, da pozna njihova umetniška dela, literaturo in vero« (Ellen G. White: Dejanja apostolov, str. 151).

`Po izkušnji s pogani in filozofi v Atenah je Pavel v Pismu Korinčanom izrazil svojo odločitev, »da med vami ne bom vedel za nič drugega kakor za Jezusa Kristusa, in sicer križanega« (1 Kor 2,2). Česa se lahko na podlagi tega naučimo o Kristusu kot središču našega sporočila, ne glede na to, komu pričamo?`