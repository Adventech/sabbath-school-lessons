---
title:  Pomoč trpečim
date:   22/11/2023
---

Kdo izmed nas še ni opazil, kako poškodovan je ta svet, ne glede na to, ali živimo v okolju, ki ga zaznamujeta bogastvo in materialno obilje, ali pa v okolju, kjer prevladuje revščina in primanjkuje osnovnih dobrin. Ljudje so prizadeti, trpijo in se borijo. Ko beremo o neverjetnih količinah denarja, ki ga ljudje v zahodnem svetu potrošijo za nakup antidepresivov, nam hitro postane jasno, da materialno bogastvo še zdaleč ne more zagotoviti sreče ali miru.

	Duh Gospodov je nad menoj, ker me je mazilil, da prinesem blagovest ubogim. Poslal me je, da oznanim jetnikom prostost in slepim vid, da pustim zatirane na prostost. Lk 4,18

`Kaj nam ta vrstica pove o tem, kaj je delal Jezus in kaj bi morali v svojem krogu vpliva delati tudi mi?`

Bog nas vabi, da zadovoljimo potrebe vseh ljudi, čeprav ne vemo, kdaj bodo sprejeli Jezusa oziroma ali ga sploh bodo. Temelj našega poslanstva je pridobiti ljudi za Jezusa, toda ljudem v potrebi moramo pomagati zato, ker potrebujejo našo pomoč. Pomagamo jim, ker smo sprejeli Jezusa za svojega Gospoda in ker nas je poklical opravljati to delo.

Jezusov zgled zadovoljevanja potreb vseh ljudi je svetopisemsko načelo, ki ga moramo upoštevati. Ne vemo, ali so ga vsi, ki so bili deležni njegove pomoči, ko je živel na zemlji, tudi sprejeli.

Da bi lahko resnično pomagali drugim, moramo poznati njihove potrebe. Vsaka kultura ima svoje načine prijateljskega ravnanja. V Indiji gostitelj svojim gostom ponavadi postreže hrano ali pijačo. Enostavneje je dati tujcu nekaj drobiža kakor tolažiti prijatelja, ki je izgubil ljubljeno osebo. Ta prijatelj potrebuje več kakor denar ali materialne stvari. V času boleče izgube mu je lahko vaša sočutna podpora v veliko večjo pomoč.

Pomembno načelo našega sodelovanja z Jezusom pri pomoči drugim je izkazovanje nesebične ljubezni in prizadevanje za razumevanje njihovih potreb, preden jim ponudimo pomoč. Zagotovimo jim pomoč, ki jo potrebujejo, čeprav se morda nikoli ne bodo odločili slediti Jezusu.  

`Katero sporočilo zase lahko izluščiš iz Mt 25,34–40?`