---
title:  Vera prijateljev
date:   19/11/2023
---

V evangelijih je zapisana mogočna zgodba o tem, kaj vse je prestalo par mož, da bi osebo v potrebi, verjetno prijatelja, pripeljali k Jezusu. Ta dogodek nas uči, da služenje ljudem v potrebi ni enostavno delo.

`Katerih naukov o poslanstvu in pričanju se lahko naučimo iz te zgodbe? Lk 5,17–26 (Glej tudi Mt 9,1–8; Mr 2,3–12.)`

Prijatelji so s tem svojim dejanjem pokazali, da želijo poskrbeti za svojega hromega prijatelja. Bog nas vabi, da postanemo kakor oni. Želi si, da bi ljudi v potrebi pripeljali k Jezusu. Za to delo so potrebni vera, delovanje, potrpežljivost in mogoče tudi pripravljenost ubrati nekoliko neobičajen pristop. Možje so prišli na kraj, kjer je bil Jezus, vendar so tam naleteli na ovire. Da bi svojega nemočnega prijatelja privedli k Jezusu, so se domislili ustvarjalnega načina – prijatelja so kar s strehe spustili pred Jezusa! Evangelist Luka poroča, da je Jezus odobraval njihovo početje (glej Lk 5,20).

Jezus hrepeni po tem, da bi tudi mi privedli predenj svoje nemočne prijatelje. Sveto pismo o njem govori kot o velikem zdravniku, ki nam želi odpustiti grehe in ozdraviti trpeče, ne glede na to, kdo so.

Tudi Ellen G. White nas spodbuja k pomoči nebogljenim: »Ne čakajte na to, da vam kdo reče, kaj je vaša dolžnost! Odprite oči in poglejte tiste, ki so okoli vas! Spoznajte se z nemočnimi, žalostnimi in s siromašnimi! Ne skrivajte se pred njimi in ne zapirajte oči pred njihovimi stiskami! Kdo s svojim življenjem nudi dokaze o čisti veri, ki jo omenja Jakob, neomadeževani s sebičnostjo in pokvarjenostjo? Kdo poskuša storiti vse, kar je v njegovi moči, da bi pomagal v velikem delu zveličanja?« (Testimonies for the Church, vol. 2, str. 29).

Jezus nam je pokazal, kako naj pomagamo nemočnim; vabi nas, da posnemamo njegov zgled. Spoprijateljimo se z njimi; prepoznajmo njihove potrebe; nato jih vodimo k Jezusu, ki jim edini lahko pomaga. Tako so ravnali možje v tej zgodbi in bi morali tudi mi v vseh okoliščinah, v katerih se znajdemo. Pomagajmo voditi ljudi k edinemu, ki jih lahko reši – k Jezusu.

`Kdo v tvoji bližini prav zdaj potrebuje pomoč? Kaj boš naredil zanj/zanjo?`