---
title:  Samo Kristusov način dela
date:   20/11/2023
---

**Kaj nas naslednji zgodbi učita o služenju ljudem, ki so potrebni pomoči?**

`Jn 5,1–9`

`Mr 1,23–28`

Ellen G. White je predstavila petstopenjski način Jezusovega služenja ljudem, še posebej tistim v potrebi. »Samo Kristusov način dela bo zagotovil pravi uspeh v pridobivanju ljudi. Zveličar se je družil z ljudmi kot tisti, ki jim želi dobro. Pokazal je sočutje, stregel njihovim potrebam in pridobil njihovo zaupanje. Potem jim je velel: ›Pojdite za menoj!‹ (Mt 9,9)« (Zdravje na dosegu roke, str. 87)

Prvič, pomešati se moramo z nemočnimi, preživljati čas z njimi, da bi jih bolje spoznali, in poskušati razumeti njihove potrebe, pri čemer mora biti naš namen, da jim delamo dobro. Spomnimo se, kako je Zveličar ravnal s hromim ob kopeli. Jezus je bil tam, kjer je bilo »veliko bolnikov: slepih, hromih in sušičnih« (Jn 5,3).  

Drugič, pokazati moramo sočutje. To bo včasih težko zaradi nezaupanja in ker ljudje včasih uporabijo prijaznost kot orodje za pridobitev zaupanja posameznika, ki ga bodo kasneje zlorabili ali zlorabljali. Kljub temu nas Bog poziva k izkazovanju sočutja, ne da bi pri tem kar koli pričakovali v zameno.

Tretji korak je služenje njihovim potrebam. To vključuje več kakor samo govorjenje. Služenje potrebam prijatelja ali neznanca zahteva delovanje. Jezus se je pogovarjal s hromim; vprašal ga je, kaj potrebuje, in nato naredil čudež. V primeru človeka, ki ga je obsedel »nečisti duh«, je Jezus prevzel popoln nadzor nad okoliščinami in za nemočnega človeka naredil to, česar sam ni mogel narediti.

Četrti korak je pridobivanje zaupanja. Ko služimo ljudem in jim pomagamo, nam bodo začeli zaupati. Ko jim bomo spregovorili o Jezusu, bodo bolj pripravljeni poslušati. Jezus ljudi ni želel ozdraviti samo telesnih tegob; želel je, da bi v njem imeli večno življenje. (Glej Jn 10,10.)

Zadnji korak je, da ljudi vodimo k Jezusu. To dejanje zahteva vero tako od nas kakor od človeka, ki mu pomagamo.

`Običajno ne moremo delati čudežev, ki jih je delal Jezus, toda na katere načine lahko kljub temu služimo ljudem v potrebi? `