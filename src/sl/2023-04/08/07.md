---
title:  Za globlje proučevanje
date:   24/11/2023
---

Pisci evangelijev so zabeležili primere tega, kako je Jezus gradil mostove do ljudi drugih kultur, ker jih je želel rešiti (Mt 8,28–34; Mr 5,1–20). Tudi mi smo poklicani sklepati prijateljstva in služiti ljudem drugih kultur. Kristusova smrt je za vsakogar, ne glede na posameznikovo raso, nacionalnost, bogastvo ali okoliščine. Tega ne smemo nikoli pozabiti. »On je namreč spravna daritev za naše grehe, pa ne le za naše, temveč tudi za ves svet« (1 Jn 2,2).

»Moški in ženske ne uresničujejo Božjega načrta, če naklonjenost izkazujejo samo ljudem znotraj svojega družinskega kroga /…/, medtem ko tiste, ki bi jih lahko tolažili in blagoslavljali z zadovoljevanjem njihovih potreb, prikrajšujejo za svojo ljubezen. /…/

Ko nam je Bog ukazal delati dobro ljudem zunaj našega doma, s tem ni mislil, da moramo zmanjšati naklonjenost svoji družini ter sorodnike ali deželo ljubiti manj, ker si želi, da razširimo svojo naklonjenost na druge. Naklonjenosti in sočutja ne bi smeli omejiti na štiri stene svojega doma in druge prikrajšati za koristi blagoslovov, ki smo jih prejeli od Boga« (Ellen G. White: The Advent Review and Sabbath Herald, 15. oktober 1895).

Odgovornost, da smo na blagoslov ljudem zunaj svoje cone udobja, pa naj gre za ljudi druge kulture ali za nebogljenega človeka, je nespremenljivo naročilo, ki nam ga je dal sam Jezus Kristus (Apd 1,8; Mr 11,17).

**Vprašanja za pogovor**

`1.	Kaj predstavlja tvojo cono udobja? Zakaj moraš biti pripravljen stopiti iz nje, ko je to potrebno?`

`2.	Nekateri ljudje so o Jezusu pravili, da je »požrešnež in pijanec, prijatelj cestninarjev in grešnikov« (Mt 11,19). Katera njegova dejanja so izzvala to obtožbo? Česa se lahko iz tega naučimo o poslanstvu?`

`3.	V kolikšni meri bi moral kristjan sodelovati pri slavjih neverujočih? Kako lahko kristjani to naredijo, ne da bi ogrozili svetopisemska načela?`