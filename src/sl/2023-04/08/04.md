---
title:  Begunci in priseljenci
date:   21/11/2023
---

Begunci in priseljenci so postali vroča tema razprav, še posebej zato, ker jih je danes res veliko. Na milijone ljudi po vsem svetu je zapustilo svoj dom zaradi vojne, naravne nesreče ali v upanju na boljšo ekonomsko prihodnost. Ti ljudje obupno potrebujejo pomoč.

V Mt 2,13.14 piše, da je bil tudi Jezus begunec. Njegova zemeljska starša sta bila neko noč prisiljena pobegniti iz Betlehema in poiskati zatočišče v Egiptu, da bi ubežala pred Herodovo morilsko roko. Sveto pismo ne poroča o njihovi izkušnji v Egiptu, toda ni si težko predstavljati izzivov, s katerimi so se morali spopasti. Morda se niso prav dosti razlikovali od teh, s katerimi se spopadajo sodobni begunci. Kakor je Jezusova družina poiskala zatočišče v tuji deželi, mnogi muslimani, budisti, hindujci, kristjani in neverujoči iščejo svoje zatočišče v tujih deželah sodobnega sveta.

V splošnem velja, da je lažje najti prijatelje v svoji kulturi in jezikovni skupini, ker imamo veliko skupnega. Veliko težje pa je najti skupne točke s priseljenci in begunci, ki so že na videz drugačni od nas, poleg tega pa govorijo drugačen jezik, nimajo enakih verskih vrednot kakor mi in se mogoče tudi prehranjujejo drugače od nas. Evangelij nas poziva, da zapustimo svojo etnično, nacionalno in kulturno cono udobja ter si prizadevamo doseči ljudi v potrebi, ne glede na to, kako zelo drugačni so od nas.

`Preberi 5 Mz 10,19; Ps 146,9; Rim 12,13 in 3 Mz 23,22. Katera pomembna tema, ki si jo je vredno zapomniti, je izpostavljena v teh vrsticah?`

Kako lahko služimo priseljencem in beguncem? V nekaterih državah bo to težko, saj morda ni »politično korektno« družiti se s temi ljudmi in jim pomagati. Toda narediti moramo vse, kar je v naši moči, da bi služili tej skupini ljudi, ki gotovo prestaja težke čase in potrebuje našo pomoč. Pomagati moramo, kolikor le lahko.

Začnimo z molitvijo. Nato poiščimo informacije o priseljencih in beguncih. V mnogih krajih so ustanove, ki skrbijo zanje. Morda lahko začnemo sodelovati s katero od teh organizacij ali pa lahko v svojem sobotnošolskem razredu ustanovimo službo za pomoč priseljencem ali beguncem.

`Kako lahko pomagate priseljencem ali beguncem, ki jih poznate, pa čeprav gre za malo stvar?`