---
title:  "Za čas, kakršen je zdaj"
date:   20/12/2023
---

`Zakaj je bilo v tem trenutku primerno, da Estera razkrije svojo judovsko identiteto? Est 4,1–14`

Estera je bila z Ahasverjem poročena že nekaj let, ko jo je Mordohaj prosil za pomoč. Toda v Perziji je veljal zakon, da nihče ne sme stopiti pred kraljevi prestol, če nima kraljevega povabila. Kdor ni spoštoval tega pravila, je tvegal življenje. Estera se je zavedala nevarnosti, a je kljub temu nepovabljena šla v prestolno dvorano.

Mordohajeva vera je vplivala na Estero. Bistvo Esterine knjige so Mordohajeve besede Esteri: »Nikar si ne misli v svoji duši, da se boš ti edina med Judi rešila v kraljevi palači. Kajti če boš v tem času res molčala, pride od drugod Judom olajšanje in rešitev, ti in hiša tvojega očeta pa se boste pogubili. Kdo ve, če nisi prav za čas, kakršen je zdaj, prišla do kraljevskega dostojanstva?« (Est 4,13.14).

Esterina vera je bila na preizkušnji, ko jo je Mordohaj pozval k ljubezni do njenega ljudstva. Nihče razen Mordohaja ni vedel, da je Judinja. Odločila se je sodelovati in s tem postavila svoje življenje na kocko.

Njena vera v Boga je bila močna in vedela je, da ji brez njegove pomoči ne bo uspelo. Njen odgovor Mordohaju razodeva njeno vero: »Pojdi, zberi vse Jude, ki so v Suzah, in postite se zame! Tri dni ne jejte in ne pijte, ne ponoči ne podnevi! Tudi jaz in moje služabnice se bomo tako postile. Tako pojdem h kralju, čeprav je proti zakonu, in če moram umreti, umrem« (Est 4,16). Mordohaj je poslal to sporočilo vsej judovski skupnosti v Suzi. Medtem ko so se postili in molili, se je Estera pripravljala na tvegan dogodek. »In bilo je tretji dan, ko je Estera oblekla kraljevska oblačila in stopila v notranji dvor kraljeve hiše, nasproti kraljevi hiši. Kralj je sedèl na svojem kraljevskem prestolu v kraljevi hiši nasproti vhodu v hišo. Ko je kralj zagledal kraljico Estero, ki je stala v dvoru, je našla naklonjenost v njegovih očeh in kralj je iztegnil proti Esteri zlato žezlo, ki je bilo v njegovi roki. Estera se je približala in se dotaknila konca njegovega žezla« (Est 5,1.2).

`V takšnih okoliščinah so se Judje poleg molitve tudi postili. Molitev je bila v središču njihovega odziva, čeprav je šlo za njihove koristi. Katerega očitnega nauka se lahko naučimo iz tega?`