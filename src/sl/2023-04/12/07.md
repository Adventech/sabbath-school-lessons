---
title:  Za globlje proučevanje
date:   22/12/2023
---

»Vsakemu domu, vsaki šoli, vsakemu od staršev, učiteljev in otrok, ki jim je zasijala luč evangelija, se v tem usodnem času zastavlja vprašanje, ki je bilo postavljeno kraljici Esteri v tistem pomembnem trenutku izraelske zgodovine: ›Kdo ve, ali nisi prav za ta čas prišla do kraljevskega dostojanstva?‹ (Est 4,14 eku)« (Ellen G. White: Vzgoja, str. 232).

»Estera je bila čudovito judovsko dekle. Njen bratranec Mordohaj jo je po smrti njenih staršev vzel na svoj dom in jo ljubil kot svojo hčer. Bog jo je uporabil, da bi rešil judovsko ljudstvo v Perziji.« (Opomba: Ta odstavek je uvod o Esteri v knjigi Božje hčere, ki ga ni napisala Ellen G. White [str. 45]. Naslednja dva odstavka pa je napisala ona.)

»Gospod je v starih časih na čudovit način deloval po posvečenih ženskah, ki so se v njegovem delu povezale z moškimi, ki jih je Bog izbral za svoje predstavnike. Ženske je uporabil, da bi dosegle mogočne in odločilne zmage. Več kakor enkrat jih je v času nuje poklical v ospredje in deloval po njih za zveličanje mnogih. Po kraljici Esteri je Gospod dosegel mogočno odrešitev svojega ljudstva. Ko je bilo videti, da jih ne more rešiti nobena moč, so se Estera in njene prijateljice v postu, molitvi in s hitrim delovanjem spopadle s težavo ter svojemu ljudstvu prinesle rešitev. /…/

Proučevanje dela žensk v povezavi z Božjo stvarjo v starozaveznih časih nas bo naučilo naukov, ki nam bodo pomagali spopasti se z nujnimi primeri današnjega dela. Morda se ne bomo znašli v tako kritičnem in pomembnem položaju kakor Božje ljudstvo v Esterinem času, toda spreobrnjene ženske lahko odigrajo pomembno vlogo tudi na skromnejših položajih. Mnoge to že delajo in mnoge so to pripravljene narediti« (Ellen G. White: Daughters of God, str. 45.46).

**Vprašanja za pogovor**

`1.	Esterina knjiga se konča, ne da bi izvedeli odgovore na nekatera vprašanja, še posebej o tem, kakšna je bila Esterina vloga na kraljevem dvoru, čeprav je bila povišana na položaj kraljice. Kako lahko te stvari uskladimo z njeno vero?`

`2.	Znane Esterine besede »in če moram umreti, umrem« (Est 4,16) so skozi tisočletja odmevale kot zgled zvestobe tudi do smrti. Kako njene besede odražajo to, s čimer se bo moralo soočiti Božje ljudstvo v zadnjih dneh, ko bodo stvari iz Raz 13 postale resničnost?`

`3. V razredu se pogovorite o vprašanju na koncu ponedeljkovega nauka o tem, da kdaj ne razkrijemo svoje vere. Ali bi morali tudi mi kdaj tako ravnati?`