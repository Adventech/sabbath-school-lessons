---
title:  Na tujem dvoru
date:   18/12/2023
---

Po padcu Babilona in vzponu Medo-Perzije se je veliko Judov vrnilo v deželo svojih prednikov. A ne vsi. Nekateri so ostali tam, kjer je živel že rod ali dva.

Naslednji podatek predstavlja drobec konteksta Esterine zgodbe. »Tiste dni, ko je kralj Ahasvér sedèl na prestolu svojega kraljestva v prestolnici Suze /…/« (Est 1,2). Svetopisemska pripoved se torej odvija v perzijskem kraljestvu med vladanjem kralja Ahasverja.

V prvem poglavju izvemo, da se je kraljica Vašti zamerila kralju, zato je začel iskati novo kraljico, ki bo nadomestila prejšnjo, ki ji ni bil več naklonjen. V tem kontekstu se v zgodbi prvič pojavita Estera in njen bratranec Mordohaj.

`Kaj nas naslednje vrstice učijo o Mordohajevih in Esterinih razmerah? Est 2,1–9`

Videti je, da je Mordohaj kot kraljevski uslužbenec sedel pri vratih palače in je s posvojeno hčerko, sestrično Estero, živel v mestu Suze. Zaradi svojega položaja in bivališča sta bila prežeta s perzijsko kulturo. To je bil verjetno vsaj delni razlog, zakaj so Estero izbrali, da se pokaže kralju. »/…/ tudi Estero [so] vzeli v kraljevo palačo pod nadzorstvo Hegája, varuha ženà« (Est 2,8).

`Kaj se dogaja v Est 2,10.20 in zakaj ji je Mordohaj to ukazal?`

Razloga za to Mordohajevo naročilo ni težko ugotoviti, čeprav v samem besedilu ni podan. Ker sta bila tujca v tuji kulturi in veri, je bilo modro zamolčati svoje poreklo. Kakor bomo videli, je bila ta kultura sovražno nastrojena proti njuni veri.

`V kakšnih okoliščinah je po tvojem mnenju modro ne govoriti o svoji veri? Ali pa tega nikoli ne bi smeli narediti? Pojasni svoj odgovor.`