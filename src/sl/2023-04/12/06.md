---
title:  Čudež purima
date:   21/12/2023
---

Mnogi razlagalci Svetega pisma so opazili, da se v Esterini knjigi Božje ime ne omenja. To je edina svetopisemske knjiga, kjer Bog ni omenjen. Toda Judje so zaznali Božje delovanje v mogočni odrešitvi zanje, zato je Božje ljudstvo to knjigo vključilo v svetopisemski kanon.

Ali smo zmožni opaziti Božjo prisotnost v svojem vsakdanjem življenju? Božja dejanja so lahko videti kot običajni, naravni dogodki; če nismo dovolj pozorni nanje, ne bomo opazili njegove prisotnosti.

`Kaj je bil sad Esterinih prizadevanj? Est 9,1–12`

Čudež purima je imel zelo nenavadno obliko. »Preoblečen« je bil v navidez naravne dogodke. Odlok, ki je zapovedoval uničenje Judov, ni bil razveljavljen; izdan je bil nov odlok, ki je Judom dovolil, da se »postavijo v bran za svoje življenje« (Est 8,11).

Bodite pozorni na spremljevalne dogodke in na Božje delovanje v njih. Perzijci so opazili, da Bog deluje za svoje ljudstvo.

Kaj je bil sad tega?

»Mnogi izmed ljudstev dežele so postali Judje« (Est 8,17). To je mogočen primer Gospodovega delovanja, da bi izgubljene duše pripeljal do spoznanja o sebi.

Tudi judovski voditelji so prepoznali Božja dela. Ko so se uspešno ubranili napadov, so razglasili letni praznik (purim) v spomin na svojo zmago. Ta dan je še danes tradicionalno namenjen hvaležnosti Bogu za njegovo odrešitev.

**Izziv:** Prosi Boga, naj ti ta teden da pogum, da se z enim izmed ljudi na svojem molitvenem seznamu pogovoriš o tem, kaj je naredil zate.

**Dodatni izziv:** Začni pisati dnevnik o posebnih stvareh – malih ali velikih – ki jih Bog dela zate. Prosi ga, naj te ob pravem času spomni na te dogodke, da jih boš lahko podelil z drugimi.