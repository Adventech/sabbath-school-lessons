---
title:  Mordohajevo zvesto pričanje
date:   19/12/2023
---

Obstajala je možnost, da bosta Mordohaj in Estera, ki sta bila tujca v daljni deželi, prej ali slej naletela na težave zaradi svoje zvestobe Bogu. To je zagotovo veljalo za Mordohaja.

`Kaj se zgodi v Est 3,1–15 in zakaj?`

V Est 3 beremo, da je kralj Kserks (Ahasver) počastil Hamana in ga postavil na pomembnejši položaj. Vsakdo je prejel ukaz, da se mora pokloniti pred njim. Beremo: »Mordohaj pa se ni klanjal in ni padal na kolena« (Est 3,2). Čeprav v odlomku ne piše, zakaj se ni priklonil, poznamo razlog. Bil je zvest Jud in ni želel počastiti potomca Agaga, ki je bil pripadnik Amaleka – Izraelovega sovražnika vse od izhoda iz Egipta (5 Mz 25,19). Le kako bi se veren Jud lahko poklonil Amaleku oziroma častil kogar koli drugega, ki ni Gospod?

»Kraljevi služabniki, ki so bili pri kraljevih vratih, so rekli Mordohaju: ›Zakaj prestopaš kraljevo zapoved?‹« (Est 3,3). Čeprav ne poznamo podrobnosti njegovega odziva, naslednja vrstica pravi, da jim je povedal, da je Jud (Est 3,4). Mordohaj je imel priložnost pojasniti, da kot častilec Stvarnika nebes in zemlje ne more častiti grešnih ljudi. Nobenega dvoma ni, da jim je lahko do neke mere pričal o svoji veri, ki se je je tako trdno oklepal, da je ogrozila njega in na žalost tudi druge.

»Z Daniela in njegovih prijateljev /…/ je sijala močna luč v moralni temi babilonskega kraljevskega dvora« (Ellen G. White: Advent Review and Sabbath Herald, 13. maj 1884).

Ko si je Haman prizadeval uničiti Jude, jih je opisal tako: »Obstaja ljudstvo, razkropljeno in raztreseno med ljudstvi, po vseh pokrajinah tvojega kraljestva; njihovi zakoni so drugačni od vsakega drugega ljudstva, in kraljevih zakonov ne izpolnjujejo« (Est 3,8). Ljudstvo, ki ima drugačne zakone in ne izpolnjuje kraljevih zakonov? Popoln recept za preganjanje.

`Na katere načine smo lahko tudi danes preizkušani kakor Mordohaj? Kako bi se morali odzvati na te preizkušnje?`