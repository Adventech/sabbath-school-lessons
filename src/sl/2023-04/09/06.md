---
title:  Poslanstvo vplivnim
date:   30/11/2023
---

Jezus se je znal spoprijateljiti z vplivnimi. Mnogi izmed njih so ga občudovali in spoštovali, toda mnogi so ga tudi prezirali. Vplivni ljudje, ki so prišli k njemu po pomoč, so gotovo zaznali, da mu je mar zanje. Poleg tega mnogi bogati in vplivni niso takoj prišli k njemu; počakali so, dokler niso bili prepričani, da je Jezus res Božji Sin. Tako je bilo v primeru Nikodema in Jožefa iz Arimateje.

`Preberi Mt 27,57–60. (Glej tudi Mr 15,43–47; Lk 23,50–53 in Jn 19,38–42.) Kaj nam to poročilo pove o tem, kako je Gospod uporabil bogataša, na katerega je vplival Jezus?`

Pred tem odlomkom se Jožef iz Arimateje ne omenja. Nato pa se skoraj od nikoder pojavi bogataš, ki pomaga izpolniti prerokbo. Bog je uporabil in bo še naprej uporabljal bogataše za izpolnitev svojih namenov. Zaradi tega mora naše poslanstvo vključevati tudi njih.

Kje začeti je morda ena najtežjih stopenj sklepanja prijateljstev z vplivnimi ljudmi. V splošnem je bolje, da jih ne zalezujemo; naj raje sami pridejo k nam. Tudi Jezus je ravnal tako. Ti ljudje so bili priče njegovemu sporočilu, ozdravljenju in Božji moči. V zakulisju so se prepričali, da je Jezus resnično Božji Sin.

Vplivni ljudje si bodo iz različnih razlogov prizadevali pridružiti se pristnemu poslanstvu. Želijo biti del dobrih stvari, ki spreminjajo človeška življenja. To je eden od načinov spoznanja, da lahko ta stvar spremeni tudi njihovo življenje. Bogatim in vplivnim to predstavlja diskreten način za doseganje pomoči, ki jo potrebujejo, ne da bi pri tem javno razkrili svoje potrebe.

Druga stopnja so naša iskrena prizadevanja, da bi bogati in vplivni postali del Božjega poslanstva. Začnimo vlagati svoj čas v življenje bogatih in vplivnih ljudi v svoji okolici!

**Izziv:** Na svoj molitveni seznam dodaj osebo, ki ima vpliven položaj, vendar ni verna. Naj gre za nekoga, s katerim lahko od časa do časa vzpostaviš stik.

**Dodatni izziv:** Napiši pismo ali elektronsko sporočilo nekomu na vplivnem položaju. Lahko gre za posameznika, ki ga še nikoli nisi srečal. Povej mu, da moliš zanj.