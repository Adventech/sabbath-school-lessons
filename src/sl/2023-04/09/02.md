---
title:  Nebukadnezar
date:   26/11/2023
---

Adventisti sedmega dne verjamemo v »neomejeno spravo«. To pomeni, da za razliko od nekaterih drugih kristjanov verjamemo, da Kristusova smrt velja za vse človeštvo, ne le za posebno skupino, ki jo je Bog vnaprej odbral za zveličanje. Ker Bog »hoče, da bi se vsi ljudje rešili in prišli do spoznanja resnice« (1 Tim 2,4), je Jezus samega sebe žrtvoval kot »daritev za naše grehe, pa ne le za naše, temveč tudi za ves svet« (1 Jn 2,2). Zato je bil prav vsak človek izvoljen v njem že pred stvarjenjem sveta (Ef 1,4), čeprav se niso vsi odločili zanj. In prav zato najdemo v Svetem pismu številna poročila o tem, kako so različni ljudje začeli slediti Bogu.

`Kaj se je zgodilo kralju Nebukadnezarju in kaj nam to pove o zveličanju, ki je bilo na voljo enemu izmed najmogočnejših ljudi na svetu? Dan 4`

Zgodba o kralju Nebukadnezarju je osupljiv svetopisemski primer tega, kako si Bog prizadeva doseči mogočne in vplivne nevernike. Bog je nad njim izvršil sodbo na podoben način kakor nad nekaterimi izraelskimi kralji. (Glej na primer 2 Krn 32,25.26; 1 Kr 14,21–31; 1 Sam 28.) Svetopisemsko poročilo o Nebukadnezarju, ki se je spametoval in priznal, da je Bog stvarnik, razodeva, da je Bogu mar za bogate in mogočne ljudi, kakor mu je mar za slabotne in siromašne. V 37. vrstici je najmogočnejši kralj na zemlji naznanil: »Zdaj jaz, Nebukadnezar, hvalim, slavim in poveličujem kralja nebes, kajti vsa njegova dela so resnična, njegova pota pravična. Tiste pa, ki hodijo v prevzetnosti, more tudi ponižati« (Dan 4,34; Dan 4,37 chr). Ko bi le vsi bogati, vplivni in ošabni smrtniki razumeli to resnico!

Česa se lahko naučimo iz te zgodbe? Prvič, Bog je pripravljen uporabiti predane vernike, kakor je uporabil Daniela, kot most, po katerem bo dosegel mogočne in vplivne nevernike. Drugič, Bog lahko neposredno posreduje v pričanju, da bi dosegel vplivne nevernike. Nebukadnezarja, ki je bil ponosen in ošaben, je ponižal. Čeprav je to zelo dramatična zgodba, obstaja veliko drugih načinov, ki lahko spodbudijo bogate, vplivne in ošabne, da začnejo iskati Boga.

`Zakaj moramo paziti, da ne postanemo ošabni kakor kralj Nebukadnezar, četudi morda po merilih tega sveta nismo bogati in vplivni? Zakaj se nam lahko tako hitro zgodi, da postanemo ošabni? `