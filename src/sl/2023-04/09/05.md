---
title:  Poslanstvo bogatim
date:   29/11/2023
---

`Katerih naukov se lahko naučimo iz naslednje zgodbe, čeprav mladenič – v nasprotju z Nikodemom – ni sprejel Jezusa? Mt 19,16–22`

Jezusovo srečanje z bogatim mladeničem kaže, kako nevarna past je lahko bogastvo. Razmislimo o naslednjih besedah: »In spet vam povem: Laže gre kamela skozi šivankino uho, kakor bogataš pride v Božje kraljestvo« (Mt 19,24). To seveda ne pomeni, da bogati ne bodo odrešeni, temveč da lahko njihovo bogastvo, če niso dovolj previdni, resnično ovira njihovo zveličanje.

Na koncu bogate in revne doleti enaka usoda – smrt. To pomeni, da bogati obupno potrebujejo zveličanje, kakor vsak človek. Z denarjem lahko kupimo mnogo stvari, toda ne oprostitve od smrti. Ta nam je dana samo kot dar, ki ga Jezus brezplačno ponuja vsakomur, ki ga želi prejeti z vero. »Jaz sem vstajenje in življenje: kdor vame veruje, bo živel, tudi če umre« (Jn 11,25).

`V čem se dogodek v Lk 19,1–10 razlikuje od zgodbe o bogatem oblastniku?`

Zahej se je na Jezusove besede odzval tako, kakor se bogati oblastnik na žalost ni. Zapazite, da Jezus Zaheju ni naročil, da mora prodati vse, kar ima, in denar dati ubogim, kakor je naročil mlademu oblastniku. Jezus je gotovo vedel, kako močno je oblastnik navezan na svoj denar, zato mu je naročil, naj proda vse, kar ima. V nasprotju s tem pa v Svetem pismu ne piše, kaj je Jezus rekel, ko je bil v Zahejevi hiši. Toda vemo, da ga je prepričal. Zahej je spoznal, da bo moral v povezavi s svojim bogastvom narediti nekaj sprememb.

`»Kajti kaj koristi človeku, če si ves svet pridobi, svoje življenje pa zapravi? Ali kaj bo dal človek v zameno za svoje življenje?« (Mt 16,26). Kateri nauk je v teh besedah za vse nas?`