---
title:  "Pričanje izobraženim: Nikodem"
date:   28/11/2023
---

Nikodem je bil učen človek. V Svetem pismu piše, da je bil voditelj Judov (Jn 3,1). Jezus mu je rekel »učitelj v Izraelu« (Jn 3,10). Dobro je razumel Sveto pismo in čutil duhovno lakoto po Gospodu. S človeškega vidika se je morda zdelo, da je Božji sledilec. Izpolnjeval je vse zapovedi in Judje so ga spoštovali kot svojega vodjo. Bil je vpliven in bogat. Mnogi so to razumeli kot znak Božjega blagoslova. Kljub temu se je izkazalo, da je bil vse to le zunanji videz.

`Preberi Jn 3,1–12. Kaj ta zgodba razodeva o Nikodemovi duhovni potrebi in kako jo je Jezus naslovil?`

Ko je Nikodem prišel k Jezusu, si je prizadeval ohraniti svojo »fasado«. Toda Bog je poznal njegovo srce. Bog pozna srce in potrebe vseh bogatih in vplivnih, ne glede na njihovo ozadje. Nikodem je prišel k Jezusu, ker ga je Jezusov nauk prepričal. Njegov ponos mu je preprečil, da bi odprto priznal Jezusa za Gospoda, toda tista noč ga je za vedno spremenila. Celo potem ko se je prepričal, da je Jezus od Boga poslani Mesija, ni želel javno priznati, da je Jezusov sledilec.

`Kaj naslednja odlomka govorita o Nikodemu in Jezusu? Jn 7,43–52; Jn 19,39`

Te vrstice razodevajo, da je Jezus očitno močno vplival na Nikodema. Ko je bil Jezus še živ, si ga je Nikodem prizadeval zaščititi, po njegovi smrti pa mu je želel izkazati čast. Nobenega dvoma ni, da je Jezus dosegel Nikodema, ki je kljub svojemu znanju in modrosti čutil globoko potrebo po Zveličarju, kakor jo čutimo tudi vsi mi.

`Zakaj moramo biti previdni, da se ne ujamemo v past, da bi zaradi resnice, ki jo imamo, mislili, da je poznavanje te resnice samo po sebi dovolj za našo rešitev? Koliko ljudi bo izgubljenih, čeprav imajo več kot dovolj znanja, da bi lahko bili odrešeni?`