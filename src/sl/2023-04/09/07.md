---
title:  Za globlje proučevanje
date:   01/12/2023
---

V knjigi Zdravje na dosegu roke preberi poglavje »Delo za premožne«, v knjigi Odsevajmo Kristusa (jutranjice 2022) pa poglavje »Dekličina skrb za Naamana«.

Jezus ljubi bogate in vplivne ljudi z enako ljubeznijo kakor revne. Umrl je tako za prince kakor za berače in pozna najučinkovitejše načine, kako doseči njihovo srce. Posvaril nas je: »Laže gre kamela skozi šivankino uho, kakor bogataš pride v Božje kraljestvo« (Mr 10,25). Ta teden je bil pred nas postavljen izziv, da si prizadevamo doseči vplivne in bogate z evangelijem Jezusa Kristusa. Kakor vsi drugi tudi oni potrebujejo zveličanje, čeprav se na žalost tega morda ne zavedajo zaradi »varnosti«, ki jim jo nudi bogastvo.

»Mnogo je bilo rečeno o naših dolžnostih do zanemarjenih revežev, toda ali ne bi bilo treba nekaj pozornosti posvetiti tudi zanemarjenim bogatašem? Mnogi imajo ta družbeni sloj za brezupen primer. /…/ Na tisoče bogatašev je neposvarjenih leglo v grobove. Toda četudi se zdi, da so mnogi bogati ravnodušni, so obremenjeni« (Ellen G. White: Zdravje na dosegu roke, str. 136).

**Vprašanja za pogovor**

`1.	Jezus je s svojo službo bogatim in revnim porušil kastne in razredne ovire. Kako adventisti sedmega dne obravnavamo razlike med bogatimi in revnimi, ki so tako močno zasidrane v naši družbi?`

`2.	Jezus je rekel: »Med trnje vsejan je tisti, ki posluša besedo, toda posvetna skrb in zapeljivost bogastva zadušita besedo in postane nerodovitna« (Mt 13,22). Kaj je mislil z »zapeljivostjo bogastva«? Zakaj ni nujno biti bogat, da si zapeljan z bogastvom?`

`3.	V razredu se pogovorite o vprašanju, zastavljenem na koncu torkovega nauka, o tem, da poznati resnico še ne pomeni biti zveličan. Zakaj je to pomembno razlikovati? Če nas samo poznavanje resnice ne more rešiti, kaj nas potem lahko?`

`4.	Ali se spomniš še katerih drugih razlogov, zakaj je mladi oblastnik zavrgel Jezusa, Zahej pa ga je sprejel?`