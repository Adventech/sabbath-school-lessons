---
title:  Naaman
date:   27/11/2023
---

Kristus je umrl za vse ljudi, ne glede na njihovo ozadje, bogastvo, narodnost ali položaj. Bog človeštvo neumorno priteguje k sebi, vključno s posamezniki, ki spadajo med najmogočnejše nekristjane na svetu. (Glej Ellen G. White: Dejanja apostolov, str. 261 [str. 416 v izvirniku].)

`Kaj nas naslednja zgodba uči o doseganju ljudi za Gospoda? 2 Kr 5,1–19`

Ko ga je Bog ozdravil gobavosti, je Naaman izrazil dve neobičajni želji (2 Kr 5,17–19). Prvič, prosil je za tovor izraelske zemlje, ki ga bodo v Sirijo prinesli na dveh mezgih, da bo lahko na njej častil živega Boga. Rekel je: »Kajti tvoj služabnik ne bo več daroval žgalne in klavne daritve nobenim drugim bogovom razen Gospodu« (2 Kr 5,17). Čeprav je sprejel vero v edinega pravega Boga, pa ta njegova prošnja razodeva, da je poganski vpliv do neke mere še vedno obvladoval njegov način razmišljanja. Sirski vojskovodja je bil mnenja, da je treba Izraelovega Boga častiti na izraelski zemlji. Čeprav je Naaman priznal, da poleg Izraelovega Boga ni nobenega drugega boga, se ni povsem otresel zamisli, da je Bog na neki poseben način povezan z Izraelovo deželo. Zato si je želel, da bi v svoji deželi Boga častil na zemlji iz Izraela.

Druga Naamanova prošnja kaže iskrenost njegove vere. Čeprav se je odločil služiti nebeškemu Bogu, se je zavedal, da v deželi, prežeti z malikovanjem, ne bo lahko ostati zvest svoji odločitvi. Še več, sirski kralj je še vedno častil boga Rimona, Naaman pa je opravljal vlogo njegovega spremljevalca. Naaman ni nameraval zanemariti svojih dolžnosti do kralja, hkrati pa si ni želel častiti Rimona. Potem ko je svoje srce izročil Jahveju, ni imel nobene želje po tem, da bi s čaščenjem poganskega boga spet popustil malikovanju. Poleg tega si ni želel, da bi Elizej slišal govorice o tem, da je spet postal malikovalec.

Elizej se je na Naamanovo prošnjo odzval z besedami: »Pojdi v miru!« (2 Kr 5,19). »Teh besed ne bi smeli razumeti niti kot odobravanje niti kot neodobravanje Naamanove prošnje ob slovesu. Oditi je moral v miru, ne v dvomih ali nemirni negotovosti. Bog je bil dober z njim, Naaman pa je moral najti veselje in mir v svojem spoznanju in čaščenju Boga. Bil je »svež« vernik, človek s pomisleki vesti, ki bo rastel v moči in modrosti, če se bo oklepal svoje nove vere. Bog spreobrnjence vodi korakoma in ve, v katerem trenutku jih je primerno pozvati k spremembi glede določene stvari. Tisti, ki si prizadevajo za zveličanje ljudi, se morajo vedno zavedati tega načela« (The SDA Bible Commentary, vol. 2, str. 878).

`Česa se lahko naučimo iz te zgodbe o tem, da na ljudi ne smemo pritiskati, še posebej ne na tiste, ki nimajo krščanskega ozadja? `