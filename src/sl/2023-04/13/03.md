---
title:  Sporočilo treh angelov in poslanstvo
date:   25/12/2023
---

Razodetje nam na mogočen in nazoren način predstavi temo velikega spopada, ki je morda najbolj dramatično prikazana v Raz 12,12: »Zato se veselite, nebesa, in vi, ki prebivate v njih! Gorje pa vama, zemlja in morje, ker je hudič sestopil k vama, poln divjega besa, ker ve, da ima le malo časa.« Brez motiva velikega spopada, ki bo v zadnjih dneh dosegel svoj vrhunec, je težko razumeti Sveto pismo.

`O čem govori Raz 14,6–12? Kako so te vrstice povezane z našim poslanstvom in sporočilom?`

V središču Božjega poslanstva je Božje sporočilo – evangelij. Sporočilo je v pravem smislu poslanstvo. Svet mora biti posvarjen pred tem, kar prihaja nadenj. Vsakdo se bo moral odločiti ali za smrt ali za življenje.

Kdor ni z menoj, je proti meni, in kdor z menoj ne zbira, raztresa. Lk 11,23

`Kako so zgornje Jezusove besede neposredno povezane z našim poslanstvom?`

Sporočilo treh angelov iz Raz 14 je bistvo sporočila, ki ga moramo adventisti sedmega dne oznaniti svetu. V njegovem središču sta dve temi: »večni evangelij« (Raz 14,6) in čaščenje Stvarnika. Ti dve temi nastopata tudi v opisu svetih: »Tu je stanovitnost svetih, ki se držijo Božjih zapovedi in vere v Jezusa« (Raz 14,12). Ne glede na to, kaj vse delamo in koliko dobrega naredimo, ko pomagamo ljudem, se moramo vedno zavedati svoje posebne poklicanosti in poslanstva – izgubljenemu svetu oznaniti upanje, ki ga lahko najdejo v »večnem evangeliju«, in ga posvariti pred tem, kar ga bo nekega dne doletelo.

`»Kdor ni z menoj, je proti meni« (Lk 11,23). Kako razumeš te Jezusove besede? Zakaj bi nas morala ta vrstica spodbuditi k premisleku o tem, kje je v resnici naše srce? `