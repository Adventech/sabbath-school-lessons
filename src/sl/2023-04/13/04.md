---
title:  Poslednja kriza
date:   26/12/2023
---

Jezus je učencem in nam naročil: »Pojdite torej in naredite vse narode za moje učence: krščujte jih v ime Očeta in Sina in Svetega Duha in učite jih izpolnjevati vse, kar koli sem vam zapovedal! In glejte: jaz sem z vami vse dni do konca sveta« (Mt 28,19.20). To je veliko naročilo. V mnogih pogledih je sporočilo treh angelov, ki je poziv »vsakemu narodu, rodu, jeziku in ljudstvu« (Raz 14,6), izraz sedanje resnice velikega naročila.

`Zakaj je Bogu pomembna prav vsaka skupina ljudi? 1 Jn 4,8; 2 Pt 3,9; 1 Tim 2,4 in 1 Mz 12,3`

Kristus ljubi vse ljudi; nobena skupina ni izvzeta. V nasprotju s teologijo, ki uči, da je Kristus umrl samo za vnaprej določeno elito, je Sveto pismo jasno, da je bila Kristusova smrt za vse ljudi, ne glede na njihovo raso, etničnost ali kateri koli drug dejavnik. Če si človek, je Kristus umrl zate. Pika. Vprašanje, na katerega mora odgovoriti vsakdo, se glasi: Kako se boš odzval na to?

Ob Jezusovi vrnitvi bosta samo dve očitni strani: tisti, ki so se po verskih in političnih ustanovah podredili Satanovi oblasti (Raz 13 in 17), in tisti, ki so popolnoma predani Jezusu Kristusu; njihova vera se odraža v izpolnjevanju »Božjih zapovedi« (Raz 14,12).

Človeštvo je od samega začetka imelo dokaze o Bogu ter njegovi pravičnosti in ljubezni (Rim 1,18–21). Zato bo vsem ljudem sojeno na podlagi tega, kako so sodelovali z njim in kako so živeli, ne glede na to, koliko so razumeli ali ne (Rim 2,11–16).

V času konca vse bolj narašča polarizacija (delitve) in kmalu svoboda vesti ne bo več spoštovana. Na ljudi se bo pritiskalo, da stopijo na Satanovo stran. Zato je nujno, da oznanjamo evangelij in razkrivamo Satanove taktike. Prav to je bistvo sporočila treh angelov in našega poslanstva.

`Premišljuj o Kristusovi smrti zate. Kako se lahko osvobodiš misli, da njegova smrt na križu ni dovolj, da bi pokrila tvoj greh, ne glede na to, kako velik je?`