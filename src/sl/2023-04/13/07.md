---
title:  Za globlje proučevanje
date:   29/12/2023
---

»Velik odrešitveni načrt se bo končal v popolni vrnitvi sveta v Božjo naklonjenost. Vse, kar je bilo po grehu izgubljeno, bo obnovljeno. Ne samo človek, temveč tudi zemlja je odrešena, da bo večno prebivališče poslušnim. Šest tisoč let se je Satan bojeval, da bi zadržal zemljo v svoji oblasti. Zdaj pa je izpolnjen Božji prvotni načrt za stvarjenje. ›Sveti Najvišjega bodo dobili kraljestvo in kraljestvo bodo obdržali na vekomaj in na vekov veke‹ (Dan 7,18)« (Ellen G. White: Očaki in preroki, str. 255).

Toda preden se to uresniči, je naša dolžnost sodelovati z Bogom pri njegovem poslanstvu doseganja sveta z opozorilom, da bi ljudje lahko sprejeli Božjo obljubo ponovnega stvarjenja in postali del nje.

»Hrepenim po tem, da bi videla veliko delavcev pri delu za tiste, ki ne poznajo dokazov za našo vero. Mnogi so prejeli veliko luč po oznanilu sporočila treh angelov in zdaj bi morali oznaniti to sporočilo vsem koncem sveta. Želim si opraviti svoj del in drugim omogočiti širjenje luči resnice. Naj nam Gospod pomaga nadeti bojno opremo. Verniki naj se združijo v slovesnem delu podajanja zadnjega opozorila svetu« (Ellen G. White: Letter 390, 1907 [neobjavljeno]).

V tem četrtletju smo proučevali različne vidike in teme v povezavi z Božjim poslanstvom. Ta teden smo proučevanje zaključili s tem, kar nam Razodetje sporoča o obnovljenem odnosu z Bogom. Vrhunec Razodetja je videnje o koncu poslanstva – o obnovi in ponovnem stvarjenju zemlje. Čeprav bo čas uničenja greha in trpljenja najstrašnejše obdobje zemeljske zgodovine, nas Bog usmerja na obdobje po uničenju ter nam z obljubo o obnovljeni zemlji zagotavlja tolažbo in spodbudo.

**Vprašanja za pogovor**

`1.	Kaj je »večni evangelij«? Zakaj je »večni«? Zakaj mora biti nauk večnega evangelija v središču našega poslanstva?`

`2.	Zakaj dajemo tolikšen poudarek sporočilom treh angelov? Kako bi se odzval na argument, da se moramo osredotočiti na Jezusa in ne na domnevno »negativne« stvari, kakor so na primer ta sporočila, ki vsebujejo resna opozorila?`

`3.	Kako ti je ta nauk pomagal bolje razumeti pomen poslanstva in to, kako lahko ti in tvoja cerkev učinkoviteje sodelujeta pri tem, k čemur smo bili poklicani?` 