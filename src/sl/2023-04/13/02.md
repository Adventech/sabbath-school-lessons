---
title:  "Razodetje: Božje poslanstvo v času konca"
date:   24/12/2023
---

Uvodne vrstice Razodetja bralcu nakazujejo, da je ta knjiga osredotočena na Božje poslanstvo.

`Preberi Raz 1,1–7. V čem vidiš dokaz, da je Razodetje osredotočeno na Božje poslanstvo v poslednjih dneh?`

Prve tri vrstice razodevajo, da je Jezus vir in središče Razodetja. Raz 1,4.5 namiguje na vse tri člane Božanstva, ki si složno prizadevajo za rešitev ljudi. Oče je večni, ki je bil, ki je in ki pride. Omenjen je tudi Sveti Duh, ki na mogočen način deluje v cerkvah prvega stoletja. Nato nam Janez v spomin prikliče položaj Jezusa Kristusa, »zanesljive priče«, »prvorojenca izmed umrlih« (Raz 1,5), ki je zakonit lastnik našega planeta. Satanov poskus, da bi na zemlji ustanovil svoje kraljestvo, ni uspel. Poleg Božje zmage nad Satanom prelita kri našega Stvarnika pokriva našo krivdo in grehe.

`Kaj pomenijo nazivi za odrešene v Raz 1,6 in 1 Pt 2,9?`

Središče Božjega poslanstva ni le privesti propadajoče ljudi na varno. Božje zveličanje ljudem ponuja nov in časten položaj, ker je v njih obnovljena Božja podoba. Odrešeni postanejo kralji, ker so po Jezusovi preliti krvi postali krvni sorodniki Kralja vesolja. Kot člani kraljevske družine sodelujejo v njenem poslanstvu reševanja ljudi. To jih dela duhovnike.

Kristusova cerkev je »kraljestvo«, verniki pa so »duhovniki«. Biti član kraljestva pomeni biti duhovnik.

V Raz 1,7 beremo o nujnosti poslanstva: Jezus prihaja; narodi bodo žalovali, ko bodo dojeli, da so izgubljeni. Bog hrepeni po ljudeh, ki so odtujeni od njega. Knjiga Razodetje se torej začne z Božjim poslanstvom, ki ga opravlja za nas.

`Bog nas ni le ustvaril, temveč nas je tudi odkupil. Zakaj bi nam morala ta resnica vlivati upanje, ne glede na naš trenutni položaj? `