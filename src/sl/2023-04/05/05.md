---
title:  "Naši izgovori: neprijetno soočenje"
date:   01/11/2023
---

»Oh, Gospod, mar ni bil to moj razlog, ko sem bil še v svoji deželi? Zato sem pohitel, da bi zbežal v Taršíš; kajti vedel sem, da si milostljiv in usmiljen Bog, počasen v jezi in bogat v dobroti in se kesaš hudega« (Jon 4,2). Kako čudovita molitev, kajne? No, ne ravno.

`Preberi Jon 4. Kaj je bilo narobe s tem človekom?`

Jona je tako globoko sovražil ljudstvo, h kateremu ga je poslal Bog, da si je raje želel umreti, kakor doživeti ponižanje, ko Niniv ne bo doletel sodni dan, ki ga je napovedal. Želel si je, da bi se Ninivam zgodilo kakor Sodomi in Gomori. Upal je, da bo Bog sodil tem osovraženim ljudem. Ko se to ni zgodilo, je bil njegov pogled na svet pretresen do temeljev. Raje bi umrl, kakor dovolil, da se njegov svet postavi na glavo.

Takrat se mu je Bog že drugič postavil po robu – brez pridiganja ali besed, temveč po izkušnji. Pogled na svet se ne oblikuje na ukaz. Prav tako se ne spremeni, ker smo slišali nekaj novega ali drugačnega. Pogosto se oblikuje in spremeni na podlagi življenjskih izkušenj in načina, kako si jih razlagamo oziroma jih razumemo.

Izkušnja, ki jo je Bog pripravil Jonu, je bila dana z namenom, da mu pomaga prepoznati njegov popačen pogled na svet. Bog je naredil, da je v enem dnevu na čudežen način zrastla rastlina, ki je bila dovolj velika, da je Jonu nudila senco pred žgočim soncem. Jona je bil hvaležen, a ne Bogu, ki je naredil čudež, temveč rastlini. Namesto da bi v tem prepoznal nezaslužen čudež, je menil, da mu ta blagoslov pripada in da si ga je zaslužil s svojimi dobrimi deli. Ko se je rastlina posušila, je zaradi tega postal jezen in je začel dvomiti o svoji vrednosti; preplavile so ga samomorilske misli.

Po tej izkušnji se je Bog Jonu oglasil z nežnim, a grajajočim glasom. Želel je, da bi prerok uvidel, kako neumno je bilo, da je rastlino cenil bolj kakor več tisoč moških, žensk, otrok in živali, ki so živeli v Ninivah.

`Zgodba se ne zaključi z Jonovim spokorjenjem. Odprt konec zgodbe nagovarja nas, bralce. Kaj bomo ukrenili glede Božje skrbi za pokvarjene in nasilne ljudi po vsem svetu, ki jih sporočilo evangelija še ni doseglo?`