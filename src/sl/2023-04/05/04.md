---
title:  "Naši izgovori: nevšečnosti"
date:   31/10/2023
---

Jonova izkušnja v ribjem trebuhu (Jon 2) je dramatičen prikaz Božje ljubezni in milosti. Jonova molitev razodeva, da ni spregledal Božjega sporočila ljubezni. Toda samo zato, ker je doživel neverjetno izkušnjo z Bogom, to ni pomenilo, da se bodo njegove stare miselne navade ali stališča preprosto spremenila, čeprav je bil zdaj pripravljen oditi v Ninive.

`Kako so se ljudje odzvali na Jonovo sporočilo? Katerih naukov za pričanje se lahko naučimo iz tega dogodka? Jon 3`

Kljub svojim čustvom do Ninivljanov jim je Jona oznanil, kar mu je naročil Bog. Sadovi so bili naravnost osupljivi. Ninivljani so se želeli spokoriti! Da, Jona je moral veliko prestati, da bi naredil to, česar ni želel, toda ko je to vendarle naredil, je bil Bog poveličan.

Tako Božje poslanstvo napreduje na ramenih tistih, ki so se pripravljeni žrtvovati, čeprav neradi. Naše vrednote se morajo podrediti Božji prednostni nalogi, ki je reševanje izgubljenih. Kakor Jona tudi mi včasih gojimo predsodke, ki nam preprečujejo, da bi služili določeni osebi ali skupini ljudi.

Soočiti se s svojimi predsodki zahteva ponižnost. Poslanstvo terja čas in čustveno energijo. Vlagati v življenje drugih in kazati iskreno skrb zanje je lahko zelo utrujajoče. V času, ko je stresno obvladovati že svoje lastno življenje in se spopadati s svojimi težavami, se nudenje čustvene podpore drugim zdi preveč izčrpavajoče.

Nenazadnje sodelovanje v poslanstvu pogosto zahteva spremembo našega stališča glede denarja in tega, kako ga porabljamo. Pri opravljanju poslanstva se bomo gotovo srečali z določenimi finančnimi izdatki, pa naj bo to plačilo oskrbe za ljudi v potrebi, nakup knjig in drugih tiskovin kot pripomočkov za doseganje bližnjih ali plačilo storitev oziroma pripomočkov, zaradi katerih bomo lahko več časa namenili poslanstvu. Opravljanje poslanstva v vsakem primeru zahteva žrtev.

Dobra novica je, da je Bog kljub Jonovim pomanjkljivostim mogočno deloval na Ninivljane in jih spodbujal k spokorjenju. Na žalost Jona ni bil deležen blagoslova nebeškega veselja.

`Kaj Bog zahteva, da žrtvuješ oziroma bi bil pripravljen žrtvovati, da bi delil njegovo ljubezen še s kom? V kolikšni meri mu zaupaš, da bo izpolnil svojo obljubo in obogatil tvoje življenje po žrtvi, ki si jo pripravljen narediti? `