---
title:  "Naši izgovori: strah"
date:   29/10/2023
---

`Preberi Nah 1,1; Nah 3,1–4; 2 Kr 17,5.6; 2 Kr 19,32–37. Kaj nam te vrstice sporočajo o Ninivah in odnosu med Asirijo in Izraelom? Kako je ta odnos morda vplival na Jonovo odločitev, da zbeži v Taršiš?`

Eden izmed razlogov, zakaj Jona ni želel v Ninive, je bil morda strah. Asirci so bili mogočni sovražniki, Ninive pa so bile prestolnica kraljestva.

»Eno največjih mest starodavnega sveta v dneh razdeljenega Izraela so bile Ninive, prestolnica asirskega kraljestva. /…/ Med svojim materialnim razcvetom so bile Ninive središče zločina in pregrehe. Navdihnjenje to mesto opisuje kot ›okrvavljeno mesto, /…/ polno laži in silovitosti‹ (Nah 3,1 chr). V slikovitem jeziku je prerok Nahum primerjal Ninive s krutim požrešnim levom. Vprašal je: ›Na koga se ni razlivala tvoja hudobnost neprestano?‹ (Nah 3,19 chr)« (Ellen G. White: Preroki in kralji, str. 164)

Ninive so bile veličastno mesto. Zgodovinarji pravijo, da je Sanherib znatno razširil mesto in na jugozahodu zgradil ogromno palačo, ki je merila 503 x 242 metrov in imela vsaj 80 sob. Poleg tega je zgradil 18 kanalov, po katerih je iz 65 kilometrov oddaljenega kraja v mesto tekla sveža voda. Že sama velikost Niniv je bila zastrašujoča.

Asirci so bili neusmiljeno ljudstvo. V svojem poročilu o zavzetju Babilona se je Sanherib hvalisal, da je babilonske ulice napolnil s trupli mladeničev in starcev. Reliefi, ki so jih našli med arheološkimi izkopavanji, prikazujejo prizore vojakov, ki prebadajo žrtve. S temi ljudmi človek res ni želel imeti opravka. Niso se obotavljali uporabiti nasilja in krutosti proti posameznikom, s katerimi se niso strinjali. Jona se je gotovo že ob sami misli, da bi se moral sprehajati med množico Ninivljanov, stresel od strahu.

Kljub temu zgodbo o Joni pogosto beremo z neodobravanjem, ker je prerok dovolil strahu, da mu prepreči izpolniti Božje naročilo. A tudi nam se lahko zgodi enako: namesto da bi nadzor prepustili Bogu, dovolimo, da nas prevzame strah.  

`Spomni se primera iz svojega življenja, ko si bil trdno prepričan, da te Bog vodi k nečemu, česar nisi želel narediti, ker te je bilo strah. Katerih naukov si se naučil na podlagi te izkušnje? `