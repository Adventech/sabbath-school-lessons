---
title:  Za globlje proučevanje
date:   03/11/2023
---

Ellen G. White je posvarila tiste, ki stežka upoštevajo Jezusov poziv k pričanju bližnjim.

»Izgovori ljudi, ki tega dela ne opravijo, jih ne razrešujejo odgovornosti. Če se odločijo, da dela ne bodo naredili, zanemarjajo duše, za katere je umrl Kristus, zanemarjajo odgovornost, ki jim jo je dal Bog, in so v nebeških knjigah označeni kot nezvesti služabniki. Ali pastor dela kakor Gospodar, da bi bil moč in blagoslov drugih, kadar se umakne od ljudi, ki potrebujejo njegovo pomoč? Tisti, ki zanemarjajo osebne stike z ljudmi, postanejo osredotočeni nase in potrebujejo izkušnjo komunikacije s svojimi brati, da bi lahko razumeli njihovo duhovno stanje in spoznali, kako naj hranijo Božjo čredo in dajo vsakomur hrano ob pravem času. Tisti, ki zanemarjajo to delo, kažejo, da potrebujejo moralno prenovo; nato bodo spoznali, da niso nosili bremena dela.« (Ellen G. White: The Advent Review and Sabbath Herald, 30. 8. 1892)

Čeprav so te besede zelo krepke in poudarjajo pomen, ki ga ima poslanstvo v Božjih očeh, stanje ni brezupno. »Jonu je bila zaupana naloga z veliko odgovornostjo, toda On, ki mu je naročil oditi, je lahko podpiral svojega služabnika in mu zagotovil uspeh. Ko bi prerok brez dvoma ubogal, bi mu bile prizanesene mnoge bridke izkušnje in bi bil obilno blagoslovljen. Gospod pa Jona ni zapustil niti v njegovi uri obupa. V nizu preizkušenj in nenavadnih dejanj previdnosti je oživelo prerokovo zaupanje v Boga in v njegovo neskončno moč za rešitev.« (Ellen G. White: Preroki in kralji, str. 165)

Kakor Jonu se bo morda tudi nam zdelo enostavneje našteti izgovore, le da ne bi bilo treba sodelovati pri poslanstvu. Izmislimo si lahko zelo različne izgovore. Toda naša naloga ni nič manj specifična, kakor je bila Jonova. Vprašanje je le, kako se bomo odzvali.

**Vprašanja za pogovor**

`1.	Katere izgovore si v skušnjavi navesti, da se ti ne bi bilo treba vključiti v poslanstvo? Kaj so tvoje Ninive?`

`2.	Razmisli o dragocenosti resnice, ki jo imamo adventisti sedmega dne. Kako blagoslovljeni smo, da poznamo te resnice! Kaj te zadržuje, da tega, kar nam je tako dragoceno, ne podeliš z drugimi?`

`3.	Kako se lahko po Božji milosti naučiš premagati strahove, ki jih morda imaš v povezavi s pričanjem in poslanstvom?`