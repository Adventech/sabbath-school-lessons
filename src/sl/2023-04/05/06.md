---
title:  "Tukaj sem, pošlji mene"
date:   02/11/2023
---

Jonova zgodba je osupljiva. Dejstvo, da je Bog lahko rešil Ninivljane kljub Jonovemu šibkemu pričanju, nas opominja, da je naša vloga zgolj biti Božji kanal; samo Bog lahko prepriča in spreobrne človeško srce. To je opomin, da Bog išče samo voljne in ponižne glasnike, ki bodo poslušni njegovim navodilom.

`Kaj je osrednje sporočilo Iz 6,1–8?`

Bog išče voljne prostovoljce. Na njegov klic se moramo odzvati s podreditvijo njegovemu vodstvu, poslušnostjo njegovemu glasu in odločitvijo, da ga bomo ubogali, ne glede na to, kaj nam bo naročil.

Jonova zgodba razodeva Božjo ljubezen do ljudi, ki živijo tam, kjer ni čutiti njegove ljubezni in ni slišati njegovega glasu. Kakor so se Bogu smilile Ninive, tako se mu smilijo tudi milijoni prebivalcev mest, kjer so zgradbe nadomestile drevesa in cvetlice ter neprestani hrup ljudem otežuje, da bi se umirili in prisluhnili. Bog je o Ninivah rekel: Ti ljudje »ne znajo razlikovati med svojo desnico in svojo levico« (Jon 4,11). Bog potrebuje glasnike, ki so pripravljeni posredovati sporočilo upanja ljudem, ki so preobremenjeni zaradi hitrega tempa življenja.

Izaija je slišal glas: »Kdo bo šel?« Vemo, kako se je odzval on, toda kako se boš ti?

**Izziv:** Na prazen list papirja ali v svoj molitveni dnevnik zapiši imena 10 ljudi, za katere veš, da ne verujejo v Boga. Poimenuj jih »moji učenci«. Ta seznam imej vedno nekje v bližini. Do konca tega četrtletja vsak dan moli za vsakega od svojih 10 učencev. Moli, da ti Bog pomaga spoprijateljiti se s tistimi, ki so zdaj samo tvoji znanci. Moli tudi, da bi z ljudmi, ki so že tvoji prijatelji, razvil globlje, tesnejše in zaupnejše prijateljstvo. Med poglabljanjem prijateljskih odnosov pozorno opazuj in poslušaj, da boš lahko prepoznal njihove potrebe, bolečine in težave. Nato moli, da Bog na teh področjih poskrbi zanje.

**Dodatni izziv:** Izberi si mesto v svoji bližini in še eno mesto na drugem koncu sveta. Začni moliti za ljudi, ki živijo in delajo v obeh mestih. Prosi Boga, da tam okrepi prisotnost adventistov sedmega dne, ki bodo oznanjevali resnico o skorajšnjem Jezusovem prihodu.