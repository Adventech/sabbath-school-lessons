---
title:  "Naši izgovori: zmotna prepričanja"
date:   30/10/2023
---

Med strašnim viharjem je Jona začel kriviti sebe (Jon 1,1–12). Njegovo vedenje razkriva prepričanje in razumevanje mnogih ljudi takratnega časa o Bogu oziroma »bogovih«. Ljudje so verjeli, da različni bogovi vladajo različnim deželam, morje pa je kaotično področje demonov. Pomorščaki so bili mnenja, da je treba bes demonov pomiriti z daritvijo. Čeprav je bil Jona Hebrejec, obstaja velika verjetnost, da so njegov svetovni nazor oblikovala tudi tradicionalna prepričanja njegovega časa.

`Kaj naslednje vrstice razodevajo o tem, kako je Jona začel dojemati Božjo previdnost? Jon 2,1–3;7–10`

Čeprav je zbežal iz dežele, kjer so ljudje trdili, da je Jehova njihov Bog, se je med potovanjem po tujih deželah naučil, da tudi tam vlada Jehova. Vetrovi in valovi so Božja last; prav tako ribe. »Gospodova je zemlja in kar jo napolnjuje« (Ps 24,1). Svoje srce je obrnil k Vladarju zemlje in morja, se pokesal in prejel rešitev.

Tudi naša prepričanja o Bogu in njegovih pričakovanjih so lahko zmotna. Ena izmed splošno razširjenih zmot je, da Bog želi, da se osredotočimo na lastno zveličanje in se odmaknemo od pokvarjenega sveta, ki nas obdaja. Čeprav nam je naročeno, naj se ohranimo neomadeževane od sveta (Jak 1,27), se moramo osredotočiti na to, kako posredovati Božje blagoslove in upanje ljudem, ki jih potrebujejo.

Še eno zmotno prepričanje, ki nas lahko ovira pri tem, da se odzovemo na Božji poziv k poslanstvu, je, da je uspeh odvisen od nas. Kakor Jona ni mogel rešiti Niniv, tudi mi ne moremo rešiti ljudi. O poslanstvu morda razmišljamo, kakor da smo mi zveličarji. Naša naloga ni odreševati, temveč sodelovati z Bogom pri njegovem delu odrešenja. S svojim pričanjem slavimo Boga za načine, po katerih nas spreminja, toda samo Bog lahko pritegne ljudi k sebi. Posejemo lahko seme resnice, toda samo Bog lahko spreobrne srce. Pogosto zamenjamo svojo vlogo z Božjo, kar je zadostni razlog za številne izgovore, da ne gremo pričat. Da, Bog je uporabil Jona, toda samo On, ne Jona, je spreobrnil Ninive.

`Pridobivanje duš je težko delo – pretežko, da bi ga opravili sami. Kako se lahko naučimo to delo prepustiti Bogu in z njim sodelovati s svojim pričanjem?`