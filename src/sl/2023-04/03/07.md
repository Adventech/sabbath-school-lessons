---
title:  Za globlje proučevanje
date:   20/10/2023
---

V knjigi Dejanja apostolov preberi poglavji »Veliko pooblastilo« in »Iskalec resnice«.

»Preden je Kristus odšel v nebesa, je učencem dal pooblastilo. Rekel jim je, da bodo izvršilci zapuščine, s katero je svetu zapustil zaklad večnega življenja. Dejal jim je: Vi ste bili priče mojemu požrtvovalnemu življenju v korist sveta. Videli ste moj trud za Izraela. In čeprav moje ljudstvo ni hotelo priti k meni, da bi lahko živelo, in so duhovniki in poglavarji z mano ravnali, kakor se jim je zljubilo, in me celo zavrgli, bodo kljub temu dobili še eno priložnost sprejeti Božjega Sina. Videli ste, da rad sprejmem vse, ki pridejo k meni in priznajo svoje grehe. Nikoli ne bom zavrgel tega, ki pride k meni. Vam kot svojim učencem pa zaupam to sporočilo milosti. Oznanite ga Judom in poganom. Najprej pojdite k Izraelu, nato pa k vsem narodom, jezikom in ljudstvom. Vsi, ki verujejo, naj se zberejo v eno cerkev.« (Ellen G. White: Dejanja apostolov, str. 20)

Veliko naročilo je jasno: »Pojdite torej in naredite vse narode za moje učence: krščujte jih v ime Očeta in Sina in Svetega Duha« (Mt 28,19). Gotovo naročilo zajema tudi to, da gremo k drugim narodom.

»Evangeljsko pooblastilo je velika misijonska listina Kristusovega kraljestva. Učenci so se morali goreče zavzemati za ljudi in vsem podati vabilo milosti. Niso smeli čakati, da ljudje pridejo k njim, temveč so morali oditi k ljudem s tem sporočilom.« (Ellen G. White: Dejanja apostolov, str. 20.21)

»Na svetu živijo mnogi, ki so bližje Božjemu kraljestvu, kakor si mislimo. Gospod ima na tem temnem grešnem svetu mnogo dragocenih biserov, h katerim bo vodil svoje poslance. Povsod so takšni, ki se bodo postavili za Kristusa. Mnogi bodo Božjo modrost cenili nad zemeljskimi prednostmi in postali bodo zvesti nosilci luči. /…/ Ker so spoznali, da je Petrovo ravnanje neposredna izpolnitev Božjega načrta in so bili njihovi predsodki in izključnost v nasprotju z duhom evangelija, so poveličevali Boga in govorili: ›Torej je Bog tudi poganom podelil spreobrnjenje, ki vodi v življenje!‹ (Apd 11,18). Tako so bili predsodki premagani brez prepira, dolga stoletja ukoreninjena izključnost je izginila in odprla se je pot za oznanjevanje evangelija poganom.« (Ellen G. White: Dejanja apostolov, str. 91.92)

**Vprašanja za pogovor**

`1.	Kako se beseda »poslanstvo« vsak dan odraža v tvojem življenju?`

`2.	Na katere načine lahko v vsakdanjem življenju s svojimi stališči in vedenjem izpolnjuješ poslanstvo? Kako so lahko tvoje misli med opravljanjem vsakodnevnih nalog še bolj prežete s poslanstvom?`

`3.	Kako pomembno je preiskovati svoje srce in prositi za moč od zgoraj, ki nas bo osvobodila predsodkov do tistih, ki so drugačni od nas?`