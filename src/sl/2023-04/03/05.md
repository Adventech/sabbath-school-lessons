---
title:  Prva cerkev in cona udobja
date:   18/10/2023
---

`Kaj je v prvi cerkvi povzročilo, da so verniki stopili iz svoje cone udobja? Apd 8,1–4`

Do takrat je cerkev obstajala samo v Jeruzalemu oziroma na območju Judeje, kjer so živeli Judje. Ko se je začelo preganjanje, pri katerem je aktivno sodeloval tudi Savel, goreč Jud in farizej, se je jeruzalemska cerkev razkropila po Judeji in Samariji. Jezus je v Apd 1,8 napovedal, da bodo verniki njegove »priče v Jeruzalemu in po vsej Judeji in Samariji«. V Apd 8,4 piše, da se je ta napoved uresničila: »Tisti, ki so se razkropili, so vsepovsod oznanjali besedo.«

Celo po tem, ko se je cerkev začela pomikati izven jeruzalemskih meja, so verniki še vedno oznanjevali evangelij na območjih, kjer so živeli Judje. V Apd 11,19 piše, da je bila cerkev razseljena vse do Fenicije (Libanona) in Cipra, vendar so takrat oznanjevali evangelij samo Judom. Jezusovi učenci in zgodnja cerkev si niso prizadevali, da bi tudi pogane pripeljali h Gospodu. Njihovo razumevanje poslanstva cerkve je bilo zelo ozkogledo.

Peter, Jezusov učenec in ena izmed vodilnih osebnosti zgodnje cerkve, je nasprotoval temu, da bi se evangelij oznanjeval poganom, celo po tem ko jim je začel služiti apostol Pavel. Peter je bil znan kot apostol obrezanih (kar pomeni Judov), Pavel pa kot apostol poganov (Gal 2,8). Na začetku se je Peter izogibal temu, da bi ga kdo videl v družbi poganov (Gal 2,11.12). Toda Bog ga je zvabil iz cone udobja in spremenil njegovo srce. Začel je spoznavati, kaj v resnici zajema evangeljsko naročilo in kaj je Jezusova smrt dosegla za ves svet.

`Kaj je Gospod sporočil Petru in kako moramo uporabiti to načelo pri opravljanju poslanstva v tem času? Apd 10,9–15.28.29`

`Kakšna je tvoja izkušnja vključenosti v nekaj, kar je večje od tebe? Kako ti ta izkušnja pomaga razumeti glavno misel današnjega nauka? Kaj bi sploh lahko bilo večje od tega, da nam je Stvarnik vesolja zaupal tako pomembno nalogo?`