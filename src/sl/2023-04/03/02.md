---
title:  Stopiti iz cone udobja
date:   15/10/2023
---

Da bi dosegli druge, si je Bog zamislil, da stopimo iz svoje cone udobja. Želja po tem, da ostanemo samo z ljudmi, ki so nam podobni, lahko vodi v sebičnost ali celo v zlo. Ta nevarnost je eden izmed naukov, ki jih lahko razberemo iz zgodbe o babilonskem stolpu.

`Kakšne so bile namere ljudi v 1 Mz 11,1–9? Kaj so želeli narediti in zakaj jim je Bog preprečil načrte?`

Zgodba o ljudeh ob babilonskem stolpu razodeva njihove ambicije. Načrtovali so zgraditi ogromno zgradbo – mesto in stolp, kakršnih ni bilo nikjer drugje na svetu: »Sezidajmo si mesto in stolp, katerega vrh naj sega do neba, in naredimo si ime« (1 Mz 11,4).

Kako pogosto ljudje tudi danes razmišljajo tako bodisi v politiki, umetnosti, poslu, religiji? Na vseh področjih obstajajo ljudje, ki si želijo »narediti ime«. Na koncu se bodo njihova prizadevanja izkazala za nesmiselna (glej Prd 2,1–11).

Sveto pismo v 1 Mz 11,4 pravi, da so ti ljudje želeli zgraditi stolp, ker se niso hoteli razkropiti po obličju zemlje. Iz sebičnih razlogov so želeli ostati skupaj. Toda Bog je imel drugačen načrt.

Ti ljudje so bili pri opravljanju svojega dela složni. Toda Gospod je rekel: »Glej, eno ljudstvo so in vsi imajo en jezik, in to je šele začetek njihovega dela. Zdaj jih ne bo nič več zadržalo; kar koli bodo hoteli, bodo naredili« (1 Mz 11,6). Ta ambiciozni načrt ljudi je bil v resnici hudoben.

Čeprav Sveto pismo tega neposredno ne trdi, pa Ellen G. White pravi, da niso zaupali Božji obljubi o tem, da nikoli več ne bo uničil sveta z vodo (1 Mz 9,14.15). Gradili so, da bi si zagotovili varnost, namesto da bi zaupali Božji besedi. Ne glede na to, kakšne so bile njihove pobude, je Bog vedel, da niso čiste, temveč so polne sebičnih ambicij. Zato jim je preprečil doseči skupni cilj.

`Ali si del skupine ali etnične skupnosti, ki se najbolje počuti v družbi drug drugega? Na katere načine bi se lahko povezal z ljudmi, ki so druge rase ali narodnosti kakor ti?`