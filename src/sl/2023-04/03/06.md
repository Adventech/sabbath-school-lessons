---
title:  Začeti tam kjer si
date:   19/10/2023
---

`Katero načelo oznanjevanja in pričanja svetu je predstavil Jezus v Apd 1,8?`

To Jezusovo načelo kaže, da morajo njegovi učenci dobro novico, ki jo poznajo, oznaniti drugim. Oznanjevati resnico ne pomeni prepričevati drugih, da se motijo, temveč oznanjevati Jezusa, kakor je predstavljen v sporočilu treh angelov (Raz 14,6–12).

Iz Jezusovih besed v Apd 1,8 lahko izluščimo nekaj načel.

Prvič, »in boste moje priče v Jeruzalemu«. Kakor smo že omenili, a je vredno poudariti še enkrat, smo poklicani biti njegove priče v kraju, kjer stanujemo. To vključuje naš dom, krajevno cerkev, sosesko in skupnost. Najprej moramo biti njegove priče tam, kjer smo, na območju, kamor nas je prvotno postavil – doma ali v službi/šoli. Pričati moramo ljudem, ki so nam najbližje. To je lahko naša bližnja ali razširjena družina, naši soverniki, sodelavci, sosedi in skupnost.

Včasih so verniki navdušeni samo nad tem, da bi šli pričat tuji kulturi ali v oddaljeno deželo, ne pa ljudem, ki so jim najbližje. Toda začeti bi morali tam, kjer smo, in od tam nadaljevati, kakor nas bo vodil Gospod.

Drugič, »/…/ in po vsej Judeji in Samariji ter do skrajnih mej sveta« (Apd 1,8). Jezus je spet poudaril, da pričanje vključuje tudi prečkanje kulturnih mej. Po tem ko smo začeli tam, kjer se trenutno nahajamo, nas bo Bog morda poklical oditi drugam, da bi dosegli različne družbene, etnične in verske skupine. Če tudi sami pripadamo določeni etnični ali jezikovni skupini, nam bo morda veliko lažje pričati takšni skupini, saj bo med nami manj kulturnih ovir. V nekaterih delih sveta je v sestavi cerkve zastopan samo en klan ali pleme. Jezus pa nam naroča, da moramo kot njegove priče zapustiti svojo cono udobja. Vlaganje naših virov v te skupine je ključnega pomena, tudi oni namreč potrebujejo Jezusov evangelij.

**Izziv:** Razmisli o skupinah v svoji skupnosti, ki imajo določene potrebe in katerih cerkev še ni poskušala doseči. Naredi seznam teh skupin.

**Dodatni izziv:** Začni moliti za priložnost v bližnji prihodnosti, da bi lahko začel služiti skupinam s točno določenimi potrebami.