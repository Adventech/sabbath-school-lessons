---
title:  Bog pokliče Abrahama
date:   17/10/2023
---

Abraham je poslušal Božji glas in šel v deželo, kakor mu je ukazal Bog. Toda že od samega začetka se stvari niso odvijale najbolje zanj. Prišel je v kraj, ki mu ga je pokazal Bog, toda Sveto pismo pravi, da so bili tam Kanaanci (1 Mz 12,6), pogani, ki so bili znani po krutosti in nasilju. Nič nenavadnega, da se je Gospod tik po Abrahamovem prihodu tja prikazal očaku in mu rekel: »Tvojemu potomstvu bom dal to deželo« (1 Mz 12,7). Nobenega dvoma ni, da je Abraham potreboval takšno spodbudo. Kljub temu se stvari še vedno niso obrnile na dobro, vsaj na začetku ne.

`Kaj se mu je pripetilo zatem in kakšne napake je naredil? 1 Mz 12,10–13,1`

Za Abrahama ta izkušnja gotovo ni bila vzpodbudna: zapustiti je moral svoje udobno in nedvomno uspešno življenje v domovini ter oditi, »ne da bi vedel, kam gre« (Heb 11,8). Ena prvih tegob, ki so ga zadele, je bila lakota. Lakota je bila tako huda, da je moral oditi iz kraja, kjer je Bog želel, da se ustali, v drugo deželo. Nato pa so se stvari še poslabšale.

»Abraham je med svojim bivanjem v Egiptu pokazal, da ni brez človeške slabosti. Ko je zatajil, da je Sara njegova žena, je pokazal nezaupanje v božansko skrb, pomanjkanje veličastne vere in poguma, ki sta bila v njegovem življenju tako pogosto in plemenito ponazorjena. /…/ Zaradi Abrahamovega pomanjkanja vere je bila Sara v veliki nevarnosti. Potem ko je egipčanski kralj zvedel za njeno lepoto, jo je vzel v svojo palačo, da bi mu postala žena. Gospod pa je v svoji veliki milosti Saro zaščitil tako, da je poslal obsodbo na kraljevsko družino.« (Ellen G. White: Očaki in preroki, str. 88)

Nihče ni nikoli trdil, da bo izpolnjevanje poslanstva enostavno. S tem ko je Abraham lagal in slepil, je stvari le še poslabšal. Na srečo je Bog potrpežljiv in ni zavrgel svojega služabnika zaradi njegove napake, ki na žalost ni bila edina, ki jo je zagrešil. Kako tolažilno je vedeti, da nas lahko Gospod kljub našim napakam še vedno uporabi v svojem poslanstvu, če se ga le oklepamo z vero in smo mu podrejeni, kakor mu je bil Abraham. Poleg tega nam je pripravljen odpustiti naše napake, grehe in pomanjkljivosti.

`Katerih naukov se lahko naučimo iz zgodbe o Abrahamu v Egiptu? `