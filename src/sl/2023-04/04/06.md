---
title:  Podrejenost Božji volji
date:   26/10/2023
---

`Kaj nas 1 Mz 12,1–9 uči o podrejenosti Božji volji tudi takrat, ko je pot pred nami nejasna?`

Ena izmed Abrahamovih glavnih značilnosti je bila njegova podrejenost Božji volji. Podrejenost je zaznamovala vse njegove izkušnje z Bogom.

Njegova poklicanost. Abraham je iz nebes prejel zahteven poziv: »Gospod je rekel Abramu: ›Pojdi iz svoje dežele, iz svoje rodbine in iz hiše svojega očeta v deželo, ki ti jo bom pokazal‹« (1 Mz 12,1). Ko je zaslišal glas iz nebes, se morda sprva ni zmenil zanj, misleč, da ima prisluhe. Morda je celo nasprotoval naročilu in rekel kaj takšnega: Nočem iti. Tukaj mi je všeč! »Dežela, ki ti jo bom pokazal,« je gotovo nenavaden opis cilja potovanja. Toda Abraham je sprejel izziv. Svojo voljo je podredil Božji ter zapustil očetov dom in domovino. »Abram je šel, kakor mu je naročil Gospod« (1 Mz 12,4).

Izbira dežele. Med Lotovimi in Abrahamovimi služabniki je izbruhnil prepir, toda Abraham ni bil človek, ki bi se prepiral s svojimi sorodniki. Podredil se je Božji volji in Bog ga je spet blagoslovil. »Gospod je govoril Abramu, potem ko se je Lot ločil od njega: ›Povzdigni oči in poglej s svojega mesta proti severu in jugu, proti vzhodu in zahodu! Zares, vso deželo, ki jo vidiš, za vedno dajem tebi in tvojemu potomstvu‹« (1 Mz 13,14.15).

Uničenje Sodome in Gomore. Ko je Bog razodel Abrahamu usodo teh mest, si je Abraham, poln ljubezni, prizadeval rešiti prebivalce. Ker tam ni bilo niti deset pravičnih, je Bog uničil mesti. Abraham se je podredil Božji volji in sprejel njegovo sodbo nad mestoma.

Bog je lahko uporabil Abrahama, ker se mu je bil pripravljen podrediti v vseh okoliščinah. Tako bi morali ravnati tudi mi.

**Izziv:** V krajih, kjer živimo, se soočamo s preprekami, ki ovirajo primerno in učinkovito oznanjevanje evangelija. Boga moramo prositi za pomoč pri tem.

**Dodatni izziv:** Poišči način, kako priti v stik s človekom, ki se je znašel v podobnih težkih okoliščinah, v katerih si bil (ali si še) tudi ti. Povej tej osebi, da moliš zanjo, in prosi Boga, naj ti pokaže, kaj lahko narediš, da bi ji pomagal.