---
title:  Abrahamov duh molitve
date:   24/10/2023
---

`Česa nas o moči posredniške molitve učita naslednja odlomka? 1 Mz 18,23–32 in Jak 5,16`

Pogovor med Abrahamom in Bogom je zgled posredniške molitve. V tem poglavju je Abraham predstavljen kot posrednik med Bogom in prebivalci Sodome in Gomore. V njihovem imenu je moledoval zanje in s tem na neki način simboliziral Jezusa kot našega posrednika pred Očetom. Naše poslanstvo bo uspešno le, če bomo v molitvi posredovali za ljudi.

Abraham se je naučil ljubiti prebivalce Sodome, Gomore in okoliških mest. Zaradi tega je bila njegova molitev iskrena in pristna. V preteklosti se je bojeval s kralji, ki so porazili sodomskega in gomorskega kralja. Po njegovi zmagi sta k njemu pristopila sodomski kralj Bera in Melkizedek. Bera ga je prosil za svoje ljudi: »Daj mi duše [tj. ljudi], imetje pa obdrži zase!« (1 Mz 14,21). Te besede razodevajo kraljevo ljubezen do svojih ljudi. Ena izmed Abrahamovih najbolj izjemnih lastnosti je bila ljubezen; ljubil je tudi sodomskega in gomorskega kralja ter molil zanju in za njuno ljudstvo. »Abrahamovo molitev je navdihnila ljubezen do ljudi, ki so bili pred pogubo« (Ellen G. White: Očaki in preroki, str. 97).

Abrahamove molitve sta zaznamovali ponižnost in vztrajnost. Kakor hitro je Bog ugodil njegovi prvi prošnji, da reši mesto, če v njem najde 50 pravičnih ljudi, je očak nadaljeval svoje posredovanje.

Naše poslanstvo ne bo uspešno brez posredniške molitve. Po tem ko srečamo ljudi pri bogoslužju, proučevanju Svetega pisma ali kje drugje, moramo moliti zanje. Bog je pozoren na te molitve in deluje na srce ljudi, s katerimi smo bili v stiku. S svojimi besedami in zgovornostjo ne bomo spreobrnili prijateljev ali znancev – to lahko naredi samo Sveti Duh. Zato moramo v poslanstvu, pri katerem sodelujemo, moliti za vsakega posameznika posebej.

`Kaj nam Rim 8,34 in Heb 7,25 sporočata o Jezusovem delu za nas? Kako nam lahko ta resnica pomaga bolje razumeti našo posredniško vlogo?`