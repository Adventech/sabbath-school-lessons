---
title:  Za globlje proučevanje
date:   27/10/2023
---

»Abrahamovo molitev je navdihnila ljubezen do ljudi, ki so bili pred pogubo. Medtem ko je sovražil grehe pokvarjenega mesta, je želel, da bi bili grešniki rešeni. Njegovo globoko zanimanje za Sodomo kaže zaskrbljenost, ki bi jo morali čutiti do zakrknjenih. Gojiti moramo sovraštvo do greha, vendar pa usmiljenje in ljubezen do grešnika. Povsod okoli nas so ljudje, ki padajo v pogubo, ki je tako brezupna in strašna kakor tista, ki je doletela Sodomo. Vsak dan se konča preizkusna doba nekaterih. Vsako uro kateri stopijo izven dosega milosti. Kje so glasovi opozoril in prošenj, ki bi grešnika pripravili k begu pred to strašno usodo? Kje so roke, ki naj bi ga iztegnjene potegnile iz smrti? Kje so tisti, ki s ponižnostjo in stanovitno vero prosijo Boga zanj?

Abraham je imel Kristusovega duha. Sam Božji Sin je veliki posrednik v grešnikovo korist. On, ki je plačal ceno za našo odrešitev, pozna človekovo vrednost. Kristus je s sovraštvom do zla, ki lahko obstaja samo v brezmadežno čisti naravi, razodel do grešnika ljubezen, ki jo lahko spočne samo neskončna dobrota. V smrtnem boju križanja je sam obtežen s strašno težo grehov vsega sveta molil za svoje sramotilce in morilce: ›Oče, odpústi jim, saj ne vedo, kaj delajo‹ (Lk 23,34).« (Ellen G. White, Očaki in preroki, str. 97)

»Okoliška ljudstva so Abrahama spoštovala kot mogočnega kneza ter modrega in sposobnega poveljnika. Sosedov ni prikrajšal za svoj vpliv. Njegovo življenje in značaj sta v občutnem nasprotju z življenjem in značajem častilcev malikov kazala zgovoren vpliv v prid prave vere. Njegova vdanost Bogu je bila neomahljiva, vljudnost in dobrota sta vlivali zaupanje in prijateljstvo, neizumetničena velikost pa je zapovedovala spoštovanje in čislanje.« (Ellen G. White, Očaki in preroki, str. 91)

**Vprašanja za pogovor**

`1.	Katere svetopisemske osebnosti poleg Abrahama so se še odzvale na Božje vabilo k opravljanju poslanstva? Kaj meniš, ali je Janez Krstnik uspešno opravil poslanstvo, ki mu je bilo zaupano?`

`2.	Kaj nam 1 Mz 19,30–36 sporoča o značaju nekaterih izmed tistih, ki so se rešili iz Sodome?`

`3.	Katerih drugih naukov v povezavi z opravljanjem poslanstva se lahko naučimo od Abrahama?`

`4.	Kaj meniš, ali je bil Abraham pri svojem posredovanju za Sodomo in Gomoro uspešen ali ne?`