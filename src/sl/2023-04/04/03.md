---
title:  Abrahamova ljubezen do vseh
date:   23/10/2023
---

`Kako je Abraham izkazoval ljubezen vsem ljudem, ne da bi se pri tem oziral na rod, raso ali narod? 1 Mz 18,16–33`

Druga Abrahamova lastnost, razvidna iz 1 Mz 18, je bila njegova ljubezen do ljudi, celo do tistih, ki jih osebno ni poznal. To je globok nauk za vse nas. Prebivalci Sodome in Gomore so bili grešniki ter so imeli popolnoma drugačne vrednote kakor Abraham, toda njegovo srce je bilo polno ljubezni do vseh, ne glede na njihovo raso, spol, jezik ali vero.

Nato je Bog Abrahamu razkril svojo odločitev, da uniči Sodomo in Gomoro. »Gospod je rekel: ›Vpitje iz Sódome in Gomóre je res silno in njihov greh je izredno težak. Stopil bom dol, da vidim, ali so res počeli vse tisto, o čemer govori vpitje, ki prihaja do mene, ali ne. Izvedeti hočem‹« (1 Mz 18,20.21).

Z veliko mero ponižnosti in spoštovanja je Abraham predstavil svojo prošnjo Bogu. »Daleč naj bo od tebe, da bi ti storil kaj takega, da bi pobil pravičnega s krivičnim vred, da bi se enako zgodilo pravičnim kakor krivičnim! Daleč naj bo od tebe! Ali ne bo sodnik vse zemlje ravnal pravično?« (1 Mz 18,25).

Abraham je upal, da bo s svojo ljubeznijo rešil vse meščane, ne le pravičnih. Gotovo je vedel, kako hudobni in pokvarjeni so bili prebivalci teh dveh mest. Kdo ve, kakšne zgodbe je slišal o njih in njihovih dejanjih. Naslednje poglavje, ki govori o Lotu in množici pred njegovo hišo, razodeva pokvarjenost teh ljudi (glej 1 Mz 19,1–11).

Ker pa je Abraham osebno doživel Božjo ljubezen, je te ljudi zastopal pred Bogom. Vedel je, da se ljudje vedno lahko obrnejo k Bogu in se pokesajo za svoje grehe. Menil je, da bi rešitev prebivalcev lahko bila priložnost za kesanje.

Navsezadnje je njegova prošnja temeljila na tem, kar je osebno vedel o Božji ljubezni do ljudi. Tudi sam je čutil globoko ljubezen do grešnikov. Vedel je, da kolikor dolgo je življenje v človeku, je tudi upanje za njegovo zveličanje.  

`Zakaj je posredniška molitev tako pomemben del našega molitvenega življenja? Kako nam lahko molitev za tiste, ki so v potrebi, pomaga duhovno rasti in še bolj izkusiti resničnost Božje ljubezni do grešnikov?`