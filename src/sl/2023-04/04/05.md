---
title:  Abrahamovo poslanstvo
date:   25/10/2023
---

`Kakšni so bili sadovi Abrahamove gostoljubnosti, ljubezni in molitve? 1 Mz 19,1–29`

Zgornje besedilo razkriva zanimiv podatek o Lotovem položaju v Sodomi: »Lot [je] sedèl pri sódomskih vratih« (1 Mz 19,1). To pomeni, da je bil pomembna osebnost tega mesta, gotovo javni uradnik; sedeti pri mestnih vratih je bila namreč prednost, ki je pripadala uradnikom, sodnikom in kraljem (2 Sam 19,9 [2 Sam 19,8 chr]; Jer 38,7 chr; Rut 4,1).

19. poglavje je zelo podobno 18. poglavju in zgodbi o treh angelih, ki so obiskali Abrahama. Tako Abraham kakor Lot sta sedela pri vhodu oziroma pri vratih (1 Mz 18,1; 1 Mz 19,1). Oba sta povabila tujce, naj si odpočijejo na njunem domu (1 Mz 18,3.4; 1 Mz 19,2). Oba sta pripravila hrano za svoje goste (1 Mz 18,4–8; 1 Mz 19,3). Kljub temu da je imel Lot določene pomanjkljivosti, je imel tudi plemenite lastnosti.

»Gospod je storil, da sta od Gospoda, z neba, deževala na Sódomo in Gomóro žveplo in ogenj. Razdejal je ti mesti in vso pokrajino, vse prebivalce mest in vse rastlinstvo te dežele« (1 Mz 19,24.25).

Ne vemo zagotovo, koliko ljudi je živelo v Sodomi in Gomori, ko se je to zgodilo; toda izmed vseh njih so samo štirje pobegnili iz mesta, rešili pa so se samo trije. Podobno je bilo tudi v primeru svetovnega potopa. Ne vemo zagotovo, koliko ljudi je takrat živelo, toda vemo, da večina ni bila rešena.

Malo število prebivalcev Sodome, ki so se rešili, spominja na naše poslanstvo: vsi ne bodo rešeni. Želimo si, da bi vsi sprejeli Jezusa in njegov načrt zveličanja, toda vsakdo ima svobodno voljo. Naša naloga je povabiti čim več ljudi k odločitvi za Jezusa. Medtem ko izpolnjujemo poslanstvo, nam Bog pomaga po svojem Duhu, toda nikoli ne bo deloval proti človekovi svobodni volji. Svobodna volja pomeni, da je na koncu zveličanje odvisno od odločitve vsakega posameznika, ne glede na to, kaj naredimo ali koliko molimo za to osebo.

`Kako se lahko spopademo z malodušjem, kadar pri opravljanju poslanstva ne vidimo sadov, ki bi si jih želeli?`