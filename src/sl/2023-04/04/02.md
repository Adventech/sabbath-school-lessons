---
title:  Dar gostoljubnosti
date:   22/10/2023
---

`Katere prvine gostoljubnosti opaziš v Abrahamovem odgovoru gostom? 1 Mz 18,1–15`

Abraham je ob dnevni vročini sedel pri vhodu v svoj šotor. To je bilo nenavadno. Poleti je v tem delu dneva, ko je sonce doseglo zenit, vsakdo iskal senco ali svež vetrič. Morda pa je Abraham trpel vročino, da bi lahko pomagal ljudem, ki bi jih pot morda vodila mimo njegovega bivališča.

Ko je tako sedel pred šotorom, je zagledal tri popotnike. Očitno mu je bilo v navadi, da tujcem izkaže gostoljubje. V besedilu piše, da je s svojega mesta pred šotorom stekel proti njim, kar pomeni, da je sam prevzel pobudo za srečanje z njimi, preden so oni prišli do njega.

»›Naj prinesejo malo vode, da si umijete noge. Potem se spočijte pod drevesom! Jaz pa prinesem kos kruha, da se okrepčate, potem pa lahko greste naprej. Čemu bi sicer prišli mimo svojega služabnika!‹ Rekli so: ›Stori, kakor si rekel!‹« (1 Mz 18,4.5).

Abraham se je zavedal svojega poslanstva: v svetu, ki je prežet s poganstvom, malikovalstvom in mnogoboštvom, mora z vsakomer deliti spoznanje o Gospodu. Na podlagi tega dogodka lahko vidimo, da je bil njegov najbolj neposreden način za uresničevanje poslanstva gostoljubnost do tujcev, ki so se pravkar pojavili na horizontu.

Poleg tega je v njegovem »gospodinjstvu živelo več kakor tisoč ljudi, nekateri med njimi so bili glave družin, mnogi med njimi pa so se pred kratkim spreobrnili iz poganstva. Vodenje takšnega doma je zahtevalo odločno roko na krmilu. Ne bi zadostovale nikakršne neodločne in omahljive metode. /…/ Abrahamov vpliv se je širil tudi zunaj njegovega doma. Kjer koli je postavil šotor, je ob njem zgradil tudi oltar za žrtvovanje in čaščenje Boga. Ko je šotor prestavil, je oltar ostal; mnogi kanaanski nomadi, ki so Boga spoznali po življenju njegovega služabnika Abrahama, so se ustavili pri oltarju in darovali Gospodu« (Ellen G. White: Vzgoja, str. 166).

Že od samega začetka je ta mož razumel, da ga je Bog poklical izpolniti poslanstvo in da njegov odhod v obljubljeno deželo niso bile počitnice, temveč orodje blagoslova ljudem okoli njega in po njegovem semenu vsemu svetu.

`Katera načela Abrahamove gostoljubnosti lahko posnemaš v svojem življenju? `