---
title:  Ljubi svojega bližnjega kakor sebe
date:   15/11/2023
---

`Jezusove besede v Mt 22,37–40 primerjaj z njegovim odgovorom učitelju postave v Lk 10,27.28.`

Jezus je v Mt 22,37–40 pojasnil, da vsakodnevni izraz resnične vere sloni na teh dveh zapovedih. Na podlagi besed v Lk 10,27.28 je jasno, da bo posameznik prejel večno življenje, če ju bo izpolnjeval.

»Ljubezen je temeljno načelo Božje vladavine v nebesih in na zemlji in mora biti temelj krščanskega značaja. Samo to lahko zagotovi kristjanovo zvestobo in vdanost ter mu omogoči zdržati težave in skušnjave« (Ellen G. White: Kristusove prilike, str. 26).

`Kako naslednje vrstice pomagajo utrditi te Jezusove besede? Gal 5,14; Mih 6,6–8; 1 Jn 4,20.21`

Apostol Pavel pravi: »Saj je celotna postava izpolnjena v eni zapovedi, namreč: Ljubi svojega bližnjega kakor samega sebe« (Gal 5,14). Za Pavla je naša ljubezen do Boga v praksi vidna le, če se kaže v načinu, kako ravnamo z drugimi. Čeprav je rekel, da bo »pravični živel iz vere« (Rim 1,17), pa živeti iz vere ni nekaj, kar bi bilo drugim prikrito, nepoznano ali nevidno. Pavel, Miha in Janez so popolnoma jasni, da z deli kažemo resničnost svoje vere.

V 1 Kor 13 je Pavel na mogočen način pokazal, da je posameznik z obširnim znanjem, ki opravlja veličastna dela, ima močno vero ali celo umre namesto drugega, podoben brnečemu bronu ali zvenečim cimbalam, če vse to dela brez ljubezni (1 Kor 13,1).

`Znova preberi zgornji navedek Ellen G. White, kjer pravi, da lahko kristjan samo na podlagi ljubezni ostane zvest in zdrži skušnjave. Kako ta zamisel razodeva prepričanje, da zapoved o ljubezni ne pomeni zveličanja po delih, temveč je izraz naše vere v Jezusa? `