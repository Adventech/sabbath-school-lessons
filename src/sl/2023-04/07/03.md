---
title:  Jezusova metoda in odgovor
date:   13/11/2023
---

Sveto pismo nam pravi, da je učitelj postave prišel preizkušat Jezusa; toda Jezus je poznal njegove namene. Bog pozna hrepenenje in želje našega srca bolj, kakor jih poznamo mi sami. In zagotovo ne poznamo srca ali pobud ljudi, ki nam postavljajo vprašanja.

Včasih nas ljudje drugih veroizpovedi sprašujejo o naši veri. Na primer: naši prijatelji muslimani nas sprašujejo o Jezusovi božanskosti: »Kje v Svetem pismu je Jezus zase trdil, da je Bog?« ali »Zakaj pravite, da je Bog eden, če obenem trdite, da Trojica sestoji iz treh oseb?« Čeprav je morda videti, da gre za provokativna vprašanja, se lahko za njimi skriva iskrena želja po Jezusu in globoko hrepenenje ali praznina človeka, ki jih zastavlja. Ne poznamo srca svojih sogovornikov; to niti ni potrebno. Naša naloga je preprosto pričati drugim najbolje, kot le lahko, ne glede na njihove pobude.

`Preberi Mt 26,56; Apd 17,11; 1 Kor 15,3 in 2 Tim 3,16. Kako nam te vrstice pomagajo razumeti Jezusov odgovor učitelju postave v Lk 10,26?`

Včasih si želimo poznati odgovore, vendar se nismo pripravljeni potruditi in jih poiskati. Jezus je rekel: »Kaj je pisano v postavi? Kako bereš?« (Lk 10,26). Svoje poslušalce je usmeril na izredno pomemben vidik učenja. Namesto da samo poslušamo, kar nam govorijo drugi, moramo sami brati Sveto pismo, Božjo besedo. V njem bomo našli zapisane odgovore, Sveti Duh pa bo deloval na naše srce ter nas spodbujal k dejanjem.

Bog nam je dal svojo Besedo. V njej lahko najdemo vso resnico, ki jo moramo poznati o tem, kako naj živimo, kako naj ravnamo z drugimi in kako naj dosežemo večno življenje. Zagotovo imajo učitelji in pastorji pomembno vlogo pri tem, toda tudi sami moramo v Svetem pismu iskati te pomembne resnice. »Tvoja beseda je svetilka mojim nogam, luč moji stezi (Ps 119,105). Ta vrstica ni le poezija. Je sveta resnica, ki nas usmerja na Božjo besedo in pomen, ki ga ima v življenju vernika.

`Jezus, Božja beseda, ki je postala meso, je ljudi nenehno usmerjal na pisano besedo. Kaj nam bi to moralo povedati o pomenu Svetega pisma in o tem, zakaj bi morali zavrniti vsakršno filozofsko ali teološko razmišljanje, ki poskuša zmanjšati naše zaupanje v Sveto pismo?`