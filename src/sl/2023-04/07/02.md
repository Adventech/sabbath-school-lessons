---
title:  Vprašanje vseh vprašanj
date:   12/11/2023
---

Kdo smo? Zakaj smo tukaj? Kaj se zgodi, ko umremo? Kaj je naša končna usoda? V mnogih pogledih so to najpomembnejša vprašanja, ki si jih zastavljajo umrljiva bitja – bitja, ki vedo, da so umrljiva (tudi ostrige in kokoši so umrljiva bitja, vendar tega ne vedo). V Evangeliju po Luku je nekdo prišel k Jezusu in mu zastavil najpomembnejše vprašanje.

`Kaj je učitelj postave vprašal Jezusa? Zakaj ravno to? Lk 10,25`

Ne glede na to, kako resno je to vprašanje, Sveto pismo jasno pravi, da je učitelj postave preizkušal Jezusa. Vemo, da včasih nekateri ljudje sprašujejo, ker so skeptični ali ker ne verujejo; morda jih odgovori na zastavljena vprašanja sploh ne zanimajo, toda tudi takšne ljudi je mogoče doseči. Tako je Jezus obravnaval učitelja postave, čeprav je vedel, da njegov prvotni namen ni bil pristen. Jezus je to vprašanje uporabil, da je učitelja postave in poslušalce spodbudil k preiskovanju njihovega srca. Čeprav je poznal njegove pobude, ga ni prezrl ali z njim ravnal nespoštljivo.

Nenazadnje, katero vprašanje je sploh pomembnejše od tega: »Kaj naj storim, da dosežem večno življenje?« Ne glede na to, kakšni so naši verski obredi ali prakse, se za njimi skriva to ključno vprašanje. Kaj drugega je bolj bistvenega pomena za bitja, katerih življenje je opisano kot »dim, /…/ ki se za kratek čas pokaže in nato izgine« (Jak 4,14)? Kajti edina druga možnost poleg večnega življenja je večna smrt.

`S katerim sporočilom je Pavel poudaril pomen večnega življenja? 1 Kor 15,30–32`

Kljub vprašljivim spodbudam je učitelj postave zastavil ključno vprašanje in Jezus, ki je bil zmeraj pripravljen uporabiti vsako priložnost za pričanje, je izkoristil to vprašanje, da bi dosegel svoje poslušalce.

`Kako smo lahko tudi mi vselej pripravljeni izkoristiti priložnosti za pričanje, četudi okoliščine niso idealne?`