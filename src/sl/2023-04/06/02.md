---
title:  Oznanjevati veselo sporočilo
date:   05/11/2023
---

`Kako so se odzvali posamezniki, ko so slišali, da je Kristus vstal od mrtvih? Lk 24,1–12`

Luka poroča, da je zgodaj zjutraj v nedeljo po Jezusovi smrti nekaj žensk šlo k njegovemu grobu. S seboj so imele dišave, kar nakazuje, da so verjetno nameravale oskrbeti Jezusovo telo. Ker so pričakovale, da bo grob zaprt, so bile osuple ob pogledu na prazen grob. Medtem ko so se spraševale, kaj naj naredijo, sta se jim prikazala dva moška v bleščečih oblačilih. Imela sta sporočilo zanje. Spomnila sta jih na Jezusove besede in jim povedala, da je Jezus zares vstal, kakor je napovedal. Polne veselja zaradi veselega sporočila so se naglo vrnile na kraj, kjer so bili zbrani učenci in mnogo drugih Jezusovih sledilcev, ter jim povedale, kaj so videle in slišale. Svojega navdušenja niso mogle zadržati zase; drugim so oznanile to, kar so izvedele o Kristusu.

Ali si lahko predstavljate, kako so se morale počutiti? Pravkar so doživele čudovito izkušnjo, ki jih je gotovo navdala s strahospoštovanjem, toda učenci so imeli njihove besede za »prazne pravljice« in jim niso verjeli. Peter, ki ni bil povsem prepričan, ali naj verjame ženskam ali ne, je stekel h grobu, da bi se sam prepričal o tem.

Tako kot Peter se morda tudi mi obotavljamo verjeti čemu samo zato, ker je nekdo rekel, da je tako. Čeprav je Peter prisluhnil ženskam, sam še ni doživel te izkušnje. Najprej je videl prazen grob, kar je izzvalo njegovo čudenje (Lk 24,12). Njegova izkušnja ob grobu ni bila enaka izkušnji žensk.

Takoj ko so ženske slišale veselo novico o Jezusu, so jo želele deliti z drugimi. Le kaj bi lahko bila boljša spodbuda za poslanstvo kakor želja seznaniti ljudi s tem, kar je Jezus naredil zanje? Ali obstaja še boljši povod za oznanjevanje veselega sporočila zveličanja po Jezusu, ki je naše edino upanje?

Seveda pred oznanjevanjem potrebujemo osebno izkušnjo z Bogom. Naša želja, da drugim povemo o tem, kar nam je tako dragoceno, mora biti ključni del naše spodbude za opravljanje poslanstva. Konec koncev ne moremo deliti tega, česar sami nimamo.

`Kakšne izkušnje imaš z Bogom in njegovo ljubeznijo? Zakaj so ti te izkušnje tako dragocene? Kako te spodbujajo, da si prizadevaš s tem veselim sporočilom doseči tudi druge?`