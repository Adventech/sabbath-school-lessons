---
title:  Čakanje in poslanstvo
date:   07/11/2023
---

Lk 24 se konča z Jezusovim vnebohodom (Lk 24,50–53). Toda zgodba se tukaj ne zaključi. Pisec Luka je napisal še eno knjigo, Apostolska dela. Tik preden se je Jezus vrnil v nebesa, je učencem dodelil poslanstvo, jim dal obljubo in jim naročil, naj v Jeruzalemu počakajo na »moč z višave« (Lk 24,49; glej tudi Apd 1,4–8).

Učenci so morali počakati na Očetovo obljubo, na Svetega Duha, ki jim bo dal moč postati njegove priče v Jeruzalemu, Judeji, Samariji in dlje.

`Kaj so učenci, ki so zdaj šteli približno 120 žensk in moških, delali med čakanjem? Apd 1,12–26`

Jezus je dal učencem jasno nalogo: biti morajo njegove priče svetu. Med čakanjem so se na svoje poslanstvo pripravljali na dva načina. Prvič, Luka pravi, da so vztrajali v skupni molitvi in priprošnjah. Nihče ni dvomil o tem, kakšno poslanstvo jim je zaupal Jezus; vsi so sprejeli nalogo. To jih je spodbudilo k skupni molitvi. Luka ni zapisal, za kaj so molili, toda gotovo so prosili za modrost, moč in pogum za izpolnitev poslanstva. Kakšen zgled za nas!

Poleg tega so učenci med čakanjem opravili logistične priprave na poslanstvo. Učenec Juda je Jezusa izdal oblastem in si nato vzel življenje. Učenci so med čakanjem prosili za Božje vodstvo in izbrali človeka, ki je zapolnil prazno mesto v dvanajsterici. Pravzaprav so se učenci organizirali in načrtovali začetek poslanstva. Pri sprejemanju teh odločitev je Peter odigral vlogo vodje. Nihče ni oporekal njegovi strategiji; vsi so v njej prepoznali Božjo modrost. Ljudje so bili prepričani in so zaupali, da Bog deluje med njimi. Čas čakanja ni pomenil brezdelja; bil je poln dejanj, ki sta jih spodbujala namen in poslanstvo.

Medtem ko čakamo na izlitje Svetega Duha, ki nam bo pomagal dokončati Božje poslanstvo, se moramo združiti v podpori drug drugemu (Heb 10,24.25) in moliti za Svetega Duha. Sebe in svojo cerkev moramo podrediti Božji prednostni nalogi – reševanju izgubljenih.

`Kako se lahko naučiš čakati na Gospoda in medtem ne izgubiti vere? Kako lahko med čakanjem najbolje izkoristiš čas, kakor so ga učenci?`