---
title:  Za globlje proučevanje
date:   10/11/2023
---

Opravljanje poslanstva mora izvirati iz globoke ljubezni in hvaležnosti za to, kar je Jezus naredil in še vedno dela v našem življenju. Vsaka druga spodbuda za delovanje je neprimerna. Ključ do uspešnega doseganja ljudi in oznanjevanja je nenehna poglobljenost v Božjo besedo in usklajenost z njo.

»Naše življenje mora biti povezano s Kristusovim; venomer moramo črpati od njega, se hraniti z njim, z živim Kruhom, ki se je spustil iz nebes, in črpati iz vedno svežega vodnjaka, ki vseskozi ponuja obilne zaklade. Če bomo imeli Gospoda vedno pred seboj in dovolili, da mu naše srce ves čas izreka hvalo in slavo, bo naše versko življenje vedno polno svežine. Naše molitve se bodo spremenile v pogovor z Bogom, kakor bi se pogovarjali s prijateljem. Svoje skrivnosti nam bo razkrival osebno. Pogosto nas bo preplavil sladek vesel občutek Jezusove navzočnosti. Naše srce bo pogosto gorelo v nas, ko se bo bližal, da bi se z nami pogovarjal, kakor se je z Enohom. Ko bo to kristjanova resnična izkušnja, bo v njegovem življenju vidna preprostost, skromnost, krotkost in ponižnost srca, ki bo vsem, s katerimi se druži, kazala, da je bil z Jezusom in se učil od njega« (Ellen G. White: Kristusove prilike, str. 87).

»V življenju, ki je osredotočeno le nase, ne more biti rasti ali rodovitnosti. Če ste Kristusa sprejeli za osebnega zveličarja, morate pozabiti nase in poskušati poskrbeti za druge. Govorite o Kristusovi ljubezni, pripovedujte o njegovi dobroti. /…/ Ko boste prejemali Kristusovega Duha – Duha nesebične ljubezni in dela za druge – boste rasli in obrodili sad. /…/ Vaša vera bo rasla, prepričanje se bo poglobilo in vaša ljubezen bo postala popolna« (Ellen G. White: Kristusove prilike, str. 40).

**Vprašanja za pogovor**

`1.	Kako razumeš Pavlove besede v Pismu Filipljanom o tem, da nekateri Kristusa oznanjajo iz zavisti, tekmovalnosti ali sebičnih ambicij? Kako se lahko prepričamo, da sami ne sodimo mednje?`

`2.	Kakšna je tvoja izkušnja z Bogom in njegovo ljubeznijo? Ali lahko na podlagi svojih izkušenj odkrito in iskreno pričaš drugim o njegovi dobroti in ljubezni? Kakšno je tvoje pričevanje?`

`3.	Kakšna je tvoja izkušnja čakanja na Gospoda? Česa te je naučila o zaupanju vanj in o veri na splošno?` 