---
title:  "»Ki ste ga vi križali«"
date:   08/11/2023
---

V Apd 2 je zapisano poročilo o izlitju Duha na petdesetnico. Medtem ko so Jezusovi sledilci molili, so ognjeni jeziki obstali nad njihovimi glavami. Zbrani so spoznali, da se je uresničila obljuba o moči Svetega Duha.

`Kaj se je zgodilo, ko so učenci prejeli Svetega Duha na petdesetnico? Apd 2,1–41`

Učenci so začeli govoriti v drugih jezikih, »kakor jim je Duh dajal izgovarjati« (Apd 2,4). Pri vsem tem je ključno to, da je Bog vsakega posameznika opolnomočil v korist neverujočih. Ta blagoslov ni bil dan samo za dobro Jezusovih sledilcev, da bi jih naredil primerne za nebesa ali da bi lažje sklepali posle v tujem jeziku. Dan je bil za izpolnitev Božjega poslanstva za izgubljene. Danes Bog vabi svoje sledilce, da uporabijo osebne darove za dobro njegovega poslanstva za izgubljene. Bog nam je dal darove. Ali je sploh kakšen poziv k poslanstvu večji od vabila, da uporabimo, kar nam je bilo dano, za doseganje drugih?

Ob izlitju Svetega Duha se je mnogo ljudi pokesalo, ker so zavrnili Mesija, kajti zagotovo so bili nekateri v Jeruzalemu priče njegovi smrti. Peter je nekatere med njimi obtožil, da so križali Kristusa. Spoznali so, kaj so storili, in vzkliknili: »Bratje, kaj naj storimo?« (Apd 2,37).

Toda tudi oni so lahko prejeli odpuščanje. Peter jim je rekel: »Spreobrnite se! Vsak izmed vas naj se dá v imenu Jezusa Kristusa krstiti v odpuščanje svojih grehov in prejeli boste dar Svetega Duha« (Apd 2,38).

Prvi Jezusovi sledilci so bili usklajeni s Svetim Duhom in drug z drugim; oznanjevali so spokorjenje in odpuščanje grehov – celo njim, ki so neposredno sodelovali pri Jezusovem križanju! To je moč evangelija. Če nas to sporočilo ne spodbudi k poslanstvu, le kaj drugega nas bo? Poklicani smo oznaniti evangelij grešnemu, padlemu in pokvarjenemu svetu z grešnimi, padlimi in pokvarjenimi ljudmi. Naša naloga ni obsojati, temveč biti priče zveličavne Jezusove moči.

`Zakaj bi nas moralo dejstvo, da je bilo celo nekaterim od tistih, ki so sodelovali pri Kristusovem križanju, ponujeno zveličanje, 1) opogumiti glede lastnega zveličanja in 2) spodbuditi k pričanju drugim, ne glede na to, kako slabi se nam zdijo?`