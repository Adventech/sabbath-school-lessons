---
title:  Podoba prve cerkve
date:   09/11/2023
---

`Kako je v Apd 2,41–47 opisano življenje prve cerkve?`

Apd 2 se konča s čudovitim opisom življenja prve cerkve. V Apd 2,41 piše, da so bili na novo krščeni ljudje »prišteti« obstoječim vernikom (tako piše v angleškem prevodu NIV, op. prev.). Ta beseda namiguje, da je nekdo pregledal številke in številu obstoječih vernikov prištel število novih vernikov ter tako dobil skupno število verništva. Toda to je zelo površinsko razumevanje. V besedi se skriva zamisel, da so novo krščeni verniki postali enakovreden del skupine.

Glavna naloga prve krščanske cerkve je bila učenstvo. Novi verniki so postajali učenci na tri načine. Prvič, obstoječi verniki so jih še naprej učili apostolskega nauka in občestva. Besedi »nauk« in »občestvo« v tem besedilu dobesedno pomenita »navodila« in »družabništvo«. Apostoli so se spopadli z napačnimi prepričanji in ponudili nova pojasnila za to, kar so ljudje opažali in doživljali. Toda to jih ni naučilo, kako živeti novo resnico v praksi. Do uporabe resnice v posameznikovem življenju je prišlo v odnosu s skupino. Nove vernike se je previdno in načrtno vzgajalo tako z neposrednim poučevanjem kakor z vključenostjo v vsakdanje življenje drugih vernikov. Vse to se je dogajalo pod nadzorom in vodstvom duhovno zrelih in uravnovešenih apostolov.

Slabo pridiganje je tisto, ki ljudem naroča, kaj naj naredijo, vendar jim ne da smernic, kako naj to izvedejo. Četudi kdo bere knjige z navodili ali posluša pridige, v katerih je pojasnjeno, kako je stvari treba opraviti, prav nič ne more nadomestiti zgleda, ki nam pokaže praktično delovanje. Pavel se je tega zavedal; svojim sledilcem je naročil, naj ga posnemajo, kakor on posnema Jezusa (1 Kor 11,1). Ko bodo drugi imeli priložnost opazovati nas in resničnost naše izkušnje s Kristusom, bo to vplivalo tudi nanje.

**Izziv:** Za katero osebo v svojem življenju si želiš, da bi postala vernik? Vsak dan moli zanjo, da bi doživela osebno izkušnjo z Jezusom.

**Dodatni izziv:** Koga vzgajaš v učenca in ga vodiš v odnos z Jezusom? Poišči načine, kako lahko to osebo pripelješ v občestvo z drugimi verniki.