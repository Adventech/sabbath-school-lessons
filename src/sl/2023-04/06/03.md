---
title:  Preroški temelj
date:   06/11/2023
---

`Kateri dogodek je zapisan v Lk 24,36–49 in zakaj je bila ta izkušnja za učence ključnega pomena?`

Zanimivo je, da učenci sprva niso verjeli, ker jih je bilo strah. Po tem ko so videli Jezusa in se prepričali, da je res živ, od veselja niso verjeli (Lk 24,41). Ali se je tudi vam kdaj kakšna stvar zdela predobra, da bi bila resnična? To so doživeli učenci in drugi ljudje, ki so bili zbrani v zgornji izbi.

Samo ta izkušnja morda ne bi bila dovolj in njihova vera po Jezusovem vnebohodu morda ne bi trajala dolgo. Moč izkušnje lahko čez čas zbledi; ljudje pozabijo, kaj se je zgodilo, ali celo podvomijo o resničnosti izkušnje. Jezus jim je pokazal brazgotine od ran in z njimi jedel. Toda ni se ustavil pri tem. Njihovo pozornost je usmeril na svojo Besedo in jim pokazal preroški temelj svojega dela in poslanstva. Želel si je, da bi njihova vera temeljila na Božji besedi, kljub temu da so doživeli mogočno izkušnjo z njim.

»To so besede, ki sem vam jih povedal, ko sem bil še pri vas: Mora se izpolniti vse, kar je pisano o meni v Mojzesovi postavi, prerokih in psalmih« (Lk 24,44).

Božja beseda je mogočna spodbuda za pričanje in poslanstvo. Jezus je vedel, da morajo učenci razumeti namen njegove smrti in pomen njegovega vstajenja. Samo tako bo njihova izkušnja trdna. Svoj pogled na svet so morali preusmeriti s političnega in zemeljskega kraljestva k veliki rešitvi za greh in Kristusovi zmagi nad smrtjo. Evangelij je veliko več kakor doseganje politične neodvisnosti Izraela. Razodeva Kristusovo zmago nad Satanom in zagotavlja, da bo nekega dne uničeno vse zlo sveta, zemlja bo obnovljena in Bog bo živel s svojim ljudstvom. Jezus jim je »odprl um« (Lk 24,45), da so lahko dojeli te resnice, ki jih bodo morali oznaniti svetu.

Naša izkušnja z Jezusom ne more obstati brez temelja njegove Besede, vključno s prerokbami, ki razodevajo zgodovino in dogodke ob prvem in drugem Jezusovem prihodu. Kadar te resnice dobro razumemo, smo lahko pripravljeni in spodbujeni za poslanstvo.

`Kako dobro poznaš prerokbe, ki kažejo na prvi in drugi Kristusov prihod? Zakaj moramo v zadnjih dneh še posebej dobro poznati Božjo besedo, vključno s prerokbami, in zakaj je njihovo razumevanje ključnega pomena za naše poslanstvo?`