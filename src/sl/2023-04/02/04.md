---
title:  "Večni evangelij: sporočilo poslanstva"
date:   10/10/2023
---

`Katere vidike Božjega poslanstva lahko prepoznaš v »večnem evangeliju«, ki je predstavljen v sporočilu prvega angela? Raz 14,6.7`

To je edino mesto v Svetem pismu, kjer sta povezani besedi »večni« in »evangelij«. Evangelij je dobra novica o milosti, ki je po Jezusu Kristusu na voljo vsem. On je prišel na svet, da bi nam pokazal »milost in resnico« (Jn 1,14). Živel je brezgrešno življenje in umrl na križu kot nadomestna daritev ter nosil kazen za naše grehe (Iz 53,4.5; 1 Pt 3,18). Vstal je od mrtvih, se vrnil v nebesa, kjer ga je Oče poveličal, danes pa posreduje za nas v nebeškem svetišču (Raz 1,18; Apd 2,33; Heb 7,25). Kmalu bo izpolnil svojo največjo obljubo –  vrnil se bo v veličastvu in slavi ter po tisočletju vzpostavil Božje kraljestvo na zemlji (Jn 14,1–4; Apd 1,11; Raz 21,1–4). Vse to so bistvene sestavine večnega evangelija.

Dejstvo, da je to sporočilo večno, je izjemno. Obstaja samo en evangelij, ki nas lahko reši. Dokler Božje poslanstvo ne bo popolnoma izpolnjeno, se to ne bo spremenilo. Nikoli ne bo še enega evangelija. Varljivi nauki in doktrine pridejo in izginejo (Ef 4,14), toda sporočilo zveličanja – večni evangelij – je nespremenljivo. Tisti, ki mu verjamejo in živijo po njem, bodo nagrajeni (glej 5 Mz 5,33; Rim 2,6).

Enako naročilo, ki so ga prejeli prvi učenci, je dano tudi nam. Izpolnjevati moramo nalogo pridobivanja učencev za Kristusa. Toda kakšnih učencev? Dobrih, iskrenih, popolnoma predanih in ljubečih ljudi? Te značilnosti so bistvene, vendar ne zadostujejo. Pridobivati moramo učence in biti osredotočeni na svetopisemske prvine učenstva (Lk 9,23; Jn 13,34.35; 2 Kor 5,17) z glavnim namenom: biti pripravljeni in pripravljati druge na drugi Kristusov prihod.

»Razglasitev sodbe [Raz 14,6.7] je napoved drugega Kristusovega skorajšnjega prihoda. Ta razglasitev se imenuje večni evangelij. S tem je prikazano, da je oznanjanje drugega Kristusovega prihoda in razglašanje njegove bližine pomemben del evangeljskega sporočila.« (Ellen G. White: Kristusove prilike, str. 154)

`Kako je koncept sodbe v sporočilu prvega angela povezan z »večnim evangelijem«? Zakaj mora biti evangelij v središču zamisli o sodbi?`