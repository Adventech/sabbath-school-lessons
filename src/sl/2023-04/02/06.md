---
title:  "Svet: prizorišče poslanstva"
date:   12/10/2023
---

`Kaj pravi Raz 7,9.10 o zemljepisnem obsegu Božjega poslanstva?`

Ta teden smo načrtno proučevali dve besedili, ki govorita o poslanstvu in poudarjata osrednjo vlogo pridobivanja učencev v velikem naročilu in sporočilu večnega evangelija. Zanimivo je, da je obema besediloma skupna vsaj ena stvar: »lokacija« poslanstva. »Pojdite torej in naredite vse narode za moje učence /…/.  Nato sem videl drugega angela, ki je letel po sredi neba in je imel večni evangelij, da ga oznani prebivalcem zemlje in vsakemu narodu, rodu, jeziku in ljudstvu« (Mt 28,19; Raz 14,6; poudarka sta dodana).

Z drugimi besedami, Kristusov evangelij mora doseči vse družbene razrede, narode, jezike in ljudstva. Vpliv evangelija mora združiti odrešene vernike v veliko bratstvo. Zgledovati se moramo samo po eni osebi – po Jezusu Kristusu. Če sprejmemo resnico, kakršna je v Jezusu, bodo nacionalni predsodki in zavist premagani, Duh resnice pa bo združil naša srca v eno.

Ko je Jezus rekel, da bomo njegove priče (Apd 1,8), je mislil na tri različna zemljepisna področja.

Prvo področje: »/…/ in boste moje priče v Jeruzalemu.« Takrat so bili njegovi učenci zelo blizu Jeruzalema. Jezus je torej v resnici rekel: »Začnite oznanjevati svojo izkušnjo z Bogom ljudem, ki živijo blizu vas.« Poslanstvo se začne doma, v družini, soseski, med prijatelji. To je prvoten kraj poslanstva.

Drugo področje: Jezus je nadaljeval: »/…./ in po vsej Judeji in Samariji.« Naše poslanstvo zajema tudi ljudi, ki so nam na neki način blizu, a hkrati tudi daleč. V tej skupini so ljudje, ki morda govorijo enak jezik kakor mi, ljudje, ki pripadajo podobni kulturi kakor mi, toda ne živijo na enak način kakor mi. To je kraj poslanstva, ki je malce bolj oddaljen od nas.

Tretje področje: Zatem je Kristus dodal: »/…/ ter do skrajnih mej sveta.« Božje poslanstvo nas vabi doseči posameznike iz vseh krajev, narodov, skupin, jezikov in etničnih identitet. To je naš največji kraj poslanstva.

**Izziv:** Vsak dan v tem tednu moli za skupnost, v kateri živiš. Bog te je vanjo postavil z določenim namenom.

**Dodatni izziv:** Razišči demografijo kraja, v katerem živiš (kakšne vrste ljudje živijo v tvoji bližini): etnično in versko ozadje, starost, ekonomski položaj in jezik ljudi. Prosi Boga, naj ti pokaže, kako jim lahko izkažeš njegovo ljubezen.