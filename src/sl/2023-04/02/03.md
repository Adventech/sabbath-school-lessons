---
title:  "Pridobivanje učencev: osredotočenost na poslanstvo"
date:   09/10/2023
---

`Katere prvine učenstva opaziš v Mt 28,16–20?`

V Mt 28,16–20 je zapisan ukaz, ki ga pogosto imenujemo »veliko naročilo« (Mt 28,18–20), v katerem Jezus naroča svojim sledilcem, naj gredo in pridobivajo učence, jim oznanijo vero in jih uvedejo v občestvo (glej Mr 16,15.16; Lk 24,44–49; Jn 20,21–23; Apd 1,8).

Osnovni elementi Mt 28,16–20 se kažejo v štirih preprostih vidikih: 1) Jezus je učencem ukazal, naj gredo v Galilejo, kjer se bodo srečali z njim (Mt 28,16.17); 2) Jezus je prišel k njim ter naznanil svojo oblast in nadvlado (Mt 28,18); 3) nato je pooblastil učence za posebno nalogo pridobivanja novih učencev (Mt 28,19.20); 4) in nazadnje: Jezus jim je obljubil, da bo z njimi do konca (Mt 28,20).

Pridobivanje učencev je v središču velikega naročila in je glavna naloga poslanstva. V Mt 28,19 piše: »Pojdite torej in naredite vse narode za moje učence: krščujte jih v ime Očeta in Sina in Svetega Duha«. Beseda »torej« daje naročilu osnovo, ki temelji na pravkar predstavljenem (Mt 28,18): na Jezusovi moči, oblasti in nadvladi, ki izvirajo iz zmage, ki jo je dosegel ob vstajenju.

Pomembno je poudariti, da je v velikem naročilu edini glagol dejanja v velelnem naklonu: »naredite« (učence). Učenje, krščevanje in oznanjevanje Jezusovih naukov svetu so značilnosti postopka učenstva. Na tem mestu je Jezus učencem jasno predočil točno določen namen: pridobivanje učencev. Ta odlomek je zares eden izmed najpomembnejših svetopisemskih besedil o poslanstvu. Konča se z Jezusovo obljubo, da bo z nami ves čas.

Veliko naročilo ni bilo namenjeno samo prvim učencem, ki so se zbrali v teh posebnih okoliščinah. Da bi izpolnili naročilo pridobivanja učencev, niso mogli sami obiskati »vseh narodov«. Zato je naročilo vsesplošno v obsegu: vsak resnični Kristusov sledilec bi moral sodelovati pri pridobivanju učencev. Še več, sporočilo velikega naročila – večni evangelij Jezusa Kristusa – je namenjeno vsemu svetu ter nima zemljepisnih, družbenih ali etničnih mej.

`Poslanstvo je »pridobivanje učencev«. Kako ta Gospodarjev ukaz vpliva na tvoje življenje in pričanje drugim? Kaj lahko še narediš, da bi bil bolj vključen v to, za kar si bil poklican?  `