---
title:  Za globlje proučevanje
date:   13/10/2023
---

V pričevanje vsem narodom. »Zveličarjeve besede ›Vi ste luč sveta‹ usmerjajo na dejstvo, da je svojim sledilcem zaupal poslanstvo, ki zajema ves svet. Kakor sončni žarki prodirajo v najbolj oddaljene kotičke sveta, tako si je Bog zamislil, da se bo luč evangelija razširila na vsakega človeka na zemlji. Če bi Kristusova cerkev izpolnjevala Gospodov namen, bi luč posijala na vse, ki sedijo v temi in smrtni senci. Namesto da se zbirajo in izogibajo odgovornosti ter nošenju križa, bi se morali verniki razseliti po vseh krajih in dovoliti Kristusovi luči, da sije z njih, in si kakor On prizadevati za zveličanje ljudi. Tako bi se ›evangelij kraljestva‹ naglo razširil po vsem svetu.

Iz vseh dežel se sliši klic: ›Pridi in pomagaj nam!‹ Bog je pred nami pripravil polja. Nebeška bitja sodelujejo z ljudmi. Previdnost gre pred nami in božanska moč sodeluje s človeškim prizadevanjem. Zares so slepi tisti, ki ne opazijo Gospodovega delovanja, in gluhi tisti, ki ne slišijo, da resnični Pastir kliče svoje ovce. Nekateri so slišali Božji klic in se odzvali. Naj se vsako posvečeno srce odzove s tem, ko si prizadeva oznaniti sporočilo, ki daje življenje. Če se bodo moški in ženske ponižno in zvesto lotili dela, ki jim ga je dal in določil Bog, se bo božanska moč razodela po spreobrnitvi mnogih v resnico. Sadovi njihovih prizadevanj bodo čudoviti.« (Ellen G. White: The Advent Review and Sabbath Herald, 14. 11. 1912)

**Vprašanja za pogovor**

`1.	Verodostojnost vpliva cerkve v skupnosti je določena predvsem s tem, koliko verniki, ki tvorijo Kristusovo telo, v svojem življenju ponazarjajo Božjo ljubezen pri izpolnjevanju njegovega poslanstva. Kako se ti odzivaš na ta izziv?`

`2.	Ali veste, kako vaši neadventistični sosedje dojemajo in razumejo vašo cerkev? Po čem veste to? Če je njihovo dojemanje pozitivno, kako ga lahko še bolj okrepite? Če pa je negativno, kako lahko to spremenite?`

`3.	Zakaj je pomembno, da je »večni evangelij« vedno v središču našega poslanstva? Katero upanje lahko sploh predstavimo ljudem poleg tega, ki temelji na evangeliju – dobri novici o tem, kaj je Jezus naredil za nas na križu?` 