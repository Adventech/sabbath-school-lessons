---
title:  "Božje ljudstvo: posrednik poslanstva"
date:   11/10/2023
---

Bog je v vsej zgodovini imel ljudi, ki so zvesto predstavljali njegov značaj in poslušno izpolnjevali njegove namene. Božje ljudstvo sestoji iz ljudi, ki so bili poklicani in so se odzvali Božjemu vabilu, da postanejo soudeleženci njegove milosti. Vsi so bili in še vedno so Božje orodje za izpolnitev njegovega poslanstva.

`Kaj je bil Božji prvotni načrt za njegovo ljudstvo v Stari zavezi? 1 Mz 12,1–3`

Božja zaveza z Abrahamom in njegovimi potomci je imela točno določen namen. Bili so poklicani, ustvarjeni in pooblaščeni za predstavnike Božjega poslanstva – za posrednike blagoslovov vsem narodom (primerjaj s 5 Mz 28,10; Iz 49,6). Toda bili so izbrani na podlagi zaveznega odnosa z Bogom, ki je temeljil na dveh pogojih: veri in poslušnosti (1 Mz 22,16–18; 2 Mz 19,5.6; 5 Mz 28,1.2; 2 Krn 7,14). V Stari zavezi je bila Božja »taktika« izpolnjevanja poslanstva pritegniti okoliške narode k Izraelovemu ljudstvu.

Božje poslanstvo se je nadaljevalo tudi v Novi zavezi. Vstali Gospod in Odrešenik je obnovil »strategijo poslanstva« (glej Mt 28,18–20; Apd 1,8). Kristusovi učenci, ki tvorijo cerkev, so dobili nalogo iti po vsem svetu, namesto da bi svet prišel k njim, kakor je to bilo v primeru starega Izraela. Poslanstvo ne izvira iz cerkve. Ravno nasprotno, cerkev obstaja, ker ima Bog še vedno poslanstvo, ki ga je treba izpolniti, pri čemer uporablja svojo cerkev.

Toda kaj je poslanstvo cerkve? Ali je enako poslanstvu Ustanovitelja cerkve – »Sin človekov je namreč prišel iskat in rešit, kar je izgubljeno« (Lk 19,10)? Čeprav nihče od vernikov ne more rešiti nikogar, pa lahko in bi morali druge usmerjati na edinega, ki lahko reši, to je na Jezusa Kristusa.

»Poslanstvo Kristusove cerkve je reševanje grešnikov, ki propadajo. Njena dolžnost je, da znanje o Božji ljubezni oznani ljudem in jih po moči te ljubezni pripelje h Kristusu« (Ellen G. White: Pričevanja za cerkev, 3. zvezek, str. 381). Kakšna prednost in velikanska odgovornost!

`Poslanstvo je za cerkev kakor zrak za naše življenje. Brez zraka umremo in tudi cerkev brez poslanstva umre. Kaj lahko narediš ti osebno za ohranjanje življenja svoje krajevne cerkve?`