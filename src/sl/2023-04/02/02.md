---
title:  "Troedini Bog: izvor poslanstva"
date:   08/10/2023
---

V Svetem pismu je v središču in ospredju Božjega poslanstva Jezus kot edina pot do zveličanja. Sam Kristus je naznanil: »Jaz sem pot, resnica in življenje. Nihče ne pride k Očetu drugače kot po meni« (Jn 14,6). Jezus nam poleg tega pomaga razumeti osrednjo vlogo, ki jo ima troedini Bog pri poslanstvu.

Vse, kar je naredil Kristus, je bilo bodisi za bodisi od njegovega nebeškega Očeta (glej Jn 4,34; Jn 5,30; Jn 12,45). Ne smemo pozabiti, da se Jezusovo poslanstvo ni začelo, ko je prišel na naš svet. Od Očeta ga je prejel že pred ustanovitvijo sveta (primerjaj z Ef 1,4; 1 Pt 1,20).

Torej je Bog načrtoval, da bo človeštvu omogočil rešitev, še preden je položil temelje zemlje. Za uresničitev tega namena je načrtno vstopil v človeško zgodovino.

Sin je ustvaril svet (Jn 1,3); ob »polnosti časa« (Gal 4,4) je Bog pokazal svojo ljubezen do nas, ko je na svet poslal svojega Sina (Jn 3,16.17). Sin je prišel, umrl na križu in premagal smrt. Nato je Oče na svet poslal Duha (Jn 14,26; Jn 16,7), da bi prepričal svet glede greha (Jn 16,8–11). Duh danes nadaljuje Očetovo in Sinovo poslanstvo, ko daje moč Božjemu ljudstvu in ga pošilja pričat (Jn 14,26; Jn 16,13.14).

`Kako bi moralo naše pričanje oblikovati razumevanje, da so Oče, Sin in Sveti Duh začetniki poslanstva? Jn 20,21.22`

Čeprav v Svetem pismu ni besede »Trojica«, obstaja veliko besedil v podporo dejstvu, da vse tri osebe Božanstva sodelujejo v poslanstvu. Na primer: po vstajenju se je Kristus prikazal učencem in jim obljubil: »In glejte, jaz pošiljam na vas obljubo svojega Očeta; vi pa ostanite v mestu, dokler ne boste odeti v moč z višave« (Lk 24,49; poudarek je dodan). Tukaj je resničnost poslanstva Božanstva izražena v eni povedi: Očetova obljuba, Sinovo zagotovilo o izpolnitvi te obljube in obljuba sama – prihod Svetega Duha (glej Lk 3,16; Apd 1,4.5.8).

Iz tega se lahko naučimo, da poslanstvo ni naše. Pripada troedinemu Bogu. Kot takšno ne more spodleteti.

`Oče, Sin in Sveti Duh sodelujejo pri delu reševanja duš. Zakaj je ta misel tako tolažilna?`