---
title:  Služenje nedoseženim
date:   09/12/2023
---

### Preberi pred proučevanjem
1 Kr 11,1–6; Mt 4,23–25; Mt 15,22–28; Mr 7,24–30; Apd 10,34.35; Mt 8,10.13

> <p>Ključno besedilo</p>
> <p>Tedaj je Jezus odgovoril. Rekel ji je: »O žena, velika je tvoja vera! Zgodi naj se ti, kakor želiš!« In njena hči je ozdravela tisto uro. Mt 15,28</p>

Bog že od samega začetka išče svoje izgubljene otroke (1 Mz 3,9). Ta isti ljubeči Bog si tudi danes prizadeva doseči izgubljene (Glej Raz 14,6–12.), vključno z izgubljenimi prebivalci mest. Leta 2018 so Združeni narodi objavili nedavne ugotovitve, da 55 % Zemljanov živi na urbanih območjih. Ta delež bo do leta 2050 (če bo svet takrat še stal) narastel na 68 %. Nimamo izbire: ljudem, ki živijo v mestih, moramo oznaniti evangelij.

Toda mnogi kristjani se vedejo kakor Jona, ko ga je Bog poklical, naj priča Ninivam. Iz določenih razlogov pobegnejo pred nalogo. »Kar koli je bilo namreč napisano pred nami, je bilo napisano v naše poučenje, da bi oprti na potrpežljivost in na tolažbo, ki jo daje Pismo, imeli upanje« (Rim 15,4). To vključuje tudi zgodbo o Jonu.

Ko je Jezus živel na zemlji, ni služil samo prebivalcem izraelskih mest, temveč tudi ljudem v tujih mestih – ljudem, ki niso pripadali judovskemu narodu in niso bili »izbrano ljudstvo«.

Ta teden se bomo poglobili v svetopisemsko poročilo o Kristusovi službi Tiru in Sidonu ter v njem poiskali nauke, ki jih lahko uporabimo v svojem življenju.