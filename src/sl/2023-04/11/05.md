---
title:  "»Odpravi jo!«"
date:   13/12/2023
---

V nedoseženih sosednjih mestih je mnogo ljudi, ki hrepenijo po upanju. Kaj je v času Kristusovega bivanja na zemlji preprečevalo Božjemu ljudstvu, da bi upanje o Mesiju poneslo tujim mestom, na primer Tiru in Sidonu? Nacionalizem, ponos in predsodki so zaslepili Božje ljudstvo za priložnosti, zato niso opazili tistih, ki so jim bili najbližje in so hrepeneli po upanju, napovedanem v prerokbah o prvem prihodu. Danes je v mestih veliko skupin ljudi; Jezus Kristus si želi, da bi jim njegovo ljudstvo oznanilo »blaženo upanje« o drugem prihodu (Tit 2,13). Kakor se Jezus ni oziral na njihovo narodnost ali raso, se ne bi smeli niti mi.

`Kako bi povzel nauk, ki ga je v teh vrsticah posredoval Sveti Duh? Apd 10,9–16.28.34.35`

Med čakanjem na kosilo je Peter na vrhu strehe prejel videnje pojedine; platnen prt je bil poln nečistih živali in ptic. Trikrat je slišal glas, naj vstane in je. Bog je uporabil to videnje, da bi pretresel njegov verski ponos in predsodke, ki jih je gojil do poganov. Na koncu je vendarle dojel resnico. »Tedaj je Peter spregovoril: ›Zdaj v resnici razumem, da Bog ne gleda na osebo, temveč mu je v vsakem narodu všeč tisti, ki se ga boji in pravično ravna‹« (Apd 10,34.35).

S tem ozadjem razmislimo o naukih iz Tira in Sidona. Znova si oglejmo, kako je Jezus ravnal z materjo, ki je prišla k njemu. Katerih naukov, ki so povezani s Petrovim videnjem, so se učenci naučili na tem misijonskem potovanju? Kako jih lahko uporabimo v svojem življenju in pri izpolnjevanju Kristusovega poslanstva v mestih? Kateri predsodki nam preprečujejo, da bi opazili potrebe prebivalcev mest? Kakšne priložnosti nam je Bog priskrbel v mestih, da bi razširili svoje razumevanje poslanstva in se previdno soočili s predsodki, nacionalizmom in duhovnim ponosom?

Jezus je potrpežljivo poučeval učence, ki takrat še niso popolnoma razumeli, da je veliki Božji načrt zveličanja namenjen celotni človeški družini, ne le enemu narodu ali podeželski etnični skupini. Sveti Duh nam lahko pomaga prerasti predsodke in izpolniti poslanstvo služenja mestom.

`Kaj bi nas moralo besedilo v Gal 2,11–13 naučiti o tem, kako težko se je znebiti predsodkov, ki smo jih začeli gojiti že v otroštvu?`