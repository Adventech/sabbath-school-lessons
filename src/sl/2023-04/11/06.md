---
title:  "Vera na zemlji?"
date:   14/12/2023
---

Jezus je na koncu ene svojih prilik zastavil vprašanje: »Toda ali bo Sin človekov, ko pride, našel vero na zemlji?« (Lk 18,8). Kot Kristusovi učenci moramo vedeti, kaj Jezus išče. Ta zgodba sporoča, da Jezus išče vero, ki sije skozi temo.

`Koga je Jezus v teh odlomkih opisal kot vernega človeka? Mt 8,10.13; Mt 9,2; Mt 20,29–34; Mr 2,5; Mr 10,46–52; Lk 18,35–43`

Na tem seznamu so ljudje, katerih vera je sijala v temnih krajih. Jezus je v Kafarnaumu izpostavil kar nekaj vernih ljudi. V Mt 8,10.13 beremo o spreobrnjenem stotniku z močno vero. Srečamo štiri verne prijatelje, ki so dvignili streho, da bi hromega prijatelja spustili pred Jezusa (Mt 9,2; Mr 2,5). V Mr 10 beremo o bivšem slepcu Bartimeju, čigar vera je svetlo sijala v Jerihu.

Pričakovali bi, da so imeli močno vero tudi ljudje, ki so bili del Božjega ljudstva. Toda Jezus celo v domačem mestu Nazaretu ni našel veliko vere – prej odkrito nevero – kar je oviralo njegovo poslanstvo. Učencem je večkrat rekel, da so »maloverni« (Mt 6,30; Mt 8,26; Mt 14,31; Mt 16,8). V Mt 17,17 je vzkliknil: »O neverni in pokvarjeni rod!«

Eden izmed naukov, ki jih lahko uporabimo tudi v tem času, je, da vero najdemo na neobičajnih krajih: pri tujcih v mestih, pri poganih in ljudeh druge vere. Kakor Jezus se moramo v mesta odpraviti s ponižnostjo in poiskati ljudi, ki se bodo na predstavljeno resnico odzvali z odrešilno vero v Jezusa. Takšni ljudje obstajajo!

**Izziv:** V molitvi prosi Boga za močnejšo vero, s katero boš lahko pokazal ljubezen do ljudi, ki so blizu ali daleč.

**Dodatni izziv:** Kako si spoznal Jezusa in se seznanil z dragocenim sporočilom treh angelov? Naštej tri duhovne blagoslove, ki si jih izkusil v osebnem življenju. Pripravi se, da o tem spregovoriš v sobotnošolskem razredu.`