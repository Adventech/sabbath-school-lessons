---
title:  V Tiru in Sidonu
date:   12/12/2023
---

Svetopisemski učenjaki verjamejo, da je bil Evangelij po Mateju prvotno napisan za judovsko bralstvo, Evangelij po Marku pa za pogane. Med proučevanjem evangelijev se je koristno zavedati te razlike.

`Katere razlike opaziš v opisu ženske v Mt 15,22–28 in Mr 7,24–30?`

Matej je izpostavil narodnost oziroma poreklo te matere – bila je Kanaanka. Sveti Duh je Marka navdihnil, da je mater opisal kot »Grkinjo« oziroma »poganko«, nato pa zapisal še podatek, da je bila »po rodu Sirofeničanka« oziroma sirska Feničanka. To je edino mesto v Svetem pismu, kjer je zapisan ta izraz.

Razmisli, kako je zgodba v Mt 15 vplivala na prvotno bralstvo. Bralci Evangelija po Mateju so v tej materi videli zaničevano poganko. Takšen pogled je izviral iz zgodovinske izkušnje Judov s Kanaanci kot malikovalci, katerih življenjski slog in običaji so bili dolga leta kamen spotike judovskemu narodu. Celo Kristusovi učenci so bili prepričani, da ta ženska nima vere in da ni del Božjega kraljestva.

Odziv Markovega poganskega bralstva je bil gotovo drugačen od odziva Matejevih bralcev. Pogani niso imeli enake izkušnje kakor Judje s Kanaanci. Zato so se zlahka poistovetili s to žensko, »Grkinjo, Sirofeničanko po rodu«. Jezus je ozdravil enega izmed njih! Pogani so na to žensko verjetno gledali kot na ljubljeno mati, ki jo je skrbela usoda njene hčere in je želela, da bi jo Gospod lahko ozdravil, ne glede na njeno narodnost in poreklo.

»Kristus ni takoj odgovoril na ženino prošnjo. To predstavnico preziranega ljudstva je sprejel tako, kakor bi jo sprejeli Judje. S tem je želel, da bi se učenci prepričali, kako hladno in brezsrčno ravnajo Judje v podobnih primerih. Ko pa je nato uslišal njeno prošnjo, je pokazal sočutno vedenje, kakršno je želel, da bi ga učenci pokazali ob taki nesreči« (Ellen G. White: Jezusovo življenje, str. 350).

`Kaj nam 1 Jn 2,2 sporoča o tem, da smo pred Bogom vsi enaki?`