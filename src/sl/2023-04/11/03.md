---
title:  Iskanje množic
date:   11/12/2023
---

Kljub notranjim in zunanjim izzivom nas Jezus vabi služiti mestom.

`Kaj nas naslednje besedilo uči o služenju množicam, ne glede na to, kje naletimo nanje? Mt 9,35–38`

Jezus je bil poln sočutja do množic v mestih. V Lk 19,41 piše, da je jokal nad Jeruzalemom. Morda ne razumemo njegove globoke ljubezni do izgubljenih otrok, celo do »neosebnih« množic, ki živijo v mestih. Zato nam je v Mt 9,38 naročil, naj molimo, da bi bile naše pobude in srce usklajeni z njegovimi pobudami in srcem.  

`Od kod vse so prihajali ljudje k Jezusu na začetku njegove javne službe? Mt 4,23–25`

V Mt 4,25 so množice, ki so sledile Jezusu, prišle iz Galileje, iz Deseteromestja na vzhodu, iz Jeruzalema in iz Judeje na jugu. Katero področje je poleg Samarije še manjkalo? Obalno območje Tira in Sidona, del Fenicije ob Sredozemskem morju in severozahodno od Galileje. Zdaj nam je jasno, zakaj je Jezus šel tja! Potovanje na območje Tira in Sidona je bilo eno izmed njegovih medkulturnih misijonskih potovanj.

»Po spopadu s farizeji je Jezus odšel iz Kafarnauma, prepotoval Galilejo in se umaknil v hribovito področje, ki meji s Fenicijo. Proti zahodu je lahko v dolini opazoval stari mesti Tir in Sidon s poganskimi templji, veličastnimi palačami, trgovskimi središči in pristanišči, ki so bila polna ladij« (Ellen G. White: Jezusovo življenje, str. 349).

`Kako lahko ljudem pomagamo spoznati, da so »veličastne palače, trgovska središča in pristanišča« sami po sebi nesmiselni in zakaj potrebujejo Jezusa? `