---
title:  Poslanstvo oddaljenim območjem
date:   10/12/2023
---

Beremo, da je Jezus z učenci odšel iz Genezareta (Mt 14,34) in »se umaknil v tirsko in sidónsko pokrajino« (Mt 15,21). Zakaj so iz Galileje šli v poganske kraje? Jezus je učence na tem popotovanju vodil v tuje pokrajine, da bi jih naučil stvari, katerih se v Galileji ne bi mogli tako zlahka naučiti. Želel jih je naučiti naukov, ki jim bodo pomagali pri pripravah na nalogo doseganja vseh skupin ljudi, vključno s prebivalci mest.

`Kako nam naslednji odlomki pomagajo razumeti delček ozadja teh dveh mest? Sod 3,1–6; 1 Kr 5,15–26 (1 Kr 5,1–12 chr); 1 Kr 11,1–6`

Sod 3,1–6 pravi, da je Bog uporabil te ljudi kot preizkus vere Izraelcev. Na žalost Božje ljudstvo ni prestalo preizkusa, vsaj v tem primeru ne. »Jemali so njihove hčere za žene, dajali svoje hčere njihovim sinovom ter služili njihovim bogovom« (Sod 3,6). Zaradi tega so bili ti ljudje Izraelcem kamen spotike od samega začetka.

V 1 Kr 5,15–25 (1 Kr 5,1–11 chr) beremo o tesnem odnosu med Sidonci in Hebrejci. Čeprav so ekonomske vezi na določeni stopnji koristile obema stranema, ni dvoma, da sta poganstvo in malikovalstvo hebrejskih trgovskih partnerjev negativno vplivala na Izraelce.

1 Kr 11,1–6 razkriva, kako negativen je v resnici postal ta vpliv: kralj Salomon se je poročil s sidonsko princeso, ki ga je speljala na kriva pota. »Salomon je šel za Astarto, boginjo Sidóncev, in za Milkómom, gnusobo Amóncev« (1 Kr 11,5).

Jezus je učence popeljal v te kraje kljub poganski in malikovalski zgodovini ter slabemu vplivu na izvoljeno ljudstvo. Na ta način jih je seznanil z multikulturnim služenjem mestom in jih tako soočil z njihovimi predsodki in pristranskostjo. Dal jim je zgled celostnega služenja različnim kulturam in nacionalnostim.

Sodobni adventistični misijonarji se v mestih spopadajo s številnimi izzivi, vključno z zdravstvenimi in okoljskimi težavami. Soočajo se tudi z visokimi življenjskimi stroški, rasizmom, predsodki, nacionalizmom ter omejevanjem verske svobode in izražanja. Kljub tem oviram je naša naloga služiti mestom.

`Kako lahko pomagaš ljudem, ki so vključeni v službo mestom? `