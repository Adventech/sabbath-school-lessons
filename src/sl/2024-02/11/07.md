---
title:  Za globlje proučevanje
date:   14/06/2024
---

Čaščenje zveri in njene podobe nas spomni na dogodke iz Dan 3, ko so Šadráh, Mešáh in Abéd Negó slišali ukaz babilonskega kralja, naj se priklonijo zlati podobi ali pa bodo vrženi v vročo peč. Pravo čaščenje izvira iz uma, ki je prežet z Božjo besedo, iz duše, ki jo je spremenila Božja ljubezen, in iz srca, ki je polno Svetega Duha. Tako ne bomo podobni temu svetu, temveč bomo živeli po Božji volji, ki je razodeta v njegovi besedi. Samo na ta način smo lahko varni.

»Bog nikoli ne vrši pritiska na voljo ali vest ljudi. Satan ravna ravno nasprotno. Vedno uporablja najbolj grobo nasilje, da bi pod svojo oblast pripeljal tiste, ki jih ne more zapeljati drugače. S strahom in močjo poskuša zavladati nad vestjo ljudi in izsiliti, da ga častijo. Da bi dosegel ta cilj, dela tako po duhovnih kot tudi po svetovnih oblasteh. Spodbuja jih, naj ljudem vsilijo človeške zakone, ki nasprotujejo Božjim zapovedim.« (Ellen G. White: Veliki spopad, str. 554)

»Da bodo lahko zdržali prihodnjo preizkušnjo, morajo razumeti Božjo voljo tako, kakor je razodeta v njegovi besedi. Boga lahko spoštujejo samo tedaj, če pravilno dojamejo njegov značaj, vladavino in načrte in živijo v skladnosti z njimi. Samo tisti, ki so svoje duše okrepili s svetopisemskimi resnicami, bodo lahko zdržali zadnji veliki spor.« (Prav tam, str. 556)

»Toda Bog bo imel na svetu ljudstvo, ki bo pazilo na Sveto pismo in samo na Sveto pismo kot merilo vseh naukov in temelj vsake reforme. Mnenja izobraženih ljudi, trditve znanosti, verski nauki, odločitve cerkvenih zborov, ki so tako številne in nasprotujoče si s cerkvami vred, katere jih zastopajo, in glas večine – niti ena sama stvar od naštetega niti vse skupaj ne morejo biti dokaz za ali proti kateri koli točki svetopisemske vere. Preden sprejmemo kakšen nauk ali predpis, se moramo prepričati o podpori jasne trditve: ›Tako pravi Gospod‹.« (Prav tam, str. 558)

**Vprašanja za pogovor**

`Kako lahko živimo v pričakovanju Kristusovega prihoda in delimo to upanje z drugimi, ne da bi pri tem bili videti panični?`

`Razmisli o temi čaščenja. Kaj naše vsakdanje življenje in naša vsakodnevna rutina povesta o tem, koga ali kaj častimo?`

`Kako lahko sebi in drugim pomagamo, da na prihodnost gledamo z zaupanjem in ne s strahom?`

`Kako razumevanje resnice o dogodkih zadnjih dni vpliva na tvoje življenje?`