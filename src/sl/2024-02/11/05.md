---
title:  Kaj je zver? 2. del
date:   12/06/2024
---

Čaščenje Boga in ne zveri predstavlja Božjemu ljudstvu največje veselje in zadovoljstvo. Njihova poslušnost izvira iz ljubezni. Predani so mu, ker vedo, kako predan jim je On.

`Kaj je prepoznavna lastnost zveri? Raz 13,5`

V četrtem nauku smo izpostavili, da nam je Bog dal ključ za razumevanje preroškega časa: en preroški dan je enak enemu dobesednemu letu (4 Mz 14,34; Ezk 4,6). Če to metodo uporabimo za 42 mesecev, ki so omenjeni v Raz 13,5, pri čemer imamo v mislih, da je hebrejski mesec dolg 30 dni, pridemo do 1260 preroških dni oziroma dobesednih let.

Naraščajoč vpliv in nadvlada papeštva od leta 538 sta se končala leta 1798, ko je Napoleonov general Barthier odpeljal papeža v ujetništvo. Izpolnilo se je prerokovanje iz Razodetja: »Če kdo v robstvo vodi, v robstvo hodi.« (Raz 13,10 CHR; robstvo pomeni suženjstvo, op. prev.) Hud udarec za papeštvo vendarle ni bil usoden. Raz 13,12 pravi, da se bo smrtna rana zacelila in se bo papeški vpliv spet čutil po vsem svetu.

Danes voditelji sprejemajo papeža kot ambasadorja rimske cerkve in ga pogosto obiščejo v Vatikanu. V vedno bolj nestabilnem svetu je rimski papež postal priznana moralna avtoriteta, ki lahko združi ljudi. Papež Benedikt XVI. je 6. 6. 2012 med svojim govorom na Trgu svetega Petra množici, ki je štela več kot 15.000 ljudi, rekel: »Nedelja je Gospodov dan, pa tudi dan moških in žensk. To je dan, ko bi morali biti vsi prosti – prosti za družino in Boga. Z zagovarjanjem nedelje zagovarjamo človeško svobodo.« (https://www.vatican.va/content/benedict-xvi/en/audiences/2012/documents/hf_ben-xvi_aud_20120606.html)

Knjiga Veliki spopad jasno razkriva, kam pelje to gibanje: »Posvečevalci svetopisemske sobote bodo obtoženi kot sovražniki zakona in reda, kot podiralci moralnih ograj v družbi, kot povzročitelji nereda in pokvarjenosti ter kot tisti, ki kličejo na zemljo Božje kazni. /…/ Obtoženi bodo negodovanja zoper oblast. Pridigarji, ki zanikajo obveznost božanskih zapovedi, bodo s prižnic oznanjevali dolžnost, da je treba državne oblasti poslušati kot določene od Boga. Izpolnjevalci Božjih zapovedi bodo v zakonodajnih dvoranah in pred sodišči lažno predstavljeni in obsojeni.« (Str. 544 in 555)

`Čeprav si je v tem trenutku težko predstavljati, da se bo kaj takega res zgodilo, samo pomislimo, kako hitro se lahko spremeni naš svet. Kaj nam bi morale te spremembe povedati o tem, kako hitro nas lahko doletijo dogodki zadnjega časa?`