---
title:  Zver iz zemlje
date:   13/06/2024
---

`V čem se druga zver iz Raz 13 razlikuje od prve? Raz 13,11-18`

Prva zver je prišla iz morja, druga pa »se je vzdigovala iz zemlje« (Raz 13,11). Morje predstavlja »ljudstva in množice, narode in jezike« (Raz 17,15). Zemlja torej predstavlja redko poseljeno območje sveta. Druga zver se pojavi proti koncu preroškega obdobja, v katerem ima oblast prva zver (Raz 13,5). To pomeni, da se je pojavila okoli leta 1798.

Združene države Amerike natanko ustrezajo temu opisu. Svojo samostojnost so naznanile leta 1776; leta 1789 so sprejele ustavo; do konca 19. stoletja so bile priznane kot svetovna sila.

Apostol Janez nadaljuje: »Imela je dva rogova, podobna jagnjetovim, govorila pa je kakor zmaj.« (Raz 13,11) V svetopisemskem prerokovanju rogovi predstavljajo moč. V nasprotju s prvo zverjo, ta zver na svojih rogovih nima diademov, kar nakazuje, da ne gre za kraljevino. Dva rogova predstavljata dve glavni načeli vladanja, ki sta vir moči in uspeha Združenih držav Amerike: politična in verska svoboda.

`Kaj se spremeni pri tej zveri in kako govori? Raz 13,11.12`

Ta nežni narod, ki je bil na začetku podoben jagnjetu, začne govoriti kakor zmaj. Izvaja »vso oblast prve zveri« in opusti načela verske svobode ter priganja »zemljo in njene prebivalce, naj molijo prvo zver« (Raz 13,12). Združene države Amerike bodo igrale vodilno vlogo pri zahtevi, naj vsi na svetu častijo prvo zver s priznavanjem duhovne in posvetne veljave papeštva. Glede na to prerokovanje Združene države postavijo podobo zveri (združitev cerkve in države) ter od vsakogar zahtevajo čaščenje te podobe.

Ko so bile Združene države prvič prepoznane kot zver iz zemlje, še zdaleč niso bile takšna vojaška in gospodarska velesila kakor danes.

`Pomisli na politično nestabilnost sodobne Amerike. Kako lahko to nekega dne pripelje do izpolnitve tega prerokovanja?`