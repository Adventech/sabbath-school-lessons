---
title:  Prihajajoča kriza
date:   10/06/2024
---

Prerokovanje o znamenju zveri v Raz 13 govori o najhujši stopnji Satanove vojne proti Bogu. Odkar je Jezus umrl na križu, sovražnik ve, da je poražen, toda odločen je pogubiti kar se da veliko ljudi. Prva stopnja njegovega boja je prevara. Kadar to ne deluje, se zateče k sili. Satan je tisti, ki stoji za odlokom, da bo umorjen vsak, ki ne bo želel častiti zveri ali prejeti njenega znamenja.

Versko preganjanje ni nova stvar. Začelo se je s Kajnovim umorom Abela; Abel je bil zvest Božji zapovedi. Jezus je rekel, da se bo to dogajalo celo med verniki.

`Kaj je doživela novozavezna cerkev in kako se to nanaša na Kristusovo cerkev časa konca? Jn 16,2; Mt 10,22; 2 Tim 3,12; 1 Pt 4,12`

Kristjani so v vsej zgodovini pogosto doživljali preganjanje. Dogajalo se je v poganskem Rimu in bilo še posebej opazno v srednjem veku, ko je Cerkev zahrbtno preganjala kristjane, ki so verovali v Sveto pismo. Znamenje zveri je poslednji člen te peklenske verige. Kakor pretekla preganjanja je zasnovano tako, da prisili vse, da se prilagodijo določenemu sklopu verovanj in sistemu čaščenja.

Prerokovanje nakazuje, da se bo preganjanje začelo z gospodarskimi prisilnimi ukrepi: tisti, ki ne bodo imeli znamenja zveri, ne bodo mogli kupovati ali prodajati. Tisti, ki ne bodo želeli prejeti znamenja, bodo na koncu obsojeni na smrt (Raz 13,15.17).

Hudič že zdaj pripravlja tako imenovane kristjane za prejem znamenja zveri ob poslednjem preizkusu, tako da jih spodbuja k sklepanju kompromisov v svojem življenju. Ko je v Razodetju videti, kakor da ves svet sledi zveri in jo obožuje (Raz 13,3), se prizorišče spremeni: preroški objektiv se obrne na Božje ljudstvo. O tem beremo v Raz 14,12: »Tu je stanovitnost svetih, ki se držijo Božjih zapovedi in vere v Jezusa.« Božje ljudstvo živi življenje pobožne poslušnosti. Po Božji milosti stojijo trdno tudi takrat, ko se vse okoli njih maje. Medtem ko svet sledi zveri, Božji sledilci »spremljajo Jagnje, kamor koli gre« (Raz 14,4). Po Kristusovi moči premagujejo sile pekla, ki so se zvrstile proti njim.

Kakor smo videli v 9. nauku, je vprašanje čaščenja v središču spora med dobrim in zlom. Zver uporablja prevaro; kadar to ne deluje, se posluži sile in prisile.

`Kako hitro (če sploh) dovoliš, da ekonomski razlogi ogrozijo tvoje posvečevanje sobote?`