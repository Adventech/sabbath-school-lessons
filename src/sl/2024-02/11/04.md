---
title:  Kaj je zver? 1. del
date:   11/06/2024
---

`Od kod pride zver in kdo ji da oblast? Raz 13,1.2`

Razodetje pravi, da je zmaj Satan. V Raz 12,3-5 piše, da si je zmaj prizadeval uničiti »dečka« takoj, ko se je rodil. Ta otrok je bil kasneje »odnesen k Bogu in k njegovemu prestolu«. Hudič je bil tisti, ki je deloval po poganskem Rimu, ki si je prizadeval uničiti Kristusa (Mt 2,16-18). Največji sovražnik Boga in ljudi deluje po političnih in verskih ustanovah, da bi dosegel svoj namen.

O zveri piše: »Zmaj ji je dal svojo moč, svoj prestol in veliko oblast.« (Raz 13,2) To prerokovanje se je do potankosti uresničilo čez nekaj stoletij, ko je rimski vladar Konstantin prestavil svojo prestolnico iz Rima v mesto, ki je kasneje dobilo ime Konstantinopel (sodobna Turčija). Prestol v bivši rimski prestolnici, na katerem so sedeli cesarji, je tako ostal prazen, zato je poganski Rim dal zveri svoj prestol oziroma prestolnico.

Isaac Backus pravi: »Konstantin je s spremembo cesarskega vladarskega prestola iz Rima v Konstantinopel /.../ dal priložnost rimskemu škofu, da se povzdigne nad vse ljudi na zemlji in celo nad Boga nebes.« (The Infinite Importance of the Obedience of Faith, and of Separation from the World, str. 16 [citirano v Le Roy Edwin Froom, The Prophetic Faith of Our Fathers, vol. 3, str. 213]) Po besedah Thomasa Hobbsa »papeštvo ni nič drugega kot duh umrlega Rimskega cesarstva, ki sedi okronano na njegovem grobu« (Leviathan [New York: Oxford University Press, 1996], str. 386). Natančna analiza pokaže, da je zver iz morja (Raz 13) odpadla verska sila, ki se je vzdignila iz Rima in postala svetovni verski sistem (Raz 13,3.4). Ta zver ni oseba, temveč verska organizacija, ki je resnico Božje besede nadomestila s človeškimi odloki.

`Katera ključna beseda je uporabljena v povezavi z zverjo? Raz 13,1.6`

Sveto pismo bogokletje definira z dvema primeroma: 1.) človek, ki se pretvarja ali sam trdi, da je Bog, ter 2.) človek, ki trdi, da ima moč odpustiti grehe (Jn 10,33; Lk 5,21). Ko so se te obsodbe nanašale na Jezusa, so bile nepravične, ker je Jezus resnično Bog in ima kot takšen pravico odpuščati grehe. Za papeštvo sta značilna dva nauka, ki ju Sveto pismo označuje kot bogokletstvo: trditve, da imajo duhovniki moč odpuščati grehe in da ima papež na svetu Božje pristojnosti.