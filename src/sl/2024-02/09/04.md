---
title:  Sobota in zakon
date:   28/05/2024
---

`Kakšna je povezava med stvarjenjem, soboto in Božjim zakonom? Raz 14,6.7; Raz 4,11; 1 Mz 2,1-3; 2 Mz 20,8-11`

Stvarjenje govori o naši vrednosti v Božjih očeh. V vesolju nismo sami; nismo delček kozmičnega prahu niti genetska nesreča. Z drugimi besedami, razširjen znanstveni pogled na izvor življenja, o katerem govorijo tudi mediji in popularna kultura, predstavlja stališče, ki je v vsakem pogledu nezdružljivo s svetopisemskim poročilom.

Obstajamo zato, ker nas je ustvaril Jezus. On je vreden našega čaščenja, ne le ker nas je ustvaril, temveč ker nas je odkupil. Stvarjenje in odrešitev sta bistvo vsakega pravega čaščenja, zato je sobota ključnega pomena za razumevanje načrta odrešenja. Sobota govori o Stvarnikovi skrbi in Odrešenikovi ljubezni.

Na koncu tedna stvarjenja je Bog počival v lepoti in veličini sveta, ki ga je ustvaril. Počival je tudi zato, da bi nam dal zgled. Sobota je tedenski odmor in čas za hvaljenje našega Stvarnika. S posvečevanjem sobote odpremo svoje srce za prejem posebnih blagoslovov, ki jih je Bog pripravil samo za ta dan.

Sobota kaže na Stvarnika, ki nas tako zelo ljubi, da nas ni želel zavreči, ko smo se oddaljili od njegovega načrta. Sobota je večni simbol našega počitka v njem. Je posebno znamenje zvestobe Stvarniku (2 Mz 20,12.20). Je simbol počitka, ne pa dela; milosti, ne pa legalizma; gotovosti, ne pa obsodbe; zanašanja na Boga za svoje zveličanje in ne zanašanja nase. Pravi sobotni počitek je počitek milosti v ljubečih rokah našega Stvarnika in Odrešenika, ki bo nekega dne spet prišel po nas.

Sporočilo Raz 14, ki je poslednje Božje sporočilo svetu, nagovarja ljudi, naj vsako soboto počivajo v njegovi ljubezni in skrbi. Vabi nas, naj se spominjamo njega, ki nas je ustvaril, in mu damo slavo. Posvečevanje sobote je vezni člen med popolnostjo Edena ter prihodnjo slavo novih nebes in nove zemlje. Spominja nas na to, da bo Bog nekega dne obnovil edensko lepoto.

`Veliko adventistov se je že srečalo z obtožbami, da so legalisti, kar je običajno povezano z njihovim posvečevanjem sobote. V sobotni šoli se pogovorite o soboti kot simbolu odrešitve in opravičenja po veri. Zakaj bi zaradi upoštevanja četrte Božje zapovedi ljudje mislili, da si poskušamo zaslužiti pot v nebesa?`