---
title:  Sporočila treh angelov
date:   30/05/2024
---

Prvi angel z močnim glasom pravi: »Bojte se Boga in izkažite mu čast, kajti prišla je ura njegove sodbe. Molíte njega, ki je naredil nebo in zemljo, morje in izvirke vodá!« (Raz 14,7) Nebesa nas pozivajo, naj v luči prihajajoče sodbe Stvarniku izkažemo vso zvestobo in ga iskreno častimo.

Drugi angel oznanja: »Padel je, padel véliki Babilon, ki je vsem narodom dal piti vino svojega pobesnelega vlačugarstva.« (Raz 14,8) Babilon predstavlja odpadli verski sistem, ki je zavrnil sporočilo prvega angela in raje sprejel lažno čaščenje. Zato Raz 14,9-11 svari pred čaščenjem »podobe zveri«. Tam sta predstavljeni dve izbiri: čaščenje Stvarnika ali čaščenje zveri. Vsak Zemljan mora sprejeti končno in nepreklicno odločitev o tem, komu bo popolnoma zvest – Jezusu ali Satanu.

`Kateri sta dve prepoznavni lastnosti tistih, ki nočejo moliti zveri? Zakaj sta tako pomembni? Raz 14,12`

Bog bo na koncu časa imel ljudi, ki mu bodo zvesti kljub najhujšemu nasprotovanju in najmočnejšemu preganjanju v zgodovini sveta. Po daru Kristusove pravičnosti bodo živeli poslušno življenje, polno milosti. Čaščenje Stvarnika je v popolnem nasprotju s čaščenjem zveri in se izraža v izpolnjevanju Božjih zapovedi. Poslednja bitka velikega spopada se bo bíla za zvestobo Kristusu ali zveri. Sobota je v samem središču velikega spopada med dobrim in zlom.

Predani Odrešenikovi sledilci ne bodo imeli samo »vere v Jezusa«, temveč »Jezusovo vero«. Jezusova vera je tako globoka, zaupljiva in predana, da je ne morejo zamajati niti sile pekla niti preizkušnje. To je vera, ki zaupa tudi takrat, ko ne vidi, veruje tudi takrat, ko ne more utemeljiti razloga, in upa tudi takrat, ko ne more razumeti. Jezusova vera je dar, ki ga prejmemo po veri. Pomagala nam bo prestati prihodnjo stisko. Ko bo nastopila ta stiska in se bomo morali soočiti z gospodarskim bojkotom, preganjanjem, zaporom in smrtjo, nas bo Jezusova vera popeljala skozi zadnje zemeljske ure do Jezusovega prihoda.

`Kako Bog že danes pripravlja tvojo vero za to, kar te čaka v prihodnosti?`