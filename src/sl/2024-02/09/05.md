---
title:  Znamenje zveri
date:   29/05/2024
---

`Zakaj je Satan tako jezen na Božje ljudstvo časa konca? Raz 12,12.17; Raz 13,7`

Raz 12 opisuje vesoljni spopad med Kristusom in Satanom skozi stoletja. Vrhunec tega spopada je poslednji Satanov napad na Božje ljudstvo. V Raz 13 sta predstavljena dva zmajeva zaveznika – zver iz morja in zver iz zemlje. Ti dve sili se mu pridružita v vojni proti Božjemu ljudstvu.

`Katera ključna tema je skupna tem vrsticam? Raz 13,4.8.12.15; Raz 14,7.9-11 (Glej tudi Raz 15,4; Raz 16,2; Raz 19,20; Raz 20,4; Raz 22,9.)`

Ali opaziš nasprotje? Ljudje bodisi častijo Stvarnika bodisi kaj drugega. Toda samo Stvarnik je vreden čaščenja (Raz 5,9). Spor med Kristusom in Satanom se je začel v nebesih zaradi čaščenja: »Povzpel se bom nad višino oblakov, meril se bom z Najvišjim.« (Iz 14,14) Satan si je želel čaščenja, ki pripada samo Stvarniku. Glede na Raz 13 mu je to uspelo doseči zaradi delovanja zveri iz morja (Raz 13,4).

Primerjava z Dan 7 kaže, da je ta zver v bistvu mali rog, ki si prizadeva spremeniti čase in postavo ter ima oblast 1260 dni oziroma let (Dan 7,25; primerjaj z Raz 13,5). Edini del v desetih zapovedih, kjer se omenja čas, je četrta zapoved. Ta sila si je prizadevala spremeniti dan čaščenja s sobote, sedmega dne, na nedeljo, prvi dan tedna.

Če si zemeljska moč prizadeva spremeniti dan čaščenja, soboto, sedmi dan, ki jo je sam Bog dal kot znamenje svoje veljave (2 Mz 31,13; Ezk 20,12.20), to pomeni, da si prilašča božansko avtoriteto na najosnovnejši ravni.

Zato Razodetje za ljudi, ki so zvesti Bogu, pravi, da »se ravnajo po Božjih zapovedih« (Raz 12,17; Raz 14,12). To vključuje tudi soboto, sedmi dan, ne nedelje. Tisti, ki bodo zavrnili poslednje vabilo treh angelov, naj Boga častijo na njegov sveti dan (Iz 58,13), in bodo na lažni dan, nedeljo, častili zver, bodo prejeli znamenje zveri.