---
title:  Svetišče in zakon
date:   26/05/2024
---

`Kaj je v skrinji zaveze v najsvetejšem delu svetišča? Raz 11,19; 2 Mz 31,18; Raz 12,17`

Dan sprave je bil dan sodbe. Ves Izrael je moral sodelovati pri tem dogodku. Ljudje so prenehali delati ter se posvetili spokorjenju in preiskovanju srca (3 Mz 23,29-31). Samo na dan sprave je veliki duhovnik stopil v najsvetejše, da bi opravil spravo za greh. V najbolj notranjem delu svetišča je stala skrinja zaveze. V njej je bilo deset Božjih zapovedi, zapisanih na kamniti plošči. Zlatemu pokrovu skrinje so rekli prestol milosti. Duhovnik ga je poškropil s krvjo, da bi svetišče očistil greha. Božja navzočnost se je kazala v slavi nad pokrovom skrinje. Vsaka daritev je kazala na Božje usmiljenje do grešnih ljudi, toda dan sprave je kazal na to, da grehi niso izbrisani do sodnega dne (Heb 10,3). Odstranjeni so lahko samo po veri v Kristusovo kri, ki nas očiščuje greha (1 Pt 1,18.19). V Božji navzočnosti se čudovito združujeta Božja milost in pravičnost.

Apostol Janez je videl, kako se je nebeško svetišče odprlo, »in v svetišču se je prikazala skrinja zaveze« (Raz 11,19). V knjigi Veliki spopad piše: »V najsvetejšem delu nebeškega svetišča se posvečeno hranijo Božje zapovedi – zakon, ki ga je sam Bog izgovoril sredi grmenja na Sinaju in ga s svojim prstom napisal na kamniti plošči. Božje zapovedi, ki so v nebeškem svetišču, so vzvišeni izvirnik. Njegov nezmotljiv prepis so bile zapovedi, napisane na kamnitih ploščah, in tudi tiste, zapisane v petih Mojzesovih knjigah. Tisti, ki so razumeli to pomembno resnico, so lahko dojeli njihovo svetost in nespremenljivost.« (Str. 407)

Ko so prvi adventisti proučevali svetopisemski nauk svetišča, so spoznali pomen Božjega zakona in sobote, ki je v samem središču njegove postave. Če je Božji zakon v skrinji zaveze nebeškega svetišča, gotovo ni bil odpravljen s križem.

`Pomisli na soboto, ki vsak teden brez izjeme pride k nam s 1600 km na uro. Kaj nam to pove o pomembnosti nauka o stvarjenju? Ali ima še kateri nauk tako močan in ponavljajoč se opomnik?`