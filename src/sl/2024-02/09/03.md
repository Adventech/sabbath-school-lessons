---
title:  Nespremenljivost Božjega zakona
date:   27/05/2024
---

`Kaj pravijo naslednji svetopisemski odlomki o kristjanovem odnosu do zakona? Mt 5,17.18; Ps 111,7.8; Prd 12,13.14; 1 Jn 5,3; Prg 28,9`

Adventisti sedmega dne sledijo stopinjam protestantskih reformatorjev, ki so zagovarjali svetost Božjega zakona. Zapazite mogočne besede Johna Wesleyja: »Obredni zakon, ki ga je Mojzes predal Izraelovim otrokom, vsebuje vse odredbe in predpise, ki so bili povezani s tempeljskimi daritvami in obredi. Naš Gospod je zares prišel uničit, razrešit in popolnoma razveljavit obredni zakon. /…/ Toda moralnega zakona, ki je zapisan v desetih zapovedih in ki so ga zagovarjali preroki, ni prišel odpravit. Namen njegovega prihoda ni bil razveljaviti nobenega dela [moralnega zakona]. To je zakon, ki ga nikoli ni mogoče uničiti in ki stoji ›kot zvesta priča na nebu‹. /…/ Vsak del tega zakona mora ostati v veljavi za vse človeštvo v vseh časih kot neodvisen od časa ali prostora ali katerih koli drugih okoliščin, ki so podvržene spremembam; odvisen je samo od Božje in človeške narave ter njunega nespremenljivega medsebojnega odnosa.« (Ta odlomek je del Wesleyjeve pridige o gori blagrov. Discourse V, John Wesley’s Sermons: An Anthology [Nashville, TN: Abingdon Press, 1991], str. 208–209.)

`Kaj nam naslednje vrstice povedo o odnosu med Božjim zakonom in njegovim značajem? 2 Mz 34,5-7; Rim 7,11.12; Ps 19,8-12 (Ps 19,7-11 CHR); Ps 89,15 (Ps 89,14 CHR); Ps 119,142.172`

Satan sovraži Božji zakon, ker je prepis njegovega značaja, temelj njegovega prestola in moralna osnova za človeštvo. »Če je bilo zemeljsko svetišče podoba ali kopija nebeškega, potem so tudi zapovedi, ki so bile shranjene v skrinji zaveze na zemlji, natančen prepis zapovedi, ki so bile v nebeški skrinji. S sprejemanjem resnice so priznali tudi zahteve Božjih zapovedi, vključno s četrto o soboti. To je bil vzrok ogorčenosti in odločnega odpora proti skladni razlagi Svetega pisma, ki je razodevala Kristusovo službo v nebeškem svetišču.« (Ellen G. White: Veliki spopad, str. 408–409)

`Katere razloge ljudje pogosto navajajo kot argument za to, da nam ni več treba upoštevati desetih zapovedi? Kaj misliš, da se v resnici skriva za tem?`