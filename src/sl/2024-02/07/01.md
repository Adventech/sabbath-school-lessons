---
title:  Spodbujeni z upanjem
date:   11/05/2024
---

### Preberi pred proučevanjem
Ezr 7,7-13; Dan 8,14; Dan 9,20-27; Mt 24,27.30.31; 1 Tes 4,13-18; 2 Pt 1,
19-21

> <p>Ključno besedilo</p>
> Tisti dan bodo rekli: »Glejte, to je naš Bog, čakali smo ga in nas je odrešil. To je Gospod, ki smo ga čakali, radujmo in veselimo se, da nas je odrešil.« Iz 25,9

Drugi Jezusov prihod je ena od osrednjih tem Svetega pisma in zlata nit, ki teče skozi svete strani Božje besede. Neki učenjak je ocenil, da je v Stari zavezi kar 1845 namigov na drugi Jezusov prihod, v 260 poglavjih Nove zaveze pa več kakor 300 omemb Kristusove vrnitve. Kristusova vrnitev se omenja v vsaki petindvajseti vrstici. O tem velikem dogodku govori 23 od 27 novozaveznih knjig.

Po zatonu reformacije v Evropi, ki so jo ovirale delitve in spori, je protestantizem pognal korenine v Novem svetu vključno z Združenimi državami Amerike, kjer je bilo mnogim prebivalcem mar za resnico, in sicer tudi za resnico o drugem Jezusovem prihodu.

Med temi ljudmi je bil baptistični kmetovalec William Miller. Na podlagi osebnega proučevanja Svetega pisma je verjel, da se bo Jezus kmalu vrnil – že v času njegovega življenja. Začel je oznanjevati to sporočilo in sprožil gibanje, ki je kljub velikemu razočaranju mnoge ljudi seznanilo s svetopisemskimi resnicami, ki so aktualne še danes.

Ta teden bomo raziskali, zakaj je drugi Kristusov prihod skozi stoletja napolnjeval srca vernikov z radostjo in kako se lahko pripravimo na ta veličastni dogodek.

Ta teden v knjigi »Veliki spopad« preberi poglavja od 18 do 21.