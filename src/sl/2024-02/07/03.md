---
title:  V pričakovanju Kristusovega prihoda
date:   13/05/2024
---

Čeprav so protestantski reformatorji verjeli v dobesedni, vidni, slišni in veličastni Kristusov prihod, se je razumevanje te svetopisemske resnice postopoma spreminjalo. Priljubljeni pridigarji 19. stoletja so učili, da bo Kristus prišel vzpostavit svoje kraljestvo na zemlji; takrat naj bi se začelo tisoč let miru. To je vodilo v duhovno lenobo in topo zavezanost duhovnim vrednotam.

Tudi Kristusovi učenci so napačno razumeli naravo njegovega prihoda kot Mesije. Mislili so, da bo prišel kot zmagovalni vojskovodja, ki jih bo osvobodil rimskega jarma. Niso pričakovali, da bo prišel kot tisti, ki jih bo osvobodil verig greha. Napačno so razumeli namen njegovega prihoda.

`Kaj nas naslednje svetopisemske vrstice učijo o drugem Kristusovem prihodu? Apd 1,9-11; Raz 1,7; Mt 24,27.30.31`

Ko je Kristus prišel na naš svet kot dojenček v betlehemskih jaslih, se je le malo ljudi zavedalo, da je prišel. Toda ko bo prišel drugič, ga bo videlo »vsako oko«. Vsako uho bo slišalo glas trobente, ki bo naznanila njegov prihod. Vsak človek na svetu bo gledal njegovo slavo. Sveto pismo zelo jasno opisuje dogodke, ki bodo spremljali njegovo vrnitev, zato se lahko pripravimo nanj.

»Najslavnejša in najbolj svečana resnica v Svetem pismu je resnica o drugem Kristusovem prihodu. Kristus bo prišel dokončat veliko odrešeniško delo. Božjemu romarskemu ljudstvu, ki mora tako dolgo potovati ›po dolini smrtne sence‹, daje dragoceno in blaženo upanje, obljubo o prihodu tistega, ki je ›vstajenje in življenje‹ in bo ›izgnane zopet pripeljal domov‹. Nauk o drugem prihodu je glavni nauk Svetega pisma. Od takrat, ko sta naša prva starša z žalostnim srcem zapustila raj, otroci vere čakajo na prihod Obljubljenega, ki bo zlomil uničevalčevo silo in zopet vrnil izgubljeni raj.« (Ellen G. White: Veliki spopad, str. 284)

Luther Warren, eden prvih adventističnih vodij, je mladim večkrat rekel: »Edini način, da se pripravimo na Kristusov prihod, je, da se pripravimo in ostanemo pripravljeni.« Sporočilo o skorajšnji Kristusovi vrnitvi je nujen poziv vsakemu od nas, da preišče svoje srce in oceni svojo duhovnost. To je poziv k pobožnemu življenju. Glede sijajne resnice o Kristusovi vrnitvi ne moremo biti neopredeljeni.

`Kakšno spodbudo nam dajejo naslednje svetopisemske vrstice glede načina Jezusovega prihoda? 1 Tes 5,2-5; Heb 9,28`