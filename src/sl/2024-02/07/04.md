---
title:  William Miller in Sveto pismo
date:   14/05/2024
---

Kakor je Bog uporabil protestantske reformatorje, da so znova odkrili resnico o opravičenju po veri v Kristusa, je uporabil Williama Millerja, da je ponovno odkril resnico o naravi drugega Kristusovega prihoda. Med proučevanjem Svetega pisma je Miller odkril Kristusa, ki ga ljubi bolj, kot si je sploh lahko predstavljal. S svojim Svetim pismom, peresom in beležko je začel pri 1. Mojzesovi knjigi. Če določenega odlomka ni razumel, se je ustavil, da bi ga raziskal. Svetopisemske odlomke je primerjal z drugimi svetopisemskimi odlomki in tako dovolil, da Sveto pismo razlaga samo sebe.

`Katera načela razlage Svetega pisma so zapisana v naslednjih vrsticah? Iz 28,9.10; Prg 8,8.9; Jn 16,13; 2 Pt 1,19-21`

Med primerjanjem odlomka za odlomkom so se pred Williamom Millerjem odprle skrivnosti Svetega pisma. Iskal je kot nekdo, ki si prizadeva najti skriti zaklad. Njegovo iskanje je bilo bogato nagrajeno. Sveti Duh mu je pomagal razumeti Božjo besedo. Pri proučevanju Svetega pisma se je preroških besedil loteval z enako prizadevnostjo kot drugih svetopisemskih besedil, ki jih je proučeval.

`Kaj nas naslednji odlomki učijo o razumevanju svetopisemskih prerokovanj? Dan 1,17; Dan 2,45; 1 Pt 1,10.11`

Simboli preroških knjig niso oviti v skrivnost. Ljubeči Bog nam je dal svojo preroško besedo, da bi se lahko pripravili na sklepne dogodke, ki se bodo kmalu odvili na svetu. William Miller je jasno razumel, da je prerokovanje najboljši razlagalec samega sebe. Sveto pismo pojasnjuje preroške simbole. Zveri predstavljajo kralje ali kraljestva (Dan 7,17.23). Veter simbolizira uničenje (Jer 49,36). Voda predstavlja ljudstva ali narode (Raz 17,15). Ženska predstavlja cerkev (Jer 6,2; Ef 5,22-32). Časovna prerokovanja iz Daniela in Razodetja so prav tako podana v simbolnem jeziku, pri čemer en preroški dan predstavlja eno dobesedno leto (4 Mz 14,34; Ezk 4,6). Ko je William Miller pri svojem proučevanju uporabil ta načela svetopisemske razlage, je bil presenečen nad tem, kar je odkril glede domnevnega časa Kristusovega prihoda.

`Zakaj je pravilno razumevanje preroških simbolov tako pomembno za našo vero?`