---
title:  Obljuba njegove vrnitve
date:   12/05/2024
---

Protestantski reformatorji in romarji, ki so zapustili rodno Nizozemsko in šli v Novi svet, so hrepeneli po Jezusovem prihodu. Zanje je bil drugi Jezusov prihod radostni dogodek, ki so ga pričakovali z navdušenjem. John Wycliffe se je veselil Kristusovega prihoda kot upanja za cerkev. Calvin je govoril v imenu vseh reformatorjev, ko je Kristusov prihod imenoval »najobetavnejši dogodek«. Drugi Kristusov prihod je bil za zveste razlog veselja in ne strahu.

`Zakaj so naslednji svetopisemski odlomki vlivali upanje kristjanom v vseh zgodovinskih obdobjih? Jn 14,1-3; 1 Tes 4,13-18; Tit 2,11-14`

Ni težko razumeti, zakaj je vera v drugi Kristusov prihod kristjanom, ki so verovali v Sveto pismo, prinesla toliko upanja in veselja. To upanje kaže na konec bolezni, trpljenja in smrti. Po Kristusovem prihodu ne bo več revščine, krivic, zatiranja, prepirov, konfliktov in vojn. Svet bosta zajela mir in občestvo. Verni bodo vso večnost uživali občestvo s Kristusom in odrešenimi.

»Gospodov prihod je bil v vseh stoletjih blaženo upanje njegovih pravih učencev. Obljuba, ki jo je dal Zveličar ob slovesu na Oljski gori, da bo zopet prišel, je razsvetljevala učencem prihodnost, izpolnjevala njihova srca z radostjo in upanjem, ki ju nobena žalost ali preizkušnja nista mogli zmanjšati niti odvzeti. Prikazen ›slave velikega Boga in našega Zveličarja Jezusa‹ je bila ›blaženo upanje‹ sredi trpljenja in preganjanja. Ko so bili Tesaloničani polni bolečine ob pogrebu svojih dragih, kateri so upali, da bodo živi dočakali Gospodov prihod, jih je njihov učitelj, apostol Pavel, opozoril na vstajenje, ki se bo zgodilo ob Zveličarjevem prihodu. Takrat bodo mrtvi v Kristusu vstali in bodo skupaj z živimi vzeti Gospodu naproti v višavo. ›Tako bomo zmeraj z Gospodom,‹ je dejal. ›S temi besedami se torej tolažíte med seboj.‹ 
(1 Tes 4,16-18)« (Ellen G. White: Veliki spopad, str. 286–287)

`Zakaj je drugi Kristusov prihod tako pomemben za našo vero? Zakaj je resnica o Kristusovi vrnitvi tako pomembna, še posebej zato ker vemo, da mrtvi spijo? Zakaj bi bili brez tega, kakor je rekel Pavel, v skrajno brezupnem položaju (1 Kor 15,15-18)?`