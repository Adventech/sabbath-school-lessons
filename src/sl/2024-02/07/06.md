---
title:  Najdaljša preroška časovnica
date:   16/05/2024
---

`Kdaj je bil izdan odlok, ki je dovoljeval izraelskim ujetnikom v Perziji, da se svobodno vrnejo in obnovijo svoj tempelj? Ezr 7,7-13`

Odlok je izdal perzijski kralj Artakserks leta 457 pr. Kr. Ta odlok je bil zadnji izmed treh, ki so dovoljevali Judom, da se vrnejo in obnovijo Jeruzalem ter oživijo tempeljsko bogoslužje. Tretji odlok je bil najbolj izpopolnjen in pomeni začetek prerokovanja o 2300 dneh/letih.

`Kdaj se je začelo to preroško obdobje? Katere glavne dogodke sta napovedali ti vrstici? Dan 9,25.26`

V tem izjemnem prerokovanju je Daniel napovedal, da bo od izida odloka, »da se obnovi in pozida Jeruzalem«, do Maziljenca 69 preroških tednov oziroma 483 preroških dni (tj. 483 dobesednih let). Ker je bil odlok izdan jeseni leta 457 pr. Kr., se 483 let razteza do jeseni leta 27. Jeseni leta 27 se je Kristus dal krstiti in je bil maziljen s Svetim Duhom (Apd 10,38). Po krstu je šel v Galilejo. »Oznanjal je Božji evangelij in govoril: ›Čas se je dopolnil.‹« (Mr 1,14.15).

Jezus je bil križan spomladi leta 31 – sredi zadnjega preroškega tedna – tri leta in pol po svojem krstu. Žrtveni sistem, ki je kazal na Božje jagnje, je prenehal veljati s Kristusovo žrtvijo na Golgoti. Izpolnitev je nadomestila simbol in sčasoma so prenehale vse daritve obrednega sistema.

`Kako se konča prerokovanje o 70 tednih? Dan 9,27`

70 tednov oziroma 490 let, ki je bilo odrejenih posebej za Jude, se je končalo leta 34, ko je veliki zbor zavrgel sporočilo evangelija (Apd 6,8–7,60).

Če od prerokovanja o 2300 letih odštejemo 490 let, nam do izpolnitve prerokovanja ostane še 1810 let. To nas pripelje do leta 1844. William Miller in prvi adventisti so verjeli, da je svetišče iz Dan 8,14 ta svet. Predpostavljali so, da bo Kristus leta 1844 prišel očistit zemljo z ognjem.