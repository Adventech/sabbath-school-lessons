---
title:  2300 dni iz Dan 8,14
date:   15/05/2024
---

William Miller je opazil, da so se dogodki, ki so jih napovedali preroki, natančno izpolnili: Abrahamovi potomci so bili 400 let sužnji v Egiptu; Izrael je 40 let taval po puščavi; Izraelci so bili 70 let v ujetništvu; Daniel je zapisal, da je Izraelu odrejenih 70 tednov (1 Mz 15,13; 4 Mz 14,34; Jer 25,11; Dan 9,24).

`Kaj nam naslednje vrstice povedo o Božji časovnici prvega Kristusovega prihoda? Mr 1,15; Gal 4,4; Rim 5,6`

Ko je Miller proučeval prerokovanja in primerjal svetopisemske odlomke, je prišel do naslednjega zaključka: če je Bog v vsem Svetem pismu imel božansko časovnico, jo gotovo ima tudi za drugi Kristusov prihod.

`Kaj naj bi se zgodilo na koncu 2300 dni? Dan 8,14`

William Miller je sprejel priljubljeni pogled, da je »čiščenje svetišča« čiščenje zemlje z ognjem. Marljivo je proučeval Sveto pismo, da bi razumel dogodek tako velikega pomena. Odkril je povezavo med Dan 8 in Dan 9. V Dan 8 je angelu naročeno, naj Danielu razloži videnje (Dan 8,16). Na koncu poglavja je edini del videnja, ki ostane nepojasnjen, del o 2300 večerih in jutrih. Kasneje se je angel vrnil k Danielu in mu rekel: »Daniel, zdaj sem prišel, da te poučim v razsodnosti.« (Dan 9,22; glej tudi Dan 9,23-27) Pomagal mu je razumeti 2300 večerov in juter.

To vemo zato, ker so bile prve angelove besede po tem, ko je naročil Danielu, naj bo pozoren na besedo in doume videnje (Dan 9,23), naslednje: »Sedemdeset tednov je odločenih nad tvojim ljudstvom in nad tvojim svetim mestom« (Dan 9,24 CHR). Beseda, ki je prevedena kot »odločenih«, dobesedno pomeni »odrezanih«. 70 tednov, 490 let, bo odrezanih. Toda od kod? Od 2300 večerov in juter! To je edini del v Dan 8, ki ga Daniel ni razumel, zato mu ga je angel prišel pojasnit.

Ker se 70 tednov začne, ko izide beseda, »da se obnovi in pozida Jeruzalem« (Dan 9,25), je Miller vedel, da lahko na podlagi tega datuma odkrije začetek 70 tednov in prerokbe o 2300 dneh.