---
title:  Dve priči oživita
date:   08/05/2024
---

`Kaj je Raz 11,11 napovedalo, da se bo zgodilo z Božjo besedo?`

Na koncu francoske revolucije bo Božja beseda spet oživela. Nastalo bo mogočno prebujenje. Velik strah bo obšel nje, ki bodo videli, kako Božja beseda spet postaja živa Božja moč za odrešenje. Na koncu 18. stoletja je Bog poklical moške in ženske, ki so bili predani temu, da evangelij ponesejo do koncev zemlje. Ljudje so z veliko hitrostjo oznanjevali sporočilo Svetega pisma. William Carey je na primer šel v Indijo in prevedel Sveto pismo v več kot ducat indijskih narečij. Moč Svetega pisma je bila gonilna sila globalnega dela misijonarjev.

Ni naključje, da so se ta misijonska prizadevanja pojavila po francoski revoluciji. Božja beseda je živa in čeprav se je mnogim zdela »mrtva«, je še vedno živela v srcu vernikov in bo ponovno oživela, kakor je napovedalo prerokovanje iz Razodetja. »Neverni Voltaire se je nekoč hvalil in rekel: ›Utrujen sem že, ker neprestano poslušam, da je dvanajst mož ustanovilo krščansko vero. Dokazal bom, da za njeno strmoglavljenje zadostuje en mož.‹ Po njegovi smrti je minilo že mnogo let. Milijoni so se mu pridružili v boju proti Svetemu pismu, vendar ga niso uničili. Kjer je bilo v Voltairovem času sto izvodov Svetega pisma, jih je danes deset tisoč in celo sto tisoč. Zgodnji reformator je dejal: ›Sveto pismo je nakovalo, na katerem so se izrabila mnoga kladiva.‹« (Ellen G. White: Veliki spopad, str. 271)

`Kaj nam naslednje vrstice povedo o Svetem pismu? Zakaj mu lahko zaupamo? Ps 119,89; Ps 111,7.8`

Božja beseda je morda napadena ali zatirana, toda nikoli ne bo izkoreninjena. Celo mnogi tako imenovani kristjani na različne načine spodkopavajo njeno veljavo, dvomijo o nekaterih odlomkih iz Svetega pisma ali poudarjajo človeške prvine, zaradi česar Sveto pismo izgublja božanski pečat, Božja resnica pa je spodkopana.

Nikoli ne smemo dovoliti, da bi nas zapeljali napadi na resnico. Sveto pismo je živo tudi danes. Nagovarja naše srce in prinaša sveže življenje njim, ki so pripravljeni prisluhniti Božji besedi in upoštevati njene nauke.

`Katera prerokovanja te še posebej nagovarjajo in zakaj?`