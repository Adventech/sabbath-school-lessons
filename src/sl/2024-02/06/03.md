---
title:  Preroška obdobja
date:   06/05/2024
---

`Katere podobnosti opaziš v časovnih obdobjih iz Raz 11,3; Raz 12,5.6.14.15 in Dan 7,25?`

Dve priči bosta prerokovali »tisoč dvesto šestdeset dni, oblečeni v raševino« (Raz 11,3). To je v resnici obdobje 42 mesecev, ko bodo »pogani« (tisti, ki nasprotujejo Božji resnici) teptali sveto mesto (Raz 11,2). Božji sovražniki so teptali Božjo resnico 1260 dni (42 × 30 = 1260; v apokaliptičnem prerokovanju en dan simbolizira eno leto) in dve Božji priči – Stara in Nova zaveza – sta v tem času prerokovali proti njim.

V Dan 7,25 piše, da bo mali rog, ki se bo vzdignil po razpadu Rimskega cesarstva, preganjal Božje ljudstvo »čas, dva časa in polovico časa«. »Čas« predstavlja eno leto (360 dni), zato 3,5 časa pomeni 1260 dni.

Raz 12,6.13 govori o 1260 dneh preganjanja Božjega ljudstva. V Raz 12,14 se omenja »čas, dva časa in pol časa«. Raz 13,5 govori o 42 mesecih. V Raz 11,2.3 se omenja 42 mesecev in 1260 dni. Vsa ta prerokovanja opisujejo različne vidike enakega zgodovinskega obdobja.

Kadar ljudje zanemarjajo veljavo Svetega pisma, se pojavijo druge – človeške – oblasti. To pogosto vodi v preganjanje tistih, ki se oklepajo Božje besede, kar se je zgodilo med papeško vladavino, ki je trajala od leta 538 do leta 1798. V tem času se je srednjeveška cerkev pogreznila v globoko duhovno temo. Božje zapovedi so bile nadomeščene s človeškimi uredbami. Tradicija je zasenčila preprostost evangelija. Rimska cerkev se je združila s posvetno oblastjo, da bi razširila svojo moč nad vso Evropo.

Božja beseda – njegovi dve priči – je bila med 1260 leti oblečena v raševino. Resnica je bila skrita pod goro tradicij in obredov. Toda priči sta še vedno prerokovali; Sveto pismo je še vedno govorilo. Božja beseda se je ohranila kljub duhovni temi, saj so živeli ljudje, ki so jo cenili in se ravnali po njenih predpisih. Teh ljudi ni bilo veliko. Valdenžani, Jan Hus, Jeronim, Martin Luter, Ulrich Zwingli, John Calvin, John in Charles Wesley ter mnogo drugih reformatorjev je ostalo zvestih Božji besedi, kakor so jo razumeli.

`Kateri krščanski nauki danes temeljijo na tradiciji in ne na Božji besedi?`