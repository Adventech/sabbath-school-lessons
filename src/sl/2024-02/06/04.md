---
title:  Smrt dveh prič
date:   07/05/2024
---

`Kaj pravi Raz 11,7-9 o tem, kaj se bo zgodilo dvema Božjima pričama – Stari in Novi zavezi?`

Leta 538 je pogansko Rimsko cesarstvo propadlo. Cesar Justinijan je civilno, politično in versko oblast predal papežu Vigiliju. Začelo se je dolgo obdobje nadvlade srednjeveške cerkve, ki je trajalo vse do leta 1798. Pod Napoleonovim ukazom je francoski general Barthier 10. februarja 1798 vkorakal v Rim. Papež Pij VI. je bil zajet in odpeljan v Francijo, kjer je umrl. Ta datum označuje konec posvetne oblasti rimske cerkve – 1260 dni oziroma let, kakor je bilo napovedano v Danielu in Razodetju (glej včerajšnji nauk).

Kako mogočen dokaz, da so svetopisemska prerokovanja zanesljiva! Daniel, ki je pisal več kot 500 let pred Kristusovim rojstvom, je natančno predvidel dogodke, ki so se zgodili čez več kot 2300 let. Svetopisemskim prerokovanjem lahko zares zaupamo!

Med tem časom se je resnica evangelija ohranjala po pričevanju Besede. Toda svetopisemsko resnico so ogrožali veliko večji izzivi. Zver, ki se je vzdignila iz brezna (Satan), je začela vojno proti Božji besedi. S francosko revolucijo, ki se je začela leta 1789, je sprožila nove napade na veljavo Svetega pisma.

Med francosko revolucijo je vlada uradno vzpostavila kult »razuma«. Država je podpirala ateistično vero, ki naj bi nadomestila krščanstvo. 10. novembra 1793 so po vsej Franciji praznovali praznik razuma. Francoske cerkve so se spremenile v templje razuma, neka ženska pa je bila celo okronana za kraljico razuma. Na ulicah so sežigali Sveta pisma. Naznanili so, da Bog ne obstaja in da je smrt neskončno spanje. Satan je po brezbožnih ljudeh ubil dve Božji priči. »Njuni trupli bosta obležali na cesti velikega mesta, ki se v duhovnem pomenu imenuje Sódoma in Egipt: tam je bil križan tudi njun Gospod.« (Raz 11,8)

Egipčanska kultura je poznala mnogo bogov, ki so zanikali obstoj pravega Boga (2 Mz 5,2). Sodoma je simbol skrajne nemorale. Med francosko revolucijo sta Božji priči – Stara in Nova zaveza – ležali mrtvi zaradi ateizma in nemoralnosti, ki sta se naglo širila, ko so se zaradi revolucije in prelivanja krvi skrhali običajni moralni zadržki.

Raz 11,9 pravi, da bosta trupli Božjih prič nepokopani ležali »tri dni in pol«, kar pomeni tri in pol dobesednih let. Med francosko revolucijo je ateizem dosegel vrhunec vsaj za 3,5 leta. To obdobje je trajalo od 26. novembra 1793, ko je bila z odlokom, izdanim v Parizu, ukinjena vera, do 17. junija 1797, ko je francoska vlada odpravila omejevalne verske zakone.