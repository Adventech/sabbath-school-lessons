---
title:  Dve priči
date:   05/05/2024
---

`Naštej pet značilnosti dveh prič iz Raz 11,3-6.`

V Zah 4 je prerok videl dve oljki na vsaki strani zlatega svečnika. Gre za isto podobo, o kateri beremo tudi v Raz 11. Zaharija je izvedel, da to predstavlja »dva sinova olja [maziljenca], ki stojita pred Gospodom vse zemlje« (Zah 4,14). Oljki sta z oljem napajali oljnico, da je ta lahko svetila. To nas spomni na psalmistove besede: »Tvoja beseda je svetilka mojim nogam, luč moji stezi.« (Ps 119,105) Olje predstavlja Svetega Duha (Zah 4,2.6). Janezovo videnje iz Raz 11 govori o Božji besedi, ki se oznanja z močjo Svetega Duha, da bi razsvetlila svet.

Ti dve priči lahko prerokujeta in zadržita dež. Vodo lahko spremenita v kri in udarita svet z nadlogami. Po Božji besedi je Elija napovedal, da v Izraelu ne bo deževalo. V odgovor na njegovo molitev tri leta in pol ni bilo dežja (Jak 5,17). Nato je spet molil in začelo je deževati, po tem ko lažnim prerokom ni uspelo priklicati dežja (1 Kr 17 in 18). Mojzes je po Božji besedi priklical raznovrstne nadloge nad egiptovsko deželo ter spremenil vodo v kri, ker faraon ni hotel izpustiti Božjega ljudstva (2 Mz 7).

Tiste, ki si prizadevajo škoditi Svetemu pismu, bo požrl ogenj iz ust Božjih prič. Bog pravi: »Ker govorite to besedo, glej, bom naredil iz svojih besed ogenj v tvojih ustih in iz tega ljudstva les, ki ga ogenj použije!« (Jer 5,14) Božja beseda obsoja vse, ki jo zavračajo. Njegova beseda je kakor ogenj v ustih.

V Jn 5,39 je Jezus rekel, da starozavezni spisi pričajo o njem. Rekel je tudi, da se bo evangelij oznanjeval »v pričevanje« vsemu svetu (Mt 24,14). Temelj tega pričevanja sta Stara in Nova zaveza. V Raz 11,3 je zapisana beseda z istim korenom kakor koren besede za pričo, ki je zapisana v teh dveh vrsticah.

Kdo sta dve priči? Na podlagi značilnosti, zapisanih v Raz 11, lahko sklepamo, da sta dve priči Stara in Nova zaveza, ki svetu pričata o Božji luči in ljubezni.

`Mnogi sodobni kristjani poskušajo zmanjšati pomen Stare zaveze. Pravijo, da je nepomembna in nebistvena, češ da jo je nadomestila Nova zaveza. Kaj je narobe s tem stališčem?`