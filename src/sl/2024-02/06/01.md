---
title:  Dve priči
date:   04/05/2024
---

### Preberi pred proučevanjem
Ps 119,89; Iz 54,17; Dan 7,25; Zah 4,14; Raz 11,3-6.15-18; Raz 12,5.6.14.15

> <p>Ključno besedilo</p>
> Trava se posuši, cvetica ovene, beseda našega Boga pa obstane na veke. Iz 40,8

Skozi stoletja so ljudje dvomili o Božji besedi, jo zavračali in razčlenjevali. V samostanih je bila privezana na verigo, na javnih krajih so jo sežigali in trgali na koščke. Tistim, ki so verjeli vanjo, so se posmehovali, jih žalili, zapirali v ječe in jih celo mučili. Toda kljub vsemu temu je Božja beseda zmagala.

Srednjeveška cerkev je preganjala zveste kristjane, ki so verovali Svetemu pismu. Božja beseda je razsvetljevala temo. Zatiranje in preganjanje nista mogla ustaviti širjenja Božje besede. Na zaslišanju angleškega prevajalca Svetega pisma Williama Tyndala so ga vprašali, kdo mu je najbolj pomagal pri širjenju Božje besede. Po kratkem razmisleku je odgovoril: »Škof Durham.« Sodniki so bili šokirani.

Tyndale je pojasnil, da je ob neki priložnosti škof kupil veliko količino angleških Svetih pisem in jih javno sežgal. Toda škof se ni zavedal, da s tem pomaga širiti resnico. Sveta pisma je kupil po veliko višji ceni od običajne. Zaradi tega zajetnega naročila je lahko Tyndale natisnil veliko več Svetih pisem, kot jih je škof sežgal. V prah poteptana resnica je vedno znova vstala, da bi zasijala v vsej svetlobi.

Ta teden bomo raziskali enega najmočnejših napadov na Sveto pismo in krščansko vero. Med francosko revolucijo je kri tekla po ulicah Francije. Na pariški glavni trg so postavili giljotino in umrlo je na tisoče ljudi. Ateizem je postal državna vera, toda pričevanja Božje besede ni bilo mogoče utišati.

Ta teden v knjigi »Veliki spopad« preberi poglavja od 12 do 17.