---
title:  Zmagovalna resnica
date:   09/05/2024
---

Kljub sovražnikovim napadom bo Božje delo na zemlji doseglo veličastni vrhunec. Evangelij se bo oznanjeval »prebivalcem zemlje in vsakemu narodu, rodu, jeziku in ljudstvu« (Raz 14,6). Veliki spopad med Kristusom in Satanom se bo končal s Kristusovo popolno zmago nad peklenskimi silami. Božje kraljestvo bo premagalo zlo; greh bo za vedno izginil iz vesolja. Začetek Raz 11 govori o Satanovem poskusu, da po francoski revoluciji uniči krščanstvo in izkorenini vero v Boga, toda konec poglavja govori o zmagi Božjega kraljestva nad oblastmi in silami zla. To je spodbuda vsem, ki zaradi Kristusa in resnice prestajajo ognjene preizkušnje.

`Kaj se bo po besedah iz Raz 11,15-18 zgodilo na koncu časa, ko bo zadonela sedma trobenta?`

Kraljestva tega sveta bodo postala kraljestvo našega Gospoda. Kristus bo zmagal. Zlo bo poraženo. Jezus bo zmagovalec, Satan pa poraženec. Pravičnost bo zmagala. Zavladala bo resnica. Dobro je imeti v mislih naslednje besede: »Kar je sezidano na človeški veljavi, bo minilo; kar pa je utemeljeno na skali nespremenljive Božje besede, bo ostalo vekomaj.« (Ellen G. White: Veliki spopad, str. 271)

`Kaj se je v Janezovem videnju odprlo v nebesih? Kaj je videl, ko je pogledal tja? Raz 11,19`

Janez je prejel videnje Božjega svetišča v nebesih. Ko je pogledal v najsvetejše, je videl skrinjo zaveze. V starozaveznem svetišču, ki je bilo narejeno po vzorcu veličastnega nebeškega svetišča, se je Božja navzočnost razodevala med podobama dveh angelov na pokrovu skrinje zaveze. V skrinji je bil Božji zakon. Čeprav smo rešeni samo po Božji milosti z vero, pa poslušnost Božjemu zakonu kaže, kako pristna je naša vera. Božji zakon je osnova oziroma merilo sojenja (Jak 2,12). To dejstvo bo še posebej pomembno in aktualno v času konca (Raz 12,17; Raz 14,12).

`Kako nasprotje med brezbožnostjo francoske revolucije in veličastnim vrhuncem, opisanim v Raz 11, vpliva na tvoj način življenja in razmišljanja?`