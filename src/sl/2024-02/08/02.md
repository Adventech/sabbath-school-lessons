---
title:  Nebeško svetišče
date:   19/05/2024
---

`O katerih dveh svetiščih govorijo naslednje vrstice? 2 Mz 25,8.9.40; Heb 8,1-6`

Ko so prvi adventisti v mesecih, ki so sledili oktobru 1844, proučevali Sveto pismo, so prišli do spoznanja, da Sveto pismo omenja dve svetišči – svetišče, ki ga je zgradil Mojzes, in veličasten izvirnik svetišča v nebesih. V Svetem pismu se beseda »svetišče« nanaša na 1.) svetišče, ki ga je zgradil Mojzes in je bilo vzorec oziroma »tip« nebeških stvari; 2.) na »pravo svetišče« v nebesih, na katerega je usmerjalo zemeljsko svetišče. Ob Kristusovi smrti je zemeljska svetiščna služba izgubila svoj pomen. »Pravo svetišče« v nebesih je svetišče nove zaveze. Ker se je prerokovanje iz Dan 8,14 izpolnilo v tistem obdobju, je svetišče, na katerega se nanaša, svetišče nove zaveze.

»Na koncu 2300 dni, se pravi leta 1844, na svetu že mnogo stoletij ni bilo nikakršnega svetišča. Zato se prerokovanje: ›Do 2300 večerov in juter, potem bo svetišče očiščeno,‹ brez dvoma nanaša na nebeško svetišče.« (Ellen G. White: Veliki spopad, str. 393)

Svetišče v puščavi je bilo vzorec oziroma model nebeškega svetišča. Obredi v zemeljskem svetišču so razodevali Božji načrt odrešenja. Vsaka žrtev je kazala na Jezusovo žrtev na golgotskem križu (Jn 1,29). Po Kristusovi žrtvi smo prosti obsodbe greha. Odpuščeno nam je! Če sprejmemo Kristusovo žrtev za nas in priznamo svoje grehe, smo prosti krivde (1 Jn 1,9). Jezus ni le Jagnje, ki je umrlo za nas, temveč tudi naš Veliki duhovnik, ki živi za nas.

Heb 7,25 pojasnjuje: »Dokončno lahko odreši tiste, ki po njem prihajajo k Bogu, ker vedno živi, da posreduje zanje.« Jezus odstranjuje krivdo greha in nas rešuje moči krivic (Rim 8,1-4; 2 Kor 5,21). Naš Veliki duhovnik v nebeškem svetišču opravlja službo za nas. Zaradi njegovega posredovanja je greh v našem življenju izgubil svojo moč. Nič več nismo sužnji svoje grešne narave. V Kristusu smo svobodni: svobodni obsodbe greha in moči, ki jo je greh v preteklosti imel nad nami. Če se po veri oklenemo Kristusa, imamo zagotovilo zveličanja.

`Kaj zate pomeni dejstvo, da Jezus v nebesih posreduje zate? Zakaj potrebujemo Posrednika? Zakaj je ta resnica dobra novica?`