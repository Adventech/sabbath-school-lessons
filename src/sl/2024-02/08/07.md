---
title:  Za globlje proučevanje
date:   24/05/2024
---

Zapazi, kako sta v naslednjem navedku opisana Jezusovo delo za nas pri sodbi in naša vloga.

»Jezus ne opravičuje njihovih grehov, ampak kaže na njihovo spokorjenje in vero ter prosi z dviganjem svojih ranjenih rok pred Očetom in svetimi angeli za njihovo odpuščanje. Pravi: Poznam jih po imenu, zapisal sem si jih na obe dlani svojih rok. ›Moja daritev Bogu je potrt duh, potrtega in pobitega srca, o Bog, ne preziraš‹ (Ps 51,19). Tožniku svojega ljudstva pa odgovarja: ›Gospod naj te ukori, o satan, naj te ukori Gospod, ki je izvolil Jeruzalem. Mar ni to ogorek, ki so ga potegnili iz ognja?‹ (Zah 3,2)« (Ellen G. White: Veliki spopad, str. 453, 455)

»Dejstvo, da so ti, ki jih Bog priznava za svoje ljudstvo, prikazani, kako stojijo pred Gospodom v umazanih oblačilih, mora spodbuditi k ponižnosti in globokemu preiskovanju srca vse, ki se imenujejo z njegovim imenom. Tisti, ki zares čistijo svoje duše s pokoravanjem resnici, imajo o sebi vedno najbolj skromno mišljenje. Čim bolj pazljivo opazujejo brezhibnost Kristusovega značaja, toliko bolj je goreča njihova želja, da bi postali podobni njemu, in toliko manj čistosti ali svetosti bodo videli v svojem življenju. Toda čeprav se moramo zavedati svoje grešnosti, se lahko opremo in vedno sklicujemo na Kristusa, ki je naša pravičnost, naše posvečenje in naše zveličanje. Na obtožbe, ki jih Satan uporablja proti nam, sami ne moremo odgovoriti. Samo Kristus se lahko uspešno zavzema za nas in nas ubrani. On lahko tožnika utiša z argumenti, ki ne temeljijo na naših zaslugah, temveč samo na njegovih.« (Ellen G. White: Testimonies for the Church, 5. zvezek, str. 471–472)

»Zdaj živimo v času velikega dne sprave. Medtem ko je veliki duhovnik v starozavezni simbolični službi opravljal spravo za Izraelce, so morali vsi pokoriti svoje duše z izpovedovanjem grehov in ponižanjem pred Gospodom, da ne bi bili iztrebljeni iz ljudstva. Prav tako se morajo vsi, ki želijo, da bi njihova imena ostala v knjigi življenja, ponižati pred Bogom, in sicer z žalostjo zaradi greha in z iskrenim spokorjenjem.« (Ellen G. White: Veliki spopad, str. 458)

**Vprašanja za pogovor**

`Katera čustva vam vzbudi misel, da Jezus za nas dviga svoje prebo-
dene roke pred Očetom? Zakaj je to naše edino upanje pri sodbi?`

`Živimo v času velikega dne sprave. Sprava je Božje delo reševanja izgubljenih grešnikov. Zakaj je torej vsak dan, ki je posvečen Božjemu delu reševanja izgubljenih grešnikov, v resnici dober dan?`

`Zapazi besede Ellen G. White, ko pravi, da: »[s]amo Kristus lahko učinkovito prosi za nas. Z argumenti, ki ne temeljijo na naših, temveč njegovih zaslugah, lahko utiša tožnika« (Advent Review and Sabbath Herald, 2. januar 1908). Kako lahko to upanje postane naše?`