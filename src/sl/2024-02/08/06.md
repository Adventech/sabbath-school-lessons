---
title:  Jezus, naš Zagovornik pri sodbi
date:   23/05/2024
---

`Kakšna je razlika med duhovnikovo službo v zemeljskem svetišču in Jezusovo službo v nebeškem svetišču? Heb 10,9-14`

Kristus je enkrat za vselej umrl na križu kot popolna daritev za greh. Njegova duhovniška služba v nebeškem svetišču nas posvečuje. V najsvetejšem je naš Zagovornik pri sodbi (1 Jn 2,1). »Tako se je tudi Kristus enkrat daroval, da je odvzel grehe mnogih. Drugič pa se bo prikazal brez greha, v odrešenje tistih, ki ga pričakujejo.« (Heb 9,28) Po njegovi žrtvi in posredovanju je greh za vedno premagan. Zdaj Kristus spet prihaja po tiste, »ki ljubijo njegovo pojavitev« (2 Tim 4,8).

`Zakaj nas Jezus vabi, naj mu sledimo? Kaj spoznamo, ko mu začnemo slediti? Heb 6,19.20`

»Kristusovo posredništvo za človeka v nebeškem svetišču je v načrtu zveličanja enako pomembno kakor njegova smrt na križu. S svojo smrtjo je začel delo, ki ga je po svojem vstajenju odšel dokončat v nebesa. Z vero moramo stopiti za zaveso, kamor je Jezus odšel pred nami (Heb 6,20). Tam bleščeče odseva luč z golgotskega križa. Tam lahko jasneje dojamemo skrivnosti odrešenja. Zveličanje ljudi je bilo izbojevano z neizmerno dragoceno nebeško daritvijo; darovana daritev zadošča vsem zahtevam prekršenih Božjih zapovedi. Jezus je odprl pot k Očetovemu prestolu. Po njegovem posredništvu lahko pred Bogom podajo iskrene želje vsi, ki z vero prihajajo k njemu.« (Ellen G. White: Veliki spopad, str. 457–458)

Načrt zveličanja je popoln načrt za razrešitev velikega spopada in za rešitev tega planeta iz Satanovega prijema. Jezus je s svojim življenjem na zemlji razodel Božjo ljubezen padlemu svetu in drugim opazovalcem v vesolju. Njegova smrt je razodela ostudnost greha in zagotovila zveličanje vsemu človeštvu. Njegovo posredovanje v nebeškem svetišču zagotavlja spravo vsakomur, ki se v veri zateče k njemu.

`Kako je Kristusova smrt na križu povezana z njegovim posredovanjem v nebeškem svetišču? Zakaj je sodba tako pomemben del načrta zveličanja?`