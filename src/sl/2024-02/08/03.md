---
title:  V najsvetejšem
date:   20/05/2024
---

`Zakaj je bil dan sprave tako pomemben praznik v starem Izraelu? 3 Mz 16,21.29-34; 3 Mz 23,26-32; Heb 9,23-28`

Duhovniki so služili vsak dan v letu, toda na dan sprave, ki so ga imenovali jom kipur, so bile oči vseh uprte v svetišče. V 3 Mz 16 in 23 so zapisana jasna navodila za ta dan. Takrat so se nehala vsa vsakdanja opravila. Vse ljudstvo se je postilo. Medtem ko je veliki duhovnik v imenu zbranega ljudstva stopil v najsvetejše – v Božjo navzočnost – je ljudstvo preiskovalo svoje srce. Ponižno in iskreno so iskali Boga.

Tisti, ki se na dan sprave ni želel spokoriti, je bil »iztrebljen« izmed izbranega ljudstva (3 Mz 23,27.29). Na dan sprave je veliki duhovnik vzel kri kozla za Gospoda in jo nesel v svetišče. Ko jo je poškropil po pokrovu skrinje zaveze, jo je nanesel še na rogove zlatega oltarja in na bronast oltar, s čimer je očistil vse svetišče. Na koncu tega spravnega obreda je veliki duhovnik položil svoje roke na živega kozla in nad njim priznal Izraelove grehe. Nato je bil kozel odpeljan v puščavo, da bi bil za vedno ločen od tabora (3 Mz 16,20-22).

Kri je bila prenesena na svetišče med vsakodnevnimi obredi, kar je kazalo na beleženje greha (Jer 17,1) in na Božjo odgovornost za njegovo dokončno odstranitev. Na dan sprave je bila prenesena s svetišča in položena na glavo kozla za Azazela, ki je predstavljal Satana in je razkrival njegovo odgovornost za težavo greha.

Kozel je bil odpeljan daleč v puščavo, da bi lahko Bog ob koncu dneva sprave očistil svetišče in svoje ljudstvo. Kristus posreduje za nas v nebeškem svetišču. Najprej je svoje delo opravljal v svetem delu, od leta 1844, torej od izteka 2300 dni, pa služi v najsvetejšem.

Sodni dan bomo prestali samo zaradi Jezusa, naše Zamenjave. Kakor je zapisala Ellen G. White, smo »opravičeni zaradi njegove pravičnosti, v kateri nimamo deleža« (Jezusovo življenje, str. 16). Zaradi pripisane pravičnosti je naša dolžnost, da se odvrnemo od greha in se ponižamo pred Bogom. To pomeni, da se nismo pripravljeni sprijazniti z zlom in se ne oklepamo svojih priljubljenih grehov, temveč rastemo v milosti in živimo sveto življenje.

`Kakšen pomen ima dan sprave za naše življenje? Zakaj bi morala načela in resnice, izražene s simboli dneva sprave, vplivati na način našega življenja?`