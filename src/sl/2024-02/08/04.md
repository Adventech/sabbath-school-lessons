---
title:  Sodba mora priti
date:   21/05/2024
---

`Katere podobnosti opaziš med Dan 7,9.10 in Raz 14,6.7?`

Sodba je pomembna tema Svetega pisma. »Bog namreč pripelje pred sodbo vsako dejanje, tudi vsako zakrito, naj bo dobro ali húdo.« (Prd 12,14) Jezus je svoje poslušalce usmeril na prihodnjo sodbo, ko je rekel: »Za vsako prazno besedo, ki jo ljudje izgovorijo, bodo dajali odgovor na sodni dan.« (Mt 12,36) Apostol Pavel je dodal, da bo Bog »osvetlil, kar je skrito v temi, in razkril namene src« (1 Kor 4,5). Angel je rekel apostolu Janezu: »Prišla je ura njegove [Božje] sodbe.« (Raz 14,7)

`Kakšna bo usoda vsega človeštva, ko se bo Jezus vrnil? Kaj je bilo povedano Janezu? Raz 22,10-12`

Ker pride Kristus podelit svoje plačilo, se mora pred tem odviti sodba, da se pokaže, kdo bo prejel kakšno plačilo. Ko se Kristus vrne, ne bo več druge priložnosti. Vsak človek je imel dovolj informacij in priložnosti, da se je lahko odločil za ali proti Kristusu.

`Zakaj ima Jezus tako drugačen odnos do skupin ljudi, ki jih omenja v Mt 25,1-13?`

»Ko bo preiskovalno delo opravljeno, ko bodo raziskani in rešeni primeri tistih, ki so se v vseh časih priznavali za Kristusove sledilce, tedaj, in nikakor prej, bo končano delo preiskovanja in vrata milosti se bodo zaprla. Tako nas ta kratka poved: ›Tiste, ki so bile pripravljene, so šle z njim na svatbo in vrata so se zaprla‹, vodi čez zadnjo Zveličarjevo službo do časa, ko bo dokončano vzvišeno delo zveličanja človeštva.« (Ellen G. White: Veliki spopad, str. 402)

Sodbe se nam ni treba bati. Kristus nam zagotavlja odpuščanje, osvobaja nas krivde in nam daje moč za pobožno življenje. Z njim na svoji strani smo zmagovalci.