---
title:  Lucifer slepi, Kristus zmaga
date:   01/04/2024
---

Ni logične razlage, zakaj je popolni angel Lucifer dovolil, da v njegovem srcu vzklijeta nevoščljivost in ponos, ki sta nato zrastla v odkrit upor proti Stvarniku. Boga je obtožil nepravičnosti in nepoštenosti. Z dvomi in očitki je okužil tudi druge angele.

`Kaj pravi Raz 12,4 o Satanovi sposobnosti zavajanja? Koliko angelov je verjelo njegovim lažem o Bogu?`

Ko je v nebesih izbruhnila vojna, so se angeli morali odločiti, na katero stran bodo stopili: na Jezusovo ali Luciferjevo. Kakšna je bila narava te vojne? Ali je bila to fizična vojna ali vojna idej – ali pa oboje? Čeprav ne poznamo podrobnosti, vemo, da je bila vojna »fizična« do te mere, da so bili Satan in njegovi angeli vrženi na zemljo in »v nebesih ni bilo več prostora zanje« (Raz 12,8.9). Ta vojna je torej vključevala tudi fizične vidike.

Naslednje je gotovo: vsak angel se je moral opredeliti za Kristusa ali proti njemu. Komu bo sledil? Čigav glas bo poslušal? Zvesti angeli so se odločili ostati poslušni ljubečim Kristusovim ukazom, medtem ko je ena tretjina angelov prisluhnila Luciferjevemu glasu in izgubila nebeški dom. Tudi mi se moramo v tem kritičnem času zemeljske zgodovine odločiti, ali bomo za Kristusa ali proti njemu. Tudi mi se moramo izreči, na čigavi strani smo: na Kristusovi ali Satanovi.

`Katera osnovna načela velikega spopada so zapisana v naslednjih vrsticah? 1 Mz 2,15-17; 2 Mz 32,26; Joz 24,15; 1 Kr 18,20.21; Raz 22,17`

Ko je Bog ustvaril ljudi, je globoko v naše možgane vtkal sposobnost razmišljanja, sklepanja in izbiranja. Bistvo naše človeškosti je sposobnost moralne izbire. Ljudje nismo roboti. Ustvarjeni smo po Božji podobi. Od živali se razlikujemo po tem, da se lahko moralno odločamo in živimo po večnih duhovnih načelih. Bog poziva svoje ljudstvo, naj se odzove na njegovo ljubezen in posluša njegove zapovedi s prostovoljno službo njemu.

`Katerih naukov, ki so povezani z našim osebnim bojem proti zlu, se lahko naučimo iz spopada v nebesih? Satan je zavedel pravična in sveta nebeška bitja. Kaj to govori o njegovih hudobnih poskusih, da prevara tudi nas?`