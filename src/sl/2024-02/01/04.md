---
title:  Zemlja postane del spopada
date:   02/04/2024
---

Bog je zemljo ustvaril popolno. Sveto pismo pravi, da je »videl vse, kar je naredil, in glej, bilo je zelo dobro« (1 Mz 1,31). Nikjer ni bilo nobenega madeža greha ali zla. Bog je Adamu in Evi dal enako svobodno voljo kakor Luciferju. Tako v nebesih kakor na zemlji ni želel imeti robotov.

Pravzaprav se je potrudil, da bi dal možnost svobodne izbire. V vrtu je zasadil drevo spoznanja dobrega in hudega. Človekoma je povedal za to drevo, ker je želel, da bi vedela, da imata možnost izbire.

Satan je prišel k drevesu, ko se je Eva zadrževala tam, in ji rekel: »Nikakor ne bosta umrla! V resnici Bog ve, da bi se vama tisti dan, ko bi jedla z njega, odprle oči in bi postala kakor Bog, poznala bi dobro in húdo.« (1 Mz 3,4.5) Če bosta jedla s tega drevesa, bosta stopila na novo področje obstoja. Vznemirljivo bo! Čutila bosta navdušenje kot še nikoli prej. Eva, Bog te želi prikrajšati za to izkušnjo! Izvoli, vzemi prepovedani sadež in jej.

Ko sta se najprej Eva in potem še Adam odločila, da bosta neposlušna, sta odprla vrata, ki jih je Bog želel za vedno pustiti zaprta. To so bila vrata, ki so vodila v greh, trpljenje, žalost, bolezen in smrt.

`Kaj je skupno naslednjim svetopisemskim vrsticam? Glej 1 Mz 3,1-3; Rim 3,23; Rim 5,12. Kaj so končne posledice greha, ki pestijo ves človeški rod?`

V svojem bistvu je greh upor proti Bogu. Greh nas ločuje od Boga. Ker je Bog vir življenja, ločitev od njega vodi v smrt. Poleg tega vodi v skrb, tesnobo in bolezen. Trpljenje je posledica življenja na svetu, kjer pustoši greh. To gotovo ne pomeni, da so za naše trpljenje in bolezni vedno krivi naši grehi. Pomeni pa, da greh vpliva na vsakogar izmed nas.

`Kaj je Bog obljubil Adamu in Evi po tem, ko sta grešila? Glej 1 Mz 3,15; 3 Mz 5,5.6; Jn 1,29. Katera služba, ki jo je vzpostavil v Edenu, je skozi prihodnja stoletja kazala na rešitev težave greha?`