---
title:  Vojna za vsemi vojnami
date:   30/03/2024
---

### Preberi pred proučevanjem
Raz 12,7-9; Ezk 28,12-15; Iz 14,12-14; 1 Mz 3,15; Jn 17,24-26

> <p>Ključno besedilo</p>
> Nato se je v nebesih razvnela vojna: Mihael in njegovi angeli so se bojevali proti zmaju. Tudi zmaj se je bojeval in njegovi angeli. Toda ni zmagal, tako da v nebesih ni bilo več prostora zanje. Raz 12,7.8

Če je Bog tako dober, zakaj je svet tako zelo pokvarjen? Kako lahko Bog ljubezni dovoli toliko zla? Zakaj se slabe stvari dogajajo dobrim ljudem? V nauku tega tedna bomo raziskali dolgoletni spor med dobrim in zlom. Začeli bomo z Luciferjevim uporom v nebesih, se poglobili v izvor zla in v Božjo potrpežljivost s težavo greha.

Naš Bog je Bog neverjetne ljubezni. Bistvo njegovega značaja je ljubezen (1 Jn 4,7.8). Vsa njegova dejanja izvirajo iz ljubezni (Jer 31,3). Nikogar ni mogoče prisiliti ali mu ukazati, naj ljubi. Ellen White je to zelo dobro povedala, ko je zapisala, da »[s]amo ljubezen lahko zbudi ljubezen« (Jezusovo življenje, str. 13). Odtegniti možnost osebne odločitve pomeni uničiti možnost ljubezni, možnost, da ljubimo, kar pomeni izkoreniniti vsakršno možnost za resnično srečo. Bog si našo zvestobo pridobi s svojo ljubeznijo. V velikem spopadu med dobrim in zlom ravna na način, da se v vesolju nikoli več ne bo pojavil greh. Božji namen je vsemu vesolju dokazati, da je vedno deloval v najboljšem interesu svojih ustvarjenih bitij. Če na svet gledamo skozi očala Božje ljubezni, v luči velikega spopada med dobrim in zlom, smo lahko prepričani, da bo pravica za vedno premagala krivico.

Ta teden v knjigi »Veliki spopad« preberi 29. in 30. poglavje.