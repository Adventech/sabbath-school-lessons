---
title:  Naš veliki duhovnik
date:   04/04/2024
---

To, kar je Jezus naredil za nas na križu, mu omogoča, da posreduje za nas. Vstali Gospod je naš veliki duhovnik, ki nam daje vse, kar potrebujemo za rešitev in večno življenje v Božjem kraljestvu.

`Kaj nam zagotavljajo naslednje vrstice v svetu skušnjav, trpljenja, bolezni in smrti? Heb 4,15.16 in Heb 7,25`

Besedilo pravi, da je bil Jezus »kakor mi preizkušan v vsem, vendar brez greha« (Heb 4,15). Nato dodaja: »Bližajmo se torej z zaup-
nostjo prestolu milosti, da bomo dosegli usmiljenje in našli milost, ki nam bo v pravem trenutku pomagala.« (Heb 4,16)

Če povemo zelo preprosto, nas Jezus pred vesoljem predstavlja kot oblečene v njegovo pravičnost, rešene po njegovi smrti in odkupljene z njegovo krvjo. On je bil vse, kar bi morali biti mi. V Kristusu ni nobene obsodbe za naše pretekle grehe. V njem je naša krivda izbrisana in po njegovem mogočnem posredovanju se je zlomil prijem greha v našem življenju. Okovi, ki so nas zasužnjevali, so pretrgani in postali smo svobodni.

`Po čem hrepeni Kristus v velikem spopadu med dobrim in zlom? Jn 17,24-26`

»Ko je Kristus daroval vzvišeno daritev, je odšel v nebesa, vendar ni hotel sprejeti angelskega čaščenja, dokler ni zaprosil Očeta: ›Oče, hočem, naj bodo tudi ti, ki si mi jih dal, z menoj‹ (Jn 17,24). Tedaj je z Božjega prestola prišel odgovor z neizmerljivo ljubeznijo in močjo: ›Pred njim naj se priklonijo vsi Božji angeli‹ (Heb 1,6). Nikakršnega madeža ni bilo na Jezusu. Ker je trpel ponižanje in žrtev, mu je bilo podeljeno ime, ki je nad vsakim imenom.« (Ellen G. White: Veliki spopad, str. 470–471) Jezus si najbolj od vsega želi, da bi bili z njim v nebesih. Naša rešitev je hrepenenje njegovega srca ter razlog za njegovo smrt in posredovanje. Ali imaš v svojem življenju posebno potrebo? Povej jo Jezusu! Kjer je trpljenje, On prinaša tolažbo. Kjer je strah, prinaša mir. Kjer je krivda, prinaša odpuščanje. Kjer je slabost, prinaša moč.

`Zakaj je Kristus za nas daroval samega sebe? Zakaj smo mu tako dragoceni?`