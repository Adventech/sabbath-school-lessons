---
title:  Vojna v nebesih
date:   31/03/2024
---

`Kaj nam Raz 12,7-9 govori o svobodni volji v nebesih in o izvoru zla? Kako bi se Bog lahko odzval na Luciferjev upor?`

Te vrstice opisujejo vesoljni spopad med dobrim in zlom. Satan in njegovi angeli so začeli vojno proti Kristusu in bili izgnani na zemljo. Zelo nenavadno je, da je v popolnih nebesih izbruhnila vojna. Zakaj se je to zgodilo? Ali je ljubeči Bog ustvaril demona, ki je začel vojno? Ali je bila v tem angelu usodna hiba, ki je bila kriva za njegov upor? Sveto pismo jasno pojasnjuje izvor zla in nam daje vpogled v spor med dobrim in zlom.

`Primerjaj Ezk 28,12-15 in Iz 14,12-14. Katere misli so Luciferja privedle do upora?`

Bog ni ustvaril hudiča. Ustvaril je popolno in bleščeče bitje, ki mu je bilo ime Lucifer. Njegova popolnost je zajemala tudi svobodo izbire – osnovno načelo Božje vladavine, ki temelji na ljubezni in ne na prisili. Greh je nastal v Luciferju v nebesih. Ni logične razlage, zakaj je ta popolni angel dovolil ponosu in ljubosumju zrasti v upor proti Stvarniku.

Lucifer, ki je ustvarjeno bitje, je hrepenel po čaščenju, ki pripada samo Stvarniku. Poskušal si je prisvojiti Božji prestol tako, da je postavil pod vprašaj Božjo avtoriteto. Njegov upor je povzročil vojno v nebesih.

Čeprav je Bog dolgo prenašal Luciferja, ni mogel dovoliti, da njegov upor pokvari nebesa. »Nebeški svet je razpravljal z Luciferjem. Božji Sin mu je pokazal na Stvarnikovo velikost, dobroto in pravičnost ter na sveto in nespremenljivo naravo njegovih zapovedi. Sam Bog je vzpostavil red v nebesih; Lucifer bi z odstopanjem od njega prezrl svojega Stvarnika in samega sebe pahnil v pogubo. Toda ta opomin, ki je bil dan edino iz neskončne ljubezni in usmiljenja, je izzval še večjega duha nasprotovanja.« (Ellen G. White: Veliki spopad, str. 464)

`Kateri nauk o Božjem značaju lahko izluščiš iz Božjega ravnanja z zlom?`