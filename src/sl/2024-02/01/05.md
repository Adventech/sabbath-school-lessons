---
title:  Ljubezen najde pot
date:   03/04/2024
---

Ko sta se Adam in Eva pregrešila, jima je Bog povedal, da bosta morala zapustiti svoj dom. Od takrat naprej bo njuna usoda trdo delo in trpljenje. Ali bosta trpela in na koncu umrla brez upanja? Ali pomeni smrt konec vsega?

Na tej točki jima je Bog dal obljubo, ki je zapisana v 1 Mz 3,15. S pogledom, uprtim naravnost v Satana, je rekel: »Sovraštvo bom naredil med teboj in ženo ter med tvojim zarodom in njenim zarodom. On bo prežal na tvojo glavo, ti pa boš prežala na njegovo peto.« V tistem trenutku verjetno nista popolnoma razumela pomena te obljube, vendar je v njiju vzniknilo upanje. Nekako bo po ženinem zarodu prišla rešitev.

»Ženin zarod« je seveda Jezus Kristus (Gal 3,16). Na križu je Satan ranil njegovo peto. Jezusova zmaga je naše zagotovilo, da bo kačina glava nekega dne strta in da se bodo vrata trpljenja in smrti, ki sta jih odprla Adam in Eva, za vedno zaprla.

`Kaj nam naslednje vrstice povedo o velikosti Kristusove žrtve na križu? Heb 2,9; Gal 3,13; 2 Kor 5,21`

Ali se kdaj sprašuješ, če te Bog resnično ljubi? Poglej na križ! Poglej trnovo krono, žeblje v njegovih nogah in rokah. Z vsako kapljo krvi, ki je tekla z Jezusa na Golgoti, ti Bog sporoča: »Rad te imam! Ne želim si nebes brez tebe. Vem, da grešiš. Prodal si se v sovražnikove roke. Sam po sebi si res nevreden večnega življenja. Toda plačal sem odkupnino zate, da bi bil spet moj.« Če pogledaš na križ, se ti nikoli več ne bo treba spraševati, ali si ljubljen.

Sveto pismo govori o Jezusu, ki je prišel na ta svet, izkusil trpljenje, razočaranje in bolečino, ki je skupna vsem ljudem. Sveto pismo razodeva Kristusa, ki se je spopadal z enakimi skušnjavami kakor mi, Kristusa, ki je premagal oblasti in moči pekla s svojim življenjem in smrtjo na križu za vsakogar izmed nas osebno.

Pomisli na to: Jezus, On, ki je ustvaril vesolje (glej Jn 1,3), je stopil z nebes in prišel na ta padli svet. A ne samo to; trpel je, kakor nikoli ne bo trpel nihče od nas (glej Iz 53,1-5). To je naredil, ker ljubi vsakega človeka. Kako močan razlog za upanje!

`Kako je Kristus s križem odgovoril na Satanove obtožbe? Kaj je dosegel s svojo smrtjo v luči velikega spopada med dobrim in zlom?`