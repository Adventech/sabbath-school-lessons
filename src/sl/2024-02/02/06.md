---
title:  Dediščina ljubezni
date:   11/04/2024
---

`Kaj je bistvo pristnega krščanstva? Jn 13,35 in 1 Jn 4,21`

Ljubezen je bila pravilo krščanskih skupnosti prvih stoletij. Tertulijan je trdil: »Mnogi nas prepoznajo predvsem zaradi plemenitih dejanj ljubezni. ›Vidite,‹ pravijo, ›kako imajo radi drug drugega!‹« (Glej delo Tertullian's Apology, kakor ga je prevedel S. Thelwall, 
dostopno na spletni strani https://www.logoslibrary.org/tertullian/apology/39.html)

Božja ljubezen se je na izredno mogočen način razodela med dvema uničujočima pandemijama, ki sta se zgodili leta 160 in 260. Kristjani so se takrat izpostavili ter skrbeli za bolne in umirajoče. Ti kugi sta ubili na desettisoče ljudi. V mnogih vaseh in mestih je preživela le peščica prebivalcev. Nesebična, požrtvovalna, skrbna in ljubeča služba kristjanov je močno vplivala na prebivalce. Med tema pandemijama je na tisoče in nato na stotisoče in na milijone prebivalcev Rimskega cesarstva postalo Jezusovih sledilcev. Zaradi ljubezni, nenehne skrbi ter organizirane in nesebične pomoči bolnim in umirajočim so ljudje občudovali vernike in Kristusa, ki so ga predstavljali.

Vzpon krščanstva (The Rise of Christianity) avtorja Rodneyja Starka je sodobna zgodovinska pripoved, ki pretekle dogodke opisuje v novi in boljši luči. V tej knjigi je opisano, kako se je med drugo pandemijo (leta 260) vsa krščanska skupnost, ki je bila še vedno pretežno judovsko-krščanska, spremenila v vojsko medicinskih sester in medicinskih tehnikov, ki so skrbeli za osnovne potrebe trpeče skupnosti in si prizadevali za njeno preživetje. »Na višku druge pandemije (okoli leta 260) je Dionizij v velikonočnem pismu napisal dolgo priznanje junaškim prizadevanjem tamkajšnjih kristjanov, od katerih so mnogi izgubili življenje, ker so negovali bolne.

Večina teh kristjanov je pokazala brezmejno ljubezen in zvestobo, pri čemer niso mislili nase, temveč le drug na drugega. Kljub nevarnosti so skrbeli za bolne, jih oskrbovali in jim služili v Kristusu. Skupaj z njimi so se poslavljali od življenja mirno in veselo, kajti tudi oni so se okužili z boleznijo. Od bližnjih so se nalezli bolezni in veselo prenašali svoje bolečine.« (Rodney Stark, The Rise of Christianity [Princeton, New Jersey: Princeton University Press, 1996], str. 82)

`Katero jasno sporočilo zase lahko izluščimo iz tega dogodka? Kako se lahko naučimo umreti sebi in pokazati istega nesebičnega duha? To ni lahko, kajne?`