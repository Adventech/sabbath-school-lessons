---
title:  Zvesti med preganjanjem
date:   09/04/2024
---

V prvih stoletjih našega štetja je krščanstvo hitro rastlo kljub zapornim kaznim, mučenju in preganjanju kristjanov. Zvesti verniki, ki so bili popolnoma predani Kristusu in polni Svetega Duha, so z močjo oznanjevali njegovo besedo. Življenja so se spreminjala in na tisoče ljudi se je spreobrnilo v krščansko vero.

`Kaj nas naslednje vrstice učijo o izzivih, s katerimi se je spopadala novozavezna cerkev, in o njeni hitri rasti? Apd 2,41; Apd 4,4.31; Apd 5,42; Apd 8,1–8`

Učenci so se soočali z grožnjami (Apd 4,17), zaporno kaznijo (Apd 5,17.18), preganjanjem (Apd 8,1) in celo s smrtjo (Apd 7,59; Apd 12,2). Kljub temu so po moči Svetega Duha pogumno oznanjevali vstalega Kristusa. Število cerkev v Judeji, Galileji in Samariji je naglo rastlo (Apd 9,31).

Temelji pekla so se zamajali in Satanovi okovi zlomili; poganska vraževerja so se zrušila pred močjo vstalega Kristusa. Evangelij je v nasprotju s pričakovanji zmagoval. Učenci se niso več skrivali v zgornji izbi. Strah se je umaknil kakor izginjajoča senca. Vera je napolnila srce učencev. En pogled na vstalega Gospoda je spremenil njihovo življenje. Jezus jim je dal nov razlog za življenje. Naš Gospod jim ni dal le velikega pooblastila (Mr 16,15), temveč tudi veličastno obljubo: »Toda prejeli boste moč, ko bo Sveti Duh prišel nad vas, in boste moje priče v Jeruzalemu in po vsej Judeji in Samariji ter do skrajnih mej sveta.« (Apd 1,8)

Evangelij je prodrl v najbolj oddaljene kotičke sveta (Kol 1,23). Zadnji Jezusov učenec Janez je umrl konec prvega stoletja, toda drugi 
kristjani so prevzeli baklo resnice in še naprej oznanjevali vstalega Kri-
stusa. Okoli leta 110 je Plinij mlajši, ki je bil upravnik rimske provin-
ce Bitinije na severni obali današnje Turčije, pisal cesarju Trajanu. Plini-
jeve besede so pomembne, ker so bile zapisane približno 80 let po Jezusovem križanju. Opisal je uradne sodne postopke, ki jih je vodil, da bi našel in usmrtil kristjane. Pravi: »Mnogim ljudem vseh starosti, družbenih razredov in obeh spolov grozi obtožba – in to se bo nadaljevalo. S tem vraževerjem [krščanstvom] se niso okužila samo mesta, temveč tudi vasi in podeželska naselja.« (Henry Bettenson, Documents of the Christian Church [New York: Oxford University Press, 2011], str. 4)

Kljub najbolj zahrbtnim Satanovim napadom se je krščanska cerkev naglo širila.

`Česa se lahko naučimo od zgodnje cerkve, kar lahko pomaga nam, ki smo del cerkve časa konca?`