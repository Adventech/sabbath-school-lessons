---
title:  Odrešenik s strtim srcem
date:   07/04/2024
---

Ko je Jezus z Oljske gore opazoval Jeruzalem, je bilo njegovo srce 
strto. V Evangeliju po Janezu beremo: »V svojo lastnino je prišla [Beseda/Jezus], toda njeni je niso sprejeli.« (Jn 1,11) Jezus je naredil vse za rešitev svojega ljudstva pred prihajajočim uničenjem ljubljenega mesta.

Njegova ljubezen do ljudi je tekla iz srca neskončne ljubezni. Nenehno jih je ljubeče nagovarjal, naj se spokorijo za svoj greh in sprejmejo njegovo radodarno ponudbo milosti.

`Kaj nam naslednje vrstice povedo o Jezusovem odnosu do njegovega ljudstva in o njihovem odzivu na njegovo ljubeče vabilo milosti in usmiljenja? Kako se v teh vrsticah razodeva Božji značaj? Lk 19,41-44; Mt 23,37.38; Jn 5,40`

Težko je razumeti dogodek, kakršen je uničenje Jeruzalema, v luči ljubečega Božjega značaja. Zgodovina razkriva, da je v Titovem napadu Jeruzalema umrlo na desettisoče ljudi. Mesto je bilo opustošeno. Moški, ženske in otroci so bili pomorjeni. Kje je bil Bog, ko je njegovo ljudstvo tako strašno trpelo? Odgovor je jasen, vendar ga je težko v celoti dojeti. Jezusovo srce je bilo strto. Njegove oči so bile polne solz. Bog je skozi stoletja poskušal doseči svoje ljudstvo. Zaradi njihovega nenehnega upiranja Božji ljubezni in dobroti, je Bog umaknil svojo zaščito. Bog ne posreduje vedno in ne ublaži posledic odločitev svojega ljudstva. Dopušča naraven razvoj posledic upora. Bog ni bil kriv za smrt nedolžnih otrok, ki so umrli med uničenjem Jeruzalema. Tragična smrt nedolžnih je bila Satanovo delo, ne Božje.

Satan ima rad vojne, saj v ljudeh vzbujajo najhujše strasti. Skozi stoletja je bil njegov namen zapeljevati in uničevati, nato pa za svoja hudobna dejanja okriviti Boga.

`Katero navodilo je Jezus dal svojemu ljudstvu, da bi ga obvaroval pred prihajajočim uničenjem Jeruzalema? Mt 24,15-20`

Dobro si je zapomniti, da je bila velika večina kristjanov, ki so živeli v Jeruzalemu okoli leta 70 našega štetja, judovskega porekla. Ljubeči Bog je želel obvarovati čim več ljudi, zato jim je naročil, naj zapustijo mesto, ko se mu bodo začele približevati rimske čete.

`Razmisli o naslednji trditvi: O Božjem značaju ne sodimo po dogodkih, ki se odvijajo okoli nas, temveč nanje gledamo skozi prizmo njegovega ljubečega značaja, kot je razodet v Svetem pismu. Zakaj je to tako dober nasvet?`