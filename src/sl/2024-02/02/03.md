---
title:  Božja previdnost ohrani kristjane
date:   08/04/2024
---

Božja milost, usmiljenje, previdnost in poznavanje prihodnosti se jasno kažejo v dogodkih, ki so vodili v uničenje Jeruzalema. Cestij Gal je z rimskimi četami obkolil mesto. Toda zgodilo se je nepričakovano. Ko je bilo videti, da se napadu ni mogoče izogniti, se je vojska umaknila. Judovski vojaki so zasledovali sovražnika in izbojevali zmago.

Medtem ko so Rimljani bežali in so jih Judje preganjali, so kristjani pobegnili iz Jeruzalema v kraj Pela v Pereji onkraj reke Jordan. »Čakajoči kristjani so dobili obljubljeni znak. Zdaj je bila dana priložnost vsem, ki so poslušali Zveličarjevo svarilo. Dogodki so tekli tako, da niti Judje niti Rimljani niso mogli ovirati kristjanov pri begu.« (Ellen G. White: Veliki spopad, str. 30)

`Kaj nam Ps 46,2 (Ps 46,1 CHR) in Iz 41,10 govorita o Božji skrbi za nas?`

Bog je vrhovni vladar in vodi dogodke na zemlji v skladu s svojimi božanskimi nameni. Čeprav zaradi naših odločitev včasih spremeni svoj prvotni načrt, bo njegov vrhovni načrt za ta svet na koncu uresničen. Božje ljudstvo bo zaradi zvestobe Kristusu doživljalo težave, preganjanje, zapor in celo smrt. Toda tudi v najtežavnejših časih, ko Satan zahrbtno napada Božje ljudstvo, bo Bog vzdrževal in ohranjal svojo cerkev.

Kaj razkrivajo naslednje vrstice o naši bitki s silami zla? Kako se skladajo z zamislijo o Božji zaščiti v prejšnjem vprašanju tega nauka? Ali sta zamisel o Božji zaščiti in zamisel o njegovem dopuščanju trpljenja ali celo mučeniških smrti zaradi vere v Kristusa protislovni? Heb 11,35-38; Raz 2,10

»Satan je poskušal z nasiljem uničiti Božjo cerkev, toda zaman. Veliki spopad, v katerem so učenci dali svoje življenje, se ni končal z njihovo smrtjo. V tem navideznem porazu so pravzaprav zmagovali. Božji sodelavci so bili pomorjeni, vendar se je njihovo delo nadaljevalo.« (Ellen G. White: Veliki spopad, str. 39)

`Kaj nam bi moralo pomeniti dejstvo, da so svetopisemski pisci, ki so gotovo poznali bolečino in trpljenje, kljub temu vedno znova pisali o resničnosti Božje ljubezni? Kako lahko tudi mi doživimo to ljubezen?`