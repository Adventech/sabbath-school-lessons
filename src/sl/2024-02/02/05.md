---
title:  Skrb za skupnost
date:   10/04/2024
---

Prva krščanska cerkev ni rastla samo zato, ker so verniki oznanjevali evangelij, temveč ker so evangelij tudi živeli. Posnemali so službo Kristusa, ki »je hodil po vsej Galileji. Učil je po njihovih shodnicah in oznanjal evangelij kraljestva. Ozdravljal je vsakovrstne bolezni in vsakovrstne slabosti med ljudstvom« (Mt 4,23). Jezusu – in tudi novozavezni cerkvi – je bilo neizmerno mar za ljudi. Prav ta nesebična ljubezen in zavezanost zadovoljevanju človeških potreb sta združeni z oznanjevanjem evangelija in močjo Svetega Duha tako močno vplivali na svet v prvih stoletjih obstoja krščanske cerkve.

`Katera načela pristnega krščanstva lahko izluščimo iz naslednjih dveh odlomkov? Apd 2,44-47; Apd 3,6-9`

Novozavezni verniki so posnemali Kristusov zgled. Po Petrovih besedah je Kristusa Bog Oče »mazilil s Svetim Duhom in z močjo; hodil je iz kraja v kraj ter delal dobra dela in ozdravljal vse, ki so bili pod hudičevo oblastjo, zakaj Bog je bil z njim« (Apd 10,38). Kristusova cerkev je njegovo telo na zemlji in bi morala izžarevati Kristusovo požrtvovalno ljubezen ter se zavzemati za ranjeno in strto človeštvo. Prvi verniki so posnemali Kristusov zgled sočutja.

V velikem spopadu, ki divja v vesolju, si Hudič prizadeva v ljudeh uničiti podobo Boga. Namen evangelija je obnoviti Božjo podobo v človeku. Ta obnova zajema telesno, duševno, čustveno in duhovno ozdravljenje.

V Jn 10,10 je Jezus razodel načrt, ki ga ima za vsakogar od nas. »Tat prihaja samo zato, da krade, kolje in uničuje. Jaz sem prišel, da bi imeli življenje in ga imeli v obilju.« Jezus hrepeni po tem, da bi imeli zdravo telo, da bi bili duševno dojemljivi, čustveno stabilni in duhovno enoviti.

To še posebej velja v luči njegove obljubljene vrnitve. Naš svet je v veliki krizi. Jezusove napovedi v Mt 24 in Lk 21 govorijo o katastrofalnih pogojih na zemlji tik pred njegovim drugim prihodom. Ko se nas Kristus dotakne s svojo zdravilno milostjo, začnemo hrepeneti po tem, da bi se tudi drugih dotaknili z njegovim dotikom in jim pomagali na poti obnove. Jezus nas kot poslance pošilja v strt svet, da bi se drugih dotaknili z njegovo ljubeznijo. Za novozavezno cerkev je bila značilna krščanska ljubezen drug do drugega in do skupnosti.

`Pogovorite se o tem, kakšno vlogo ima Cerkev pri sodelovanju s Kristusom pri dokazovanju, da so Satanove obtožbe napačne?`