---
title:  Zaščiteni z Besedo
date:   16/04/2024
---

`Kako se lahko zaščitimo pred Satanovimi prevarami? Jn 17,15-17 in Apd 20,32`

Sveto pismo je nezmotljivo razodetje Božje volje. Predstavlja nam nebeški načrt za zveličanje človeštva. Ker je »vse Pismo /…/ navdihnjeno od Boga«, je »koristno za poučevanje, svarjenje, za poboljševanje in vzgojo v pravičnosti« (2 Tim 3,16). Bog je navdihnil »vse Pismo«, ne samo nekaterih delov ali pa nekatere dele bolj kot druge. Vse Sveto pismo je treba sprejeti kot Božjo besedo. V nasprotnem primeru so vrata na široko odprta za prevaro.

Sveto pismo jasno razodeva brezmejno Božjo ljubezen v luči velikega spopada. Poleg tega izpostavlja satanske zmote in razkriva njegove prevare. Hudič sovraži Božjo besedo. Skozi stoletja si je na vso moč prizadeval uničiti njen vpliv.

Navsezadnje, kaj bi brez Svetega pisma sploh vedeli o načrtu zveličanja? Koliko, če sploh kaj, bi vedeli o Kristusovem rojstvu, življenju, naukih in poslanstvu? Ali bi lahko brez Svetega pisma sploh začeli razumevati globino Kristusove daritve, slavo njegovega vstajenja, moč njegove posredniške službe in veličino njegovega ponovnega prihoda?

Božja beseda razodeva, uči in poudarja vse te ključne resnice. Samo ona mora biti končno in glavno merilo razumevanja vse svete resnice.

Zaradi tega se moramo bojevati proti vsem poskusom spodkopavanja njene avtoritete ali navdihnjenja, četudi bi dvome na očiten ali komaj zaznaven način izrazili tisti, ki trdijo, da močno ljubijo Sveto pismo. Žalostno je, da se mnogi teologi in kristjani pod vplivom sodobnega načina razmišljanja tako zelo osredotočajo na človeško plat Svetega pisma, da to postane človeška beseda in ne Božja. Trdijo, da je Sveto pismo delo kraljev, pastirjev, ribičev, duhovnikov, pesnikov in drugih, ki so svoje razumevanje in dojemanje Boga, narave in resničnosti izrazili tako, kot so jih v svojem času in prostoru najbolje razumeli.

Če to drži, zakaj bi potem nam, ki živimo v 21. stoletju, moralo biti mar, kaj so mislili ti ljudje, in to celo sprejeti kot temelj svojega upanja za večnost?

`Kaj je psalmist zapisal o pomenu Božje besede v načrtu odrešenja? Ps 119,105.116.130.133.160`