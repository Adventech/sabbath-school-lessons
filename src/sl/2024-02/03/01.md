---
title:  Luč sveti v temi
date:   13/04/2024
---

### Preberi pred proučevanjem
Ps 119,105.116.130.133.160; Prg 16,25; Prg 23,23; Jn 8,44; Apd 20,27-32; 2 Kor 4,3-6; 2 Tes 2,7-12

> <p>Ključno besedilo</p>
> Jezus jim je rekel: »Le še malo časa je luč med vami. Hodíte, dokler imate luč, da vas ne zajame tema. Kdor hodi v temi, ne ve, kam gre.« Jn 12,35

V zadnji svetopisemski knjigi, Razodetju, je hudič prikazan kot zmaj in kača (Raz 12,9). Zmaj je zato, ker si želi uničiti Božje ljudstvo, kača pa zato, ker uporablja vse svoje pretkane laži, da bi nas zapeljal. V letih po Kristusovi smrti je cesarski Rim mučil na tisoče zvestih, jih zapiral v levje jame in sežigal na grmadah, ker niso hoteli častiti njihovih božanstev. Toda kljub kruti kazni so mnogi ostali zvesti. Evangelij se je še naprej širil in cerkev je rastla.

Zaradi tega je Satan spremenil svojo strategijo. Krstilo se je veliko poganov, vendar mnogi med njimi niso bili temeljito poučeni o svetopisemski resnici. Zmote so preplavile cerkev, ko so voditelji združili svetopisemske resnice s priljubljenimi poganskimi navadami. Čas četrtega in petega stoletja je bil obdobje kompromisa. Cerkveni prelati so v krščanski nauk vnesli poganske prakse.

Toda tudi v najhujših časih je bil Bog brez prestanka s svojim ljudstvom. V Jezusu so našli »pot, resnico in življenje«. Po moči Svetega Duha so stali trdno, čeprav so bili pod velikim pritiskom, da se odpovedo svojemu prepričanju. Ostali so zvesti Božji volji, ki je razodeta v Svetem pismu, in neustrašno branili resnico njegove besede ne glede na odkrite ali prikrite pritiske svojih preganjalcev.

Ta teden v knjigi »Veliki spopad« preberi 3. poglavje.