---
title:  'Kompromis: Satanova pretanjena strategija'
date:   14/04/2024
---

`Primerjaj Jn 14,6 z Jn 8,44. Kakšno nasprotje med Jezusovim in Satanovim značajem opazimo v teh dveh vrsticah?`

To, kar reče Jezus, je resnica, saj je On povzročitelj resnice. Resnica priteka iz srca Boga, ki je neskončno moder, ljubeč in vseveden. On je temelj resničnosti in vse resnice.

V nasprotju z njim je Satan lažnivec in oče laži. Pripravljen je lagati, slepiti, podajati napačne informacije in izkrivljati resnico, da bi Božje ljudstvo zavedel na napačno pot. S popačeno resnico je zapeljal Evo v Edenu. V njej je vzbudil dvom in brezsramno zanikal Božje besede. Njegova izjava »nikakor ne bosta umrla« je bila popolno nasprotje Božjih besed. Satan skozi vsa stoletja uporablja enako strategijo. Spodkopava zaupanje v Božjo besedo, nasprotuje razodeti Božji volji, izkrivlja Sveto pismo in občasno celo napačno citira svetopisemske vrstice, če mu to koristi.

`Kaj pravijo naslednje svetopisemske vrstice o resnici Božje besede? Kaj je njihovo glavno sporočilo? Prg 23,23; Jn 17,17; Jn 8,32`

»Satan je dobro vedel, da bo Sveto pismo omogočilo ljudem spoznati njegove prevare in se upreti njegovi moči. Sam Zveličar sveta se je uprl Satanovim napadom prav s Svetim pismom. Kristus je vsak napad dočakal s ščitom večne resnice, rekoč: ›Pisano je.‹ Vsakemu sovražnikovemu nagovarjanju je postavil nasproti modrost in moč Božje besede. Satan lahko vzpostavi svojo moč nad ljudmi in utrdi papeško protizakonito pridobljeno oblast samo tako, da obdrži svet v nepoznavanju Svetega pisma, ki povišuje Boga in postavlja omejenega človeka na njegov pravi prostor. Zato je rimska cerkev sprejela prepričanje, da morajo njegove svete resnice ostati skrite in prepovedane. Več stoletij je bilo širjenje Svetega pisma nedovoljeno. Ljudje ga niso smeli niti brati niti imeti doma. Duhovniki in opatje, ki so bili brez vesti, so njegove nauke razlagali tako, da so podprli svoje zahteve. Na ta način je papež postal splošno priznan za Božjega namestnika na svetu, z oblastjo nad cerkvijo in državo.« (Ellen G. White: Veliki spopad, str. 48)

`Pogovorite se o načinih, s katerimi si Satan v našem času prizadeva popačiti ali napačno predstaviti Božjo besedo.`