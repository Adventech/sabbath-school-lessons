---
title:  Bitka za um
date:   18/04/2024
---

`Preberi 2 Kor 4,3-6. Kaj pomenijo besede »nevernikom, katerim je bog tega sveta zaslepil misli, da bi jim ne zasvetila luč evangelija« (2 Kor 4,4 EKU)? Kako so zaslepljeni? Kako se lahko rešijo zaslepljenosti?`

Grška beseda za »misli« v tem odlomku je noema in dobesedno pomeni naše dojemanje ali umske sposobnosti. Adventistični komentar o tej vrstici pravi: »Bitka med Kristusom in Satanom je bitka za človeški um (Rim 7,23.25; 12,2; 2 Kor 3,14; 11,3; Flp 2,5; 4,7.8). Glavno Satanovo delo je zaslepiti ali zamegliti človeški um. To dela tako, da nas odvrača od proučevanja Božje besede; moč uma nazaduje zaradi presežkov telesa in duše, ki povsem zaposlijo um s stvarmi tega življenja in nagovarjajo človekov ponos in samopoveličevanje.« (Šesta knjiga, str. 854)

Za pomanjkanje znanja izgubljenih ni krivo to, da se niso mogli dokopati do njega, temveč to, da niso želeli vedeti. Mnogi so imeli številne priložnosti, da bi spoznali resnico, a so se odločili, da ne bodo verovali. Satan je zaslepil njihove oči. Njegovo kraljestvo je kraljestvo teme. Adventistični komentar dodaja: »Evangelij je edino sredstvo, ki lahko razkrije Satanove hudičevske spletke in prevare; samo po njem lahko ljudje vidijo pot skozi temo k luči.« (Šesta knjiga, str. 854) Bistvo sporočila Nove zaveze je Jezusovo življenje, smrt in vstajenje. Jezus je sámo srce evangelija in središče Svetega pisma. Vse Sveto pismo pričuje o njem (Jn 5,39).

`Kako naslednje vrstice opisujejo Jezusa? Jn 1,4.5.9.14`

V prvih stoletjih krščanske cerkve so bili novozavezni verniki popolnoma predani Kristusu kot njemu, ki je luč v njihovi temi. Njegova milost jih je odrešila, njegova moč jih je spremenila in njegova ljubezen jih je gnala naprej. Niti grožnja smrti ni mogla pretrgati vezi njihove zvestobe Kristusu. V veličastni luči evangelija so prepoznali hudičeve prevare. Kristus je zmeraj imel moške in ženske, ki so po njegovi milosti pogumno varovali resnico. V prvih stoletjih po Kristusu je luč njegove ljubezni, milosti in resnice še naprej svetila skozi temo.