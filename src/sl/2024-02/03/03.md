---
title:  Grabežljivi volkovi
date:   15/04/2024
---

`Kaj je apostol Pavel svetoval efeškim cerkvenim voditeljem glede prihajajočega odpadništva? Apd 20,27-32`

Namen Pavlovega nasveta je bil pripraviti cerkev na to, kar prihaja. V tem odlomku je izrazil dve glavni skrbi.

Njegova prva skrb so bili »grabežljivi volkovi, ki ne bodo prizanašali čredi« (Apd 20,29). Z drugimi besedami, vernike bo doletelo silovito preganjanje in to v sami cerkvi. Ta napoved se je uresničila v prvem in drugem stoletju. Kristjani, ki niso želeli častiti cesarja, tako da bi se poklonili rimskim bogovom, so bili mučeni, zaprti v ječo in sežgani na grmadi.

Apostol je izrazil še svojo drugo skrb: »Tudi iz vaših vrst bodo vstali možje, ki bodo s svojimi krivimi nauki potegnili učence za sabo.« (Apd 20,30) V cerkev bodo prišli krivi nauki. Božanske resnice bodo zamenjale laži. Prevladali bodo poganski običaji. V četrtem in petem stoletju se je kompromis komaj opazno priplazil v krščansko cerkev. Verjetno so ta kompromis upravičevali z napredkom poslanstva. Toda strašna posledica tega je bila opustitev resnic Božje besede.

`Kako je apostol Pavel opisal prihajajoči odpad? Kaj bo značilno zanj? 2 Tes 2,7-12`

Še posebej pomembne so Pavlove besede »skrivnost nepostavnosti je /…/ že na delu« (1 Tes 2,7). Že v njegovem času je prihajalo do postopnega odmika od resnice Božje besede in s tem neposlušnosti Božjemu zakonu. Ta odmik se je razmahnil v prihodnjih stoletjih.

V popolnem nasprotju z drugo zapovedjo so bili v krščansko bogoslužje uvedeni maliki. Več tisočletij so bili maliki prepoznavni znak poganskih verstev. Da bi krščanstvo postalo sprejemljivejše za pogane, ki so začeli prihajati v krščansko cerkev, so bila poganska božanstva preimenovana v tako imenovane svetnike. Nedelja, dan čaščenja sonca, je bila postopoma sprejeta kot dan, ki so ga kristjani posvečevali v čast Jezusovemu vstajenju. Praksa posvečevanja nedelje, ki je Sveto pismo ne odobrava, prevladuje tudi danes.

`Kateri kompromisi se danes plazijo v cerkev? In kar je še pomembneje, katere kompromise si sprejel ti osebno? Ali si kdaj pripravljen sprejeti resnico, pomešano z zmoto?`