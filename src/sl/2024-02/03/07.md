---
title:  Za globlje proučevanje
date:   19/04/2024
---

»Isti duh sovraštva in nasprotovanja resnici je v vseh časih navdihoval Božje sovražnike. Božji služabniki so morali biti budni in zvesti. Kristus je prvim učencem namenil besede, ki veljajo tudi za njegove sledilce v zadnjem času: ›Kar pravim vam, pravim vsem: Bodite budni!‹ (Mr 13,37).« (Ellen G. White: Veliki spopad, str. 53)

V mnogih predelih sveta, še posebej tam, kjer imajo ljudje prost dostop do Svetega pisma, Satan uporablja druge načine, da bi oslabil vpliv Božje besede. Eden od zelo učinkovitih načinov so znanstvena prizadevanja ali celo svetopisemska znanost, ki včasih zavzame stališče, ki bi utegnilo spodkopati zaupanje v Božjo besedo, če bi bilo sprejeto. Na primer: čeprav v Danielovi knjigi piše, da je nastala več kot 500 let pred Kristusom, jo mnogi svetopisemski učenjaki umeščajo v sredino drugega stoletja pred Kristusom. Zagovarjajo stališče, da je morala nastati kasneje. V nasprotnem primeru bi prerok pravilno napovedal prihodnost, kar je nemogoče. Zaradi tega so mnenja, da Danielova knjiga ni bila napisana takrat, ko trdi, da je bila, temveč več stoletij kasneje. Na žalost je ta zmota o Svetem pismu ena od mnogih, ki nam jih vsiljujejo sodobni učenjaki. In kar je še bolj žalostno, številni ljudje so sprejeli to zmoto, ker jo učijo svetopisemski učenjaki! Nič nenavadnega, da nas apostol Pavel svari: »Vse preizkušajte in kar je dobro, obdržite.« (1 Tes 5,21)

**Vprašanja za pogovor**

`Znova preleti torkov nauk in razmisli o sledečem: Zakaj Satan podobne metode uporablja tudi danes, da bi postopoma spodkopal avtoriteto Svetega pisma?`

`Kaj je naša najboljša zaščita pred napačnim razumevanjem Božje besede?`

`V velikem spopadu med dobrim in zlom je Satanov glavni namen očrniti Božji značaj in prikazati Boga kot diktatorskega, brezsrčnega tirana. Kako si to prizadeva doseči in kako se Bog odziva na njegove laži?`

`Apostol Peter pravi, da »nobena prerokba v Pismu ni stvar zasebne razlage« (2 Pt 1,20). Kako se lahko prepričamo, da ne izkrivljamo pomena Svetega pisma za dosego svojih ciljev? Zakaj je to morda lažje, kot se zavedamo? Kako se lahko zaščitimo pred tem?`