---
title:  Človeško razmišljanje brez Svetega pisma
date:   17/04/2024
---

Sveti Duh deluje po naših mislih. Vabi nas k raziskovanju skrivnosti vesolja. Toda zavedati se moramo, da genialnost človeškega razmišljanja sama po sebi ni dovolj, da bi se dokopali do božanskih resnic, ki so zapisane v Svetem pismu. Resnica ni stvar človeškega mnenja, temveč božanskega razodetja.

`Kaj naslednje vrstice razodevajo o Satanovi strategiji zapeljevanja? Prg 16,25; Sod 21,25; Iz 53,6`

Ena izmed najučinkovitejših Hudičevih prevar je prepričati nas, da lahko naš um sam po sebi razume Božjo voljo, ne da bi mu pri tem pomagal Sveti Duh in bi se o tem poučil iz Božje besede. Ta način se nam ali pa skupini ljudi morda zdi ustrezen, toda v Božjih očeh je popolnoma zgrešen.

Pred nekaj leti sva se z ženo odločila, da greva na daljši sprehod v bližini hotela, v katerem sva nameravala prespati. Običajno imam zelo dober občutek za smer, zato sem bil po eni uri hoje in po tem, ko sva hodila po različnih sprehajalnih poteh, prepričan, da lahko z malo truda najdem pot nazaj. Toda kmalu sem ugotovil, da sva se krepko izgubila. Sonce je že skoraj zašlo in bal sem se najhujšega. Na srečo sva naletela na pohodnike, ki so poznali pot. Že osem kilometrov nisva hodila v pravo smer, toda bila sva blizu glavne poti. Pohodniki so nama ponudili prevoz do hotela, saj je bil njihov avto parkiran v bližini. Ker sva srečala nekoga, ki je poznal pot in nama je želel pomagati do cilja, se je najina situacija pri priči spremenila na bolje.

Bog nas ni pustil samih na naši poti od zemlje do nebes. Sveti Duh nas usmerja na Sveto pismo, ki nas vodi proti domu. Resnica in zmota, prav in narobe, dobro in zlo – vse to je možno pravilno razumeti samo v luči Božje besede. Kar nasprotuje Bogu in njegovi besedi, je zmota, zmota pa je vedno nevarna. A kar je skladno z Bogom, je resnica in dobrota. Kako pomembno je torej, da je Sveto pismo naš končni razsodnik resnice in morale!

`Zakaj človeški um brez pomoči Svetega Duha ne more odkriti božanske resnice? Pogovorite se o povezavi med človeškim razumom in Božjim razodetjem. Kako nam razum v resnici pomaga razumeti Božje razodetje? Kot primer vzemimo prerokovanje iz Dan 2, ki govori o zgodovini sveta od babilonskega kraljestva do konca sveta. Kako lahko prerokovanje, kakršno je to, močno nagovori človeški razum?`