---
title:  Za globlje proučevanje
date:   03/05/2024
---

»Božji zvesti služabniki dela niso opravljali sami. Medtem ko so se poglavarstva, oblasti in hudobni duhovi pod nebom združili proti njim, Gospod ni zapustil svojega ljudstva. Če bi se njihove oči lahko odprle, bi videli očitne dokaze Božje navzočnosti in pomoči, kakor je to bilo omogočeno starodavnemu preroku. Ko je Elizejev služabnik pokazal svojemu učitelju številno sovražno vojsko, ki ju je obkolila in preprečila vsakršno možnost za pobeg, je prerok molil: ›Gospod, odpri mu vendar oči, da bo videl!‹ (2 Kr 6,17) In glej, gora je bila polna ognjenih voz in konj, nebeška armada se je postavila, da bi zaščitila Božjega moža. Tako so angeli ščitili delavce pri delu za reformacijo.« (Ellen G. White: Veliki spopad, str. 196)

»Sovražne moči so se združile, da bi uničile reformirano vero. Videti je bilo na tisoče pripravljenih mečev za njeno uničenje. Tedaj je Luter zapisal: ›Satan je pokazal svoj bes; brezbožni višji duhovniki so skovali zaroto; grozijo nam z vojno. Svetujte ljudem, naj se z vero in molitvijo junaško borijo pred Božjim prestolom. Tako bodo naši sovražniki primorani mirovati, ker jih bo premagal Božji Duh. Naša glavna potreba in naše glavno delo je molitev; ljudstvo naj ve, da je zdaj izpostavljeno ostrini meča in Satanovi jezi, in zato naj moli.‹« (Ellen G. White: Veliki spopad, str. 197)

Opravičenje po veri, velika resnica, ki jo je Luter na novo odkril, je temelj evangelija. Na tej resnici počiva naše upanje na zveličanje. Lutrova hvalnica »Grad trden je Gospod, naš Bog« na mogočen način izraža sporočilo evangelija: »Preslabe naše so moči, da bi mu zoprvali [sovražniku], zato se Knez za nas bori, z njim bomo le obstali. Sprašuješ, kdo je ta? Sin živega Boga, sam Jezus Kristus je, za nas bojuje se in bo gotovo zmagal.« (Pesmarica Krščanske adventistične cerkve, str. 158)

**Vprašanja za pogovor**

`Kako lahko pojasnimo ravnovesje med milostjo in postavo ter med vero in dobrimi deli?`

`Zakaj je po tvojem mnenju tako enostavno zdrsniti v legalizem? Kako bi pojasnili legalizem? Zakaj je tako škodljiv za krščansko vero?`

`Ali obstajajo kakšne nevarnosti, če koncept »zveličanja po milosti« ni pravilno razumljen? Kam nas lahko vodi napačno razumevanje tega nauka?`

`Kaj imajo v mislih ljudje, ki govorijo o »poceni milosti«? Ali je milost sploh kdaj poceni?`