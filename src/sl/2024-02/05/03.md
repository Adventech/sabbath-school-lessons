---
title:  Posredovanje Božje besede
date:   29/04/2024
---

`Kaj nam naslednji svetopisemski odlomki govorijo o Pavlovem prepričanju, ki se ga je oklepal kljub številnim izzivom pri oznanjevanju Božje besede? 2 Kor 2,14 in 4,1-6`

Apostol Pavel se je pri oznanjevanju evangelija spopadal z velikimi težavami, vendar je bil prepričan, da bo na koncu Božja beseda zmagala, »kajti ničesar ne moremo zoper resnico, ampak vse za resnico« (2 Kor 13,8 CHR).

Tudi reformatorji so se spopadali s podobnimi težavami, toda po veri so ostali zvesti Božji besedi. Primer pogumnega ravnanja v luči skoraj nepremagljivih težav je William Tyndale. Njegova globoka želja je bila dati Angležem natančen in berljiv prevod Svetega pisma. Odločil se je Sveto pismo prevesti iz izvirnih jezikov in popraviti nekatere napake, ki jih je naredil Wycliffe 140 let poprej. Tudi njega so prijeli in mu sodili. Mnogo njegovih prevodov Svetega pisma, ki so bili natisnjeni v Wormsu v Nemčiji, je bilo zaplenjenih in javno sežganih. Njegovo sojenje se je odvijalo v Belgiji leta 1536. Obsodili so ga krivoverstva in mu dodelili smrtno kazen. Njegovi morilci so ga zadavili in nato sežgali na grmadi. Svoje zadnje besede je izgovoril z vnemo in na ves glas: »Gospod, odpri oči angleškemu kralju!« Bog je na čudežen način uslišal njegovo molitev.

V štirih letih po njegovi smrti so izšli štirje angleški prevodi Svetega pisma. Leta 1611 je izšlo Sveto pismo kralja Jakoba (ang. King James Version), ki je v veliki meri temeljilo na Tyndalovem delu. 54 strokovnjakov, ki je opravilo to delo, se je močno naslanjalo na Tyndalov angleški prevod Svetega pisma. Na podlagi neke ocene naj bi bila Stara zaveza v Svetem pismu kralja Jakoba iz leta 1611 v 76 odstotkih Tyndalov prevod, Nova zaveza pa v 83 odstotkih. Aprila leta 2011 je Sveto pismo kralja Jakoba slavilo svojo 400. obletnico in preseglo mejnik ene milijarde natisnjenih Svetih pisem. To Sveto pismo je vplivalo na milijone ljudi po vsem svetu. Tyndalova žrtev se je krepko izplačala.

Ne glede na to, kako težko se je zdelo ali kako težavne so bile okoliščine, so Tyndale in njegovi sodelavci verovali, da bo Bog vodil dogodke v skladu s svojo voljo. Tyndalovo delo je imelo večne posledice.

`Kako se Dan 12,3 in Raz 14,13 nanašata na Tyndalovo življenje? Zdaj pa pomisli na svoje življenje in na vpliv, ki ga imaš na druge. Kakšno spodbudo ti dajeta ti vrstici glede priložnosti, ki jih imaš, da vplivaš na druge za večnost?`