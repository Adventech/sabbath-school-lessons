---
title:  Poslušnost, sad vere
date:   02/05/2024
---

`Kaj nas naslednje vrstice učijo o zveličanju, ki nam je dano po izključno Kristusovi pravičnosti? Rim 3,27-31; Rim 6,15-18; Rim 8,1.2`

Skozi krščansko cerkev Lutrovega časa je zapihal svež veter. Na tisoče ljudi je bilo poučenih, naj pogled odmaknejo s svojih grehov in ga raje uprejo v Kristusa. Nobenega dvoma ni, da pogled nase in na svoj značaj jemlje pogum. Tudi izkušnja sodobnega vernika je podobna njihovi. Ravno zaradi tega moramo namesto nase gledati v Jezusa.

Božja milost nas spreminja. Nekega dne se je John Wesley udeležil moravskega srečanja v Londonu. Osuplo je poslušal Lutrov uvod v Pismo Rimljanom. Prvič v svojem življenju je razumel evangelij. Nekaj v njem se je premaknilo in Kristus, ki je umrl zanj, se mu je zdel nenavadno privlačen. Vzkliknil je: »Čutil sem, da sem za svoje zveličanje zaupal samo Kristusu. Dobil sem zagotovilo, da je izbrisal moje grehe – celo moje – ter me rešil postave greha in smrti.« (John Whitehead, The Life of the Rev. John Wesley, M. A. [London: Stephen Couchman, 1793], str. 331)

`Katere ključne resnice glede krščanskega življenja razodevajo naslednje svetopisemske vrstice? 1 Pt 2,2; 2 Pt 3,18; Kol 1,10; Ef 4,18-24`

Reformatorji so načrtno proučevali Božjo besedo, da bi odkrili še več resnic. Ker niso bili zadovoljni s tedanjim stanjem in togo versko izkušnjo, ki je prinašala le malo ali nič rasti, so nenehno hrepeneli po tem, da bi bolje poznali Kristusa. Mnogo srednjeveških kristjanov, ki se je oklepalo Svetega pisma, je za svojo predanost plačalo izredno visoko ceno. Bili so mučeni, vrženi v ječo, izgnani in umorjeni. Zasegli so jim imetje, sežgali dom in preganjali njihove družine. Ko so jih izgnali, so iskali mesto, »katerega zidar in stvarnik je Bog« (Heb 11,10). Ko so jih mučili, so blagoslavljali svoje rablje, in ko so hirali v temnih, vlažnih zaporih, so se sklicevali na Božje obljube o lepšem jutri. Čeprav so bili v zaporu, so bili svobodni – svobodni v Kristusu, svobodni v resnicah njegove besede in svobodni zaradi upanja njegove skorajšnje vrnitve.

`Kakšno je tvoje upanje na zveličanje?`