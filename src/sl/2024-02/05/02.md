---
title:  Samo Božja beseda
date:   28/04/2024
---

`Kakšno je bilo Davidovo stališče do Božje besede? Kako je to vplivalo na reformatorje in kako vpliva na naše življenje? Ps 119,103.104.147.162`

Sveto pismo je bilo temelj vere reformatorjev in bistvo njihovih načel. Razumeli so, da obravnavajo navdihnjeno Božjo besedo, ki je živa in večna (1 Pt 1,23). Vsaka beseda jim je bila dragocena. Ko so brali Sveto pismo in verovali obljubam, zapisanim v njem, se je njihova vera krepčala in njihov pogum večal. »Tako je z obljubami Božje besede. Kristus nam po njih govori tako, kakor da poslušamo naravnost njegov glas. Z njimi nam govori o svoji milosti in moči. So kakor listje z drevesa življenja, ki je ›v ozdravljenje narodov‹ (Raz 22,2). Ko jih sprejmemo in uporabimo, nam zagotovijo trdnost značaja, spodbudo in podporo. Nič drugega nima takšne zdravilne moči. Nič drugega ne more dati poguma in vere, ki dajeta življenjsko moč vsemu bitju.« (Ellen G. White: Zdravje na dosegu roke, str. 70.71)

Sveto pismo nam daje radost v naši žalosti, upanje v našem brezupu in luč v naši temi. Kaže nam smer, ko smo zmedeni, daje nam gotovost, ko smo zbegani, moč, ko smo slabi, in modrost v naši nevednosti. Ko premišljujemo o Božji besedi in z vero zaupamo njenim obljubam, Božja moč, ki daje življenje, napaja vse naše telo: fizično, duševno, čustveno in duhovno.

Um reformatorjev je bil prežet z besedami Svetega pisma. Živeli so po Božji besedi. Mnogi so zaradi tega morali umreti. Ti ljudje niso bili brezbrižni, samovšečni in lahkomiselni kristjani s površnim duhovnim življenjem. Vedeli so, da brez moči Božje besede ne bodo mogli premagati sil zla, ki so se združile proti njim.

John Wycliffe si je močno želel prevesti Sveto pismo v angleščino, da bi lahko vsak človek bral Božjo besedo in jo razumel. Ker je bilo to nezakonito, je bil sojen zaradi svoje vere in kot krivoverec obsojen na smrt. Na sojenju je Wycliffe rekel: »Kaj mislite, s kom se bojujete? Mar s starčkom, ki je z eno nogo že v grobu? Ne, ampak z Resnico, in sicer z Resnico, ki je močnejša od vseh vas in bo zmagala!« (Ellen G. White: Veliki spopad, str. 83) Besede umirajočega reformatorja so se izpolnile, ko je luč Božje resnice začela sijati skozi gosto temo srednjega veka.

`Kako ti je bilo Sveto pismo v tolažbo v času preizkušnje?`