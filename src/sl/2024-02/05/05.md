---
title:  Samo Kristus in samo milost
date:   01/05/2024
---

`Kaj nam govorijo naslednje vrstice o načrtu zveličanja? Ef 2,8.9; Rim 3,23.24; Rim 5,8-10; Rim 6,23`

Božje zveličanje je dar. Sveti Duh nas vodi, da po veri sprejmemo to, kar nam je Kristus brezplačno zagotovil s svojo smrtjo na golgotskem križu. Jezus, vzvišeni Božji Sin, je dal svoje popolno življenje v spravo za naše grehe.

Božanska pravičnost zahteva popolno poslušnost. Kristusovo po-
polno življenje nadomešča naše nepopolno življenje. Božji zakon, ki smo 
ga prestopili, nas obsoja na večno smrt. Sveto pismo je jasno. Zaradi svojih grešnih odločitev ne dosegamo Božjega ideala za življenje. Grešili smo. Sami po sebi ne moremo izpolniti pravičnih zahtev svetega Boga. Posledično si zaslužimo večno smrt. Toda obstaja dobra novica. Apostol Pavel nam zagotavlja: »Plačilo za greh je namreč smrt; Božji milostni dar pa je večno življenje v Kristusu Jezusu, našem Gospodu.« (Rim 6,23) To je nezasluženi dar. Zaslužiti si ga ne moremo niti z deli.

Martin Luter in drugi protestantski reformatorji so spoznali, da je samo Kristus njihov vir zveličanja. Zaradi tega spoznanja je Luter začel oznanjati sporočilo odrešujoče Kristusove milosti. Množice so prisluh-
nile njegovemu iskrenemu sporočilu, ki je spreminjalo srca in je bilo kot kozarec hladne vode v puščavi njihovega življenja. Ljudje so bili vklenjeni v tradicijo srednjeveške cerkve in zasužnjeni s starodavnimi obredi, ki so sušili njihovo duhovno življenje. Lutrovo svetopisemsko sporočilo se je dotaknilo njihovega srca in spremenilo njihovo življenje.

Ko je Luter prebiral Novo zavezo, je bil začuden nad Božjo dobroto. Presenečen je bil nad Božjim hrepenenjem, da se reši vse človeštvo. Priljubljen nauk cerkvenih voditeljev tistega časa je bil, da je zveličanje deloma človeško in deloma Božje delo. Luter pa je odkril, da Kristusova smrt na križu zadostuje za zveličanje vsega človeštva.

»S Kristusom se je ravnalo tako, kakor smo si zaslužili mi, da bi se z nami ravnalo tako, kakor si je zaslužil On. Bil je obsojen zaradi naših grehov, katerih ni bil deležen, da bi bili mi opravičeni zaradi njegove pravičnosti, v kateri nimamo deleža. Pretrpel je smrt, ki je bila naša usoda, da bi mi lahko prejeli njegovo življenje.« (Ellen G. White: Jezusovo življenje, str. 16)

Kako mogočen in čudovit povzetek evangelija! Opravičeni smo zaradi njegove pravičnosti, »v kateri nimamo deleža«. Kakšna obljuba!

`Če je zveličanje Božje delo v Kristusu, kakšno vlogo sploh igrajo dobra dela v kristjanovem življenju? Kako lahko opravljamo dobra dela, ne da bi ta postala temelj našega upanja?`