---
title:  Razsvetljeni z Duhom
date:   30/04/2024
---

Ko je Martin Luter nekega dne študiral v univerzitetni knjižnici, je prišel do prelomnice v svojem življenju. Odkril je latinski prevod Svetega pisma. Sploh ni vedel, da kaj takega obstaja! Z veliko radostjo je bral poglavje za poglavjem, vrstico za vrstico. Presenetili sta ga jasnost in moč Božje besede. Med skrbnim proučevanjem strani Svetega pisma je Sveti Duh razsvetlil njegov um. Čutil je njegovo vodstvo, ko so resnice, ki jih je zameglila tradicija, jasno zasijale s strani Svetega pisma. Svojo prvo izkušnjo z Božjo besedo je opisal tako: »O, da bi mi Bog dal takšno knjigo!«

**Katera načela razlage Svetega pisma lahko povzamemo iz naslednjih vrstic?**

`Jn 14,25.26`

`Jn 16,13-15`

`2 Pt 1,20.21`

Te vrstice nam zagotavljajo, da bo isti Duh, ki je navdihnil pisce Svetega pisma, vodil tudi nas med proučevanjem Božje besede. Sveti Duh je razlagalec božanske resnice. Na žalost mnogi kristjani danes zmanjšujejo nadnaravno prvino Svetega pisma in povzdigujejo človeški element. Ker nas Satan ne more več prikrajšati za Sveto pismo, ima drugačno taktiko: prizadeva si, da bi odstranil nadnaravni značaj Svetega pisma in ga prikazal samo kot kvalitetno literarno delo ali, kar je še huje, kot sredstvo za versko zatiranje in nadzor množic.

Reformatorji so jasno razumeli, da je Sveti Duh – in ne duhovniki, prelati in papež – nezmotljiv razlagalec Svetega pisma. Obstaja zanimiv zapis pogovora med Johnom Knoxom, škotskim reformatorjem, in škotsko kraljico Marijo. »Marija je spregovorila: ›Vi razlagate Sveto pismo na en način, a oni [rimokatoliški učitelji] ga razlagajo drugače. Komu naj verjamem? Kdo lahko tukaj razsodi?‹ ›Verujte Bogu, ki jasno govori po svoji besedi,‹ je odvrnil reformator. ›Ni vam treba verjeti ne enemu ne drugemu, samo to, kar pravi Beseda. Božja beseda razlaga sama sebe. Če naletite kje na nejasnosti, vam bo Sveti Duh, ki nikoli ne nasprotuje samemu sebi, to razodel na drugem mestu; tako ne ostane nikakršen dvom, razen za tistega, ki vztraja v neznanju.‹« (Ellen G. White: Veliki spopad, str. 237–238)