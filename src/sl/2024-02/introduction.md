### Veliki spopad

Če bi vas kdo vprašal, kaj je osrednja tema Svetega pisma, kaj bi mu odgovorili? Jezus? Načrt zveličanja? Križ? Vse to je, seveda, pravilno. Toda v ozadju teh pomembnih tem je še ena obsežnejša tema: veliki spopad. Ta tema prežema celotno Sveto pismo od 1. Mojzesove knjige do Razodetja.

Veliki spopad se je začel v nebesih z Luciferjevim uporom proti Bogu. Bistvo tega vesoljnega spora je vprašanje o Božji ljubezni. Ali je Bog popolnoma ljubeč? Ali si za svoja ustvarjena bitja res želi samo najboljše? Ali pa je avtoritativen diktator, ki mu je mar samo za lastne interese?

V tem tromesečju bomo proučevali svetovno zgodovino z Božjega vidika, kakor je razodeta v prerokovanjih, in sicer od Kristusovega časa vse do danes in še dlje. Bog je ljubezen sam po sebi, zato so vsa njegova dejanja ljubeča, čeprav to dejstvo smrtnikom ali celo angelom ni vedno očitno. Bog postopoma razodeva svojo ljubezen v velikem spopadu. Njeno višino in globino najjasneje razodeva križ. Na Golgoti je bila Božja ljubezen na ogled vsemu vesolju. Kristus je dal življenje, da bi odrešil človeštvo in s tem dokončno porazil Satana.

Da, boj še vedno divja. Satan si je prizadeval uničiti Jezusa na križu in njegovo ljudstvo v vseh zgodovinskih obdobjih. Čeprav je zahrbtno preganjal Kristusovo cerkev in umoril na milijone ljudi, je Bog bil vedno s svojim ljudstvom in ga nikdar ne bo zapustil.

V tem četrtletju se bomo poglobili v glavne mejnike velikega spopada. Začeli bomo z uporom v nebesih. Raziskali bomo osrednje teme spopada med Kristusom in Satanom. Razmišljali bomo o neomajnem pogumu Valdenžanov krutemu preganjanju navkljub in odločnosti reformatorjev, da sledijo svetopisemski resnici kljub mučenju, verigam in grmadi.

V povezavi z vero teh duhovnih velikanov je Ellen White zapisala: »Sveto pismo je bilo edina veljava in po njegovih resnicah so preizkušali vse nauke in trditve. Vera v Boga in njegovo besedo je držala pokonci te svete može, ko so izročali svoje življenje na grmadi.« (Veliki spopad, str. 235–236)

Reformacija je prižgala baklo resnice, ki še vedno svetlo gori. Vera reformatorjev, ki je slonela na Svetem pismu in trdnem zagotovilu o zveličanju po veri, je tlakovala pot vzponu adventnega gibanja, katerega zagovornik je bil William Miller in množica drugih ljudi po vsem svetu.

Bog je poklical Krščansko adventistično cerkev, da gradi na temelju, ki so ga postavili reformatorji, da bi se obnovile svetopisemske resnice, ki so se izgubile v preteklih stoletjih. Osrednji del njenega poslanstva je oznanjevanje sporočil treh angelov iz Raz 14,6-12, kjer je zapisano poslednje Božje opozorilo svetu, ki drvi h koncu.

To oznanilo je močno razjezilo Satana, ki ga je apostol Janez opisal kot zmaja: »Zmaj pa se je razjezil nad ženo in se bojeval proti preostalim iz njenega rodu, proti tistim, ki se ravnajo po Božjih zapovedih in imajo Jezusovo pričevanje.« (Raz 12,17) Poleg tega bomo proučili tudi poslednje dogodke velikega spopada, vključno z zmago Božje ljubezni nad vsemi oblastmi in močmi pekla. Na koncu bo Bog ustvaril nova nebesa in novo zemljo.

Čeprav je Sveto pismo osnova nauka tega tromesečja, bomo pri proučevanju te pomembne teme uporabljali tudi knjigo Veliki spopad. Za pomoč pri nadaljnjem proučevanju in pogovoru so v nauku za vsak teden navedena poglavja iz Velikega spopada, ki se nanašajo na obravnavano temo, da bi lahko vsi mi popolneje »spoznali Kristusovo ljubezen, ki presega spoznanje« (Ef 3,19).

_Mark Finley se je rodil v Connecticutu v Združenih državah Amerike. Je mednarodno znan evangelist. Od leta 2005 do 2010 je bil podpredsednik Generalne konference. Po upokojitvi je postal pomočnik predsednika Generalne konference. Pastor Finley in njegova žena Ernestine imata tri otroke in pet vnukov._