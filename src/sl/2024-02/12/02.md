---
title:  Zvestoba Bogu in njegovi besedi
date:   16/06/2024
---

`Kaj je skupnega naslednjim vrsticam? Prg 23,23; Jn 8,32; Jn 17,17`

Skozi stoletja je bil veliki spopad bitka med resnico in zmoto. Satan je lažnivec in oče laži (Jn 8,44). Jezus pa je poosebljena resnica. »Jaz sem pot, resnica in življenje« (Jn 14,6). V Božji besedi najdemo resnico, ki nas osvobaja Satanovih prevar. Sveto pismo razkrinkava Satanovo strategijo in razodeva Božje načrte; je svetilka našim nogam (Ps 119,105). Psalmist pravi: »Razkritje tvojih besed razsvetljuje, nevednim daje razumnost.« (Ps 119,130) Nato dodaja: »Vsebina tvojih besed je sama resnica.« (Ps 119,160 CHR)

`Kaj pravi apostol Peter o preroški besedi tega prerokovanja? Katero primerjavo uporabi, da bi poudaril pomen Božje preroške besede? 2 Pt 1,16-21`

»[N]ismo sledili vešče izmišljenim bajkam.« Prerokovanja Božje besede razsvetljujejo pot, ki je pred nami. Pomagajo nam prepoznati resnico in zmoto. Brez Svetega pisma bi bili prepuščeni kapricam človeškega mnenja in bi bili zlahka zavedeni. »Božje ljudstvo je opozorjeno na Sveto pismo kot zaščito proti vplivom lažnih učiteljev in zapeljivih moči duhov teme. Satan uporablja vse mogoče zvijače, da bi ljudem preprečil doseči znanje iz Svetega pisma, kajti njegov jasen nauk razodeva Satanove prevare. /…/ Kmalu se bo pred nami pokazala zadnja velika prevara. Antikrist bo pred našimi očmi delal čudeže. To, kar bo posnemal, bo tako podobno resničnemu, da brez pomoči Svetega pisma ne bo mogoče razlikovati med enim in drugim. Vsako trditev in vsak čudež je treba preizkusiti s pričevanjem Svetega pisma. /…/ Samo tisti, ki so svoje duše okrepili s svetopisemskimi resnicami, bodo lahko zdržali zadnji veliki spor. Vsak posameznik bo stal pred vprašanjem: Ali bom poslušal Boga ali človeka? Pred vrati je odločilna ura. Ali so naše noge utemeljene na skali Božje nespremenljive besede? Ali smo pripravljeni trdno stati v obrambi Božjih zapovedi in Jezusove vere?« (Ellen G. White: Veliki spopad, str. 556)

`Razmisli o vprašanjih v zgornjem navedku. Kaj nam bo omogočilo obstati v zadnjem velikem sporu? Kaj nas odvrača od proučevanja Božje besede? Ali kdaj morda potlačimo resnico zaradi osebnih koristi?`