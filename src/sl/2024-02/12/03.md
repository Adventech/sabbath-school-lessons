---
title:  Zapečateni za nebesa
date:   17/06/2024
---

V prihajajoči krizi, v središču katere bo vprašanje čaščenja, zvesto Božje ljudstvo ne bo podleglo pritisku (Raz 14,12). Zapečateno bo s Svetim Duhom (Ef 4,30) in ga ne bo mogoče premakniti. V starih časih so pečati pričali o pristnosti uradnih dokumentov. Bili so prepoznaven, individualen znak. Ker bosta v središču končnega spora čaščenje in Božja oblast, kakor je razodeta v njegovem zakonu, upravičeno pričakujemo, da ima Božji zakon njegov pečat (Iz 8,16).

`Katere prvine pečata ima zapoved o soboti? 2 Mz 20,8-11`

Tukaj so zapisane tri prvine pristnega pečata: 1.) Ime lastnika pečata – »Gospod, tvoj Bog«. 2.) Njegov naziv – »Gospod [je] naredil«, torej Stvarnik. 3.) Njegovo področje – »nebo in zemlja, morje in vse, kar je v njih«. V Svetem pismu je pečat nekajkrat imenovan tudi znamenje (Rim 4,11). Obe besedi sta medsebojno zamenljivi. Kot Božje znamenje oziroma pečat, ki je v samem središču Božjega zakona, je sobota v središču poslednjega spora, ki bo zadeval čaščenje (Ezk 20,12.20; Raz 12,17).

`Kam lahko prejmemo Božji pečat in kam znamenje zveri? Čemu ta razlika? Raz 7,1.2; Raz 14,1; Raz 13,16.17`

Božji pečat je dan na čelo. Čelo simbolizira um in predstavlja zavedno odločitev.

Znamenje zveri pa lahko prejmemo bodisi na čelo bodisi na roko, kar pomeni, da so ljudje intelektualno prepričani in po lastni izbiri sprejemajo Satanove laži ali pa se prilagodijo lažnemu čaščenju, da ne bi ogrozili svojega življenja.

Hudič sovraži te, ki so zvesti Bogu. Veliki spopad bo dosegel vrhunec, ko se bo zmaj (Satan) bojeval proti zvestemu ostanku, ki se drži Božjih zapovedi in ima Jezusovo vero (Raz 14,12). Njihova zvestoba Kristusu je neomajna.

`Zakaj je vsakodnevna zvestoba Gospodu ključna, če se želimo pripraviti za poslednjo krizo?`