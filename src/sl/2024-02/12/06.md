---
title:  Močni glas
date:   20/06/2024
---

`Kako se bo končalo Božje delo na zemlji? Raz 18,1-4; Hab 2,14; Mt 24,14`

Angel, ki naznanja padec Babilona, ima veliko oblast. Kakor angeli iz Raz 14 tudi ta angel predstavlja človeške poslance. Božjo slavo razodeva v takšni popolnosti, da razsvetljuje zemljo. Grška beseda za oblast ali moč v Novi zavezi je eksousia. Pogosto se nanaša na Kristusovo zmago nad oblastmi in močjo pekla. Jezus je to besedo uporabil v Evangeliju po Mateju, ko je učence poslal v svet. Dal jim je oblast nad silami zla (Mt 10,1). Poslal jih je z božansko močjo, da zmagajo v bitki med dobrim in zlom. V Mt 28 jih je spet poslal z oblastjo, ki jo ima v nebesih in na zemlji, da naredijo vse narode za njegove učence (Mt 28,18.19).

Napolnjena z močjo Svetega Duha in oblastjo živega Kristusa, ki je s svojim življenjem in smrtjo premagal sile pekla, je novozavezna cerkev razsvetlila zemljo z Božjo slavo. V zelo kratkem času so učenci oznanili evangelij celotnemu takrat znanemu svetu (Kol 1,23).

Na koncu časa se bo Sveti Duh razlil z močjo brez primere; evangelij se bo s silovito hitrostjo oznanil do koncev zemlje. Na tisoče se jih bo spreobrnilo v enem dnevu, Božja milost in resnica pa bosta vplivali na ves planet. Na ta način bo svet opozorjen; evangelij in upanje, ki ga daje, se bosta razširila po vsem svetu.

»Veliko evangeljsko delo se ne bo končalo z manjšim razodetjem Božje moči od tiste, ki je spremljala njegov začetek. Prerokovanja, ki so se izpolnila ob izlivanju zgodnjega dežja na začetku oznanjevanja evangelija, se bodo znova izpolnila ob poznem dežju pri njegovem koncu. /…/

Božji služabniki bodo z ozarjenimi obrazi in razsvetljeni s svetim posvečenjem hiteli iz kraja v kraj oznanjat sporočilo iz nebes. Na tisoče glasov po vsem svetu bo nosilo opomin. Dogajali se bodo čudeži, bolni bodo ozdraveli in znamenja in čudeži bodo spremljali verne.« (Ellen G. White: Veliki spopad, str. 573)

`Kaj zadržuje mogočno izlitje Svetega Duha oziroma »pozni dež«? Kaj lahko naredimo, da bi bili dovzetni za izlitje Svetega Duha ne glede na to, kako majhna je morda vloga, ki jo imamo kot posamezniki?`