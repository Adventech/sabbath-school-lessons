---
title:  Zgodnji in pozni dež
date:   19/06/2024
---

`Katera napoved se je izpolnila v prvem stoletju? Kakšen je bil njen vpliv? Jl 2,21-24; Apd 2,1-4.41-47`

Sveti Duh se je na mogočni način izlil na krščansko cerkev ob petdesetnici. V enem dnevu se je spreobrnilo tri tisoč ljudi. Apostolska dela govorijo o čudežu za čudežem Božje preobražajoče milosti: »Mnogi od tistih, ki so slišali besedo, pa so sprejeli vero in njihovo število je naraslo na kakih pet tisoč.« (Apd 4,4) K molitvi se je zbralo samo 120 vernikov, vendar je to prineslo osupljivo spremembo. Naglo se je cerkvi pridružilo na tisoče vernikov. »Tudi veliko duhovnikov je sprejelo vero.« (Apd 6,7) Ko so bili učenci silovito preganjani v Jeruzalemu, »so vsepovsod oznanjali besedo« (Apd 8,4). Po vsej Judeji, Samariji in Galileji so zrastle cerkve (Apd 9,31). Pavel je po spreobrnitvi oznanil Kristusa vsemu mediteranskemu svetu. V Tesaloniki so nekateri Judje, ki so nasprotovali evangeliju, rekli: »Ti ljudje, ki svet postavljajo na glavo, so zdaj prišli tudi k nam.« (Apd 17,6) Po moči Svetega Duha so učenci dosegli takratni svet v relativno kratkem času. Joelova napoved zgodnjega dežja se je izpolnila na petdesetnico, toda pozni dež bo padel še z večjo močjo, da bi pripravil svet na žetev.

`Kako se bo končalo Božje delo na zemlji? Zah 4,6; Zah 10,1; Oz 6,3; Jak 5,7.8`

Izraza »zgodnji« in »pozni« dež sta vzeta iz konteksta Izraelovega žetvenega cikla. Zgodnji dež je padel jeseni; posejano seme je vzklilo. Pozni dež je padel spomladi in pridelku pomagal pri zorenju. To je dobra prispodoba za delo Svetega Duha pri oznanjevanju evangelija. »Kakor je bil ›zgodnji dež‹ dan ob izlivanju Svetega Duha na začetku širjenja evangeljskega sporočila, da bi izzval klitje dragocenega semena, tako se bo izlil ›pozni dež‹ pri njegovem dokončanju, da bo žetev dozorela. /…/ Veliko evangeljsko delo se ne bo končalo z manjšim razodetjem Božje moči od tiste, ki je spremljala njegov začetek. Prerokovanja, ki so se izpolnila ob izlivanju zgodnjega dežja na začetku oznanjevanja evangelija, se bodo znova izpolnila ob poznem dežju pri njegovem koncu.« (Ellen G. White: Veliki spopad, str. 572–573)