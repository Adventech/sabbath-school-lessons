---
title:  Koga častimo?
date:   18/06/2024
---

V zadnjih dneh se bo veliki spopad odvijal na dramatičen način. Poglavitna težava bo čaščenje. Ali bomo takrat ostali zvesti Stvarniku ali pa bomo častili zver in njeno podobo? Srednje poti ni. Prvi angel iz Raz 14 spodbuja moške in ženske, naj molijo njega, »ki je naredil nebo in zemljo, morje in izvirke vodá« (Raz 14,7). Tretji angel je še dodatno podprl poziv nebes in razkril hude posledice čaščenja zveri, kar vidimo iz besed, da »bo [častilec zveri] tudi sam pil od vina Božjega srda, namešanega nemešanega v čaši njegove jeze« (Raz 14,10). V nasprotju s častilci zveri pa so ti, ki častijo Stvarnika, opisani kot sveti, »ki se držijo Božjih zapovedi in vere v Jezusa« (Raz 14,12).

Stvarjenje je osnova pravega čaščenja (Raz 4,11). Ker je Bog vse ustvaril po Kristusu, Satan sovraži Stvarnika in si prizadeva po zemeljskih silah spremeniti soboto, ki je spomenik stvarjenja (Dan 7,25).

Čeprav se to trenutno morda zdi nemogoče, pa vidimo, da se svet dramatično spreminja. Kriza, ki je spremljala epidemijo covida-19, je pokazala, da lahko naš svet čez noč postane drugačen. Čeprav ne poznamo podrobnosti, ki bodo vodile do dogodkov v povezavi z znamenjem zveri, si tega ni tako težko zamisliti. Svet je zelo nestabilen; z neverjetno tehnologijo, ki nam je na voljo, se lahko to, na kar opozarja Sveto pismo, uresniči hitreje, kot si mislimo.

`Kakšna kazen bo doletela tiste, ki ne bodo želeli prejeti znamenja zveri? Raz 13,13-17`

Tisti, ki bodo zvesti Kristusu ter ne bodo sledili zveri in njeni podobi, se bodo soočili z ekonomsko kaznijo in s smrtno obsodbo. Človeštvo je še vedno enako kot nekoč: pokvarjeno, željno moči in nasilno. Čeprav v tem trenutku ne vemo natanko, kako se bodo odvili poslednji dogodki, si preganjanja ob koncu časa ni težko predstavljati. Naslednje Janezove besede so bile sicer napisane v popolnoma drugem kontekstu, toda povedo nam vse. O Jezusu je rekel, da »ni bilo treba, da bi mu kdo pričeval o človeku; sam je namreč vedel, kaj je v človeku« (Jn 2,25).

`Pomisli na pokvarjenost človeštva in na zlo, ki smo ga ljudje sposobni zagrešiti. Zakaj to kaže, kako hitro se lahko sprožijo poslednji dogodki? Kaj nas ta žalostna resnica uči o varovanju lastnega srca?`