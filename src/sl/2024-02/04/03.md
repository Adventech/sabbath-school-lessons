---
title:  Luč prežene temo
date:   22/04/2024
---

`Pred čim svari Jud 1,3.4 in kako se to opozorilo nanaša na krščansko cerkev?`

Judovo pismo je bilo napisano zvestim kristjanom nekoliko pred letom 65 – »ljubljenim v Bogu Očetu in ohranjenim za Jezusa Kristusa, poklicanim« (Jud 1,1). Ti zvesti verniki so bili spodbujeni: »Bojujte se za vero, ki je bila svetim izročena enkrat za vselej. Prikradlo se je namreč nekaj ljudi, /…/ ki sprevračajo v razuzdanost milost našega Boga.« (Jud 1,3.4) Ta opomin je imel še večji pomen za vernike sred-
njega veka, ko so poganski običaji preplavili cerkev in je človeška tradicija postala pomembnejša od Božje besede. V dolgih stoletjih so živeli ljudje, ki so zagovarjali svetopisemsko resnico (na primer Valdenžani). Verovali so, da je Kristus njihov edini posrednik in Sveto pismo njihova edina veljava. »V vsakem veku so živele Božje priče − ljudje, ki so gojili vero v Kristusa kot edinega posrednika med Bogom in ljudmi. Sveto pismo so imeli za edino načelo življenja in posvečevali so pravo soboto.« (Ellen G. White: Veliki spopad, str. 57)

`Kaj Bog obljublja njim, ki mu bodo ostali zvesti vse do smrti? Raz 2,10`

Te besede so bile namenjene cerkvi v Smirni. Mesto je imelo več božanskih zaščitnikov, tudi Dioniza, ki je bil bog veseljačenja in plodnosti. Ko so Dionizovi duhovniki umrli, so jim med pogrebnim sprevodom na glavo dali venec. Janez primerja ta zemeljski venec, ki je položen na glavo mrtveca, z vencem življenja, ki bo dan tistim, ki bodo premagali sile zla. Venec življenja bodo prejeli tisti, ki so zaradi Kristusa prestali preizkušnje, težave, trpljenje in celo smrt.

Ta venec je spodbuda zvestim vernikom, da pogumno vztrajajo v težavnih okoliščinah in so pripravljeni celo umreti za Kristusa. Navdihnil je Valdenžane, ko so prestajali bolečino in preganjanje. Vedeli so, da bodo nekega dne videli Jezusa in z njim živeli za vedno. Venec življenja nagovarja tudi nas. Morda prav zdaj prestajamo preizkušnje, toda poglejmo v Jezusa, ki nam bo kmalu dal zmagoslavni venec.

`Kaj te spodbuja, ko prestajaš težke čase? Kaj te straši? Na katere svetopisemske obljube se lahko sklicuješ v težkih življenjskih obdobjih?`