---
title:  Preganjani, toda zmagovalni
date:   21/04/2024
---

`Na kateri preroški čas se nanašata naslednja odlomka? Dan 7,23-25; Raz 12,6.14`

Satan besni, kadar je Božje ljudstvo zvesto Bogu. Zaradi tega pogosto nastane preganjanje. Prerok Daniel je opisal čas, ki je bil zanj še vedno v prihodnosti, ko bo srednjeveška cerkev začela boj proti Božjemu ljudstvu in ga preganjala (Dan 7,21.25). Prerok Janez je opisal to isto obdobje kot čas, ko bo Božja cerkev prisiljena zbežati v puščavo, kjer »naj bi se hranila čas, dva časa in pol časa« (Raz 12,14). Raz 12,6 dodaja: »Žena [cerkev] pa je pobegnila v puščavo, kjer ji je Bog pripravil zavetje.« Bog je poskrbel za svoje ljudstvo v »puščavi«. Njegova beseda jim je dajala moč in jih ohranjala med dolgim in temnim obdobjem papeške nadvlade.

Božje ljudstvo je našlo kraj, ki ga je pripravil Bog. V najtežjih živ-
ljenjskih preizkušnjah Bog vedno pripravi kraj za svoje zveste sledilce. Med najhujšimi stiskami lahko Božje ljudstvo najde svoje zavetje v njegovi ljubezni in skrbi (Ps 46).

1260 dni in čas, dva časa in pol časa iz Raz 12,6.14 se nanašajo na isto obdobje (3,5 časov oziroma let krat 360 dni/eno leto je 1260 dni). Svetopisemska prerokovanja so pogosto napisana v simbolih. V preroških delih Daniela in Razodetja je en preroški dan enak enemu dobesednemu letu. Načelo dan za leto najdemo v 4 Mz 14,34 in Ezk 4,6.

To načelo ne sloni samo na dveh besedilih, temveč na splošnem svetopisemskem temelju. Kronologist in starozavezni učenjak dr. William Shea navaja 23 vrst svetopisemskih dokazov, ki potrjujejo to načelo. Svetopisemski razlagalci so ga uporabljali že v preteklosti.

Vizigoti, Vandali in Ostrogoti so bili plemena, ki so si svetopisemske nauke razlagali drugače kakor Rim. 1260 dni se je začelo, ko so bili Ostrogoti, zadnje od teh barbarskih plemen, izgnani iz Rima. To se je zgodilo leta 538. Obdobje duhovne teme se je nadaljevalo do leta 1798, ko je Napoleonov general Berthier odstranil rimskega papeža. Med tem dolgim obdobjem je bilo mučenih nešteto kristjanov, ker so bili poslušni Božji besedi. Čeprav so umrli, so bili zmagovalci. V Kristusu so bili prosti krivde in prevlade greha; zmagali so po Jagnjetovi krvi. Kristusova zmaga na križu je bila njihova zmaga. Čeprav so umrli, je njihova smrt samo počitek do drugega Kristusovega prihoda.

`Kako so izpolnjena svetopisemska prerokovanja okrepila tvojo vero?`