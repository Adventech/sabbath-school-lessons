---
title:  Pogum za vztrajnost
date:   23/04/2024
---

`Katero osnovno načelo najdemo v naslednjih svetopisemskih odlomkih? Apd 5,28-32; Ef 6,10-12; Raz 3,11`

Ena od razpoznavnih značilnosti Valdenžanov in vseh reformatorjev je bila njihova neomajna zvestoba Bogu, njihova poslušnost veljavi Svetega pisma in njihova predanost Kristusovi in ne papeški nadvladi. Njihov um je bil prežet z novozaveznimi zgodbami o veri in pogumu.

Skupaj s Petrom in drugimi apostoli so lahko rekli: »Bogu se je treba pokoravati bolj kot ljudem!« (Apd 5,29) Oprijeli so se Pavlovih besed: »Zajemajte moč v Gospodu in sili njegove moči.« (Ef 6,10) Resno so vzeli Jezusov nasvet: »Trdno drži, kar imaš, da ti nihče ne odvzame venca.« (Raz 3,11) Namesto da bi se pokorili tradiciji rimske cerkve, so ti goreči moški in ženske pogumno branili resnico Božje besede.

Valdenžani so bili ena od prvih skupin, ki je imela Sveto pismo v svojem jeziku. Jean Leger, valdenžanski prepisovalec Svetega pisma, je napisal ganljivo poročilo o tem, kako so ročno prepisovali Sveto pismo. Na podlagi svoje izkušnje je opisal potek njihovega dela in vključil celo risbe. Valdenžani so v svojih gorskih bivališčih v severni Italiji in južni Franciji na skrivaj prepisovali Sveto pismo. Starši so svoje otroke že od malih nog učili na pamet daljše odlomke Svetega pisma. Skupine prepisovalcev Svetega pisma so sodelovale pri marljivem prepisovanju Božje besede. Mnogi mladi Valdenžani so kot trgovci prepotovali Evropo in tiho oznanjevali svetopisemske resnice. Nekateri so se vpisali na fakulteto; ko se je ponudila priložnost, so svojim sošolcem govorili o odlomkih iz Svetega pisma. Pod vodstvom Svetega Duha so ob pravem trenutku iskrenemu in dovzetnemu iskalcu resnice podarili dragocen prepis izbranega svetopisemskega odlomka. Mnogi so svojo zvestobo in predanost plačali z življenjem. Čeprav Valdenžani niso popolnoma razumeli vsakega svetopisemskega nauka, so stoletja ohranjali resnico Božje besede s tem, ko so jo delili z drugimi.

»Steza pravičnih je kakor svit zore, ki se vedno bolj sveti do polnega dne.« (Prg 4,18) Salomon je pot, po kateri Bog vodi svoje otroke, primerjal s soncem, ki vzhaja vse više in više. Če bi Bog preprosto prižgal stikalo za vesoljno luč in bi sonce v trenutku zasvetilo z vso svojo močjo, bi oslepeli. Ko je svet za več stoletij zajela tema, je Bog poklical moške in ženske, ki so bili predani njegovi besedi in so iskali resnico.

`Kako lahko odsevamo Kristusovo luč in svetimo v svoji skupnosti?`