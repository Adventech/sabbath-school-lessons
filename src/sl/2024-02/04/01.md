---
title:  Braniti resnico
date:   20/04/2024
---

### Preberi pred proučevanjem
Ps 19,8-12 (Ps 19,7-11 CHR); Dan 7,23-25; Apd 5,28-32; 1 Jn 5,11-13; Jud 1,3.4; Raz 12,6.14; Raz 2,10

> <p>Ključno besedilo</p>
> Kakor je Mojzes povzdignil kačo v puščavi, tako mora biti povzdignjen Sin človekov, da bi vsak, ki veruje, imel v njem večno življenje. Jn 3,14.15

Sodobno turško obalno mesto Izmir je bilo nekoč svetopisemsko mesto Smirna, ki se omenja v Razodetju. To starodavno mesto s približno 100.000 prebivalci je doživelo svoj razcvet v poznem prvem in drugem stoletju. Smirna je bila zelo uspešno mesto. Njeni prebivalci so bili izjemno zvesti Rimu.

Enkrat letno so morali vsi meščani Smirne prižgati kadilo rimskim bogovom. Očitno je bila v Smirni drugega stoletja tudi cvetoča krščanska skupnost in mnogi se niso želeli podrediti temu ukazu. Zgodnji krščanski vodja Polikarp je bil mučen na mestnem trgu in je zgorel na grmadi, ker ni želel zatajiti svojega Gospoda, s tem ko bi prižgal kadilo rimskim bogovom. Ko so mu še zadnjič ukazali, naj zanika Kristusa, je stari mož odvrnil: »Služil sem mu 86 let. V tem času mi ni naredil nič hudega. Kako naj grdo govorim o Kralju, ki me je odrešil?«

V vsej zgodovini so bili moški in ženske raje pripravljeni prestati mučenje, kakor da bi se morali odreči svoji veri v Kristusa. Njihova žrtev nam vliva pogum. Zgodba o njihovi predanosti Kristusu obnavlja našo predanost. Ta teden si bomo ogledali nekaj svetopisemskih načel, ki so spodbudila Valdenžane in poznejše reformatorje, na primer Husa in Jeronima, da so ostali zvesti Gospodu tudi takrat, ko jim je s smrtjo grozila ista moč kakor Polikarpu – Rim, toda tokrat v papeški obliki.

Ta teden v knjigi »Veliki spopad« preberi 4., 5. in 6. poglavje.