---
title:  Veselje upanja
date:   25/04/2024
---

`Kako so srednjeveški verniki doživljali resničnost velikega spopada? Heb 2,14.15`

Kaj je prinašalo veselje zvestim Valdenžanom med grozljivim preganjanjem, ki jih je doletelo? Kaj je vlivalo pogum Husu, Jeronimu, Tyndalu, Latimeru in mučencem srednjega veka, ko so se znašli pred plameni ali mečem? Vera v Božje obljube! Verovali so Kristusovi obljubi: »Ker jaz živim, boste tudi vi živeli.« (Jn 14,19 CHR) Njegova moč jim je zadoščala v najtežjih življenjskih preizkušnjah. V sodeleštvu s Kristusovim trpljenjem so našli veselje. Njihova zvestoba je bila mogočna priča svetu.

Gledali so preko tega, kar je bilo, na to, kar bo. Zaradi Kristusovega vstajenja so vedeli, da je smrt premagana sovražnica. Verjeli so, da je moč smrti zlomljena. Oklenili so se obljub Božje besede in umrli kot zmagovalci.

`Kakšno zagotovilo ti dajejo naslednje obljube? Kako ti lahko pomagajo v življenjskih preizkušnjah? Jn 5,24; Jn 11,25.26; 1 Jn 5,11-13`

Jan Hus se ni opotekal niti takrat, ko je bil vržen v zapor, ko se mu je zgodila krivica in se je znašel pred smrtjo. Več mesecev je hiral v zaporu, kjer je zaradi mraza in vlage zbolel in skoraj umrl. »Božja milost ga je držala pokonci. V tednih trpljenja pred končno obsodbo je nebeški mir napolnil njegovo dušo. ›Pišem to pismo,‹ je napisal prijatelju, ›v ječi in z vklenjenimi rokami, medtem ko pričakujem svojo jutrišnjo smrtno obsodbo. /…/ Ko se bova s pomočjo Jezusa Kristusa ponovno srečala v sijajnem miru prihodnjega življenja, boš zvedel, kako dober se je izkazal sam Bog do mene, kako učinkovito me je podpiral sredi skušnjav in preizkušenj.‹« (Ellen G. White: Veliki spopad, str. 98)

Naslednje besede iz Pisma Hebrejcem so aktualne tudi danes: »Oklepajmo se neomajne izpovedi upanja, ker je on, ki je dal obljubo, zvest.« (Heb 10,23) Kakor so Božje obljube vzdrževale njegovo ljudstvo v preteklosti, ohranjajo tudi nas danes.

`Kaj pomeni izgubiti vse zaradi Kristusa? Kaj v resnici izgubimo (Mr 8,36)? Kaj se lahko naučimo od Valdenžanov in drugih reformatorjev, kar nam je lahko v oporo pri zadnjem spopadu?`