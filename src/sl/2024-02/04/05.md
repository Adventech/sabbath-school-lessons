---
title:  Jutranja zarja reformacije
date:   24/04/2024
---

`Kakšno podobno stališče sta imela David in Jeremija o Božji besedi, ki je bila temelj reformacije? Ps 19,8-12 (Ps 19,7-11 CHR); Ps 119,140.162; Jer 15,16`

Reformatorji so se veselili Božje besede. Radostili so se v izpolnjevanju Božje volje. Ljubili so njegovo postavo. Ena od najpomembnejših osnovnih resnic reformacije je bila radost, ki je bila sad proučevanja Svetega pisma. Proučevanje Božje besede ni bila naporna naloga ali legalistična vaja. Ni bila toga zahteva, temveč vir radosti.

Med proučevanjem Svetega pisma jih je spreminjala moč Svetega Duha. »Wycliffov značaj je dokaz vzgojne in spreminjajoče moči Svetega pisma. Sveto pismo je naredilo iz njega to, kar je postal. Dojemanje vzvišenih resnic razodetja daje vsem sposobnostim svežino in moč. Razvija razum, izostruje duha in usmerja razsojanje. Proučevanje Svetega pisma plemeniti sleherno misel, vsako čustvo in vsako težnjo bolj kakor katero drugo proučevanje. Daje trdnost odločitvam, potrpežljivost, pogum in moralno moč; plemeniti značaj in posvečuje dušo. Resno in ponižno proučevanje Svetega pisma, ki pripelje preiskovalca v neposredno zvezo z neskončnim umom, vodi ljudi do boljšega in dejavnejšega razuma in plemenitejših načel. To zdaleč presega najboljšo izobrazbo, ki jo ponuja človeška filozofija.« (Ellen G. White: Veliki spopad, str. 86)

`Kaj je apostol Pavel svetoval Timoteju glede oznanjevanja Božje besede? 2 Tim 2,1-3`

Resnica Božje besede in radost zveličanja v Kristusu sta preplavili srce reformatorjev, da niso mogli molčati. John Wycliffe je svoje življenje posvetil prevajanju Božje besede v angleščino iz dveh razlogov: 1.) Kristus ga je spremenil po svoji besedi in 2.) Kristusova ljubezen ga je spodbujala k temu, da je to, kar se je naučil, delil z drugimi.

Pred Wycliffom je bilo v angleščino prevedenih zelo malo delov Svetega pisma. Čeprav je umrl, preden je Rim prišel v njegov kraj, je papeštvo kasneje izkopalo njegove posmrtne ostanke, jih sežgalo in pepel vrglo v reko. Toda kakor je voda razpršila njegov pepel, se je tudi Božja beseda, ki je voda življenja, zaradi njegovega dela razširila daleč naokoli. Tako je Bog uporabil Wycliffa kot »jutranjo zarjo reformacije«.