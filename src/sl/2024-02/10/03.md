---
title:  Smrt v Stari zavezi
date:   03/06/2024
---

`Kaj nas naslednje vrstice učijo o stanju mrtvih? Ps 6,6 (Ps 6,5 CHR); Ps 115,17; 1 Kr 2,10; 1 Kr 11,43; 1 Kr 14,20`

Stara zaveza ne uči, da je duša neumrljiva, niti ne pravi, da zvesti po smrti odletijo v večno nebeško slavo ali da gredo nezvesti po smrti v pekel, kjer gorijo v večnem ognju. Stara zaveza uči, da je smrt spanje. V Knjigi kraljev je smrt vladarjev opisana z besedami »je legel k svojim očetom«. Psalmi smrt imenujejo spanec mrtvih (Ps 13,4 [Ps 13,3 CHR]; Ps 90,5). Job je o smrti govoril kot o stanju, iz katerega se ne prebudimo (Job 14,12). Psalmist dodaja: »Jaz pa bom v pravičnosti gledal tvoje obličje, ko se prebudim, se bom sitil ob tvoji podobi.« (Ps 17,15)

Ko je bila asirska vojska poražena in uničena, so smrt vojakov imenovali dremež (Ps 76,6). Zamisel, da mrtvi kot breztelesni duhovi lebdijo naokoli, da bi se sporazumevali z živečimi, ni svetopisemska, temveč popolnoma poganski koncept.

Nerazumevanje resnice o smrti nas dela dovzetne za Satanove prevare. »Mnogi se bodo spopadli z vražjimi duhovi, ki se jim bodo približali v podobi njihovih ljubih sorodnikov ali prijateljev in jim oznanili najnevarnejše zmote. Ti obiskovalci bodo vplivali na naša najbolj nežna čustva in delali čudeže, da bi podprli svoje trditve. Moramo se jim biti pripravljeni upreti s svetopisemsko resnico, da mrtvi ničesar ne vedo in da se tako javljajo zgolj hudobni duhovi.« (Ellen G. White: Veliki spopad, str. 524–525)

`O katerih značilnostih stanja mrtvih govorijo naslednje vrstice? Dan 12,2; Job 19,25.26`

Smrt je spanje do vstajenja. Nobenih breztelesnih duhov ni, ki bi lebdeli naokoli in komunicirali z živimi. Pogani so verovali v svet duhov, toda Izraelci so razumeli, da je smrt spanje do jutra vstajenja.

Čeprav žalujemo zaradi umrlih, pa o umrlih v Kristusu razmišljamo tako: njihove oči so zaprte v smrti; ne glede na to, kako dolgo bomo še čakali na Jezusov prihod, bo naslednja stvar, ki se je bodo zavedali, Jezusova vrnitev! Njihova prva misel bo morda: »No, poglej! Jezus se je navsezadnje res hitro vrnil!«