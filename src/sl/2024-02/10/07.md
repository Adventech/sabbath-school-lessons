---
title:  Za globlje proučevanje
date:   07/06/2024
---

Nedavna knjiga Leeja Strobla The Case for Heaven temelji na zamisli, da mrtvi ob smrti ostanejo živi v neki obliki zavestnega obstoja. Pisec je kot del dokaza za to navedel primere izkušenj bližnje smrti. V knjigi je naveden tudi ta primer: »Neka druga deklica, ki je med operacijo srca doživela izkušnjo bližnje smrti, je rekla, da je v onostranstvu srečala svojega brata, kar jo je presenetilo, saj ni imela brata. Med okrevanjem je o tem povedala očetu, ki ji je zaupal, da je v resnici imela brata, ki je umrl, preden se je rodila.« (Lee Strobel, The Case for Heaven [Grand Rapids, MI: Zondervan Books, 2021], str. 69) Strobel si v tej knjigi prizadeva uskladiti zamisel o takojšnjem posmrtnem življenju z jasnim svetopisemskim naukom, da bodo kristjani dar večnega življenja prejeli šele ob drugem Kristusovem prihodu.

Ellen White svari: »Mnogi se bodo spopadli z vražjimi duhovi, ki se jim bodo približali v podobi njihovih ljubih sorodnikov ali prijateljev in jim oznanili najnevarnejše zmote. Ti obiskovalci bodo vplivali na naša najbolj nežna čustva in delali čudeže, da bi podprli svoje trditve. Moramo se jim biti pripravljeni upreti s svetopisemsko resnico, da mrtvi ničesar ne vedo in da se tako javljajo zgolj hudobni duhovi.

Tik pred nami je ›ura skušnjave, ki ima priti na vesoljni svet, skušat te, ki prebivajo na zemlji‹ (Raz 3,10 CHR). Prevarani in premagani bodo vsi, katerih vera ni trdno utemeljena na Božji besedi. Satan dela s sleherno prevaro krivičnosti, da bi človeške sinove spravil pod svojo oblast. Njegove prevare se bodo vse bolj množile. Svoj cilj lahko doseže samo tedaj, če človek prostovoljno privoli v njegove skušnjave. Tisti, ki resno iščejo resnico, si prizadevajo s poslušnostjo očistiti svoje duše in delajo vse, kar morejo, da bi se pripravili za boj, bodo našli v Bogu resnice zanesljivo zaščito. ›Ker si ohranil mojo stanovitno besedo, bom tudi jaz obvaroval tebe pred uro preizkušnje, ki bo prišla nad vesoljni svet, da preizkusi prebivalce na zemlji,‹ se glasi Zveličarjeva obljuba (Raz 3,10). Prej bo poslal vse angele iz nebes, da bi zavarovali njegovo ljudstvo, kakor dovolil Satanu premagati enega samega človeka, ki zaupa vanj.« (Veliki spopad, str. 524–525)

**Vprašanja za pogovor**

`S katerimi komaj zaznavnimi spiritističnimi vplivi lahko Satan vpliva na naš razum? Kakšno vlogo imajo pri tem množični mediji?`

`Kako bi delil svojo vero s prijateljem, ki je pravkar izgubil ljubljeno osebo in veruje, da je zdaj v nebesih? Kaj je primerno in kaj neprimerno reči ob taki priložnosti?`