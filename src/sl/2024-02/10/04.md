---
title:  Smrt v Novi zavezi
date:   04/06/2024
---

`Kako pisci Nove zaveze opisujejo smrt v primerjavi s pisci Stare zaveze? Jn 11,11-14.21-25; 1 Kor 15,51-54; 2 Tim 1,10; 1 Tes 4,15-17`

Tako Stara kot Nova zaveza smrt primerjata s spanjem. V Svetem pismu je smrt enačena s »spanjem« vsaj 53-krat. Svetopisemski pisci so se strinjali, da duša, ki takoj po smrti zapusti telo, nima zavestnega obstoja.

Nova zaveza dodaja še eno razsežnost smrti, ki jo je nakazala že Stara zaveza: slavno vstajenje ob Kristusovem prihodu.

Evangeliji poudarjajo večno življenje, ki je mogoče samo po Kristusu. Niti vsi demoni ne morejo oropati vernikov večnega življenja. Kristus je na križu premagal smrt. Grob ne more več zadržati svojih žrtev. Kristusovo vstajenje je zagotovilo, da bodo nekega dne vsi verni vstali iz groba ob njegovi vrnitvi.

Razmisli o teh Pavlovih besedah: »Če torej mrtvi ne morejo biti obujeni, tudi Kristus ni bil obujen. Če pa Kristus ni bil obujen, je prazna vaša vera in ste še v svojih grehih. Tedaj so izgubljeni tudi tisti, ki so zaspali v Kristusu.« (1 Kor 15,16-18) Le kako bi bile te besede smiselne, če se mrtvi takoj po svoji smrti znajdejo v nebeški slavi? Kaj pomeni, da so »izgubljeni«, če pa so domnevno že v nebesih?

Pavel je v resnici želel povedati, da je Kristusovo vstajenje temelj našega vstajenja in da je brez vstajenja naša vera prazna in smo še vedno v svojih grehih, mrtvi pa bodo ostali v zemlji – izgubljeni.

Te vrstice se povsem ujemajo z drugimi svetopisemskimi besedili o upanju, ki ga imamo v vstajenje ob Jezusovi vrnitvi, ko bomo prejeli »neomadeževano in nevenečo dediščino, ki je v nebesih shranjena za vas« (1 Pt 1,4). Očitno so novozavezni verniki željno pričakovali Kristusov prihod in vstajenje mrtvih. To upanje jih je opogumilo, da so kljub življenjskim preizkušnjam ostali zvesti Bogu.

`Zakaj je vstajenje tako močno upanje za krščansko vero? Kaj bi bilo, če bi imeli križ, ne pa tudi vstajenja? Kakšno upanje bi sploh imeli? Zakaj je torej vstajenje tako pomemben del naše vere?`