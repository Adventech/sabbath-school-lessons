---
title:  Smrtonosne posledice spiritizma
date:   02/06/2024
---

Prepričanje, da je smrt v resnici prehod na novo življenjsko raven, temelji na konceptu o naravni neumrljivosti duše. Ta poganska zamisel se je vtihotapila v krščansko cerkev, ko se je ta oddaljila od svetopisemskih temeljev v želji, da bi njena vera postala razumljiva širšemu rimskemu svetu. »Teorija o neumrljivosti duše je ena izmed tistih lažnih naukov, ki jih je Rim vzel iz poganstva in vpeljal v krščansko vero.« (Ellen G. White: Veliki spopad, str. 515)

`Ne bojte se tistih, ki umorijo telo, duše pa ne morejo umoriti. Bojte se rajši tistega, ki more dušo in telo pogubiti v peklenski dolini! (Mt 10,28) Kaj nam ta vrstica pove o domnevni neumrljivosti duše?`

Gospod je svojemu ljudstvu prepovedal ukvarjati se s kakršno koli obliko okultizma. V svoji sredi niso smeli trpeti nikogar, ki bi »izgovarjal uroke ali klical duhove umrlih in druge duhove ali povpraševal umrle za svet« (5 Mz 18,11). Takšne ljudi so morali kamnati do smrti (3 Mz 20,27). Kazen se zdi neverjetno stroga, toda Bog je želel zaščititi Izraelce pred čaščenjem lažnih bogov.

Čarovništvo je demonsko. Ljudi vodi v lažno čaščenje in ponareja pristen odnos z Bogom, toda nikoli ne more zadovoljiti najglobljih hrepenenj človeškega srca. Spiritizem je v središču Satanovega načrta za podreditev sveta. Toda Jezus po svoji milosti in moči osvobaja ujetnike verig zla, ki jih zasužnjujejo.

`Kaj nas naslednje svetopisemske vrstice učijo o smrti in komuniciranju z mrtvimi? Prd 9,5; Job 7,7-9; Iz 8,19.20`

Prepričanje, da gredo mrtvi takoj po smrti v nebesa, obstaja že dolgo. To prepričanje je tako močno usidrano v ljudeh, da jih je težko prepričati o nasprotnem. Njegovi zagovorniki navajajo nekaj svetopisemskih besedil, ki so iztrgana iz konteksta, in poskušajo z njimi zagovarjati svoje stališče. Toda ta lažni nauk jim ne daje nobene zaščite pred prevarami, ki jim jih vsiljuje Satan.

`Kakšne so bile tvoje izkušnje, ko si poskušal stanje mrtvih pojasniti drugim kristjanom? Kaj se je pri zagovarjanju tvojega stališča izkazalo za učinkovito?`