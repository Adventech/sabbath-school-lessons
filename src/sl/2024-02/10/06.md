---
title:  Spiritizem v zadnjih dneh, 2. del
date:   06/06/2024
---

Naše upanje na zveličanje je ukoreninjeno v Kristusu. Njegove krvave roke nas vabijo, naj sprejmemo njegovo žrtev, ki nam jo ponuja brezplačno, čeprav je njega stala vsega. Kristus se bo kmalu vrnil po svoje. Sveto pismo njegov drugi prihod imenuje »blaženo upanje« (Tit 2,13).

Satanov cilj je uničiti to upanje. Delal bo čudeže in znamenja, da bi ljudi odvrnil od svetopisemske resnice in zveličanja po Kristusu.

»Tu je stanovitnost svetih, ki se držijo Božjih zapovedi in vere v Jezusa.« (Raz 14,12) V poslednjem spopadu bo Satan naredil vse, da bi preprečil ljudem držati se Božjih zapovedi ali imeti vero v Jezusa – ali kar oboje. Zato moramo previdno razmisliti o vsakem nauku, ki nas lahko odvrne od teh dveh značilnosti Božjega ljudstva ostanka, četudi ta nauk spremljajo znamenja in čudeži.

`Kaj razkrivajo naslednji odlomki o Satanovi spretnosti zapeljevanja in načinu njegovega delovanja? Mt 24,23-27; 2 Kor 11,13.14; 2 Tes 2,9-12`

V zadnjih trenutkih zemeljske zgodovine bo Satan uresničil svojo zadnjo prevaro. »Kmalu se bodo na nebu videli strašni nadnaravni pojavi kot znak sile demonov, ki delajo čudeže. Duhovi hudičev bodo prišli k zemeljskim kraljem in vsemu svetu, da bi jih zapeljali in spodbudili k pridružitvi Satanu v njegovem zadnjem spopadu proti nebeški vladavini. Tako bodo s temi močmi zapeljani vladarji in podložniki. Pojavili se bodo ljudje, ki bodo trdili, da so Kristus, ter zahtevali čast in čaščenje, ki pripada Odrešeniku sveta. Opravili bodo čudežne ozdravitve in pojasnjevali, da so iz nebes dobili razodetja, ki se ne ujemajo s pričevanji Svetega pisma.

V sklepnem dejanju velike goljufije se bo sam Satan izdajal za Kristusa. Cerkev je dolgo trdila, da čaka na Zveličarjev prihod kot na izpolnitev svojih upov. Vrhovni goljuf bo zdaj ustvaril vtis, kakor da je Kristus že prišel. V raznih krajih sveta se bo Satan pojavil med ljudmi kot veličastno bitje bleščečega sijaja, ki bo podobno opisu Božjega Sina v Janezovem Razodetju (Raz 1,13-15).« (Ellen G White: Veliki spopad, str. 583–584)

`Zakaj je razumevanje resnice o načinu Kristusovega prihoda in o stanju mrtvih tako pomembno za to, da ne podležemo Satanovim prevaram?`