---
title:  Tisočletje na zemlji
date:   25/06/2024
---

Raz 19 se konča z dramatičnim opisom Jezusovega prihoda in uničenjem hudobnih. Toda zgodbe še ni konec. Raz 20 govori o obdobju, ki bo trajalo tisoč let in se imenuje »tisočletje« (milenij).

`Kaj bo doletelo Satana, ko se bo Jezus vrnil? Raz 20,1-3`

Podobe v Raz 20,1-3 so simbolične. Satan ne bo dobesedno zvezan z verigo in vržen v brezno. Tisoč let bo omejen na pusto in prazno zemljo. Zvezan bo z okoliščinami, ki jih je ustvaril sam. V 2 Pt 2,4 beremo, da so Satan in njegovi angeli »zastraženi do sodbe« in so vklenjeni v »verige mračnega brezna«. Satan bo zaradi okoliščin omejen na zemljo in ne bo imel nikogar, ki bi ga lahko zapeljal. Tisoč let bo gledal opustošenje, uničenje in katastrofo, ki jih je prinesel njegov upor.

Grška beseda za »brezno« je ista beseda, ki je v septuaginti (grški prevod Stare zaveze) uporabljena za opis zemlje pred stvarjenjem. »Zemlja je bila pusta in prazna, in tema je bila nad breznom.« (1 Mz 1,2 CHR) Ta beseda opisuje pusto zemljo. »Brezno« ni podzemna votlina ali zevajoča praznina nekje v vesolju. Satanovo delo greha in uničenja bo skupaj z velikanskim kaosom pred Jezusovim drugim prihodom vrnilo našo zemljo v stanje temne, neorganizirane gmote, v kakršnem je bila pred stvarjenjem.

`Kako so svetopisemski preroki opisali ta prizor? Jer 4,23-26; Jer 25,33`

Preroki so izpostavili katastrofično uničenje pred drugim Kristusovim prihodom. Med tisočletjem na zemlji ne bo živega človeka. Satan in njegovi angeli bodo imeli čas razmišljati o razdejanju, ki ga je povzročil njihov upor. Vse vesolje bo še enkrat spoznalo, da je plačilo za greh smrt. Bog bo obračunal s težavo zla tako, da se greh nikoli več ne bo pojavil (Nah 1,9). To si prizadeva doseči na tri glavne načine. Prvič, razodeva svojo brezmejno ljubezen, globoko hrepenenje in neutrudna prizadevanja za rešitev vsega človeštva. Drugič, razodeva svojo pravico, poštenost in pravičnost. Tretjič, vesolju bo dovolil videti končne posledice greha in upora.