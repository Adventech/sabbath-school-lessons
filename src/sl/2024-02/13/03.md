---
title:  Upanje na ponovni Jezusov prihod
date:   24/06/2024
---

`Zakaj so naslednje vrstice v luči prihajajočih izzivov in težav tako spodbudne? Jn 14,1-3; Tit 2,11-14`

Jezus nam z besedami »vaše srce naj se ne vznemirja« zagotavlja, da nas nikoli ne bo zapustil in da prihaja po nas, da nas vzame k sebi. Ta svet ni naš dom. Prihajajo boljši časi. Ena od 25 vrstic v Novi zavezi govori o vrnitvi našega Gospoda. Ko bodo nastopili temačni dnevi in bodo zatiralni zakoni oblasti, ki jo bosta tvorili cerkev in država, ogrožali naše življenje, bo obljuba Kristusovega prihoda napolnila naše srce z upanjem. To je »blaženo upanje«, ki je navdihovalo Božje zveste sledilce v vseh zgodovinskih obdobjih.

`V naslednjih svetopisemskih odlomkih primerjaj stališče rešenih in pogubljenih. Poskušaj pojasniti razliko med tema stališčema. Raz 6,15-17; Iz 25,8.9`

Hudobni bodo spoznali obupne posledice greha. Upor proti Bogu vodi v strah, krivdo, obsodbo in na koncu v večno izgubo. Naše sprejemanje Jezusove zveličavne milosti pa vodi v odpuščanje, mir in večno srečo ob njegovem slavnem prihodu.

`Kako se bodo odrešeni odzvali na slavno zveličanje, ki nam je brezplačno na voljo po Kristusu? Raz 15,3.4; Raz 19,7`

»Kristusov križ bo glavni predmet proučevanja in pesem odrešenih skozi vso večnost. V poveličanem Kristusu bodo gledali križanega Kristusa. /…/ Spoznanje, da je Stvarnik vseh svetov in Sodnik vseh ljudi zapustil svojo slavo in se ponižal iz ljubezni do človeka, bo vedno zbujalo začudenje in občudovanje vesolja.« (Ellen G. White: Veliki spopad, str. 610)

`Ob branju naslednjih besedil bodi pozoren na razvoj vrstic. Kaj nam to pove o poslednji zemeljski bitki in Kristusovi končni zmagi? Raz 12,17; Raz 17,13.14; Raz 19,11-16`