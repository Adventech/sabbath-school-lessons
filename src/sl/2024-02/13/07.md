---
title:  Za globlje proučevanje
date:   28/06/2024
---

»Tam so tudi prostrane ravnine, ki postopoma prehajajo v prelepe griče; Božje gore ponosno dvigajo svoje visoke vrhove. Na teh mirnih poljanah ob živih izvirih bo našlo svoje domove Božje ljudstvo, ki je bilo dolgo romar in tujec. /…/

Tam bo nesmrtni um razmišljal z neminljivim navdušenjem o skrivnostih ustvarjalne moči in čudežih odrešeniške ljubezni. Tam ne bo krutega in zapeljivega sovražnika, da bi nas skušal, naj pozabimo Boga. Razvile se bodo vse sposobnosti in povečale vse moči. Pridobivanje znanja ne bo utrujalo ali slabilo moči. Lahko se bomo lotili največjega dela, uresničili svoje največje želje in dosegli največja hrepenenja. Toda še vedno bodo nove višine, ki jih bomo želeli doseči; novi čudeži za občudovanje; nove resnice, ki jih bomo želeli razumeti, in nove stvari, ki bodo zahtevale, da napnemo vse sile svojega uma, srca in telesa.« (Ellen G. White: Veliki spopad, str. 632–634)

»Otroci te zemlje bodo z nedopovedljivim veseljem spoznavali radost in modrost brezgrešnih bitij. Lahko bodo uporabljali zakladnico znanja, ki so si ga ti pridobili skozi stoletja razmišljanja o Božjih mojstrovinah. Z neskaljenim pogledom bodo opazovali slavo stvarstva – sonc, zvezd in osončij, ki krožijo po svojem redu okrog prestola Božanstva. Na vsem stvarstvu, od najmanjšega do največjega, je napisano Stvarnikovo ime in v vseh se kaže bogastvo njegove moči.« (Veliki spopad, str. 634)

»Veliki spopad je končan. Greha in grešnikov ni več. Vse vesolje je čisto. Uravnovešeni so utripi srca v sreči in veselju v vsem vesolju. Od njega pa, ki je vse ustvaril, prihaja življenje, luč in veselje ter se razliva po neskončnem vesolju. Od najmanjšega atoma do največjega nebesnega telesa, vse živo in neživo stvarstvo v svoji neskaljeni lepoti in popolni radosti govori, da je Bog ljubezen.« (Veliki spopad, str. 634–635)

**Vprašanja za pogovor**

`Zakaj Bog tako dolgo dopušča greh? Noben človek ne trpi dlje, kot traja njegovo življenje. Kako kratko je človeško življenje v primerjavi s tisočletji greha! Kako nam ta vidik lahko pomaga pri razmišljanju o težkem vprašanju obstoja zla?`

`Kako se pojem tisočletja ujema z načrtom zveličanja? Razmisli, kaj pove o Božjem značaju, da bo poslednja sodba za pogubljene izrečena šele po tem, ko bodo odrešeni imeli priložnost videti Božjo pravičnost, poštenost in ljubezen?`