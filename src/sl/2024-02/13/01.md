---
title:  Božja ljubezen zmaga
date:   22/06/2024
---

### Preberi pred proučevanjem
Ps 91,1-11; Jer 25,33; Jer 30,5-7; Raz 20,11-15; Raz 21,2; Raz 22,11.12

> <p>Ključno besedilo</p>
> Zaslišal sem močen glas, ki je prišel od prestola in rekel: »Glej, prebivališče Boga med ljudmi! In prebival bo z njimi, oni bodo njegova ljudstva in Bog sam bo z njimi, njihov Bog. In obrisal bo vse solze z njihovih oči in smrti ne bo več, pa tudi žalovanja, vpitja in bolečine ne bo več. Kajti prejšnje je minilo.« Raz 21,3.4

O prihodnosti lahko razmišljamo polni upanja. Čeprav prihajajo težavni časi, lahko že danes živimo veselo in smiselno življenje ne glede na to, koliko trpljenja, težav in bolečin bomo še morali prestati. Franklin Roosevelt je bil predsednik ZDA med letoma 1933 in 1945. To je bilo eno najtežavnejših obdobij ameriške zgodovine. Roosevelt zaradi otroške paralize ni mogel hoditi brez pomoči. Zapisal je: »Zmeraj smo se oklepali upanja, prepričanja in vere, da za obzorjem obstajata boljše življenje in boljši svet.« Eden od najbolj genialnih ljudi na svetu, Albert Einstein, je zapisal: »Učite se od včeraj, živite za danes in upajte na jutri.« Pesnik Alfred Lord Tennyson, ki je bil priljubljen med vladavino kraljice Viktorije, je nekoč zapisal: »Upanje se nasmehne s praga novega leta in zašepeta: ›Bolj srečno bo.‹«

V zadnjem nauku tega četrtletja bomo razmišljali o Kristusovi neomajni ljubezni med najbolj vznemirljivim obdobjem zgodovine vesolja ter o njegovi popolni zmagi v velikem spopadu med dobrim in zlom. Zadnja knjiga Svetega pisma nam daje upanje za danes, jutri in za vedno.

Ta teden v knjigi »Veliki spopad« preberi poglavja 39–42.