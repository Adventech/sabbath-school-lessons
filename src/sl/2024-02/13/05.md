---
title:  Sodba med tisočletjem
date:   26/06/2024
---

`Kaj bodo pravični delali med tisočletjem in zakaj je to pomembno? Raz 20,4-6`

Med tisočletjem bodo pravični imeli priložnost iz prve roke opazovati Božjo pravičnost in ljubezen pri ravnanju s težavo greha. Le kdo nima vprašanja, ki bi ga rad zastavil Bogu? Med tisočletjem bodo imeli odrešeni priložnost Bogu postaviti vprašanja. Če ljubljene osebe ali prijatelja ne bo v nebesih, bodo odrešeni imeli priložnost seznaniti se z Božjimi odločitvami. Bolje kot kdaj prej bodo razumeli Božja mogočna prizadevanja za rešitev vsakega posameznika. Spoznali bodo, da pogubljenih ni v nebesih zato, ker so zavrnili Kristusa. Šele nato bo Bog nad pogubljenimi izrekel poslednjo sodbo, drugo smrt, ki pomeni dokončno uničenje.

`Kako se konča tisočletje? Kaj je usoda Satana in njegovih sledilcev? Raz 20,7-9`

Tisoč let Satan ne bo imel nikogar, ki bi ga zapeljal. Skupaj s svojimi angeli bo lahko premišljeval o smrtonosnih posledicah greha. Na koncu tisočletja bodo vstali hudobni mrtvi, da bi prejeli svojo obsodbo in končno plačilo (Raz 20,5).

Satan bo takrat imel ogromno vojsko sledilcev. Čeprav je v velikem spopadu doživljal poraz za porazom, ga bo pogled na ogromno množico pogubljenih opogumil. Takrat se še ne bo pripravljen predati, zato bo šel zapeljevat »narode«. Spodbudil jih bo, naj se še zadnjič potrudijo strmoglaviti Boga in vzpostaviti svoje kraljestvo. Izraz »Gog in Magog« je simbol Satana in pogubljenih ljudi vseh zgodovinskih obdobij. Satan in njegovi privrženci bodo »obkolili tabor svetih in ljubljeno mesto« (Raz 20,9).

Ob koncu tisočletja bodo vstali vsi hudobni, z nebes pa se bo spustilo tudi sveto mesto, novi Jeruzalem (Raz 2,2). Pravični so tisoč let živeli in vladali s Kristusom v novem Jeruzalemu. Ob izteku tega obdobja se bo mesto spustilo na zemljo, vključno z Bogom, angeli in odrešenimi. Vsakdo bo priča poslednji bitki velikega spopada. Potem pa bo greh izbrisan enkrat za vselej.

`Kaj o Božjem značaju pove čas poslednje sodbe?`