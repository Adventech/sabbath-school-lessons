---
title:  Dve večnosti
date:   27/06/2024
---

`Kaj naslednje vrstice povedo o tem, zakaj bodo hudobni obujeni? 2 Kor 5,10; Rim 14,10.11; Raz 20,11-15`

Da bi se rešila težava greha in se zlo nikoli več ne bi pojavilo, se mora vsak prepričati, da je Bog v vsem ravnal pravično. Na koncu se bo pred njim pripognilo vsako koleno in vsi – celo Satan in njegovi angeli – bodo priznali, da je v velikem spopadu ravnal pravično in da nikoli ni obstajal upravičeni razlog za upor proti Bogu. Ellen White pravi: »Brž ko se odprejo spominske knjige in Jezus pogleda v brezbožnike, se ti zavejo slehernega greha, ki so ga kdaj storili. Spoznajo trenutek, ob katerem so njihove noge stopile s steze čistosti in svetosti. Zavedo se, kako daleč sta jih pripeljala ošabnost in upor v teptanju Božjih zapovedi. Zapeljive skušnjave, ki so jih spodbujale k popuščanju grehu, popačeni blagoslovi, zavrženi Božji poslanci, odklonjeni opomini, vpliv milosti, ki so ga trdovratna, nespokorjena srca zavračala – vse se je pokazalo kakor zapisano z ognjenimi črkami. /…/

Ves brezbožni svet stoji pred Božjim sodiščem, obtožen zaradi veleizdaje nebeške vladavine. Nima nikogar, da bi se zavzel za njegov primer; je brez izgovora; nad njim je izrečena kazen večne smrti.« (Veliki spopad, str. 623–625)

`Kako nam naslednje vrstice pomagajo razumeti končno uničenje greha in grešnikov ter Božji milostni dar pravičnim? Raz 20,9; Ps 37,20; Mal 3,19 (Mal 4,1.2 CHR)`

Dobra novica je, da bodo Satan in njegovi zli angeli uničeni v ognjenem jezeru. Greh in grešniki bodo pokončani. Raz 20,9 pravi, da bodo »použiti«, kar pomeni »uničeni« in ne večno mučeni. V naslednji vrstici je uporabljen izraz »na vekov veke«. Glede na kontekst beseda »na veke« ne pomeni vedno »neskončno« oziroma »večno«, temveč dokler nekaj ni popolnoma izpolnjeno (2 Mz 21,6; 1 Sam 1,22.28; Jud 1,7; 2 Pt 2,4-6). Izgubljene bo doletelo večno uničenje, ne pa večno uničevanje. Bog ni večni mučitelj.

`Na koncu vse čaka ena od dveh večnosti. Izgubljeni bodo na žalost prejeli to, kar so si zaslužili – večno smrt. Zakaj je naše edino upanje, da ne dobimo tega, kar si zaslužimo, zaupanje v Jezusovo pravičnost?`