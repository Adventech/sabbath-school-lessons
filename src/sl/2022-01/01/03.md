---
title:  Vsakdanji boj
date:   27/12/2021
---

Ko so verniki izpovedali svojo vero v Kristusa in se pridružili cerkvi, so v simbolnem smislu okoli sebe postavili ograjo, zaradi katere so se razlikovali od preostale družbe. Na žalost je to postalo vir sporov, saj so drugi njihovo skupnost in vrednote razumeli v negativni luči.

`Kaj so hebrejski kristjani doživeli po svoji spreobrnitvi? Heb 10,32-34; Heb 13,3`

Zelo verjetno so bralci Pisma Hebrejcem trpeli verbalno in fizično nasilje, ki ga je izvajala množica, ki so jo spodbudili nasprotniki (npr. Apd 16,19-22; Apd 17,1-9). Zaprli so jih in zelo verjetno tudi pretepli, saj so oblastniki imeli moč izreči kazen in vreči ljudi v ječo. To se je pogosto zgodilo brez upoštevanja določenih sodnih norm ali dokazov (npr. Apd 16,22-23).

`Kako nam Mojzesova izkušnja in izkušnje bralcev 1. Petrovega pisma pomagajo razumeti, zakaj so bili kristjani preganjani? Heb 11,24-26; 1 Pt 4,14.16`  

»Zasramovanje zaradi Kristusa« pomeni poistovetiti se s Kristusom ter zdržati sramoto in žaljivke, ki so posledica sodelovanja z njim. Javno sovraštvo do kristjanov je bilo rezultat verske predanosti, ki je bila značilna zanje. Ljudje se lahko pohujšajo nad verskimi običaji, ki jih ne razumejo, ali nad ljudmi z življenjskim slogom in moralo, ki jim vzbujata slabo vest in zaradi katerih se čutijo osramočene. Sredi prvega stoletja našega štetja je zgodovinar Tacit menil, da so kristjani krivi »sovraštva do človeštva« (Alfred J. Church in William J. Brodribb, prev., The Complete Works of Tacitus, (New York: The Modern Library, 1942) Annals 15.44.1). Ne glede na to, kaj je bil razlog za to lažno obsodbo, so mnogi prvi kristjani – kakor na primer ti, katerim je pisal apostol Pavel – trpeli zaradi svoje vere.

`Prav vsak človek trpi, tudi nekristjani. Kaj torej pomeni trpeti zaradi Kristusa? Koliko trpljenja, ki ga doživljamo, je zaradi njega in koliko si ga povzročimo sami zaradi svojih odločitev? `