---
title:  Izzivi
date:   28/12/2021
---

Naslovniki Pisma Hebrejcem so ostali verni in predani Kristusu kljub zavračanju in preganjanju. Spopad je terjal dolgoročni davek. Bojevali so dober boj in zmagali; toda bili so tudi utrujeni.

`S katerimi težavami so se spopadali verniki? Heb 2,18; Heb 3,12-13; Heb 4,15; Heb 10,25; Heb 12,3.12-13; Heb 13,1-9.13`

Pismo Hebrejcem pravi, da so bralci še naprej imeli težave. Besedni in najverjetneje tudi drugi napadi na njihovo čast so se nadaljevali (Heb 13,13). Nekateri verniki so bili še zmeraj v zaporu (Heb 13,3); to je cerkev verjetno izčrpalo tako s finančnega kakor s psihološkega vidika. Bili so utrujeni (Heb 12,12-13) in bi zlahka lahko »omagali« (Heb 12,3).

Ko vznemirjenje zaradi zmage mine, se posameznikom in skupnostim pogosto zruši njihova psihološka ali katera druga obramba; tako postanejo ranljivejši za napade sovražnikov. Moč, ki jo posameznik ali skupnost potrebujeta za spopad z grozečo nevarnostjo, je drugič veliko teže zbrati.

`Kaj se je zgodilo Eliju? 1 Kr 19,1-4`

»Elija je doletelo to, kar pogosto nastopi po veliki veri in veličastnem uspehu. Bal se je, da prenova, ki se je začela na Karmelu, ne bo trajala, zato je postal potrt. Bil je povišan že do vrha gore Pizge, sedaj pa se je znašel v dolini. Ko je bil pod vplivom Vsemogočnega, je zdržal najhujši preizkus vere; toda med malodušjem, ko mu je v ušesih odmevala Jezabelina grožnja in je Satan na videz še vedno zmagoval po zaroti hudobne ženske, se je nehal zanašati na Boga. Bil je povišan do najvišje stopnje in preobrat je bil grozen. Elija je pozabil Boga in bežal, dokler se ni znašel sam v turobni puščavi.« (Ellen G. White, 2002: Preroki in kralji, str. 101)

`Spomni se trenutkov, ko ti je spodletelo na krščanski poti. Poskušaj razumeti okoliščine in dejavnike, ki so pripeljali do zloma. Kaj bi lahko naredil drugače? `