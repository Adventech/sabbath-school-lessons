---
title:  V dneh poslednjega časa
date:   30/12/2021
---

`Kaj je apostol Pavel v povezavi s časom poudaril v naslednjih odlomkih? Heb 1,2; Heb 9,26-28; Heb 10,25.36-38; Heb 12,25-28`

Apostol je poudaril zelo pomemben element, ki je njegovemu opominu dal pridih nujnosti. Bralci živijo v »dneh poslednjega časa« (Heb 1,2); obljube bodo kmalu izpolnjene (Heb 10,36-38). Zanimivo je, da Pavel v svoji pridigi poslušalce ves čas primerja z rodom, ki je taval po puščavi in bil tik pred Kanaanom, pripravljen, da vstopi v obljubljeno deželo. Spomnil jih je na besede: »Zakaj še malo, prav malo in prišel bo ta, ki prihaja, in ne bo odlašal.«  (Heb 10,37) Nato pa jih je opogumil: »Mi pa nismo med tistimi, ki bi odstopali in se tako pogubili, temveč med tistimi, ki verujejo in tako rešijo dušo.« (Heb 10,39) Ta opomin je njegove naslovnike – in tudi nas – spomnil na nevarnosti, s katerimi se je spopadalo Božje ljudstvo tik pred izpolnitvijo Božjih obljub.

O tem govori tudi 4. Mojzesova knjiga. Svetopisemsko poročilo pravi, da je Izrael dvakrat doživel poraz – obakrat tik preden je stopil v obljubljeno deželo. Prvič: 4 Mz 13 in 14 govori o dvomu, ki so ga nekateri voditelji posejali v skupnosti, kar je pripeljalo do zloma vere Izraelcev. Zaradi tega se je skupnost odločila postaviti nove vodje in se vrniti v Egipt – tik preden bi stopili v Kanaan.

Drugič: Izraelci so se pri Baal Peorju ujeli v past čutnosti in lažnega čaščenja (4 Mz 24-25). Ker Balaamu ni uspelo priklicati prekletstva nad Izraelce, je Satan uporabil skušnjavo spolnosti, da bi Izraelce premamil v lažno čaščenje in greh ter nadnje priklical Božje neodobravanje.

Pavel je svoje bralce posvaril pred obema nevarnostma. Najprej jih je spodbudil, naj se držijo svoje veroizpovedi in oči uprejo v Jezusa (Heb 4,14; Heb 10,23; Heb 12,1-4). Nato jih je posvaril pred nemoralnostjo in poželenjem (Heb 13,4-6). Na koncu pa jih je spodbudil, naj se spominjajo svojih voditeljev in jih poslušajo (Heb 13,7.17).

`Pomisli na svetopisemsko razumevanje stanja mrtvih in na to, da je prvo, kar nas čaka po smrti, drugi Jezusov prihod. Zakaj lahko na podlagi tega rečemo, da so prav vsi ljudje živeli v zadnjih dneh?`