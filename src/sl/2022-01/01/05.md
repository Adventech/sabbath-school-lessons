---
title:  Stopiti skupaj
date:   29/12/2021
---

Kaj je apostol svetoval bralcem, naj naredijo v svojih okoliščinah? Česa koristnega se lahko naučimo iz Pisma Hebrejcem? Analizirajmo, kako je Bog pomagal Eliju okrevati od malodušja.

`Kaj je Bog naredil, da bi obnovil vero svojega služabnika? 1 Kr 19,5-18`

Zgodba o Božjem ravnanju z Elijem po dogodku na gori Karmel je osupljiva, ker razodeva nežno skrb in modrost, s katerima Bog služi tistim, ki so izčrpani in si prizadevajo ponovno okrepiti svojo vero. Bog je za Elija naredil več stvari. Najprej je poskrbel za njegove telesne potrebe. Priskrbel mu je hrano in ga pustil počivati. Nato ga je v votlini dobrohotno okaral – »Kaj delaš tu, Elija?« – ter mu pomagal doseči globlje razumevanje svojega delovanja in uresničevanja načrtov. Boga ni bilo v vetru, potresu ali ognju; prišel je kot rahel šepet. Na koncu je Eliju dodelil delo in ga pomiril.

`Kaj je Pavel predlagal vernikom, naj naredijo? Heb 2,1; Heb 3,12-14; Heb 5,11–6,3; Heb 10,19-25`

V celotnem Pismu Hebrejcem najdemo več navodil, ki jih je apostol zapisal bralcem, da bi jim pomagal obnoviti moč in vero. Eden od vidikov, ki jih je poudaril, je bila skrb za telesne potrebe sovernikov. Predlagal je, naj se vadijo v gostoljubnosti in obiščejo tiste, ki so v zaporu, s čimer bodo poskrbeli za njihove potrebe. Apostol je spodbudil bralce, naj bodo velikodušni in naj se spominjajo, da jih Bog ne bo zapustil (Heb 13,1-6). Poleg tega jih je tudi okaral in spodbujal. Posvaril jih je pred postopnim oddaljevanjem od vere (Heb 2,1) in pred tem, da bi bilo njihovo srce hudobno in neverno (Heb 3,12). Spodbudil jih je k rasti v veri (Heb 5,11–6,3). Pripomnil je še, kako pomembno se je redno udeleževati bogoslužij (Heb 10,25). Predlagal jim je torej, naj stopijo skupaj, strnejo vrste, hrabrijo drug drugega, si izkazujejo ljubezen in opravljajo dobra dela. Poleg tega je njihovo pozornost usmeril na Jezusa in njegovo službo v nebeškem svetišču, ki jo opravlja zanje (Heb 8,1-2; Heb 12,1-4).

`»Ko je namreč Mojzes oznanil vsemu ljudstvu vse zapovedi, kakor so v postavi, je vzel kri, /…/ poškropil knjigo in vse ljudstvo in rekel: 'To je kri zaveze, ki vam jo je Bog zapovedal'.« (Heb 9,19-20) Kaj simbolizira kri in zakaj je tako pomembna tudi za nas danes?`