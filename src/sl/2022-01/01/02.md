---
title:  Veličastni začetek
date:   26/12/2021
---

Da bi razumeli pridigo in uporabili njeno sporočilo, moramo razumeti zgodovino cerkvene skupnosti in njen položaj, ko je od apostola prejela pismo.

`Kakšna je bila njihova izkušnja spreobrnjenja? Heb 2,3-4`

Iz tega odlomka razberemo, da Hebrejci Jezusa niso slišali pridigati. Evangelij so prejeli od drugih oznanjevalcev, ki so jim posredovali novico o »odrešenju«.

Pavel je rekel, da so evangelisti »utrdili« sporočilo med njimi in da je sam Bog »pričal z znamenji in čudeži«. To pomeni, da je Bog poskrbel za izkustveno potrditev evangelija, in sicer z znamenji in drugimi mogočnimi dejanji – podelil jim je »Svetega Duha po svoji volji«. Nova zaveza pravi, da so oznanjevanje evangelija v novih krajih pogosto spremljala znamenja, kot so čudežne ozdravitve, izganjanje demonov in izlivanje duhovnih darov.

V začetku krščanske cerkve je Bog v Jeruzalemu izlil svojega Duha na apostole, da so lahko oznanili evangelij v jezikih, ki so jim bili prej tuji, in da so lahko delali čudeže (Apd 2–3). Filip je delal čudeže v Samariji (Apd 8), Peter v Jopi in Cezareji (Apd 9–10), Pavel pa med svojo službo v Mali Aziji in Evropi (Apd 13–28). Ta mogočna dejanja so bila izkustveni dokazi, ki so potrdili sporočilo o »odrešenju« – o utrditvi Božjega kraljestva, o rešitvi pred obsodbo in o svobodi pred hudobnimi silami (Heb 12,25-29).

Duh je prve kristjane prepričal o tem, da so jim grehi odpuščeni; zato se niso bali sodbe. Sad tega so bile odločne in zaupne molitve. Imeli so radostno versko izkušnjo (Apd 2,37-47). Poleg tega je Duh osvobodil nje, ki so jih zasužnjile zle sile, kar je bil prepričljiv dokaz Božje premoči nad silo hudobnega; razodel je, da je v njihovem življenju vzpostavljeno Božje kraljestvo.  

`Kakšna pa je izkušnja tvojega spreobrnjenja? Na katere načine si bil utrjen v veri in prepričanju o Jezusu Kristusu kot svojem Zveličarju in Gospodu? Zakaj se je od časa do časa dobro spomniti na to, kako je Bog od začetka deloval v tvojem življenju, da bi te pripeljal k sebi? `