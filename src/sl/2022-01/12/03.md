---
title:  "Bog – sodnik vseh"
date:   14/03/2022
---

`Preberi Heb 12,23. Če gre za praznovanje, zakaj je Bog opisan kot sodnik? Kako je mogoče, da je sodnik del slavja oziroma celo razlog zanj? Preberi še Dan 7,9-10.13-22.`

Praznovanje, ki je opisano v Heb 12,22-24, namiguje na prihodnjo sodbo. Sodnik Bog vodi sodbo; sodni dvor sede in knjige se odprejo; izid te sodbe, ki še čaka na svojo izpolnitev, je prejem kraljestva (Heb 12,28).

Ta prizor prikliče v spomin véliko predadventno sodbo, ki je opisana v Dan 7. Tam beremo o sodbi, pri kateri Bog, »Staroletni« (Dan 7,9), sede na ognjeni prestol, obkrožen s »tisočkrat tisoči« angeli (Dan 7,10). Knjige se odprejo (Dan 7,10) in sodba je razsojena v prid »svetim Najvišjega«, ki nato prejmejo kraljestvo (Dan 7,22).

Tudi Heb 12,22-29 opisuje prizor sodbe na Sionu, nebeškem Jeruzalemu, kjer je Bog, »sodnik vseh«, obdan z »nepreštevnimi angeli«. Tudi v tem prizoru ne manjka ognja (Heb 12,29); vključuje tudi knjige, v katerih so zapisana imena svetih (Heb 12,23), kar nakazuje, da gre za sodbo, ki bo razsojena v prid vernim.

Središče prizora je Jezus (Heb 12,24). V Heb 2 je bil opisan kot Sin človekov, ki je bil »ovenčan s slavo in častjo«, po tem ko je okusil »smrt za vsakogar« (Heb 2,9). Glede na Heb 2,10 je »Sin človekov« (glej Heb 2,6) moral trpeti, da bi »veliko sinov pripeljal v slavo« in bi tudi verniki lahko bili »ovenčani s slavo in častjo«. »Sin« je vernike po prednostih nove zaveze pripeljal na Sion, v nebeški Jeruzalem (Heb 12,22-24), kjer bodo prejeli obljubljeno kraljestvo (Heb 12,28).

Sodba je potemtakem dobra novica za verne, saj bo razsojeno v njihovo dobro; opravičeni bodo. Poleg tega bo takrat poražen tudi njihov sovražnik – zmaj, ki stoji za strašnimi zvermi, ki so v preteklosti preganjale vernike (Dan 7) in jih bodo tudi v prihodnosti (Raz 13).

`Kako nam današnji nauk pomaga razumeti, da so Božja sodba in sporočila treh angelov »dobra novica« za ta čas? Glej Raz 14,6-7; primerjaj s 5 Mz 32,36; 1 Krn 16,33-35.`