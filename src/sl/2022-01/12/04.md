---
title:  Bog bo stresel zemljo in nebo
date:   15/03/2022
---

Po opisu nebeškega slavnostnega zborovanja je apostol Pavel posvaril bralce, da morajo prisluhniti Božjemu glasu, ker bo Bog še enkrat stresel zemljo in nebo (Heb 12,26). Čeprav je Jezus že bil ustoličen v nebesih, se naše zveličanje še ni uresničilo. Bralcem pravi, naj bodo pozorni, saj se bo zgodil pomemben dogodek.

`Primerjaj Ag 2,6-9.20-22; Ps 96,9-10; Ps 99,1 in Heb 12,26-27. S kakšnim namenom bo Bog stresel nebo in zemljo? Kaj to pomeni?`

V Stari zavezi je bilo tresenje zemlje pogosta metafora za navzočnost Boga, ki se je prikazal, da bi odrešil svoje ljudstvo. Ko sta se Debora in Barak borila proti Siseraju, se je Bog iz nebes bojeval zanju (Sod 5,20). Gospodov boj je opisan kot mogočen potres; zaradi njegove navzočnosti so se tresle gore in zemlja (Sod 5,2-5). To podobo najdemo v vsej Stari zavezi na mestih, ko se Bog vzdigne, da bi osvobodil zatirane (Ps 68,7-8; Ps 60,2; Ps 77,17-18). Tresenje zemlje torej nakazuje Božjo sodbo, ko uveljavlja svojo avtoriteto nad prebivalci sveta. Preroki so napovedali, da se bo to zgodilo na Gospodov dan (Iz 13,13; Iz 24,18-23).

Za Hebrejce je »tresenje« neba in zemlje predstavljajo uničenje Božjih sovražnikov. To je Bog obljubil pri Jezusovem ustoličenju. Dejal mu je: »Sédi na mojo desnico, dokler ne položim tvojih sovražnikov za podnožje tvojih nog.« (Heb 1,13) Jezus je premagal sovražnika (Heb 2,14-16) in sedel na prestol (Heb 1,5-14), toda sovražniki še niso bili uničeni (Heb 10,11-14; 1 Kor 15,23-25).

Bog jih bo uničil, ko bo v prihodnosti stresel nebo in zemljo. To je torej simbol za uničenje zemeljskih sil, ki preganjajo Božje ljudstvo, in kar je še pomembneje, simbol za uničenje sil zla (Satana in njegovih angelov), ki stojijo za zemeljskimi silami in upravljajo z njimi.

`Zakaj je obljuba o tem, da bo nekoč zadoščeno pravici in bo zlo, ki se je tako močno razširilo po našem svetu, uničeno, v resnici obljuba upanja za vse nas, še posebej za tiste, ki so se znašli v neposrednem primežu zla?`