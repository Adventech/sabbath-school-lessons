---
title:  Bodimo hvaležni
date:   17/03/2022
---

V zaključku tega dela Pisma Hebrejcem je izpostavljeno, da je primeren odziv na Božja čudovita dela, ki jih je naredil za nas, hvaležnost, ki mu jo lahko izkažemo tako, da ga častimo na ustrezen način.

`Primerjaj Heb 12,28 s Heb 13,15-16. Kako mu lahko služimo tako, da mu bo všeč?`

V starozaveznem sistemu so ljudje svoje kesanje in hvaležnost pokazali z živalskimi daritvami, toda te so bile samo simbol hvaležnega in spokorjenega srca. Zato je Bog v Psalmih in po prerokih pojasnil, da mu ne ugaja kri živali, temveč posameznikova hvaležnost, dobra dela in pravičnost (Ps 50,7-23; Iz 1,11-17).

Zato nas apostol Pavel vabi k čaščenju Boga v nebeškem svetišču. Častimo ga lahko tako, da mu ponudimo daritve hvale, priznavanja grehov, zahvaljevanja in dobrih del; to je pravo čaščenje, v katerem uživa. Te daritve mu darujemo na zemlji, toda Bog jih kot prijetne sprejme v nebesih. V tej spodbudi so zajeti vsi pozivi, ki jih je apostol zapisal v Pismu Hebrejcem glede priznanja Jezusovega imena (Heb 3,1; Heb 4,14; Heb 10,23) in vztrajnosti pri dobrih delih (Heb 6,10-12; Heb 13,1-2.16).

Pavlovo vabilo bralcem, naj »služimo, kakor je njemu všeč« (Heb 12,28), namiguje, da so verniki zdaj zares duhovniški narod, ki je dopolnjen in posvečen po Jezusovi daritvi (Heb 10,10-14.19-23). Tako je izpolnjen Božji prvotni načrt za Izraela – da bi postali narod duhovnikov, po katerem bo svetu oznanil veselo sporočilo o zveličanju (2 Mz 19,4-6; 1 Pt 2,9-10; Raz 1,6; Raz 5,10).

V Heb 13,1-6 je na praktičen način opisano to, kaj pomeni delati dobro in deliti, kar imamo. To pomeni, da drugim izkazujemo bratsko ljubezen, kakor nam jo je izkazal Jezus (Heb 2,11-12). In še natančneje: da smo gostoljubni, da obiščemo te, ki so v zaporu, ali tiste, s katerimi se ravna neprimerno (Heb 13,3), ter da se odrečemo prešuštvovanju in poželenju po materialnih dobrinah.

`Zakaj je pomembno, da svoja dobra dela in deljenje svojih dobrin z drugimi razumemo kot del svojega bogoslužja? Kako se lahko naše duhovne daritve izpridijo? Iz 1,11-17`