---
title:  Približali ste se gori Sionu
date:   13/03/2022
---

Kaj je apostol Pavel opisal v Heb 12,22-24?

Pismo Hebrejcem potrjuje, da smo se približali gori Sionu in se udeležili prazničnega zborovanja. »Vi ste se približali gori Sionu in mestu živega Boga, nebeškemu Jeruzalemu, nepreštevnim angelom, prazničnemu zboru.« (Heb 12,22) Tja smo prišli po veri v našega predstavnika Jezusa. Na tem praznovanju najdemo nepreštevno množico angelov, samega Boga in Jezusa, ki je središče slavja. Prišli smo kot prvorojenci, »ki so zapisani v nebesih« (Heb 12,23). Naša imena so zapisana v nebeških knjigah, kjer so našteti ljudje, ki so bili zvesti Bogu (2 Mz 32,32; Ps 56,8; Dan 12,1; Mal 3,16; Lk 10,20; Raz 13,8; Raz 17,8).

»Prvorojenci« smo zato, ker si delimo dediščino z vrhovnim Prvorojencem – Jezusom (Heb 1,6). Zato tja nismo prišli kot gostje, temveč kot prebivalci mesta (primerjaj s Flp 3,20). Opisani smo tudi kot »duhovi pravičnih, ki so dosegli popolnost« (Heb 12,23). Ta izraz je besedna figura, pri kateri ena razsežnost človeške narave predstavlja celotnega človeka. Poleg tega je analogna izrazu »Oče duhov« (Heb 12,9), ki se nanaša na Boga kot Očeta vseh ljudi, ki so po svoji naravi tudi duhovna bitja.

Na tem slavnostnem zboru se proslavlja začetek Jezusove kra-

ljevske vladavine, duhovniške službe in nove zaveze. V Pismu He-

brejcem se vsi ti dogodki odvijajo na gori Sion. Trije psalmi v Heb 1,

5-14 opisujejo Sinovo ustoličenje in goro Sion omenjajo kot kraj tega dogodka (Ps 2,6-7; Ps 110,1-2; Ps 102,21-27).

Poleg tega je gora Sion tudi mesto, kjer je bil Sin imenovan za »duhovnika na veke« (Heb 5,6), kar je navedek iz Ps 110,4. Glede na omenjeni psalm se je Sinovo imenovanje za velikega Duhovnika zgodilo na Sionu (Ps 110,2). Pismo Hebrejcem zagovarja stališče, da je začetek Jezusovega duhovništva pomenil tudi začetek nove zaveze (Heb 7,11-22). Tako je gora Sion kraj, kjer je bila potrjena nova zaveza. V Heb 12,22-24 je torej opisano slavnostno zborovanje, ki se je zgodilo v nebesih ob Jezusovem vnebovzetju.

`Na katere praktične načine lahko slavimo Jezusovo življenje, njegovo duhovniško službo in novo zavezo? Zakaj veselje v tej čudoviti resnici utrjuje našo vero? `