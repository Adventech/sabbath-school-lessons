---
title:  Neomajno kraljestvo
date:   16/03/2022
---

Bog je oznanil, da bo potresel nebo in zemljo, kar pomeni, da bo uničil sovražne sile. Toda nekaterih stvari ne bo mogoče niti zamajati niti uničiti.

`Primerjaj Ps 15,5; Ps 16,8; Ps 21,7; Ps 62,2; Ps 112,6 in Heb 12,27. Katerih stvari ne bo mogoče zamajati?`

Mnogi sodobni prevodi Heb 12,27 namigujejo, da tresenje neba in zemlje pomeni, da bosta za vedno »odstranjena«.

Toda Sveto pismo jasno pravi, da bo Bog ustvaril novo nebo in novo zemljo (Iz 65,17; Raz 21,1-4), nas pa obudil od mrtvih in nam dal novo telo na tej zemlji (1 Tes 4,13-17; Flp 3,20). »Tresenje« torej pomeni čiščenje oziroma prenovo stvarstva, ne pa njegove popolne ukinitve. To, kar obstaja na zemlji, bo obnovljeno in bo postalo dom odrešenih.

Toda obstajajo nekatere stvari, ki jih ne bo mogoče zamajati. To vključuje pravične, ki bodo trdno stali zaradi svojega zaupanja Bogu. Stvarnik jih vzdržuje in jim jamči življenje.

Zapazi, da sta v Pismu Hebrejcem trajnost in stabilnost povezani z Jezusom. V Heb 1,10-12 o njem piše: »Ti, Gospod, si v začetku utemeljil zemljo in nebesa so delo tvojih rok. Ona dva bosta prešla, ti pa ostaneš. Vsa se bosta postarala kakor obleka, kakor ogrinjalo ju boš zvil, kakor plašč – in se bosta spremenila. Ti pa si isti in tvoja leta ne bodo minila.« Poleg tega v Pismu Hebrejcem piše, da bo Jezusovo duhovništvo obstalo za vedno (Heb 7,3.24), kakor bo večna tudi dediščina odrešenih (Heb 10,34). Pri končni sodbi se tisti, ki so se oklepali Jezusa, ne bodo zamajali (Ps 46,6).

V Heb 12,28 piše, da bomo prejeli »neomajno kraljestvo«. To se nanaša na Dan 7,18, kjer piše, da bodo sveti na vekomaj obdržali kraljestvo. To »kraljestvo /…/ na veke ne bo razdejano« (Dan 2,44). Čeprav pripada Sinu, ga bo delil z nami. V Raz 20,4 piše, da bomo z njim sodili silam zla, ki so nas preganjale (1 Kor 6,3).

`Ali se čutiš neomajnega? Če ne, katere odločitve moraš sprejeti, ki ti bodo pomagale na tem pomembnem področju? Glej Ef 4,14.`