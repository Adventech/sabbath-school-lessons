---
title:  Prejemamo neomajno kraljestvo
date:   12/03/2022
---

### Preberi pred proučevanjem
Heb 12,18-29; 2 Mz 32,32; Dan 7,9-10.13–22; Ag 2,6-9.20-22; Ps 15,5; Ps 16,8; Heb 13,15-16

> <p>Ključno besedilo:</p>
> Ker torej prejemamo neomajno kraljestvo, bodimo hvaležni in tako Bogu s spoštovanjem in strahom služimo, kakor je njemu všeč. Heb 12,28

Besede v Heb 12,18-29 predstavljajo vrhunec Pisma Hebrejcem. S ponovitvijo ideje, s katero se pismo začne, je povzeta njegova glavna tema: Bog nam je spregovoril po svojem Sinu; pozorno mu prisluhnimo (Heb 1,1-2; Heb 12,25). V Heb 12,22-24 so znova poudarjene trditve o Jezusu, ki smo jih prebrali v prejšnjih poglavjih: Jezus je Posrednik nove zaveze; njegova kri vernikom zagotavlja zveličanje. Njegova duhovniška in kraljevska služba za nas je v nebesih razlog za slavje. V Heb 12,25-29 je zapisano še zadnje svarilo: Božja sodba prihaja; uničila bo njegove sovražnike, njegovemu ljudstvu pa prinesla oprostitev in kraljestvo (Heb 12,28-29).

Konec Pisma Hebrejcem potrjuje pomen Jezusovih dosežkov na križu in vernike usmerja na vrhunec njegove zmage ob drugem prihodu. Apostol Pavel je uporabil podobe iz Dan 7, da bi bralce spomnil na to, da je Jezus od Boga Sodnika (Dan 7,9-14) prejel kraljestvo, ki ga bo delil z vernimi, »svetimi Najvišjega«, ki ga »bodo obdržali na vekomaj in na vekov veke« (Dan 7,18). 