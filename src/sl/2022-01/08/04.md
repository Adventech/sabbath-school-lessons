---
title:  Nova zaveza ima boljšega posrednika
date:   15/02/2022
---

`Zakaj je Jezus boljši posrednik zaveze? Heb 8,1-6`

Grška beseda mesitēs (posrednik) izvira iz besede mesos (»sredina«) in označuje tistega, ki hodi ali stoji na sredini. Gre za tehnični izraz, ki se nanaša na osebo, ki je izpolnila eno ali več naštetih nalog: (1) je razsodnik med dvema ali več stranmi; (2) je pogajalec ali posrednik pri kupčiji; (3) je priča v pravnem pomenu besede; ali (4) je človek, ki je porok in jamči za uresničitev dogovora.

Slovenska beseda »posrednik« oz. »srednik« (starinska beseda za posrednika, op. prev.) nima tako bogatega pomena kakor grška mesitēs, ki je zapisana v Pismu Hebrejcem, saj zajema le prva dva ali tri zgoraj naštete pomene, ki jih ima grški izraz. V Pismu Hebrejcem je poudarjen četrti pomen. Jezus ni »posrednik« v smislu, da gladi spor med Očetom in človeštvom, tudi ni mirovnik med dvema skupinama, ki sta nezadovoljni druga z drugo, ali priča, ki potrjuje obstoj sporazuma ali njegovo izpolnitev. Ne; Pismo Hebrejcem pojasnjuje, da je Jezus porok (ali garant) nove zaveze (Heb 7,22). V Pismu Hebrejcem je izraz »posrednik« sopomenka besedi »garant«. Jezus garantira, da bodo zavezne obljube izpolnjene.

Njegova smrt je omogočila uvedbo nove zaveze, ker je izpolnila zahteve prve zaveze z Izraelom (in celo s prvima človekoma v Edenu), ki je bila prelomljena (Heb 9,15-22). V tem smislu je Jezus porok, ki je nase prevzel vse pravne obveznosti zaveze, ki je bila prelomljena. Njegovo poveličanje v nebesih nam zagotavlja, da bo Bog izpolnil obljube, ki jih je dal človeštvu (Heb 6,19-20). Jezus je porok zaveze, ker je pokazal resničnost Božjih obljub. Ko je Bog Oče Jezusa obudil od mrtvih in ga posadil na svojo desnico, nam je pokazal, da bo obudil tudi nas in nas pripeljal k sebi.

Jezus je boljši posrednik od Mojzesa, ker služi v nebeškem svetišču in je daroval sebe kot popolno žrtev za nas (Heb 8,1-5; Heb 10,5-10). Mojzesov obraz je odseval Božjo slavo (2 Mz 34,29-35), toda Jezus je Božja slava (Heb 1,3; Jn 1,14). Mojzes je govoril z Bogom iz obličja v obličje (2 Mz 33,11), toda Jezus je poosebljena Božja beseda (Heb 4,12-13; Jn 1,1-3.14).

`Kristus je izpolnil zahtevo po poslušnosti, ki jo je narekovala zaveza. Kakšno vlogo ima poslušnost v našem življenju in zakaj je še vedno zelo pomembna? `