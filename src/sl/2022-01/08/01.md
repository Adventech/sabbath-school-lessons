---
title:  "Jezus, posrednik nove zaveze"
date:   12/02/2022
---

### Preberi pred proučevanjem
Heb 7,11-19; Heb 8,10-12; Jer 31,31-34; Heb 8,1-6; 2 Mz 24,1-8; Ezk 36,26-27

> <p>Ključno besedilo:</p>
> Dobil je torej toliko odličnejšo službo, kolikor je tudi srednik boljše zaveze, take, ki je vzpostavljena na boljših obljubah. Heb 8,6

Jezus je s svojim popolnim življenjem in smrtjo namesto nas postal posrednik nove, boljše zaveze med nami in Bogom. S svojo smrtjo je razveljavil smrtno kazen, ki bi nas morala doleteti zaradi naših prestopkov, in omogočil novo zavezo.

Ta resnica je razložena v Heb 10,5-10, kjer piše, da je Jezus dosegel popolno poslušnost, ki jo je zahtevala zaveza. Ta odlomek se navezuje na Ps 40, kjer je zapisano Mesijevo hrepenenje po tem, da bi bil popolnoma poslušen Bogu: »Tedaj sem rekel: 'Glej, prihajam; v zvitku knjige je pisano o meni: Izpolnjevati tvojo voljo, moj Bog, me veseli, tvoja postava je v mojem srcu.'« (Ps 40,8-9)

»V izvirnem kontekstu je ta fraza ['Izpolnjevati tvojo voljo'] opisovala moralno poslušnost Božji volji. Pisec Pisma Hebrejcem je z njo želel pokazati, da je Kristusova žrtev izpolnila Božjo voljo, ker je priskrbela primerno spravo, ki je živalske žrtve niso mogle doseči.« (The SDA Bible Commentary, vol. 7, str. 460)

Apostol Pavel je razumel, da je z Jezusovim učlovečenjem ta psalm dobil poseben pomen. Jezus je poosebljal poslušnost nove zaveze. Nismo rešeni le zaradi njegove smrti, temveč tudi zaradi njegove popolne poslušnosti.