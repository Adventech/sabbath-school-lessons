---
title:  Za globlje proučevanje
date:   18/02/2022
---

»Mar ne bomo izpolnjevali Božjega zakona v svojem življenju, ko se naše srce obnovi po Božji podobi in se njegova ljubezen vseli vanj? Ko se načelo ljubezni ukorenini v srcu in se človek obnovi po Stvarnikovi podobi, se izpolni novozavezna obljuba: '/…/ Svoje postave bom dal v njihova srca, v njihov razum jih bom zapisal' (Heb 10,16). In ali v srce zapisani zakon ne bo usmerjal življenja? Poslušnost, ki je služba in vdanost iz ljubezni, je pravo znamenje, da smo Kristusovi učenci. Zato Sveto pismo pravi: »To je Božja ljubezen, da se držimo njegovih zapovedi /…/' (1 Jn 5,3). 'Kdor pravi: Poznam ga, pa se njegovih zapovedi ne drži, je lažnivec in v njem ni resnice' (1 Jn 2,4). Namesto da bi nas vera osvobodila poslušnosti, nas naredi sodeležnike Kristusove milosti in nas tako usposablja, da smo poslušni. /…/

Čim bliže pridete k Jezusu, tem bolj nepopolni boste v svojih očeh; ker bo vaš pogled jasnejši, boste svoje pomanjkljivosti videli v velikem in ostrem nasprotju z njegovo popolno naravo. To je dokaz, da so Satanove prevare izgubile svojo moč in da v vas deluje oživljajoč vpliv Božjega Duha.

Globoko zakoreninjena ljubezen do Jezusa ne more prebivati v srcu, ki ni dojelo svoje grešnosti. Človek, ki je obnovljen s Kristusovo milostjo, bo občudoval njegov božanski značaj. Če pa ne vidimo svojih moralnih slabosti, je to očiten dokaz, da še nismo spoznali Kristusove lepote in popolnosti.« (Ellen G. White, 2014: Pot h Kristusu, str. 51.54–55)

**Vprašanja za pogovor**

`1.	Razmisli o zgornjem navedku. Kako lahko kljub besedam »[č]im bliže pridete k Jezusu, tem bolj nepopolni boste v svojih očeh« ostanemo zvesti Bogu in ne obupamo zaradi svojih pomanjkljivosti?`

`2.	Razmisli o tem, da je zakon zapisan v našem srcu. Kaj to pomeni za duhovno življenje kristjana? Kako bi nam moralo razumevanje in izkušnja te resnice pomagati izogniti se tisti vrsti »poslušnosti«, ki je v resnici legalizem oziroma poslušnost, ki temelji na »mrtvih delih« (Heb 9,14)?`