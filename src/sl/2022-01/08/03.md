---
title:  Nova in obnovljena zaveza
date:   14/02/2022
---

`Primerjaj Heb 8,10-12 s 5 Mz 6,4-6; 5 Mz 30,11-14 in Jer 31,31-34. Kaj nam te vrstice povedo o značilnostih nove zaveze?`

Obljuba o novi zavezi v Pismu Hebrejcem se navezuje na knjigo preroka Jeremija. Po Jeremiju je bila Božja obljuba nove zaveze v resnici obnova zaveze, ki jo je po Mojzesu sklenil z Izraelom (Jer 31,31-34). Zaradi tega lahko rečemo, da Jer 31 ne govori o povsem »novi« zavezi, temveč o »obnovi« izvirne zaveze z Izraelom. Hebrejska beseda za novo je hadašah in ima dva pomena: »obnovljen« ali »popolnoma nov«.

Težava stare zaveze je bila ta, da jo je ljudstvo prelomilo (Heb 8,8-9). Zaveza sama po sebi ni bila nepopolna; ljudje so bili. Če bi Izrael v simbolih videl prihajajočega Mesija in svoje upanje položil vanj, zaveza ne bi bila prelomljena. Pošteno je reči, da so vso Izraelovo zgodovino živeli ljudje, v katerih se je izpolnil namen zaveze; v njihovem srcu je bil zapisan Božji zakon (Ps 37,31; Ps 40,8; Ps 119,11; Iz 51,7).

Čeprav je nova zaveza v resnici obnovljena stara, pa obstaja vidik, zaradi katerega jo zares lahko imenujemo nova. Jeremijeva obljuba »nove zaveze« ni le predvidela obnovo pogojev, ki so veljali pred izgnanstvom ter so bili večkrat prelomljeni in obnovljeni, ker je narod večkrat zdrsnil v odpadništvo. Ljudje preprosto niso bili zmožni držati se svojih obveznosti zaveze z Bogom (Jer 13,23). Zato je Bog obljubil, da bo naredil »nekaj novega« (Jer 31,22). Zaveza ne bo podobna tisti, ki jo je sklenil »z njihovimi očeti« (Jer 31,32). Obljube, ki jih je dal pod Mojzesovo zavezo, se niso izpolnile zaradi njihove nezvestobe. Zdaj pa bo zaradi poroštva njegovega Sina (Heb 7,22) izpolnil namene svoje zaveze. Bog ni spremenil svojih zakonov ali znižal svojih meril. Poslal je Sina kot poroka zaveznih obljub (Heb 7,22; Heb 6,18-20). Zaradi tega v tej zavezi ni prekletstev. Jezus jo je popolnoma izpolnil in postal »za nas prekletstvo« (Gal 3,13), zato ta zaveza vsebuje samo blagoslove.  

`Česa se lahko naučimo na podlagi Božje zvestobe njegovemu ljudstvu in načrtom, če jo primerjamo s svojimi odnosi do drugih in s svojimi načrti? 2 Tim 2,13 `