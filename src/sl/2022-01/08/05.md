---
title:  Nova zaveza ima boljše obljube
date:   16/02/2022
---

Morda mislimo, da ima nova zaveza »boljše obljube« v smislu boljših »nagrad« v primerjavi s staro zavezo (npr. dom v nebesih, večno življenje itd.). V resnici pa je Bog ponudil enake nagrade tako nam kakor starozaveznim vernikom (preberi Heb 11,10.13-16). V Heb 8,6 se »boljše obljube« nanašajo na druge vrste obljub.

Zaveza med Bogom in Izraelom je bila uradna izmenjava obljub med Bogom in Izraelci. Bog je bil pobudnik zaveze. Izraelce je izpeljal iz Egipta ter jim obljubil, da jih bo vodil v obljubljeno deželo.

`Katere so podobnosti in razlike med tema dvema obljubama? Primerjaj 2 Mz 24,1-8 in Heb 10,5-10.`

Zaveza med Bogom in Izraelom je bila potrjena s krvjo. Kri je bila poškropljena po oltarju in po ljudstvu. Izraelci so obljubili, da bodo poslušni vsem Gospodovim besedam.

»Pogoj za večno življenje je še danes isti, kakor je bil vedno, prav takšen kakor v raju pred padcem naših prastaršev – popolna poslušnost Božjemu zakonu, popolna pravičnost. Če bi bilo večno življenje zagotovljeno pod kakršnimi koli drugimi pogoji, kakor so ti, potem bi bila sreča vsega vesolja ogrožena. To bi omogočilo, da bi bil greh z vsem svojim gorjem in bedo ovekovečen.« (Ellen G. White, 2014: Pot h Kristusu, str. 52)

Bog je za nas izpolnil vse zahteve nove zaveze, ko je dal svojega Sina, ki je prišel na naš svet in živel popolno življenje, da bi se zavezne obljube lahko izpolnile v njem in bile nato ponujene nam, ki jih lahko sprejmemo samo po veri vanj. S svojo poslušnostjo nam je zagotovil izpolnitev zaveznih obljub (Heb 7,22). Jezus jamči, da bomo tudi mi deležni zaveznih blagoslovov. Zares, tisti, ki so »v Kristusu«, bodo z njim uživali izpolnitev Božjih obljub. Bog na nas izliva tudi svojega Svetega Duha, ki nam daje moč izpolnjevati njegov zakon.

`Kristus je izpolnil zahteve postave, zaradi česar smo lahko prepričani o tem, da bo Bog izpolnil obljube, ki nam jih je dal. Kako ti to pomaga razumeti pomen besed, zapisanih v 2 Kor 1,20-22? Katero čudovito upanje se skriva v teh vrsticah?  `