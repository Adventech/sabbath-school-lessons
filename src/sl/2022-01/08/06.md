---
title:  Nova zaveza je rešila težavo srca
date:   17/02/2022
---

`Primerjaj novozavezne obljube v Jer 31,33 in Ezk 36,26-27. Katere podobnosti opaziš?`

Bog je prvi zavezni dokument napisal na kamniti plošči. Ti sta bili nato položeni v skrinjo zaveze kot pomembni priči Božje zaveze z njegovim ljudstvom (2 Mz 31,18; 5 Mz 10,1-4). Toda tudi besede, vklesane v kamen, je možno prestopati, kakor je možno strgati in sežgati zvitke, kar je doživel Jeremija (Jer 36,23).

Toda v primeru nove zaveze bo Bog svoj zakon napisal v človeško srce. S srcem je mišljen um – središče spomina in razumevanja (Jer 3,15; 5 Mz 29,4) ter sklepanja zavestnih odločitev (Jer 3,10; Jer 29,13).

To pa ne pomeni le, da ta obljuba vsakomur omogoča dostopati do Božjega zakona in ga razumeti. Prinesla naj bi tudi spremembo v srcu ljudstva. Izraelova težava je bila v tem, da so bili njihovi grehi »zapisan[i] z železnim pisalom, z diamantno konico vrezan[i] na tablo njihovega srca« (Jer 17,1). Njihovo srce je bilo trmasto (Jer 13,10; Jer 23,17), zatorej niso bili zmožni delati tega, kar je prav (Jer 13,23).

Jeremija ni oznanil spremembe zakona, Izraelova težava namreč ni bil zakon, temveč srce. Bog si je želel, da bi mu bili zvesti. S takšnim odzivom bi pokazali svojo hvaležnost za vse, kar je naredil zanje. Zato jim je dal deset zapovedi skupaj z zgodovinskim uvodom, v katerem je izrazil svojo ljubezen in skrb zanje (2 Mz 20,1-2). Želel je, da bi Izraelci poslušali in izpolnjevali njegov zakon. S tem bi potrdili, da se zavedajo, da si zanje želi le najbolje, kar je pokazal s tem, ko jih je na čudovit način rešil iz Egipta. Njihova poslušnost bi morala biti izraz hvaležnosti in znak resničnosti njihovega odnosa z njim.

Enako velja tudi za nas. Jezusova ljubezen in skrb, ki ju je pokazal s smrtjo za naše grehe, sta uvod nove zaveze (Lk 22,20). Iskrena poslušnost izvira iz srca in je izraz ljubezni (Mt 22,34-40). Ta ljubezen je prepoznavni znak navzočnosti Svetega Duha v življenju verujočega. Bog po svojem Duhu na nas izliva božansko ljubezen (Rim 5,5); sprejem Duha pa se kaže po ljubezni (Gal 5,22).

`Če je stari Izrael ljubil Boga, čeprav takrat še ni razumel Kristusove smrti, zakaj ga mi ne bi ljubili še bolj kakor oni? Kako s poslušnostjo izražamo pristnost te ljubezni? `