---
title:  Potreba po novi zavezi
date:   13/02/2022
---

`Zakaj se je pojavila potreba po novi zavezi? Heb 7,11-19`

Pismo Hebrejcem pravi, da Jezusovo imenovanje za velikega duhovnika po Melkizedekovem redu nakazuje, da je v veljavo stopila nova zaveza. Stara zaveza je bila dana na osnovi levitskega duhovništva (Heb 7,11). Levitski duhovniki so bili posredniki med Bogom in Izraelom; zakon je vsem drugim ljudem prepovedoval duhovništvo oz. duhovniški poklic. Pisec Pisma Hebrejcem je sklepal, da sprememba duhovništva nakazuje spremembo zakona o duhovniški službi, pa tudi spremembo zaveze (Heb 7,12.18-19).

Težava stare zaveze je bila v tem, da ni bila zmožna zagotoviti popolnosti (Heb 7,11). Apostol Pavel govori o levitskem duhovništvu in njihovi službi (daritvah, praznikih itd.). Živalske daritve, ki so jih opravljali, niso mogle niti zagotoviti resničnega in popolnega očiščenja od greha niti omogočiti dostopa do Boga (Heb 10,1-4; Heb 9,13-14; Heb 10,19-23).

Dejstvo, da se je pojavila potreba po novi zavezi, ne pomeni, da je bil Bog nepravičen do Izraela, ko je z njim sklenil staro zavezo. Levitska služba in svetiščni obredi so bili zasnovani tako, da so jih ščitili pred malikovalstvom in jih usmerjali na Jezusovo prihodnjo službo. V Pismu Hebrejcem je poudarjeno, da so bile žrtve »senc[a] prihodnjih dobrin« (Heb 10,1).

Žrtve, ki so kazale na Jezusa, bi morale ljudstvu pomagati, da svoje upanje in vero položijo v »Božje Jagnje, ki odvzema greh sveta« (Jn 1,29; primerjaj z Iz 53). To bistvo je poudaril tudi apostol Pavel, ko je zapisal, da je bila postava naša »vzgojiteljica, ki nas je vzgojila za Kristusa, da bi bili opravičeni iz vere« (Gal 3,24) in da je »konec postave /…/ Kristus, v pravičnost vsakomur, ki veruje« (Rim 10,4).

Povedano drugače: celo deset zapovedi, ki so dobre in popolne, ne morejo zagotoviti zveličanja (Rim 3,20-28; Rim 7,12-14). Dajejo nam popolno merilo pravičnosti, toda ne morejo je zagotoviti – prav kakor opazovanje svojega obraza v ogledalu ne more zgladiti starostnih gub. Za popolno pravičnost potrebujemo Jezusa, ki je naša Zamenjava.

`Zakaj nas zakon ne more rešiti? Zakaj za naše zveličanje ne bi bilo dovolj niti, če bi dobro in brezhibno izpolnjevali zapovedi? `