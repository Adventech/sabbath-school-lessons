---
title:  "Jezus, sidro naše duše"
date:   10/02/2022
---

Pavlovo svarilo pred odpadom in njegova spodbuda k ljubezni in veri dosežeta vrhunec v čudovitem prikazu gotovosti, ki jo imamo v Kristusu.

`Kako Bog jamči za obljube, ki nam jih je dal? Heb 6,17-20`

Bog za svoje obljube jamči na več načinov. Prvič, s prisego (Heb 6,17). Sveto pismo pravi, da so njegove prisege Abrahamu in Davidu osnova za gotovost, da bo trajno podpiral Izrael. Ko si je Mojzes po dogodku z zlatim teletom prizadeval zagotoviti Božje odpuščanje za Izraelce, se je navezal na Božjo prisego Abrahamu (glej 2 Mz 32,11-14; 1 Mz 22,16-18). Moč te prošnje je bila v tem, da se Božje prisege ni dalo preklicati (Rim 9,4; Rim 11,28-29).  

Ko je psalmist pred Bogom posredoval za Izraela, se je skliceval na njegovo obljubo Davidu. Bog je rekel: »Ne bom prelomil svoje zaveze, izjav svojih ust ne bom spreminjal. Enkrat sem prisegel pri svoji svetosti, Davida zares ne bom varal. Njegov zarod bo ostal na veke, njegov prestol bo kakor sonce pred mano, kakor je luna, trdna na veke, zvesta priča na nebu.« (Ps 89,35-38) Nova zaveza razodeva, da sta se obe obljubi izpolnili v Jezusu, ki je bil Abrahamovo seme in je bil posajen na Davidov prestol (Gal 3,13-16; Lk 1,31-33.54-55).

Drugič, Bog jamči za obljube, ki nam jih je dal, s tem ko je Jezusa posadil na svojo desnico. Namen Jezusovega vnebohoda je bil potrditi obljubo, ki je bila dana vernim, Jezus se je namreč za nas povzpel v nebo kot naš »predhodnik« (Heb 6,20). Njegov vnebohod nam torej razodeva gotovost Božjega zveličanja za nas. Bog je Jezusa ovenčal s slavo po trpljenju – »okusil [je] smrt za vsakogar«, da bi lahko »veliko sinov pripeljal v slavo« (Heb 2,9-10). Njegova navzočnost pred Očetom je »sidro duše« (Heb 6,19), pričvrščeno na Božji prestol. Čast Božje vladavine je bila izbojevana tako, da je Bog po Jezusu izpolnil obljubo, ki nam jo je dal. Ali potrebujemo še večje zagotovilo?

`Kako se počutiš ob misli, da ti je Bog nekaj prisegel? Kako ti ta misel pomaga, da se oprimeš zagotovila o zveličanju tudi takrat, ko se čutiš nevrednega? `