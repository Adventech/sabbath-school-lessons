---
title:  Teptati Božjega Sina
date:   08/02/2022
---

Svarilo, zapisano v Heb 6,4-6, je zelo podobno svarilu v Heb 10,26-29. Apostol Pavel je pojasnil, da bo zavračanje Jezusove daritve njegove bralce pustilo brez katerega koli drugega načina za odpuščanje grehov, saj poleg Jezusa v resnici ni nobene druge možnosti, da bi prejeli odpuščanje (Heb 10,1-14).

`Na katere tri načine je pisec opisal greh, za katerega ni mogoče prejeti odpuščanja? Heb 10,26-29`

Pisec ne pravi, da ni mogoče doseči sprave za kateri koli greh, ki ga zagrešimo po tem, ko smo sprejeli spoznanje resnice. Bog je Jezusa določil za našega Zagovornika (1 Jn 2,1). Po njem prejemamo odpuščanje grehov (1 Jn 1,9). Greh, za katerega ne obstaja niti daritev niti sprava, je opisan kot teptanje Božjega Sina, skrunjenje krvi zaveze in zasramovanje Svetega Duha (Heb 10,29). Oglejmo si pomen teh izrazov.

Besedna zveza »teptati Božjega Sina« (Heb 10,29) opisuje zavračanje Jezusove oblasti. Naziv »Božji Sin« je bralce spomnil na to, da je Bog posadil Jezusa na svojo desnico in mu obljubil, da bo položil njegove sovražnike za podnožje njegovih nog (Heb 1,13; glej tudi Heb 1,5-12.14). Teptati Jezusa namiguje na to, da odpadnik Jezusa obravnava kot sovražnika. V kontekstu argumenta, ki ga zagovarja Pismo Hebrejcem (Heb 1,13), lahko sklepamo, da je odpadnik s svojim življenjem Jezusa odstranil s prestola in sam sedel nanj, Jezusa pa položil za podnožje svojih nog. Prav to je želel doseči tudi Lucifer v nebesih (Iz 14,12-14) in bo v prihodnosti poskušal tudi »človek nepostavnosti« (2 Tes 2,3-4).

Besede »ki ima za navadno tisto kri zaveze, s katero je bil posvečen« se nanašajo na zavračanje Jezusove žrtve (Heb 9,15-22). Nakazujejo, da človek, ki tako misli, ne veruje v to, da lahko Jezusova kri očisti grehe.

Besede »zasramuje Duha milosti« so zelo močne. Grška beseda enybrisas (»užaliti, sramotiti«) izraža nadutost, ki se nanaša na »predrznost« ali »prevzetnost«. Ta izraz je v ostrem nasprotju z opisom Svetega Duha, ki je »Duh milosti«. Te besede nakazujejo, da se je odpadnik na Božji dar milosti odzval z žaljivko.

Položaj odpadnika bi lahko opisali kot nevzdržen. Zavrnil je Jezusa, njegovo žrtev in Svetega Duha.

`Kako se lahko na lastne oči prepričamo, da je poslušnost Božjemu zakonu zares v naše dobro? `