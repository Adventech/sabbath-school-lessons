---
title:  "Jezus, sidro naše duše"
date:   05/02/2022
---

### Preberi pred proučevanjem
Heb 6,4-6; Mt 16,24; Rim 6,6; Heb 10,26-29; Heb 6,9-13; Heb 6,17-20

> <p>Ključno besedilo:</p>
> To upanje je za nas kakor varno in zanesljivo sidro duše, ki sega v notranjost, za zagrinjalo, kamor je za nas kot predhodnik vstopil Jezus, ki je postal véliki duhovnik na veke, po Melkízedekovem redu. Heb 6,19-20

V Heb 5,11–6,20 je prekinjena teološka razlaga Jezusove duhovniške službe za nas. Apostol Pavel je v teh vrsticah zapisal resno svarilo pred nevarnostmi, ki pretijo tem, ki Kristusu obrnejo hrbet.

Očitno so bili ljudje, katerim je pisal, v resnični nevarnosti, da se vdajo samopomilovanju in zdrsnejo v nevero. Apostola je skrbelo, da so duhovna čutila njegovih bralcev in poslušalcev oslabela zaradi težavnih okoliščin, s katerimi so se spopadali, in so zato nehali rasti v razumevanju in izkušnji evangelija.

Mar ne preži tudi nam ta nevarnost? Preizkušnje nam lahko vzamejo pogum in povzročijo, da se oddaljimo od vere.

Vrhunec Pavlovega resnega svarila je ljubeča spodbuda. Izrazil je vero v svoje bralce in povzdignil Jezusa kot utelešenje Božje nezlomljive obljube o zveličanju, ki jim je zagotovljeno (Heb 6,9-20). Vzorec svarila in spodbude se ponovi še v Heb 10,26-39.

Ta teden bomo proučili ta vzorec in se osredotočili na mogočne besede spodbude, ki jih je apostol Pavel namenil Hebrejcem in tudi nam.  