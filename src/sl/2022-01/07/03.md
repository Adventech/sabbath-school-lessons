---
title:  Nemogoča prenova
date:   07/02/2022
---

`Primerjaj Heb 6,4-6; Mt 16,24; Rim 6,6; Gal 2,20; Gal 5,24; in Gal 6,14. Kaj lahko na podlagi te primerjave poveš o tem, kaj pomeni križati Kristusa?`

Grški izvirnik poudarja besedo »nemogoče«. Bog ne more prenoviti tistih, ki so »padli«, ker »sami sebi znova križajo in sramotijo Božjega Sina« (Heb 6,6). Apostol Pavel je želel poudariti, da poleg Kristusa ne obstaja noben drug način zveličanja (Apd 4,12). Zveličanje na kateri koli drugi način je nemogoče, kakor je nemogoče, da bi Bog lagal (Heb 6,18) ali da bi mu bili po volji brez vere (Heb 11,6).

Znova križati Božjega Sina je metaforični izraz, s katerim pisec opisuje to, kar se dogaja v osebnem odnosu med Jezusom in vernikom.

Verski vodje so Jezusa križali, ker je predstavljal nevarnost njihovi nadvladi in neodvisnosti. Upali so, da ga bodo odstranili in uničili mogočnega in nevarnega sovražnika. Podobno je tudi evangelij izzval posameznikovo neodvisnost in njegovo samoodločanje na najbolj temeljni ravni. Bistvo krščanskega življenja je vzeti križ in se odpovedati sebi (Mt 16,24). To pomeni križati »svet« (Gal 6,14), »starega človeka« (Rim 6,6) in »meso s strastmi in poželenji vred« (Gal 5,24). Cilj krščanskega življenja je prestati nekakšno smrt. Če naš jaz ne umre, ne moremo prejeti novega življenja, ki nam ga želi dati Bog (Rim 6,1-11).

Boj med Jezusom in jazom je boj do smrti (Rim 8,7-8; Gal 5,17). Gre za izredno težaven boj, ki ga ni mogoče dobiti naenkrat. Ta odlomek govori o posamezniku, ki v boju proti »staremu človeku« in »mesu« včasih pade. Omenjeni greh se nanaša na človeka, ki po tem, ko je izkusil pravo zveličanje in vse, kar to prinaša (Heb 6,4-5), pride do zaključka, da Jezus predstavlja nevarnost življenju, ki ga želi živeti, zaradi česar se odloči »ubiti« svoj odnos z njim. Dokler se dokončno ne odloči, da se bo obrnil proč od Kristusa, zanj še vedno obstaja upanje, da se zveliča.

`Kaj pomeni »umreti sebi« in nase naložiti »križ«? Kaj je tisto, kar najteže predaš Kristusovi oblasti? `