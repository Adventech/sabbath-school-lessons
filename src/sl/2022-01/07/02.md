---
title:  Okusiti dobro Besedo
date:   06/02/2022
---

`Kaj so verniki prejeli po Kristusu, ko so mu bili zvesti? Heb 6,4-5`

Biti »razsvetljen« pomeni doživeti spreobrnjenje (Heb 10,32). Izraz se nanaša na te, ki so se obrnili od »teme« Satanove moči k Božji »svetlobi« (Apd 26,17-18), in namiguje na osvoboditev od greha (Ef 5,11) in na nevednost (1 Tes 5,4-5). Glagolska oblika nakazuje, da je razsvetljenje Božje delo, ki ga je opravil po Jezusu, »odsvitu njegovega veličastva« (Heb 1,3).

Besedni zvezi »okusiti nebeški dar« in »postati deležen Svetega Duha« sta sopomenki. Božji »dar« se lahko nanaša na njegovo milost (Rim 5,15) ali na Svetega Duha, po katerem nam deli svojo milost (Apd 2,38). Ti, ki so »okusili« Svetega Duha (Jn 7,37-39; 1 Kor 12,13), so doživeli Božjo »milost«, kar vključuje tudi moč za izpolnitev njegove volje (Gal 5,22-23).

Okusiti »dobro Božjo besedo« (Heb 6,5) pomeni osebno doživeti resnico evangelija (1 Pt 2,2-3). »Moči prihodnjega sveta« se nanašajo na čudeže, ki jih bo Bog v prihodnosti naredil za vernike: vstajenje (Jn 5,28-29), preobrazba našega telesa in večno življenje. Toda verniki lahko te čudeže začnejo »okušati« že v sedanjosti. Doživeli so duhovno vstajenje (Kol 2,12-13), preobrazbo uma (Rim 12,2) in večno življenje v Kristusu (Jn 5,24).

Najverjetneje je imel apostol Pavel v mislih tudi izraelski rod, ki je taval po puščavi ter tam doživel Božjo milost in zveličanje. Ta rod je »razsvetljeval« ognjeni steber (Neh 9,12.19; Ps 105,39), užival je nebeški dar mane (2 Mz 16,15), doživel Svetega Duha (Neh 9,20), okusil »dobro Gospodovo besedo« (Joz 21,45) in »moči prihodnjega sveta« po »čudežih in znamenjih«, katerim so bili priče ob izhodu iz Egipta (Apd 7,36). Apostol Pavel je želel povedati, da je njegovo hebrejsko občinstvo – kakor izraelski rod, ki je taval po puščavi in se je kljub vsem znamenjem izneveril Bogu (4 Mz 14,1-35) – v nevarnosti, da ponovi njihovo napako, kljub vsem dokazom Božje naklonjenosti, ki so jih uživali.

`Kakšna je tvoja izkušnja v povezavi s stvarmi, o katerih govorita obravnavani vrstici iz Pisma Hebrejcem? Kako si doživel »razsvetljenje«, o katerem govori besedilo?`