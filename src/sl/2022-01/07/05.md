---
title:  Boljše stvari
date:   09/02/2022
---

Po močnem in iskrenem svarilu v Heb 6,4-8 je apostol Pavel izrazil prepričanje, da se njegovi bralci niso in se ne bodo oddaljili od Sina. Verjel je, da bodo razumeli opomin in obrodili ustrezne sadove. So kakor »zemlja«, ki jo Bog obdeluje in nato obrodi pričakovane sadeže. Prejeli bodo Božji blagoslov (Heb 6,7), ki je »odrešenje« (Heb 6,9).

`Naštej dobre stvari, ki so jih naredili bralci Pisma Hebrejcem. Pojasni njihov pomen. Heb 6,9-12`

Verniki so ljubezen do Božjega »imena« kazali s službo svetim. Pri tem ni šlo za osamljena dejanja iz preteklosti, temveč za vztrajna dela, ki so se nadaljevala tudi v sedanjosti. Toda izjemna dejanja sama po sebi ne razodevajo pravega značaja posameznika. Najmočnejši dokaz ljubezni do Boga niso »verska« dejanja, temveč dejanja ljubezni, izkazana soljudem, še posebej zapostavljenim (Mt 10,42; Mt 25,31-46). Pavel je torej spodbudil vernike, naj ne pozabijo delati dobro (Heb 13,2.16).

Heb 6,12 svari pred tem, da postanemo »leni«, kar je značilnost teh, ki niso dozoreli in so v nevarnosti, da padejo (Heb 5,11; Heb 6,12). Upanje ne ostane živo zaradi razumskega sprejemanja vere, temveč zaradi vere, ki se kaže v delih ljubezni (Rim 13,8-10).

Apostol Pavel je želel, da bi njegovi bralci posnemali tiste, »ki so zaradi vere in potrpežljivosti postali dediči obljub« (Heb 6,12). Že pred tem jim je predstavil negativen primer izraelskega roda, ki je taval po puščavi; ker ti ljudje niso imeli dovolj vere in potrpežljivosti, niso podedovali obljub. Nato je predstavil Abrahama (Heb 6,13-15), ki je po veri in potrpežljivosti podedoval obljube. Seznam pozitivnih zgledov vere se nadaljuje v Heb 11, njegov vrhunec pa je Jezus, ki je najboljši primer vere in potrpežljivosti (Heb 12,1-4). V Raz 14,12 so vera, potrpežljivost in izpolnjevanje zapovedi značilnosti svetih zadnjih dni.

`Včasih moramo posvariti ljudi, ki jih imamo radi. Česa se lahko naučimo od apostola Pavla glede svarjenja in opogumljanja drugih?`