---
title:  Izpopolnjen s trpljenjem
date:   19/01/2022
---

`Katero vlogo je imelo v Jezusovem življenju trpljenje? Heb 2,10.17-18; Heb 5,8-9`

Apostol je dejal, da je Bog Jezusa »izpopolnil s trpljenjem«. Ta izraz je presenetljiv. Pisec je rekel, da je Jezus »odsvit njegovega [Božjega] veličastva in odtis njegovega obstoja« (Heb 1,3) ter da je brezgrešen, brezmadežen, brez zla in svet (Heb 4,15; Heb 7,26-28; Heb 9,14; Heb 10,5–10). Jezusu ni bilo treba premagati nobene moralne ali etične nepopolnosti. Bil je popoln tako z moralnega kakor z etičnega vidika.

V Pismu Hebrejcem piše, da ga je proces »izpopolnjenja« opremil za našo rešitev. Izpopolnjen je bil v smislu, da je bil opremljen postati naš Zveličar.

Da bi postal začetnik našega odrešenja, je bil izpopolnjen s trpljenjem (Heb 2,10). Kot žrtev je moral umreti na križu, da bi nas Oče lahko rešil na zakonit način. Bil je popolna in edina primerna daritev. Ker je tudi sam Bog, nas lahko sodi; toda zaradi svoje žrtve nas lahko tudi reši.

Jezus se je s trpljenjem naučil poslušnosti (Heb 5,8); ta pa je bila potrebna zaradi dvojega. Prvič, zaradi nje je bila njegova žrtev primerna (Heb 9,14; Heb 10,5–10). Drugič, njegovo trpljenje mu je omogočilo postati naš zgled (Heb 5,9). Jezus se je »naučil« poslušnosti, ker je nikoli prej ni doživel. Navsezadnje, koga bi kot Bog moral poslušati? Kot večnega Sina, Boga in vladarja ga je poslušalo vse vesolje (razen zemlje). To pomeni, da ni napredoval od neposlušnosti k poslušnosti, temveč od vrhovne oblasti in gospostva do podrejenosti in poslušnosti. Vzvišeni Božji Sin je postal poslušen Sin človekov.

Ker je premagal skušnjave, ki so ga doletele, je lahko postal usmiljeni in zvesti veliki duhovnik (Heb 2,17-18). Trpljenje ga ni naredilo bolj usmiljenega. Ravno nasprotno, prav zaradi usmiljenja se je prostovoljno ponudil umreti na križu, da bi nas rešil (Heb 10,5-10; primerjaj z Rim 5,7-8). Toda ravno po trpljenju je resničnost njegove bratske ljubezni zares prišla do izraza.

`Če je trpel brezgrešni Jezus, bomo gotovo trpeli tudi mi, grešniki. Kako se lahko naučimo pretrpeti življenjske tragedije in obenem poiskati upanje in gotovost pri Gospodu, ki je na mnogo mogočnih načinov razodel svojo ljubezen do nas?`