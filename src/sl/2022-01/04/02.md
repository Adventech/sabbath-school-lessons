---
title:  Brat kot Odkupitelj
date:   16/01/2022
---

`Preberi 3 Mz 25,25-27.47-49. Kdo je lahko odkupil človeka, ki je zaradi revščine izgubil svoje premoženje ali svobodo?`

Mojzesov zakon je določal, da lahko človek, ki je tako siromašen, da mora za preživetje prodati svoje premoženje ali celo samega sebe, vsakih 50 let – na jubilejno leto – spet prejme svoje premoženje ali svobodo. Jubilejno leto je bilo »veličastno« sobotno leto, v katerem so bili dolgovi odpuščeni, zemlja je bila vrnjena prvotnim lastnikom, po vsej deželi pa so oklicali svobodo.

Ker je 50 let dolga doba, je Mojzesov zakon določal, da lahko najbližji sorodnik plača dolg in tako veliko prej odkupi svojega sorodnika.

Najbližji sorodnik je tudi jamčil, da je bilo v primeru umora zadoščeno pravici. Bil je maščevalec krvi; sledil je morilcu bližnjega sorodnika in ga kaznoval (3 Mz 35,9-15).

`Kako je v Heb 2,14-16 opisan Jezus in kako mi?`

Ta odlomek nas opisuje kot Hudičeve sužnje, Jezus pa je naš odkupitelj. Ko se je Adam pregrešil, smo ljudje padli pod Satanovo moč, zaradi česar nismo imeli moči upreti se grehu (Rim 7,14-24). Še huje, naš prestopek je zahteval smrtno kazen, za katero nismo mogli plačati odkupnine (Rim 6,23). Naš položaj je bil brezupen.

Toda Jezus je nase prevzel človeško naravo ter postal kri in meso kakor mi. Postal je naš najbližji sorodnik in nas odkupil. Ni ga bilo sram imenovati nas »brate« (Heb 2,11).

Ko je nase prevzel našo naravo in nas odkupil, je poleg tega razodel tudi svojo božanskost. V Stari zavezi je bil Izraelov resnični odkupitelj in najbližji sorodnik Jahve (npr. Ps 19,14; Iz 41,14; Iz 43,14; Iz 44,22; Jer 31,11; Oz 13,14).

`Na katere načine lahko še bolj doživiš Kristusovo bližino? Zakaj je ta izkušnja tako pomembna za tvojo vero? `