---
title:  Brat kot vzornik
date:   20/01/2022
---

Poleg že naštetih razlogov je Jezus postal eden od nas tudi zato, da bi postal naš zgled – edini, ki nam lahko pokaže pravi način življenja z Bogom.

`Kako bi morali kristjani teči v tekmi življenja? Heb 12,1-4`

V tem odlomku je Jezus vrhunec dolgega seznama oseb, ki jih je apostol Pavel izpostavil kot zgled vere. Jezus je tukaj imenovan začetnik in dopolnitelj vere. Grško besedo archegos (začetnik) bi lahko prevedli tudi kot »pionir«. Jezus je pionir tekme, ker teče pred verniki. V Heb 6,20 je imenovan naš predhodnik. Beseda »dopolnitelj« namiguje na to, da je veroval v Boga v najčistejši možni obliki. Ta odlomek govori o tem, da je bil prvi, ki je uspešno pretekel tekmo, in da je On tisti, ki je dopolnil umetnost življenja po veri.

V Heb 2,13 piše: »In spet: 'Vanj bom zaupal,' in spet: 'Glej, jaz in otroci, ki mi jih je dal Bog.'« Jezus tukaj pravi, da bo zaupal Bogu. Te besede spominjajo na Iz 8,17-18.

Izaija jih je izgovoril, ko je Judi pretila grozeča nevarnost severnega Izraela in Sirije (Iz 7,1-2). Njegova vera je bila v popolnem nasprotju z vero kralja Ahaza (2 Kr 16,5-18). Bog je spodbudil Ahaza, naj mu zaupa in ga prosi za znamenje. S tem mu je želel pokazati, da ga želi rešiti (Iz 7,1-11). Kot Davidovemu sinu mu je obljubil, da ga bo ščitil kot lastnega sina, zdaj pa mu je ponudil, da obljubo potrdi še z izbranim znamenjem. Ahaz pa je odklonil ponudbo in je raje poslal sle k asirskemu kralju Tiglát Piléserju, rekoč: »Tvoj služabnik in tvoj sin sem« (2 Kr 16,7). Kako žalostno! Ahaz je bil raje Tiglát Piléserjev kakor Božji sin.

Jezus je zaupal Bogu in njegovi obljubi, da bo položil njegove sovražnike za podnožje njegovih nog (Heb 1,13; Heb 10,12–13). Bog je to obljubil tudi nam. Verujmo mu, kakor je veroval Jezus (Rim 16,20)!

`Le kako drugače se lahko naučimo zaupati Bogu kakor s svojimi vsakodnevnimi odločitvami, ki odsevajo zaupanje? Katera pomembna odločitev te čaka? Kako se lahko prepričaš, da bo razodevala tvoje zaupanje Bogu?`