---
title:  Meso in kri kakor mi
date:   18/01/2022
---

V Pismu Hebrejcem piše, da je Jezus prevzel človeško naravo, da bi nas lahko zastopal in umrl za nas (Heb 2,9.14-16; Heb 10,5-10). To je temelj načrta zveličanja in naše edino upanje na večno življenje.

`Na katere pomanjkljivosti človeške narave se v naslednjih odlomkih nanaša izraz »meso in kri«? Mt 16,17; Gal 1,16; 1 Kor 15,50; Ef 6,12`

Izraz »meso in kri« poudarja krhkost in slabotnost človeškega položaja (Ef 6,12), pomanjkanje razumevanja (Mt 16,17; Gal 1,16) in podrejenost smrti (1 Kor 15,50). Pismo Hebrejcem pravi, da je Jezus »v vsem« postal kakor njegovi bratje (Heb 2,17). To pomeni, da je v celoti postal človek. Ni bil le videti kakor človek, temveč je zares postal eden od nas.

Toda v Pismu Hebrejcem piše, da se je na področju greha razlikoval od nas. Prvič, bil je brezgrešen (Heb 4,15). Drugič, imel je človeško naravo, ki je bila sveta, nedolžna, brez zla in ločena od grešnikov (Heb 7,26). Vsi grešimo in imamo grešna nagnjenja. Naše suženjstvo grehu se je začelo v naši naravi; smo meseni in prodani grehu (Rim 7,14; glej tudi Rim 7,15-20). Ponos in drugi grešni vzgibi pogosto pokvarijo celo naša dobra dela. Toda Jezusova narava ni bila omadeževana z grehom. Tako je moralo biti. Če bi bil mesen in prodan grehu kakor mi, bi tudi on potreboval zveličarja. Toda prišel je kot zveličar in se za nas daroval kot brezhibna daritev Bogu (Heb 7,26-28; Heb 9,14).

Hudičevo moč je uničil s svojo smrtjo, ki je bila brezgrešna daritev za naše grehe. Tako nam je zagotovil odpuščanje in nas spravil z Bogom (Heb 2,14-17). Poleg tega je uničil tudi moč greha, ker nam je omogočil živeti pravično življenje po svoji izpolnitvi novozavezne obljube, in sicer da bo v naše srce zapisal Božji zakon (Heb 8,10). S tem je premagal sovražnika in nas odrešil, da bi lahko »služili živemu Bogu« (Heb 9,14). Satan bo dokončno uničen pri končni sodbi (Raz 20,1-3.10).

`Zakaj se mnogi med nami še vedno bojujejo z grehom, čeprav nam je po Jezusu obljubljena zmaga? Kaj delamo narobe oziroma, še pomembneje, kako je sploh mogoče živeti skladno z vzvišenimi merili, ki jih je postavil Kristus? `