---
title:  "Ni ga sram, da jih imenuje brate"
date:   17/01/2022
---

V Pismu Hebrejcem piše, da Jezusa ni bilo sram, da nas imenuje brate (Heb 2,11). Kljub temu da je eno z Bogom, nas je sprejel v svojo družino. To je v popolnem nasprotju z javnim sramotenjem, ki so ga v svoji skupnosti doživljali bralci Pisma Hebrejcem (Heb 10,33).

`Na kateri način je Mojzesova odločitev ponazarjala to, kar je Jezus naredil za nas? Heb 11,24-26`

Ali si lahko zamišljaš, kaj je za Mojzesa pomenilo biti imenovan sin faraonove hčere? Bil je mogočna figura v najmogočnejšem kraljestvu tistega časa. Bil je deležen najvišje državne in vojaške izobrazbe ter postal izjemna oseba. Štefan je dejal, da je bil Mojzes »silen v besedah in dejanjih« (Apd 7,22). Ellen G. White je zapisala, da je bil »priljubljen v egipčanskih vojskah« in da se je faraon odločil, »da bo svojega posvojenega vnuka naredil za prestolonaslednika« (Ellen G. White, 1997: Očaki in preroki, str. 179). Ko se je poistovetil z Izraelci – s suženjskim narodom brez izobrazbe in moči – se je odpovedal vsem tem prednostim.

`Kaj Bog zahteva od nas? Mt 10,32-33; 2 Tim 1,8.12; Heb 13,12-15`

To je bil del težav, s katerimi so se soočali Hebrejci. Po preganjanju in zavrnitvi je mnoge postalo sram Jezusa. Zaradi svojih dejanj so bili mnogi v nevarnosti, da ga sramotijo, namesto da bi ga počastili (Heb 6,6). Apostol Pavel je zato nenehno pozival bralce, naj se držijo svoje veroizpovedi (Heb 4,14; Heb 10,23).

Bog si želi, da Jezusa priznamo za svojega Boga in brata. Kot naš odkupitelj je plačal naš dolg; kot naš brat pa nam je pokazal način kako živeti, da bi bili »skladni s podobo njegovega Sina, da bi bil ta prvorojenec med mnogimi brati« (Rim 8,29).

`Razmisli o odločitvi, ki jo je moral sprejeti Jezus, da bi nas lahko imenoval brate. Zakaj se je moral veliko bolj ponižati kot Mojzes? Kaj nam to pove o Božji ljubezni do nas?`