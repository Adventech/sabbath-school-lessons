---
title:  Za globlje proučevanje
date:   21/01/2022
---

V Heb 2,13 so zapisane Jezusove besede, ko Očetu govori o svojih bratih: »Glej, jaz in otroci, ki mi jih je dal Bog.« Patrick Gray pravi, da je Jezus na tem mestu opisan kot varuh svojih bratov. Rimski sistem, imenovan tutela impuberum, je določal, da po očetovi smrti »skrbnik – pogosto starejši brat – postane odgovoren za skrb mlajših otrok in njihove dediščine, dokler ne postanejo polnoletni. Tako je bila poudarjena naravna odgovornost starejšega brata, da poskrbi za mlajše sorojence« (Godly Fear: The Epistle to the Hebrews and Greco-Roman Critiques of Superstition [Atlanta: Society of Biblical Literature, 2003), str. 126). To pojasni, zakaj v Pismu Hebrejcem piše, da smo Jezusovi sorojenci in otroci obenem. Jezus je kot naš starejši brat tudi naš skrbnik, varuh in zaščitnik.

»Kristus je prišel na zemljo, postal človek in naš zastopnik, da bi v spopadu s Satanom pokazal, da je lahko človek, kakor ga je ustvaril Bog ter povezan z Očetom in Sinom, poslušen vsem božanskim zahtevam.« (Ellen G. White: Selected Messages, 1. knjiga, str. 253)

»Kristus je s svojim življenjem in svojimi nauki dal popoln zgled nesebične službe, ki ima svoj vir v Bogu. Bog ne živi zase. S tem ko je ustvaril svet in vzdržuje vse stvari, stalno služi drugim. »/…/ On namreč daje svojemu soncu, da vzhaja nad hudobnimi in dobrimi, ter pošilja dež pravičnim in krivičnim« (Mt 5,45). Ta zgled služenja je Oče zaupal Božjemu Sinu. Jezus je bil postavljen na čelo človeškega rodu, da bi ga s svojim zgledom učil, kaj pomeni služiti.« (Ellen G. White, 2020: Jezusovo življenje, str. 573)

**Vprašanja za pogovor**

`1.	V Pismu Hebrejcem piše, da je Jezus za našo rešitev postal naš brat. Razmisli o tem, kaj vse je Bog moral narediti, da bi nas rešil. Zakaj je posameznikova odločitev, da bo obrnil hrbet tej osupljivi resničnosti, tako tragična?`

`2.	Zakaj je za nas pomembno, da se Jezus ni rodil kot »prodan grehu«, kakor smo se mi (Rim 7,14)? Pomisli, zakaj je bilo za Izraelce pomembno, da Mojzes ni bil suženj kakor oni. Kako nam Mojzesova zgodba pomaga razumeti, kaj je Jezus naredil za nas?`

`3.	Razmisli o vlogi, ki jo ima v našem življenju trpljenje. Zakaj ne smemo nikdar misliti, da je trpljenje dobro, čeprav lahko kdaj iz njega pride tudi kaj pozitivnega?`