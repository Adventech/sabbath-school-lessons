---
title:  Predokus novega stvarjenja
date:   27/01/2022
---

`Primerjaj 2 Mz 20,8-11, 5 Mz 5,12-15 in Heb 4,8-11. Katere razlike opaziš v pomenu sobotnega počitka?`
`
Izpostavili smo že, da nas te vrstice v 2. in 5. Mojzesovi knjigi vabijo, naj se ozremo v preteklost. Spodbujajo nas k sobotnemu počitku in praznovanju Božjih del, ki jih je dosegel pri stvarjenju in odrešenju. Heb 4,9-11 pa nas spodbuja, da pogledamo v prihodnost. Tam piše, da nam je Bog v prihodnosti pripravil sobotni počitek. To nakazuje novo dimenzijo posvečevanja sobote. Sobotni počitek ne obeležuje le Božjih preteklih zmag, temveč tudi njegove obljube, ki veljajo za prihodnost.

Prihodnja razsežnost posvečevanja sobote je zmeraj prisotna, toda pogosto prezrta. Po padcu v greh je nakazovala obljubo, da bo Bog nekega dne obnovil stvarstvo in mu po Mesiju spet dal slavo, ki jo je imelo takrat, ko ga je ustvaril. Bog nam je ukazal, naj s posvečevanjem sobote proslavljamo njegova dela odrešenja, saj sobota našo pozornost usmerja na prihodnost – na vrhunec odrešitve v novem stvarjenju. S tem, ko jo posvečujemo, razodevamo, da že v tem nepopolnem svetu pričakujemo nebesa.

Vse to je bilo v judovski tradiciji zmeraj zelo jasno. V delu Življenje Adama in Eve, ki je bilo napisano med letoma 100 pr. n. št. in 200 n. št., piše: »Sedmi dan je znamenje vstajenja – počitka v prihodnji dobi«. (v James H. Charlesworth, ur., The Old Testament Pseudepigrapha [New Haven, London: Yale University Press, 1985], vol. 2, str. 18) Neki drugi stari judovski vir pravi: Prihodnja doba »je čas, ko bo sobotni počitek trajal vso večnost«. (Jacob Neusner, The Mishnah, a New Translation (New Haven: Yale University Press, 1988), str. 873) V nekem drugem viru piše: »Izrael je v navzočnosti Svetega – naj bo blagoslovljen – dejal: 'Gospodar sveta, če bomo izpolnjevali zapovedi, kakšno nagrado bomo prejeli?' Odgovoril jim je: 'Prihodnji svet.' Rekli so: 'Pokaži nam, kakšen bo.' Pokazal jim je soboto.« (Theodore Friedman, »The Sabbath Anticipation of Redemption«, Judaism: A Quarterly Journal, vol. 16, str. 443–444)

Sobota je namenjena praznovanju, sreči in zahvaljevanju. Z njenim posvečevanjem razodevamo, da verujemo Božjim obljubam in sprejemamo njegov dar milosti. Sobota je živa in dinamična vera. Njeno posvečevanje je najverjetneje najmočnejši izraz našega prepričanja, da smo z vero v Kristusa rešeni po milosti.

`Kako se lahko naučiš posvečevati soboto tako, da bo na podlagi tega razvidno, da razumeš, kaj pomeni zveličanje po veri? Zakaj je sobotni počitek izraz odrešenja, ki nam je zagotovljeno Božji po milosti?`