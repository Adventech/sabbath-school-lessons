---
title:  Dežela kot kraj počitka
date:   23/01/2022
---

`Kaj je Bog obljubil Abrahamu? 1 Mz 15,13-21`

Ko je Bog Izraelce izpeljal iz Egipta, je bil njegov namen pripeljati jih v kanaansko deželo, kjer mu bodo lahko svobodno služili in se držali njegovih zakonov (2 Mz 8,1; Ps 105,43-45). To je vključevalo tudi sobotni počitek, ki ga je faraon prepovedal (2 Mz 5,5). Kanaanska dežela je bila dediščina, ki jo je Bog obljubil njihovemu očaku Abrahamu, ker je poslušal njegov glas in zapustil svojo deželo, da bi šel proti obljubljeni deželi (1 Mz 11,31-12,4).

Bog Izraelcem dežele ni želel dati le zato, da bi jo prejeli v posest, temveč da bi jih pripeljal k sebi (2 Mz 19,4). Želel je, da bi živeli v deželi, kjer bi lahko uživali v tesnem odnosu z njim, ne da bi jih pri tem kar koli oviralo. Želel je, da bi pričali svetu o tem, kdo je pravi Bog in kaj je ponudil svojemu ljudstvu. Kakor sobota ob stvarjenju je bila tudi kanaanska dežela le okvir oziroma ogrodje, ki je omogočalo tesen odnos z Odrešiteljem in uživanje v njegovih dobrotah.

V 5 Mz 12,1-14 je Gospod svojemu ljudstvu povedal, da bo stopilo v počitek, toda ne takrat, ko bo stopilo v deželo, temveč ko jo bo očistilo malikovanja. Potem bo svojemu izbranemu ljudstvu pokazal mesto, kjer bo prebival med njimi.

`Na katera dva dogodka nas usmerja sobotni počitek in kako sta povezana? 2 Mz 20,8-11; 5 Mz 5,12-15`

Bog je soboto, ki je del tedna stvarjenja, povezal z odrešitvijo iz Egipta. Izraelcem je naročil, naj jo posvečujejo kot spomin na stvarjenje in rešitev iz Egipta. Ta dva dogodka sta vklesana v zapoved o soboti. Kakor se nismo ustvarili sami, se tudi rešiti ne moremo sami. To delo lahko opravi samo Bog. Ko počivamo, priznavamo svojo odvisnost od njega, a ne le za svoj obstoj, temveč tudi za svojo rešitev. Posvečevanje sobote je mogočen izraz zveličanja, ki ga prejemamo samo po veri.

`Kako bi nam moralo posvečevanje sobote pomagati razumeti popolno odvisnost od Boga, a ne le za svoj obstoj, temveč tudi za zveličanje? `