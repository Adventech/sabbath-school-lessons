---
title:  Zaradi nevere
date:   24/01/2022
---

`Zakaj Izraelci niso mogli stopiti v obljubljeni počitek? Heb 3,12-19`

Žalostno je, da Izraelci, ki jih je Bog rešil iz Egipta, nismo mogli stopiti v obljubljeni počitek. Ko so prišli v Kadeš Barnejo – na mejo obljubljene dežele – jim je zmanjkalo vere. V 4 Mz 13 in 14 piše, da so izraelski ogledniki »očrnili /…/ deželo, ki so jo ogledali, pred Izraelovimi sinovi« (4 Mz 13,32). Potrdili so, da je kraj res dober, toda ljudstvo so opozorili, da so tamkajšnji prebivalci močni, mesta pa utrjena. Menili so, da jih ne bodo mogli premagati.

Jozue in Kaleb sta se strinjala, da je dežela dobra, in nista izpodbijala dejstva, da so tamkajšnji ljudje močni, njihova mesta pa utrjena. Toda poudarila sta, da je Bog na njihovi strani in da jih bo pripeljal v deželo (4 Mz 14,7-9). A ljudem, ki so bili priča temu, kako je Bog s šibami uničil Egipt (2 Mz 7–12) in faraonovo vojsko pahnil v Rdeče morje (2 Mz 14), kako je priskrbel kruh iz nebes (2 Mz 16) in vodo iz skale (2 Mz 17) ter v oblaku kazal svojo nenehno navzočnost in vodstvo (2 Mz 40,36-38), je zdaj zmanjkalo vere. Tragična ironija je, da je generacija Izraelcev, ki je bila priča tako mogočnemu razodetju Božje moči, postala simbol nevere (Neh 9,15-17; Ps 106,24-26; 1 Kor 10,5-10).

Bog je svojim otrokom obljubil darove, ki so zunaj človeškega dosega. Njegovi darovi temeljijo na milosti; dobimo jih lahko samo po veri. V Heb 4,2 piše, da Izraelcem obljuba, ki so jo prejeli, ni koristila, »ker se v veri niso pridružili tistim, ki so poslušali«.

Izrael je kot ljudstvo potoval proti obljubljeni deželi. Ko se je soočil z nasprotujočima si poročiloma oglednikov, se je raje poistovetil s tistimi, ki so imeli premalo vere. Tako vera kot nevera sta nalezljivi. Prav zato Pismo Hebrejcem svari bralce, naj spodbujajo drug drugega »k ljubezni in dobrim delom« (Heb 10,24) in naj pazijo, »da nihče ne ostane brez Božje milosti« (Heb 12,15).

`Na katere načine lahko sovernikom pomagaš rasti v veri? Kako se lahko prepričaš, da nikdar ne rečeš ali narediš ničesar, kar bi zamajalo vero tvojega brata ali sestre?`