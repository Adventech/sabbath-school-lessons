---
title:  Za globlje proučevanje
date:   28/01/2022
---

Pomenljivo je, da je apostol Pavel v Pismu Hebrejcem kot simbol odrešenja po milosti uporabil sobotni in ne nedeljski počitek. To nakazuje, da so takratni verniki negovali in posvečevali soboto. Toda od drugega stoletja našega štetja dalje obstajajo dokazi o drastični spremembi v cerkvi. Na posvečevanje sobote se nič več ni gledalo kot na simbol zveličanja. Namesto tega so ga razumeli kot simbol pripadnosti judovski veri in kot simbol zvestobe stari zavezi – kot nekaj, čemur se je treba izogibati. Posvečevanje sobote je postalo sopomenka za »pojudenje«. Ignacij Antiohijski (pribl. leta 110 n. št.) je na primer dejal: »Ti, ki so živeli v skladu s starim redom, so našli novo upanje. Ne posvečujejo več sobote, temveč Gospodov dan – dan, ko je naše življenje vstalo s Kristusom«. (Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), str. 42) Teolog Markion Sinopski je svojim sledilcem naročil, naj se v soboto postijo v znak zavračanja Judov in njihovega Boga. Cerkveni oče Viktorin Ptujski pa menda ni želel, da bi bilo videti, kakor da »posvečuje judovsko soboto« (glej Israel and the Church, str. 41–45). Izguba razumevanja posvečevanja sobote kot simbola odrešitve po milosti je vodila k zatonu krščanske cerkve.

»Torej je sobota znamenje Kristusove moči, da nas naredi svete. Dana je vsem, ki jih On posvečuje. Kot znamenje posvečujoče moči je sobota dana vsem, ki po Kristusu postanejo del Božjega Izraela. /…/

Sobota jih usmerja na dela stvarjenja kot dokaz njegove mogočne odrešenjske moči. Medtem ko sobota spominja na izgubljeni mir raja, govori o miru, ki je obnovljen po Zveličarju. Vsaka stvar v naravi ponavlja njegovo vabilo: 'Pridite k meni vsi, ki ste utrujeni in ste obteženi, in jaz vam bom dal počitek' (Mt 11,28).« (Ellen G. White, 2020: Jezusovo življenje, str. 243–244)

**Vprašanja za pogovor**

`1.	Kakšna je povezava med posvečevanjem sobote in opravičenjem po veri?`

`2.	Katera je razlika med iskrenim in legalističnim posvečevanjem sobote? Kako lahko to razliko doživimo v lastni izkušnji?`