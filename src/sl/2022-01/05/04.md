---
title:  Če danes zaslišite njegov glas
date:   25/01/2022
---

`Kaj v kontekstu posvečevanja sobote pomeni »danes« stopiti v počitek? Heb 4,4-8`

Izraelci niso verovali, zato niso smeli stopiti v počitek, ki jim ga je obljubil Bog. Bog je vedno znova spodbujal ljudstvo, naj stopi v ta počitek in naj ne zakrkne svojega srca. Apostol Pavel je večkrat ponovil, da Božja obljuba še vedno velja (Heb 4,1.6.9). V povezavi s tem je zapisal dva grška glagola – kataleipō in apoleipō. Z njima je želel poudariti, da je »obljuba glede vstopa v njegov počitek« še vedno veljavna (Heb 4,1). Dejstvo, da je bilo vabilo za vstop v ta počitek ponovljeno tudi v Davidovem času (Heb 4,6-7; glej Ps 95, na katerega se nanašata vrstici iz Pisma Hebrejcem), nakazuje, da obljuba še ni bila uveljavljena in je še zmeraj na voljo. Apostol Pavel pravi, da je izkušnja resničnega sobotnega počitka na razpolago že od stvarjenja sveta (Heb 4,3-4).

Bog nas »danes« vabi, da stopimo v njegov počitek. »Danes« je ključni koncept celotnega Svetega pisma. Ko je Mojzes na meji obljubljene dežele obnovil Izraelovo zavezo z Bogom, je poudaril tudi pomen te besede (5 Mz 5,3; primerjaj s 5 Mz 4,8; 5 Mz 6,6 itd.). To je bil trenutek za premislek in prepoznavanje Božje zvestobe (5 Mz 11,2-7) ter čas odločitve za poslušnost Gospodu (5 Mz 5,1-3). Podobno je tudi Jozue pozval ljudi svojega časa, naj si že »danes« izberejo, komu bodo služili (Joz 24,15).

Na enak način je »danes« tudi za nas čas odločitve in priložnosti, pa tudi čas nevarnosti, kakor je bilo zmeraj za Božje ljudstvo (glej 2 Kor 6,2). V Pismu Hebrejcem 3 in 4 je beseda »danes« zapisana petkrat. Z njo je poudarjen pomen poslušnosti Božjemu glasu (Heb 3,7.15; Heb 4,7). Če namreč ne poslušamo njegove besede in ji ne verjamemo, to vodi v neposlušnost in zakrknjenost srca. To lahko celo preloži naš prihod v nebeški Kanaan, podobno kakor neposlušni Izraelci niso mogli stopiti v zemeljsko kanaansko deželo.

Toda Jezus je porazil naše sovražnike (Heb 2,14-16) in uvedel novo zavezo (Heb 8–10). Zato se lahko z zaupnostjo bližamo prestolu milosti (Heb 4,14-16). Poziv »danes« nas vabi, da prepoznamo, da nam je Bog zvest in da je priskrbel dovolj razlogov, da se brez odlašanja odzovemo njegovemu vabilu.

`Katere duhovne odločitve moraš sprejeti »danes«? Ali povedano drugače: katere duhovne odločitve ne smeš več prelagati na jutri? Ali se ti je že kdaj zgodilo, da si odlašal narediti to, k čemur te je Bog spodbujal, da narediš v določenem trenutku? Kako se je izšlo?`