---
title:  Spominjajte se svojih voditeljev
date:   22/03/2022
---

`Kakšen bi moral biti naš odnos do voditeljev? Heb 13,7-17`

V Heb 13,7-17 je zapisan poziv k spoštovanju in poslušnosti voditeljem skupnosti. Začne se z vabilom bralcem, naj se »spominjajo« voditeljev iz preteklosti, ki so jim oznanili Božjo besedo, konča pa se s pozivom k »poslušnosti« sedanjim voditeljem (Heb 13,17). Voditelji iz preteklosti so bili najverjetneje tisti, ki so jim oznanili evangelij in osnovali skupnost. Poziv k spominu nanje se ne nanaša le na umsko vajo, niti na javni poklon v njihovo čast. Spominjati se morajo rezultatov njihovih prizadevanj in posnemati njihovo vero.

Za apostola Pavla je bilo posnemanje največje dejanje spominjanja in izkazovanja časti. Tako je voditelje, ki so ustanovili njihovo cerkveno skupnost, dal na seznam zvestih junakov, ki jih morajo verniki skrbno upoštevati. Na tem seznamu so junaki vere iz Heb 11 in Jezus, ki je bil popoln zgled vere (Heb 12). Pisec nadalje pravi, da je Jezus »isti, včeraj in danes in na veke« (Heb 13,8). Je v popolnem nasprotju z lažnimi učitelji, ki se spreminjajo, njihovi nauki pa so »različni« in »tuji« (Heb 13,9).

Poziv k spominu na voditelje v Heb 13,7 je s še večjo intenzivnostjo ponovljen na koncu tega odlomka. Verniki so pozvani k poslušnosti voditeljem, ker ti bedijo nad njihovimi dušami. Voditelji so pastorji, ki skrbijo za duhovno dobrobit krščanske skupnosti – za svojo čredo – in ki bodo dajali odgovor pred Bogom (glej tudi 1 Pt 5,1-4; 1 Kor 3,10-15). Gotovo se te besede nanašajo na vse naše cerkvene voditelje, kakor tudi na vse ravni naše verske skupnosti.

Iz konteksta lahko razberemo, da so voditelji nekakšni »podpastirji«, ki služijo pod Jezusovim vodstvom; On je »véliki Pastir ovc« (Heb 13,20). Kombinacija skrbi in zvestobe voditeljev ter poslušnosti in zaupanja članov krščanske skupnosti prinaša veselje. V tem kontekstu to lahko pomeni, da bodo voditelji skupnosti služili »z veseljem« ali pa da bodo Bogu »z veseljem« in ne z žalostjo dajali odgovor zanjo.

`Kaj lahko narediš, da bi okrepil ali izboljšal odnos med voditeljem in verniki v svoji skupnosti in po svetu? `