---
title:  Za globlje proučevanje
date:   25/03/2022
---

»Po prihodu Svetega Duha /…/ so se učenci veselili v sladkosti občestva s svetimi. Bili so nežni, pozorni, nesebični in pripravljeni žrtvovati se za resnico. Z vsakdanjim medsebojnim občestvom so razodevali ljubezen, ki jim jo je zapovedal Kristus. Z nesebičnimi besedami in dejanji so se trudili prižgati to ljubezen v srcih drugih. /…/

Postopno pa je nastala sprememba. Verniki so začeli v drugih iskati napake. Med razmišljanjem o napakah so odstopili prostor neprizanesljivemu kritiziranju, izpred oči pa so izgubili Zveličarja in njegovo ljubezen. Postali so zelo natančni v izpolnjevanju zunanjih obredov; namesto da bi dejavno izvajali vero, so nadrobno razpravljali o njej. V svoji vnemi, da bi obsodili druge, so spregledali lastne napake. Izgubili so bratsko ljubezen, ki jim jo je zapovedal Kristus, in, kar je še najbolj žalostno, niso se zavedali svoje izgube. Niso spoznali, da veselje in sreča izginjata iz njihovega življenja in da bodo kmalu hodili v temi, ker so iz svojega srca odstranili ljubezen do Boga.

Ko je Janez spoznal, da bratska ljubezen v cerkvi umira, je vernike opomnil o stalni nujnosti te ljubezni. Njegova pisma cerkvi so polna te skrbi. Zapisal je: 'Ljubi, ljubimo se med seboj, ker je ljubezen od Boga in ker je vsak, ki ljubi, iz Boga rojen in Boga pozna. Kdor ne ljubi, Boga ni spoznal, kajti Bog je ljubezen. Božja ljubezen do nas pa se je razodela v tem, da je Bog poslal v svet svojega edinorojenega Sina, da bi živeli po njem. Ljubezen je v tem – ne v tem, da bi bili mi vzljubili Boga. On nas je vzljubil in poslal svojega Sina v spravno daritev za naše grehe. Ljubi, če nas je Bog tako vzljubil, smo se tudi mi dolžni ljubiti med seboj' (1 Jn 4,7-11).« (Ellen G. White, 1999: Dejanja apostolov, str. 345)

**Vprašanja za pogovor**

`1.	Krščansko življenje običajno razumemo kot osebni odnos med Jezusom in vernikom. Toda to je samo ena razsežnost krščanskega življenja. Zakaj si je pomembno zapomniti, da nas Bog vodi kot skupnost? Katere odgovornosti imamo do te skupnosti? Kaj lahko pričakujemo od nje?`

`2.	Kateri so najboljši pokazatelji tega, da je bratska ljubezen v neki skupnosti zares močna?`

`3.	Kakšna je resnična bratska ljubezen? Katere so njene značilnosti, vzroki in posledice? V čem se razlikuje od lažne bratske ljubezni?`