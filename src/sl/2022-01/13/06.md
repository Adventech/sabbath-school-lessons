---
title:  Pojdimo k Jezusu ven iz šotorišča
date:   24/03/2022
---

`Kaj pomeni iti k Jezusu ven iz šotorišča? Heb 13,10-14; Mr 8,34; Mt 10,38; Lk 14,27; Gal 2,20`

Prostor zunaj vrat je bil najbolj nečist del celotnega šotorišča. Tam so bila sežgana trupla daritvenih živali (3 Mz 4,12). Tudi gobavci so bili izključeni iz šotorišča (3 Mz 13,46). Na tem kraju so bili usmrčeni bogokletniki in drugi kriminalci (3 Mz 24,10-16.23; 1 Kr 21,13; Apd 7,58). Ti predpisi so predpostavljali, da je Bog navzoč v šotorišču. Vse nečisto so izgnali ven, ker Bog ni želel gledati ničesar »nečistega« ali »nespodobnega« (3 Mz 5,3; 5 Mz 23,14).

Jezus je na križu trpel zunaj Jeruzalema (Jn 19,17-20). S tem je poudarjena sramota, ki jo je vzel nase (Heb 12,2). Uradno je bil obsojen kot bogokletnik, zato so ga Izraelci zavrnili in usmrtili zunaj mestnega obzidja (Mr 14,63-64; glej 3 Mz 24,11.16). Iz »šotorišča« je bil izgnan kot ta, ki je sramoten, nečist in nespodoben (Heb 12,2). Apostol Pavel je kljub temu pozval bralce, naj sledijo Jezusu zunaj vrat in zdržijo sramoto, ki jo je zdržal on (Heb 12,2; glej Heb 13,13). To pot si je izbral tudi Mojzes, ki je imel zasramovanje zaradi Mesija za večje bogastvo kakor zaklade Egipta (Heb 11,26).

Pismo Hebrejcem namiguje, da je Božja navzočnost zdaj zunaj šotorišča. Slediti Jezusu pa ne pomeni samo prenašati njegove sramote, temveč iti mu naproti (Heb 13,13), kakor so tisti Izraelci, ki so »iskali Gospoda«, zapustili šotorišče in šli v puščavo, kjer je Mojzes po dogodku z zlatim teletom razpel shodni šotor (2 Mz 33,7). Ta opis nakazuje, da tisti, ki zavračajo Jezusa, zavračajo tudi Boga, kakor so ga zavrnili Izraelci, ko so šli za zlatim teletom (2 Mz 32-33). Zatorej je pot trpljenja in sramote tudi pot k Bogu.

Pavel je pozval bralce, naj sledijo Jezusu kot »začetniku in dopolnitelju« njihove vere (Heb 12,2), s čimer jih je posredno pozval, naj trenutno trpljenje razumejo kot kratkotrajno »vzgajanje«, ki bo dalo »tistim, ki jih je izurilo, miren sad pravičnosti« (Heb 12,22). Zapustijo naj pokvarjeno mesto oziroma šotorišče ter iščejo »prihodnje mesto«, katerega »stvaritelj« je Bog (Heb 13,14; Heb 11,10.16).

`Kako razumeš naročilo, naj gremo naproti Jezusu »ven iz šotorišča«? Na katerih področjih življenja boš zaradi vere vanj morda doživljal »sramotenje«?`