---
title:  Poželenje in spolna nemorala
date:   21/03/2022
---

`O katerih grehih govorijo naslednja besedila? Heb 13,4-5; Lk 16,10-18; 1 Kor 5,1; Ef 5,3-5; Kol 3,5`

Apostol Pavel je bralce posvaril pred spolno nemoralo in pohlepom, ki sta predstavljala veliko nevarnost bratski ljubezni. Novozavezni pisci in antični moralisti so opazili povezavo med tema grehoma.

Pavlov poziv k spoštovanju zakonske zveze je namigoval na to, da se je treba izogibati vsemu, kar bi omalovaževalo zakonsko zvezo. To je zajemalo vzdržnost od vsega, s čimer bi zakonec prelomil zakonsko prisego ali se od zakonca ločil iz neupravičenega razloga (primerjaj z Mt 19,9). Svarilo, naj bo zakonska postelja neomadeževana, se nanaša na vzdržnost od skrunitve zakonske zveze z zunajzakonskimi spolnimi odnosi. Beseda »nečistniki« se v Novi zavezi nanaša na vsako obliko spolne nemoralnosti (1 Kor 5,9-11; 1 Kor 6,9-10; Ef 5,5; 1 Tim 1,9-10; Raz 21,8; Raz 22,15). Grško-rimska družba je bila precej popustljiva, kar se tiče spolne etike. Dvojna merila so bila povsem običajna; moški so lahko imeli več romantičnih zvez, če so le bili obzirni. Toda apostol Pavel je bralce posvaril, da bo Bog sodil prešuštnikom. Verniki ne bi smeli dovoliti, da družbene navade narekujejo njihova etična merila.

»Sla po denarju« je bila ena od glavnih pregreh grško-rimskega sveta. V nekem drugem pismu je Pavel »pohlep po denarju« poimenoval »korenina vsega zla« (1 Tim 6,10).

V svojih pismih je pozival k obrambi pred tem grehom. Prvič, verniki naj bodo »zadovoljni« s tem, kar imajo (glej tudi 2 Kor 9,8; Flp 4,11-12). Še več, kristjani bi morali verovati in sprejeti Božjo obljubo o tem, da jih ne bo zapustil (Heb 13,5). To obljubo je Božje ljudstvo prejelo v različnih okoliščinah in velja tudi za nas (1 Mz 28,15; 5 Mz 31,6.8; Joz 1,5; 1 Krn 28,20). Verniki so spodbujeni odzvati se na Božjo obljubo z besedami iz Psalma 118,6: »Gospod je na moji strani, ne bom se bal; kaj mi more storiti človek?« Navedek iz Ps 118 je povsem na mestu, saj psalmist v njem izraža svoje zaupanje Bogu kljub trpljenju, ki so mu ga povzročili neverniki.

`Na katere načine sodobna družba spodkopava spolno čistost in podpira človeško slo po denarju? Kako lahko na praktične načine okrepimo svojo obrambo pred tema nevarnima grehoma? `