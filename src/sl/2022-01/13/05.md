---
title:  "Ne pustite, da bi vas zapeljali različni tuji nauki"
date:   23/03/2022
---

`Kje lahko dobimo milost? Kako lahko okrepčamo svoje srce? Heb 13,9; Heb 2,9; Heb 4,16; Heb 6,19-20`

Povezava med lažnimi nauki in hrano v Heb 13,9 se najverjetneje ne nanaša na razliko med čisto in nečisto hrano.

Zakaj?

Prvič, ni videti, da bi bil apostol Pavel v tem pismu zaskrbljen glede čiste in nečiste hrane. Na podlagi Apd 15 vemo, da je prva krščanska cerkev potrdila, da so verniki rešeni samo po milosti (Apd 15,7-11) in da se morajo še naprej držati nekaterih predpisov glede hrane (Apd 15,19-20). Razlika med čisto in nečisto hrano ter drugi svetopisemski predpisi ne nasprotujejo milosti. Ravno nasprotno, apostol Pavel zagovarja stališče, da je pod novo zavezo zakon zapisan v naše srce (Heb 8,10-12). Zelo jasno pove, da sta živalske daritve in posredovanje levitskega duhovništva nadomestila boljša daritev in Jezusova duhovniška služba (Heb 8,4-5; Heb 10,1-18).

Drugič, iz sobesedila lahko razberemo, da Pavel svojih bralcev ni kritiziral, ker so se vzdržali določene hrane, temveč ker so jo jedli v upanju, da bi nekako dosegli Božjo milost (Heb 13,9). Verjetno jih je želel posvariti pred sodelovanjem v judovskih obredih ali kultnih obedih, ki so sledila darovanju živali v templju in za katere se je verovalo, da so imeli moč zagotoviti duhovne prednosti oziroma milost. Toda milosti ni mogoče doseči s hrano; dana nam je samo po Kristusovi daritvi in njegovem duhovniškem posredovanju. Verniki imajo oltar (Heb 13,10) – Kristusov križ – s katerim se lahko »hranijo« (Jn 6,47-58).

V Pismu Hebrejcem piše, da milost izvira iz Božjega prestola (Heb 4,16). Ta milost, ki jo je omogočil Kristus, je »varno in zanesljivo sidro«, pritrjeno na sam Božji prestol (Heb 6,19-20; primerjaj s Heb 4,16). Prejemamo jo po Kristusovi daritvi, ki našemu srcu zagotavlja varnost in zanesljivost. Ko je srce tako »utrjeno«, ga ne bodo zapeljali niti tuji nauki (Heb 13,9) niti ga ne bo »odplavil tok« (Heb 2,1).

`Razmisli o Kristusovi popolni daritvi. Zakaj je zamisel o tem, da moramo še kaj »dodati« tej daritvi, v nasprotju z evangelijem in Jezusovo milostjo?`