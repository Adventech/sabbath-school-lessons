---
title:  Skrb za Božje ljudstvo
date:   20/03/2022
---

`Katero vlogo je imela gostoljubnost v zgodnji cerkvi? Heb 13,1-2; Rim 12,13; 1 Tim 3,2; Tit 1,8; 1 Pt 4,9`

Krščansko gibanje je bilo pogosto odvisno od gostoljubnosti kristjanov in tudi nekristjanov. Navodilo »ne pozabite na gostoljubnost« se verjetno ne nanaša le na to, da verniki ne smejo pozabiti pomisliti na to, da koga povabijo pod svojo streho, temveč predvsem na namerno zanemarjanje drugih.

Apostol Pavel s tem ni mislil le na gostoljubnost do sovernikov. Bralce je spomnil, da so nekateri nevede pogostili angele, ko so k sebi povabili tujce (Heb 13,2). Morda je imel v mislih tri može, ki so bili v gosteh pri Abrahamu in Sari (1 Mz 18,2-15). Biti gostoljuben pomeni deliti svojo lastnino z drugimi in tudi trpeti z njimi; prav to je za nas naredil Jezus (Heb 2,10-18).

Bratska ljubezen do teh, ki so v zaporu, ne pomeni le tega, da se jih verniki spominjajo v svojih molitvah, temveč tudi to, da jim s svojo materialno in čustveno podporo lajšajo situacijo, v kateri so se znašli. Obstajala je namreč nevarnost namernega zanemarjanja zapornikov. Ti, ki so ljudem, katere je družba obsodila, izkazali materialno in čustveno podporo, so pokazali, da se enačijo z njimi. V nekem smislu so postali njihovi »partnerji« in se izpostavili sramotenju družbe (Heb 10,32-34).

Pavel je svojo spodbudo podkrepil s prispodobami in izrazi, s katerimi je želel bralce spodbuditi h krščanskemu ravnanju z zaporniki. Prvič, bralcem je omenil, kako so v preteklosti podpirali brate, ki so se znašli v zaporu. Postali so »prijatelji« tistih, ki so bili »javno izpostavljeni sramotenjem in stiskam« (Heb 10,33). Drugič, v besedah o neprimernem ravnanju slišimo odmev Mojzesovega primera; Mojzes si je namreč raje »skupaj z Božjim ljudstvom izbral trpljenje kakor kratkotrajno uživanje greha« (Heb 11,25). In nazadnje, Pavel je pokazal ideal bratske ljubezni. Bralce je opomnil, da tudi oni živijo »v telesu« (Heb 13,3). To človeško stanje je skupno vsem ljudem, zato bi morali drug z drugim ravnati tako, kakor si želimo, da bi se v enakih okoliščinah – v zaporu – ravnalo z nami. Njegovi bralci so bili spodbujeni priskrbeti materialno in čustveno podporo zapornikom, s čimer jim bodo pokazali, da je nekomu mar zanje.

`Kaj vse lahko naredimo za te, ki so v zaporu, najsi bodo verniki ali ne?`