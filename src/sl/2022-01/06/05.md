---
title:  Duhovnik na veke
date:   02/02/2022
---

`Na podlagi česa je Jezus postal duhovnik? Heb 7,16`

Jezus je duhovništvo prejel na podlagi neuničljivega življenja in ker opravlja večno službo. Implikacije tega so izjemne. To pomeni, da nihče nikoli ne bo presegel ali prekašal njegove službe. Jezus rešuje popolnoma, za vedno in »dokončno« (Heb 7,25). Zveličanje, ki ga zagotavlja, je celostno in dokončno ter sega do najglobljih vidikov človeške narave (Heb 4,12; Heb 9,14; Heb 10,1-4). Njegovo posredovanje pred Bogom zajema vse prednosti, ki so dane pod novo zavezo.

Poleg tega zajema veliko več kakor odpuščanje grehov. V naše srce daje postavo in nas spreminja v nove ljudi ter vodi v oznanjevanje evangelija svetu (Heb 8,10-12). Jezus, ki je eno z Bogom in z ljudmi, nas zastopa pred Očetom. On, ki je za nas daroval svoje življenje, pri Bogu uživa neomajno naklonjenost.

`Katero vlogo ima Jezus v novi zavezi? Heb 7,22`

Jezus je porok nove zaveze, ker je Bog prisegel, da bo duhovnik »na veke« (Heb 7,21). Zlahka lahko spregledamo pomembnost te prisege. Apostol Pavel je v Pismu Hebrejcem pred tem že pisal o prisegah, ki jih je Bog dal Abrahamu in Izraelcem v puščavi (Heb 3,7-11; Heb 6,13-15). Razlika med temi prisegami in prisego, ki jo je dal svojemu Sinu, je ta, da so bile prve dane smrtnikom. Veljale so, dokler so bili njeni upravičenci živi. Božje prisege Abrahamu in Izraelcem v puščavi so bile zavezujoče, dokler so živeli (glej Gal 3,29).

V primeru prisege Sinu, čigar življenje je »neuničljivo«, pa je prisega zavezujoča za vedno. Porok je bil podvržen enakim kaznim – tudi smrti – kakor oseba, za katero je jamčil. Oče je za poroka postavil Jezusa, s čimer nam je zagotovil, da bo ostal zvest svojim obljubam. Zaradi tega smo lahko trdno prepričani o zveličanju, ki nam je dano po Jezusu.

`Ali si že poskusil svetopisemska načela uporabiti v vseh svojih odnosih, celo takrat, ko druga oseba ni »igrala pošteno«? Kako se je izšlo? Zakaj je pomembno živeti tako? Mt 5,43-48`