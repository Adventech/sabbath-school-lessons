---
title:  Za globlje proučevanje
date:   04/02/2022
---

»Kristus nas opazuje. O naših bremenih, nevarnostih in težavah ve vse; njegova usta so polna argumentov v našo korist. Njegovo posredovanje je prilagojeno vsakemu človeku, kakor je bilo v Petrovem primeru. /…/ Naš Zagovornik ima polna usta argumentov, s katerimi poučuje svoje preizkušane, da bi se lahko pripravili za Satanove skušnjave. Razume vsako sovražnikovo potezo. On je tisti, ki ureja dogodke.« (Ellen G. White: The SDA Bible Commentary, vol. 7, str. 931)

»Satanov namen je bil za vselej ločiti Boga in človeka; toda po Kristusu smo tesneje povezani z Bogom, kakor če ne bi nikoli grešili. Ko je Zveličar prevzel našo naravo, se je neločljivo povezal s človeštvom. /…/ To je jamstvo, da bo Bog izpolnil svojo obljubo. 'Dete nam je  rojeno, Sin nam je dan, in vladarstvo pride na njegovo ramo' (Iz 9,5 chr). Bog je po svojem Sinu vzel nase človeško naravo in jo prenesel v najvišja nebesa. 'Sin človekov' deli prestol vesolja. 'Sin človekov' se imenuje 'Čudoviti, Svetovalec, Mogočni Bog, Oče večnosti, Knez miru' (Iz 9,6 chr). Jaz Sem je posrednik med Bogom in človekom, ki polaga svoje roke na oba. Ta, ki je 'svet, nedolžen, brezmadežen, ločen od grešnikov', se nas 'ne sramuje imenovati /…/ brate' (Heb 7,26 chr; 2,11 chr). V Kristusu sta med seboj povezani pozemska in nebeška družina. Poveličani Kristus je naš brat. Nebesa so zavita v človeško naravo, človeštvo pa je objeto v naročju neskončne ljubezni.« (Ellen G. White, 2020: Jezusovo življenje, str. 16–17)

**Vprašanja za pogovor**

`1.	V prvem navedku zgoraj piše, da so Jezusova »usta /…/ polna argumentov v našo korist«. Kaj ti pomeni ta obljuba? Pomisli, česa nas uči o Božji ljubezni do nas. Zakaj je ta misel tako opogumljajoča? Zakaj potrebujemo nekoga, ki nas bo zagovarjal?`

`2.	V drugem navedku zgoraj beremo, da smo »po Kristusu /…/ tesneje povezani z Bogom, kakor če ne bi nikoli grešili.« Kaj to pomeni? Kako lahko izkusimo to povezanost? Kakšno tolažbo nam lahko prinese takšna izkušnja? V razredu se pogovorite o tem, kaj pomeni tesna povezanost z Bogom in kako jo lahko doživimo. Kako nam Jezusovi argumenti »v našo korist« pomagajo doživeti to izkušnjo?`