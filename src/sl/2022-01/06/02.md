---
title:  "Duhovnik, ki posreduje za ljudi"
date:   30/01/2022
---

`Katero vlogo ima duhovnik glede na to, kar piše v Heb 5,1-10? Kako je Jezus izpolnil to vlogo?`

Glavni namen duhovniške službe je bil posredovati med grešniki in Bogom. Bog je duhovnike določil, da bi zastopali ljudi; morali so biti usmiljeni in razumevajoči do človeških slabosti.

V Heb 5,5-10 je apostol Pavel pokazal, da je Jezus popolnoma izpolnil ta namen: določil ga je Bog (Heb 5,5-6); poleg tega nas Jezus razume, saj je tudi on trpel (Heb 5,7-8).

Toda obstajajo tudi pomembne razlike. Jezus ni bil »vzet izmed ljudi« (Heb 5,1), temveč se je odel v človeško naravo, da bi med drugim tudi služil ljudem in jih zastopal. Jezus ni daroval daritve za svoje grehe (Heb 5,3), temveč le za naše, saj je bil brezgrešen (Heb 4,15; Heb 7,26-28).

V Pismu Hebrejcem piše, da je molil »njemu, ki bi ga mogel rešiti iz smrti, in bil je uslišan« (Heb 5,7). S tem je mišljena druga smrt, pred katero ga je Bog rešil, ko ga je obudil od mrtvih (Heb 13,20). Poleg tega v Pismu Hebrejcem piše, da »se je [Jezus] iz tega, kar je pretrpel, naučil poslušnosti« (Heb 5,8). Poslušnost je bila zanj nekaj novega, a ne zato, ker bi prej bil neposlušen, temveč ker je bil Bog. Kot vladar vesolja mu ni bilo treba nikogar poslušati; vsi so bili poslušni njemu.

Njegovo trpljenje in smrt na križu sta bistvena dela njegove duhovniške službe. Trpljenje ga ni izpopolnilo v smislu napredovanja na moralnem ali etičnem področju, niti zaradi njega ni postal usmiljen. Ravno nasprotno, na svet je prišel, ker je bil usmiljen in je sočustvoval z nami (Heb 2,17). To v resnici pomeni, da so po njegovem trpljenju zares prišli do izraza resničnost njegove bratske ljubezni, avtentičnost njegove človeške narave in globina njegove podrejenosti Očetovi volji, ki jo je kazal kot predstavnik človeštva. »Izpopolnjen« je bil smislu, da ga je trpljenje usposobilo postati naš Veliki duhovnik. Njegovo življenje popolne poslušnosti in smrt na križu sta bila daritev, ki jo je prinesel Očetu kot naš Veliki duhovnik.

`V 1 Pt 2,9 piše, da smo »kraljevsko duhovništvo«. Kaj ti Jezusovo življenje pove o tem, kakšen bi moral biti naš odnos do ljudi zaradi svete vloge, ki jo imamo? `