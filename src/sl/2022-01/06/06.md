---
title:  Brezgrešni Duhovnik
date:   03/02/2022
---

`Katerih pet značilnosti je pripisanih Jezusu v Heb 7,26?`  

Jezus je bil »svet«. To pomeni, da je bil v odnosu z Bogom brez greha (Heb 2,18; Heb 4,15; Heb 5,7-8). V starogrškem prevodu Stare zaveze je enak grški izraz uporabljen za opis ljudi, ki ohranjajo svoj zavezni odnos z Bogom in drugimi.

Jezus je bil »nedolžen«. Ostal je čist. Kljub temu, da je bil »preizkušan v vsem«, se ga zlo ni dotaknilo (Heb 4,15; Heb 2,18). Jezusova popolna brezgrešnost je pomembna za njegovo duhovniško službo. Stara zaveza je zahtevala neoporečnost žrtvenih živali, da bi Bog sprejel daritev (3 Mz 1,3.10 itd.). Ker je bil Jezus med svojim življenjem na zemlji popolnoma poslušen Bogu, je lahko samega sebe ponudil kot popolno daritev Bogu (Heb 9,14).

Z odhodom v nebesa je bil Jezus »ločen od grešnikov«. Glagolski čas v grščini nakazuje, da gre pri tem za njegovo sedanje stanje, ki pa se je začelo na določeni točki časa. Med svojim življenjem na zemlji je prestal sovražnost grešnikov; ker je zmagal, je sedel na Božjo desnico (Heb 12,2-3). Da je bil »ločen od grešnikov«, pomeni tudi, da je bil povsem brez greha (Heb 4,15).  

»Postal [je] višji od nebes«, kar pomeni, da je bil povišan nad vse, kar obstaja, in je eno z Bogom. V Psalmih piše, da je Bog »vzdignjen nad nebesa« (Ps 57,6.12; Ps 108,6; Ps 57,5.11 chr; Ps 108,5 chr).

Jezus je bil popolnoma človek, toda ne grešnik kakor mi (Heb 2,14-16; Heb 4,15). Je popoln, a ne le zato, ker nikdar ni grešil, temveč ker ga greh ni pokvaril, kakor je nas.

Bil je popolnoma človek, zato je postal naš zgled. Pokazal nam je, kako preteči dirko življenja (Heb 12,1-4). Naša naloga je posnemati njegov zgled (1 Pt 2,21-23). Je »svet, nedolžen, brez zla; tak, ki je ločen od grešnikov« (Heb 7,26), zato je naš Zveličar; tudi mi lahko odsevamo njegov značaj.

`Čeprav je bil Jezus človek kakor mi, se nikdar ni pregrešil. Kako lahko dojamemo to čudovito misel? Pomisli, kako svet je Jezus! Zakaj nam obljuba o njegovi svetosti, ki nam je pripisana po veri, zagotavlja, da smo res zveličani? `