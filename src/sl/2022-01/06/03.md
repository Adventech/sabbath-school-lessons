---
title:  Po Melkizedekovem redu
date:   31/01/2022
---

`Kdo je bil Melkizedek in kako je naznanil Jezusa? 1 Mz 14,18-20; Heb 7,1-3`

Melkizedek je bil kralj in duhovnik obenem. Iz besedila razberemo, da je imel višji položaj kot Abraham, saj mu je slednji dal desetino. Tudi Jezus je kralj in duhovnik (Heb 1,3), le da je za razliko od Melkizedeka brez greha (Heb 7,26-28).

V Heb 7,15 piše, da je bil Jezus duhovnik, »podoben Melkizedeku«. To je razlaga besed, ki so zapisane malo pred tem – »po Melkizedekovem redu« (Heb 5,6). Jezus ni bil Melkizedekov naslednik, le njegova duhovniška služba je bila podobna Melkizedekovi.

Pavel na primer pravi, da Melkizedek ni imel ne očeta ne matere ne rodovnika ne rojstva in ne smrti. Nekateri predpostavljajo, da je bil učlovečeni Jezus Abrahamovega časa. Toda ta misel se ne sklada z argumentom Pisma Hebrejcem. Melkizedek je bil »podoben« Jezusu, kar nakazuje, da je bil vseeno drugačen od njega (Heb 7,3).

Nekateri predpostavljajo, da je bil Melkizedek nebeško bitje, toda tudi to se ne ujema z argumentom Pisma Hebrejcem. Če bi bil brez očeta in matere ter brez začetka ali konca, bi to pomenilo, da je sam Bog. To pa predstavlja problem, saj bi potemtakem njegovo nebeško in popolnoma božansko duhovništvo nastopilo pred Jezusovo službo. Če bi bilo res tako, »čemu bi bilo še potrebno, da nastopi drug duhovnik po Melkizedekovem redu« (Heb 7,11)?

Namesto tega je pisec Pisma Hebrejcem izkoristil molčečnost Svetega pisma glede Melkizedekovega rojstva, smrti in rodovnika, da bi zgradil tipologijo oziroma simbol za Jezusovo duhovniško službo (1 Mz 14,18-20) in prikazal, da je Jezus večen. Povzemimo: Melkizedek je bil kanaanski kralj in duhovnik, ki je služil kot simbol za Kristusa.

»Kristus je spregovoril po Melkizedeku, duhovniku najvišjega Boga. Melkizedek ni bil Kristus, temveč Božji glas v svetu in Očetov predstavnik. Kristus je govoril ljudem skozi vse rodove; vodil je svoje ljudstvo in bil luč sveta.« (Ellen G. White: Slected Messages, 1. knjiga, str. 409)

`Kaj nas razodetje o Melkizedeku uči o tem, kako Bog deluje med ljudmi, ki v svoji sredi nikdar niso imeli misijonarja, da bi jim oznanil evangelij? `