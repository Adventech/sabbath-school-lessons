---
title:  Uspešen Duhovnik
date:   01/02/2022
---

»Ko bi bila torej popolnost uresničena po levitskem duhovništvu – ljudstvo je namreč pod njim dobilo postavo – čemu bi bilo še potrebno, da nastopi drug duhovnik po Melkízedekovem  redu? Zakaj se ne bi imenoval po Aronu?« (Heb 7,11)

Duhovniki so posredniki med Bogom in ljudmi. V Pismu Hebrejcem piše, da človeški duhovniki niso mogli zagotoviti popolnega in zaupnega dostopa do Boga, ker niso mogli zagotoviti popolnosti (Heb 7,11.18-19). Navsezadnje niti sami niso bili popolni; kako bi jo torej lahko zagotovili drugim?

Tudi živalske žrtve niso bile zmožne očistiti grešnikove vesti. Njihov namen je bil usmeriti na Jezusovo službo in njegovo žrtev, ki bo edina lahko človeka očistila greha (Heb 9,14; Heb 10,1-3.10-14). Duhovniška vloga in živalske žrtve so bile začasne in simbolne. Bog je po njih vodil ljudstvo, da bi svoje upanje položilo v prihodnjo Jezusovo službo – v »Božje Jagnje, ki odvzema greh sveta« (Jn 1,29).  

`Zakaj je nastala potreba po spremembi postave? Heb 7,11-16`

V Heb 7,12 je pojasnjeno, da je bilo zaradi spremembe duhovništva nujno spremeniti tudi postavo. Čemu? Ker je obstajal zelo strog zakon, ki je človeku, ki ni bil Levijevega rodu, prepovedoval služiti kot duhovnik (4 Mz 3,10). V Heb 7,13-14 piše, da je bil Jezus iz Judovega rodu in mu je torej obstoječa postava prepovedovala postati duhovnik. Apostol Pavel je argumentiral, da je Jezusovo imenovanje za velikega duhovnika pomenilo, da je Bog spremenil zakon, ki je veljal za duhovništvo.

Jezusov prihod je nakazal tudi spremembo daritvenega zakona. Grešniki so morali v spravo prinesti različne daritve (3 Mz 1-7), toda z Jezusovim prihodom in njegovo popolno daritvijo je bil razveljavljen tudi ta zakon (Heb 10,17-18). To je bil sad nove zaveze in popolnejšega razodetja načrta zveličanja.

`Pomisli na neskončno število živalskih žrtev, ki so bile darovane v preteklosti in so vse kazale na Jezusa, toda nobena od njih ni bila zares zmožna plačati cene za izbris grehov. Zakaj je to ceno lahko plačala samo Jezusova smrt? `