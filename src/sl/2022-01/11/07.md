---
title:  Za globlje proučevanje
date:   11/03/2022
---

»Z vero ste postali Kristusovi in z vero morate rasti v njem – z dajanjem in sprejemanjem. Morate mu dati vse: svoje srce, svojo voljo in službo; dajte mu sebe v poslušnosti vsem njegovim zahtevam. Vzeti morate vse: Kristusa, polnost vseh blagoslovov, da bi prebival v vašem srcu, bil vaša moč, vaša pravičnost in vaš večni pomočnik, ki vam daje moč, da bi mu lahko bili poslušni.« (Ellen G. White, 2014: Pot h Kristusu, str. 58)

»Bog nikoli ne zahteva od nas, naj verujemo, ne da bi nam dal dovolj dokazov, na katerih lahko utemeljimo svojo vero. Njegov obstoj, značaj in resničnost njegovih besed so potrjeni s pričevanji, ki nagovarjajo naš razum, teh pričevanj pa je veliko. Vendar Bog nikoli ni odstranil možnosti za dvom. Naša vera mora stati na osebnem prepričanju in ne na naštevanju dokazov. Tisti, ki želijo dvomiti, bodo našli za to priložnost; vsi pa, ki zares želijo spoznati resnico, bodo našli dovolj dokazov, na katerih bo lahko počivala njihova vera.

Omejenemu razumu ni mogoče popolnoma razumeti značaja in del Neskončnega. Sveto bitje bo za vedno ostalo obdano s skrivnostjo tudi za najostrejši in najbolj izobražen um. 'Ali moreš doumeti Božjo globočino, spoznati popolnost Mogočnega? Višja je kakor nebo, kaj boš naredil, globlja je kakor podzemlje, kaj boš dognal?' (Job 11,7-8).« (Ellen G. White, 2014: Pot h Kristusu, str. 88)

**Vprašanja za pogovor**

`1.	Zgodnji krščanski učenjak je nekoč zapisal znane besede Credo ut intelligam, kar je latinsko za »Verujem, da bi lahko razumel«. V Heb 11,3 piše, da »po veri spoznavamo«. Kakšna je povezava med vero in razumevanjem/spoznavanjem? Zakaj mora vera pogosto nastopiti pred razumevanjem oziroma, povedano drugače, zakaj moramo včasih k stvarem, ki jih ne razumemo, sprva pristopiti z vero?`

`2.	Grška beseda pistis lahko pomeni »vera«, pa tudi »zvestoba«. Zakaj sta za razumevanje tega, kaj pomeni živeti »po veri«, pomembna oba pomena? Na katere načine so ljudje iz Heb 11 z zvestobo pokazali resničnost svoje vere? Kako lahko tako ravnamo tudi mi?`

`3.	Razumemo, da je vera Božji dar (Rim 12,3), toda katero vlogo imamo mi – če sploh katero – pri sprejemanju in vzdrževanju tega dara?`