---
title:  "Po veri je Abraham …"
date:   07/03/2022
---

V Pismu Hebrejcem je vera definirana kot »obstoj resničnosti, v katere upamo, zagotovilo stvari, ki jih ne vidimo.« (Heb 11,1) Temu sledi seznam zvestih ljudi iz Izraelove zgodovine, ki so bili zgled tega, kaj pomeni biti veren. Pokazano je tudi, kako so vero kazali z dejanji.

`Kako so ti »junaki« vere pokazali svojo vero? Kako so bila njihova dejanja povezana z »zagotovilom stvari, ki jih ne vidimo«? Heb 11,1-19`

Najpomembnejša osebnost tega poglavja je verjetno Abraham. Njegovo zadnje dejanje vere je še posebej poučno kar se tiče resnične narave vere.

V Pismu Hebrejcem piše, da je bilo videti, kakor da je Božji ukaz Abrahamu glede žrtvovanja Izaka v nasprotju z božanskimi nameni (Heb 11,17-18). Izak ni bil Abrahamov edini sin. Čeprav je bil Izmael njegov prvorojenec, je Bog dejal, da se strinja s Sarino zahtevo, da izžene Izmaela in njegovo mamo, saj bo sam poskrbel zanju; poleg tega se bo Abrahamovo potomstvo imenovalo po Izaku (1 Mz 21,12-13). Toda že v naslednjem poglavju Bog zahteva od Abrahama, naj daruje Izaka v žgalno daritev. Videti je, kakor da njegov ukaz v 1 Mz 22 popolnoma nasprotuje njegovim obljubam v 1 Mz 12–21.

V Pismu Hebrejcem piše, da je Abraham na neverjeten način rešil nastalo težavo. Prišel je do zaključka, da bo Bog obudil Izaka po tem, ko ga bo daroval. To je osupljivo, saj do tistega časa v zgodovini še nihče ni bil obujen od mrtvih. Videti je, kakor da so Abrahama k temu zaključku napeljale predhodne izkušnje z Bogom. V Heb 11,12 piše, da je bil Izak spočet z Božjo pomočjo iz človeka, ki je bil že »omrtvel«. Apostol Pavel je zapisal, da je Abraham kljub temu, da je bilo njegovo telo omrtvelo, njegova žena pa je bila neplodna, veroval »na osnovi upanja /…/ proti upanju, da bo postal oče mnogih narodov«, ker je veroval, da Bog »oživlja mrtve in kliče v bivanje stvari, ki jih ni« (Rim 4,17-20). Ker je Bog Izaku v nekem smislu dal življenje iz »omrtvelega« človeka, je Abraham predpostavljal, da lahko to naredi še enkrat. V Božjem vodstvu je videl znamenje tega, kar lahko naredi tudi v prihodnosti.

`Zakaj je spominjanje tega, kako nas je Bog vodil v preteklosti, tako pomembno za ohranitev naše vere in zaupanja vanj v sedanjosti? `