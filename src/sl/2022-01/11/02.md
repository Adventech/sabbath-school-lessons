---
title:  Pravični bo živel po veri
date:   06/03/2022
---

`Kaj nam Bog sporoča v Heb 10,35-39?`

Vztrajnost je značilnost Božjega ljudstva časa konca; brez nje ne bodo mogli doživeti izpolnitve obljub (Raz 13,10; Raz 14,12). Če želijo biti vztrajni, se morajo »okleniti« svoje veroizpovedi (Heb 10,23; Heb 4,14). Apostol Pavel je pokazal, da izraelski rod, ki je potoval po puščavi, ni mogel doživeti izpolnitve obljub, ker ni imel dovolj vere (Heb 3,19). Pismo Hebrejcem pravi, da verniki živijo na pragu izpolnitve obljub (Heb 9,28; Heb 10,25.36-38); če jih želijo prejeti, morajo živeti življenje vere (Heb 10,39).

Apostol Pavel je opis vere začel z navedkom iz Hab 2,2-4. Habakuk je vprašal Boga, zakaj prenaša zahrbtne ljudi, ki zatirajo pravične (Hab 1,12-17). Prerok in njegovo ljudstvo so trpeli, zato so želeli, da Bog ukrepa. Bog pa je odgovoril, da bo svoje obljube izpolnil ob določenem času in da morajo počakati (Hab 2,2-4). Kakor Habakuk in njegovo ljudstvo tudi mi živimo v »vmesnem času«: po dani obljubi in pred njeno izpolnitvijo. Božje sporočilo v Pismu Hebrejcem se nadaljuje tako: »Zakaj še malo, prav malo in prišel bo ta, ki prihaja, in ne bo odlašal.« (Heb 10,37; glej tudi Hab 2,3)

Sporočilo se nanaša na pravičnega Jezusa, ki je poosebljal vero, ki je po volji Bogu in prinaša življenje (Heb 10,5-10).

Zakaj torej »odlaša«? V resnici ne odlaša. Prišel je umret za nas (Heb 9,15-26) in gotovo bo spet prišel ob določenem času (Heb 9,27-28; Heb 10,25).

Božje sporočilo se nadaljuje: »Moj pravični bo živel iz vere.« (Heb 10,38) Apostol Pavel je o tem govoril tudi v Rim 1,17 in Gal 3,11. V Rim 1,16-17 pojasni, da se Božja pravičnost razodeva »iz vere v vero«. Apostol je s tem mislil, da najprej nastopi Božja zvestoba njegovim obljubam, sad te zvestobe pa je naša vera in/ali zvestoba.

Ker Bog ostaja zvest svojim obljubam (2 Tim 2,13), bo tudi pravičnik v odziv na Božjo zvestobo ostal zvest.

`Zakaj je pomembno zavedati se, da je naša vera sad Božje zvesto-
be? Kako se lahko naučimo še bolj zaupati njegovi zvestobi in obljubam, ki nam jih je dal? `