---
title:  "Jezus, začetnik in dopolnitelj naše vere"
date:   10/03/2022
---

`K čemu nas spodbujajo besede v Heb 12,1-3?`

Jezus je vrhunec Pavlovega besedila o veri (Heb 12). Apostol je pismo začel z Jezusom, ki je »ta, ki prihaja, in ne bo odlašal« (Heb 10,37); tudi zaključil ga je z njim, ki je »dopolnitelj« naše vere (Heb 12,2). Jezus je »začetnik in dopolnitelj vere«. To pomeni, da je On tisti, ki omogoča vero; je zgled, v katerem je utelešeno popolno življenje vere. Z njim je vera dobila svoj popoln izraz.

Jezus je »začetnik« (ali »avtor« ali »pionir«) naše vere v vsaj treh ozirih.

Prvič, On je tisti, ki je v polnem pomenu končal tekmo. Ljudje, o katerih smo brali v prejšnjih poglavjih Pisma Hebrejcem, še niso dosegli svojega cilja (Heb 11,39-40). Toda Jezus je stopil v Božji počitek v nebesih in sedel na Očetovo desnico. Nekega dne bomo skupaj z drugimi vernimi in Jezusom vladali v nebesih (Raz 20,4).

Drugič, v resnici je prav Jezusovo popolno življenje omogočilo, da lahko v tej tekmi tečemo tudi mi (Heb 10,5-14). Če Jezus ne bi prišel, bi bila tekma vsakega človeka obsojena na neuspeh.

In zadnjič, Jezus je razlog, zakaj verujemo. Kot eno z Bogom je pokazal Božjo zvestobo človeštvu. Bog se ni nikdar nehal truditi za naše zveličanje, zato bomo, če le ne obupamo, na koncu prejeli njegovo nagrado. Jezus je potrpežljivo tekel in ostal zvest tudi takrat, ko smo se mi izneverili (2 Tim 2,13). Naša vera je samo odziv na njegovo zvestobo.

Jezus je »dopolnitelj« vere, ker je na popoln način ponazoril, kako je treba preteči tekmo vere. Kako je tekel? Popolnoma se je izpraznil in se za nas odpovedal vsemu (Flp 2,5-8). Niti enkrat se ni pregrešil. Zmeraj je bil osredotočen na nagrado in »na veselje, ki ga je čakalo«, tj. na možnost odrešitve človeštva po njegovi milosti. Zato je zdržal stiske in žaljivke ter celo sramoto križa (Heb 12,2-3).

Zdaj smo na vrsti mi. Čeprav po svoji moči nikdar ne bomo mogli doseči tega, kar je Jezus, je On naš popolni zgled. Po veri vanj in z nenehnim gledanjem nanj (kakor so to delali verniki pred nami) v veri tecimo dalje in zaupajmo njegovim obljubam o čudoviti nagradi, ki nas čaka.