---
title:  "Mojzes: vera v stvari, ki jih ne vidimo"
date:   08/03/2022
---

`Kaj so naredili ljudje vere v Heb 11,20-28? Kako so bila njihova dejanja povezana z upanjem na stvari, ki jih niso videli?`

Mojzes je drugi največji primer vere v Heb 11. V tem opisu njegovega življenja sta začetek in zaključek zaznamovana z dejanjem kljubovanja vladarju. Njegovi starši so ga po rojstvu skrivali, ker »se [niso] bali kraljevega ukaza« (Heb 11,23); kot odrasel je zapustil Egipt, ker »se [ni] ustrašil kraljeve jeze« (Heb 11,27). Najbolj pomenljivo pa je, da je »odklonil, ko je odrasel, da bi ga imenovali sina faraonove hčere« (Heb 11,24). Omemba njegove posvojiteljice kot »faraonove hčere« nakazuje, da so ga določili za faraonovega naslednika. Toda Mojzes se je bil pripravljen odreči priložnosti, da bi postal vladar najmogočnejšega naroda tistega časa; namesto tega je postal vodja pravkar osvobojenih sužnjev oziroma beguncev.

`Primerjaj Heb 11,24-27 s Heb 10,32-35. Katere so bile podobnosti med okoliščinami prvotnih bralcev Pisma Hebrejcem in Mojzesovo izkušnjo?`

Mojzesova veličina je bila v tem, da je bil zmožen gledati preko faraonovih obljub in videti nevidne stvari – Božje obljube. V Pismu Hebrejcem piše, da je bil njegov pogled osredotočen na »nagrado« in ne na bogastva Egipta. Ta nagrada je omenjena tudi v Heb 10,35; Bog jo je obljubil vsem, ki verujejo vanj.

Pavlove besede o Mojzesovi odločitvi so verjetno mogočno odmevale v srcu prvotnih bralcev pisma. Zaradi svoje vere v Kristusa so se soočali s sramotenjem in žalitvami. Poleg tega so nekatere mučili, jim vzeli lastnino (Heb 10,32-34) in jih vrgli v zapor (Heb 13,3). Vzporedno s tem se je Mojzes odločil, da bo skupaj z Božjim ljudstvom trpel grdo ravnanje; bogastvo Egipta je zamenjal z žalitvami zaradi Kristusa, veroval je namreč, da je Kristusova nagrada boljša od vseh prednostih, ki so ga čakale v Egiptu.

`S katerimi težavami si se moral soočiti zaradi svoje vere? Čemu si se moral odpovedati zaradi nje? Zakaj je končna nagrada vredna trpljenja, čeprav je zdaj še ne moreš videti? `