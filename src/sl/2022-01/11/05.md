---
title:  "Po veri so Rahaba in drugi …"
date:   09/03/2022
---

`Zakaj je na seznamu svetih svetopisemskih oseb tudi poganska prostitutka Rahaba? Heb 11,31; Joz 2,9-11`

Na seznamu oseb v Heb 11 verjetno najbolj izstopa Rahaba. Je ena od dveh žensk, ki sta omenjeni poimensko, in deseta na seznamu, na katerem so najprej našteti Izraelovi očetje in očaki; za vsakega od njih piše, da je bil pravičen. Ko beremo o njej, ugotovimo, da ni bila le ženska, temveč tudi poganska prostitutka.

Najbolj osupljivo pa je, da je prav Rahaba tematsko središče in vrhunec tega poglavja. Seznam je urejen na edinstven način. Vsako novo osebo spremlja ponavljajoča se fraza »po veri«. Osnovni vzorec se glasi: »po veri je ta in ta naredil to in to« ali »po veri se je to in to zgodilo temu in temu«. Ta ponavljajoči se vzorec je v bralcih vzbudil naraščajoče pričakovanje vrhunca, predvidoma zajetega v trditvi: »po veri je Jozue pripeljal Božje ljudstvo v obljubljeno deželo«.

Toda teh besed v Heb 11 ne bomo našli. Jozue sploh ni omenjen; na njegovem mestu je zapisano ime prostitutke. Po njeni omembi se vzorec nenadoma pretrga z besedami »Kaj naj še rečem?« (Heb 11,32). Nato Pavel na hitro našteje še nekaj imen in dogodkov, pri čemer ne omenja nobenih podrobnosti.

Rahaba je bila spoznana za verno, ker je slišala, verovala in poslušala, čeprav ni bila priča niti egiptovskim nadlogam, niti rešitvi ob Rdečem morju, niti temu, kako je voda pritekla iz skale, in niti mani, ki je padala iz nebes; toda kljub temu je verovala. Za Hebrejsko občinstvo je bila zelo dober zgled, saj sami niso niti slišali Jezusa pridigati niti niso videli nobenega njegovega čudeža. Dober zgled pa je tudi nam, ki prav tako nismo videli ničesar od naštetega.

»Rahaba je bila vlačuga, ki je živela ob obzidju Jerihe. Skrila je dva izraelska oglednika, ki sta bila poslana ogledat obrambo tega mesta. Zaradi njene prijaznosti in izpovedi vere v Boga sta ji obljubila, da bodo Izraelci ohranili njeno življenje in življenje njene družine, ko bodo prišli zavzet Jeriho.« (Ellen G. White: Daughters of God, str. 35)

Apostol Pavel je nato naštel stiske, s katerimi so se spopadali mnogi verniki (Heb 11,35-38). Fraza »niso sprejeli oprostitve« (Heb 11,35) nakazuje, da so imeli možnost ubežati, a so se odločili drugače, ker je bil njihov pogled osredotočen na nagrado, ki jim jo je obljubil Bog.

`Katere dobre razloge imamo za svojo vero, čeprav nismo videli niti šestdnevnega stvarjenja niti izhoda iz Egipta niti Kristusovega križa?`