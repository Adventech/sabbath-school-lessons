---
title:  "Zakaj so bile potrebne žrtve?"
date:   20/02/2022
---

V Heb 9,15 je pojasnjeno, da je bil namen Jezusove žrtve zagotoviti »odkupitev od prestopkov v prvi zavezi«, da bi Božje ljudstvo lahko »prejel[o] obljubljeno večno dediščino«.

Na starodavnem Bližnjem vzhodu je bila zaveza med dvema človekoma zelo resna stvar. Zajemala je izmenjavo obljub, ki so bile dane pod prisego. Ljudje so verjeli, da bodo bogovi kaznovali nje, ki bodo prelomili prisego. Takšno zavezo so pogosto potrdili z živalsko žrtvijo.

Na primer: ko je Bog sklenil zavezo z Abrahamom, je bila del slovesnosti tudi razpolovitev živali (1 Mz 15,6-21). Obe strani, ki sta sklepali zavezo, sta nato šli skozi prerezane živalske kose. S tem sta potrdili, da te živali simbolizirajo usodo strani, ki bo prelomila zavezo. Zanimivo je, da je samo Bog šel med kosi razpolovljenih živali. S tem je Abrahamu želel sporočiti, da ne bo prelomil obljube, ki mu jo je dal.

`Kaj nam 1 Mz 15,6-21 in Jer 34,8-22 povesta o zavezi?`

Zaveza z Bogom je Izraelcem omogočila dostop do obljubljene dežele kot njihove dediščine. Toda del te zaveze so bile tudi zapovedi in škropljenje krvi na oltar. Slednje je kazalo na usodo, ki bo doletela tisto stran, ki bo prelomila zavezo. Zaradi tega v Pismu Hebrejcem piše, da se brez prelitja krvi ne zgodi odpuščenje grehov (Heb 9,22).

Ko je Izrael prelomil zavezo, se je moral Bog spopasti z bolečo dilemo. Zaveza je za prestopnika zahtevala smrt, toda Bog je ljubil svoje ljudstvo. Če bi se odločil, da bo preprosto pogledal proč in jih ne bo kaznoval za prestopke, njegove zapovedi nikoli ne bi bile pravnomočne, naš svet pa bi zdrsnil v kaos.

Toda Božji Sin je ponudil sebe kot Zameno. Umrl je namesto nas, da bi lahko »prejeli obljubljeno večno dediščino« (Heb 9,15.26; Rim 3,21-26). Povedano drugače: ohranil bo svetost svojega zakona in obenem rešil nje, ki so prestopili ta zakon. To bo lahko dosegel samo s smrtjo na križu.

`Kako lahko na podlagi tega razumemo, zakaj je zakon osrednji del evangeljskega sporočila? `