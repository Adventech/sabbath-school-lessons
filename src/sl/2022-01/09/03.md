---
title:  Raznovrstne daritve
date:   21/02/2022
---

Jezusova smrt je zagotovila odpuščanje oziroma izbris naših grehov. To pa zajema veliko več kakor samo preklic kazni za prestopanje zaveze. Vključuje še druge pomembne prvine. Zaradi tega je imel izraelski žrtveni sistem pet različnih vrst daritev. Vsaka je bila pomembna, saj je na svoj način izražala polnost pomena Kristusovega križa.

`Kaj je apostol Pavel prosil za vernike? Ef 3,14-19`

Pri žgalni daritvi je morala biti celotna žival sežgana na oltarju (3 Mz 1). Predstavljala je Jezusa, ki se je ves žrtvoval za nas. Z življenjem popolne poslušnosti Bogu je pokazal, da nam je popolnoma vdan. Čeprav je bil enak Bogu, »je sam sebe izpraznil tako, da je prevzel podobo služabnika« (Flp 2,5-8).

Jedilna daritev je bila dar hvaležnosti za Božjo skrb, s katero je vzdrževal svoje ljudstvo (3 Mz 2). Poleg tega je predstavljala Jezusa, »kruh življenja« (Jn 6,35.48), po katerem imamo večno življenje.

Mirovna daritev je vključevala skupen obrok s prijatelji in družino, pri katerem so proslavljali dobrote, ki jim jih je izkazal Bog (3 Mz 3). Predstavljala je Kristusa, čigar žrtev nam je zagotovila mir (Iz 53,5; Rim 5,1; Ef 2,14). Poudarila je tudi dejstvo, da moramo sodelovati v njegovi žrtvi, tako da jemo njegovo »meso« in pijemo njegovo »kri« (Jn 6,51-56).

Daritev za grehe oziroma za očiščenje je pojasnila pomen greha (3 Mz 4,1-5.13). Poudarila je vlogo živalske krvi, ki je predstavljala življenje. Njena vloga je bila zagotoviti spravo za posameznikovo življenje (3 Mz 17,11). Kazala je na Jezusovo kri, ki bo prelita v odpuščanje naših grehov (Mt 26,28; Rim 3,25; Heb 9,14).

Daritev sprave je zagotovila odpuščanje za primere, ki jih je bilo možno popraviti in zanje plačati odškodnino (3 Mz 5,14-6,7). Sporočala je, da nas Božje odpuščanje ne osvobaja odgovornosti, da popravimo ali povrnemo škodo njim, ki smo jih oškodovali, če je le mogoče.

Svetiščne daritve nas učijo, da je izkušnja zveličanja veliko več kakor sprejeti Jezusa za svojo Zamenjavo. Poleg tega se moramo »hraniti« z njim, deliti njegove prednosti z drugimi in poplačati škodo tistim, ki smo jim storili krivico.

`Razmisli o pomenu nauka o šestdnevnem stvarjenju. Navsezadnje, kateri drugi nauk je tako pomemben, da je Bog zapovedal, naj sedmino življenja vsak teden brez izjeme namenimo spominu nanj? Kaj nas to uči o tem, kako pomembno je spominjati se svojega pravega izvora, kakor je opisan v 1. Mojzesovi knjigi?`