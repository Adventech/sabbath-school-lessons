---
title:  Sodba in Božji značaj
date:   24/02/2022
---

`Kaj odrešitev na križu, ki nam je prinesla odpuščanje grehov, razodeva o Bogu? Rim 3,21-26; Rim 1,16-17; Rim 5,8`

Odpuščanje grehov vključuje dve stopnji Jezusovega posredovanja v dveh prostorih nebeškega svetišča. Prvič, Jezus je odstranil naše grehe in jih sam nesel na križ, da bi zagotovil odpuščanje vsakomur, ki veruje vanj (Apd 2,38, Apd 5,31). Na križu je dobil pravico odpustiti vsakomur, ki veruje vanj, ker je bil On tisti, ki je nosil grešnikov greh. Poleg tega je uvedel novo zavezo, ki mu je dovoljevala Božji zakon zapisati v srce verujočega (Heb 8,10-12; Ekz 36,25-27). To delo je bilo opravljeno po Svetem Duhu.

Druga stopnja Jezusove službe sestoji iz sodbe – predadventne sodbe, ki je bila z vidika bralcev Pisma Hebrejcem še vedno v prihodnosti (Heb 2,1-4; Heb 6,2; Heb 9,27-28; Heb 10,25). Ta sodba se je začela z Božjim ljudstvom; opisana je v Dan 7,9-27; Mt 22,1-14 in Raz 14,7. Njen namen je pokazati Božjo pravičnost pri odpuščanju grehov njegovega ljudstva. Pri tej sodbi se bodo odprli zapisi o njihovem življenju in vse vesolje jih bo imelo priložnost prebrati. Bog bo pokazal, kaj se je dogajalo v srcu vernikov in kako so Jezusa sprejeli za svojega Zveličarja ter se prepustili vodstvu Svetega Duha.

Ellen G. White je o sodbi napisala: »Človek sam z ničemer ne more ovreči teh obtožb. V svojih oblačilih, umazanih od greha, stoji pred Bogom in priznava svojo krivdo. Toda Kristus kot naš Branilec uspešno posreduje in brani vse, ki mu s kesanjem in z vero zaupajo zaščito svoje duše. On v svojem zavzemanju zanje njihovega tožnika porazi z močnimi argumenti z Golgote. S popolnim pokoravanjem Božjemu zakonu do same smrti na križu je dobil vso oblast tako v nebesih kot na zemlji; od svojega Očeta z vso pravico zahteva milost in spravo za krivca. /…/ Toda čeprav se moramo zavedati svoje grešnosti, se lahko opremo in vedno sklicujemo na Kristusa, ki je naša pravičnost, naše posvečenje in zveličanje. Na obtožbe, ki jih Satan uporablja proti nam, sami ne moremo odgovoriti. Samo Kristus se lahko uspešno zavzema za nas in nas brani. On lahko tožnika utiša z argumenti, ki ne temeljijo na naših zaslugah, temveč samo na njegovih.« (Ellen G. White: Testimonies for the Church, vol. 5, str. 471–472)

`Zakaj se nam zaradi križa in Jezusove službe za nas ni treba bati sodbe?`