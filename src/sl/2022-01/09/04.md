---
title:  Jezusova popolna daritev
date:   22/02/2022
---

`Kako je Jezusova daritev opisana v Heb 7,27 in Heb 10,10?`

Levitski duhovniki, ki jih je bilo »več, ker jim je smrt preprečevala, da bi ostali dlje« (Heb 7,23), so primerjani z Jezusom, ki živi večno in ima večno duhovništvo (Heb 7,24-25). Levitski duhovniki so »dan za dnem« (Heb 7,27) in »vsako leto« (Heb 9,25) darovali darove in daritve, »ki pa ne morejo tistega, ki službo opravlja, narediti popolnega v vesti« (Heb 9,9; Heb 10,1-4).

Toda Jezus je sebe daroval »enkrat za vselej«, »eno samo žrtev« (Heb 10,10.12-14), ki je očistila našo vest (Heb 9,14; Heb 10,1-10) in odpravila greh (Heb 9,26). Njegova daritev je mnogo boljša od živalskih, ker je Jezus Božji Sin (Heb 7,26-28), ki je popolnoma izpolnil Božjo voljo (Heb 10,5-10).

Opis Jezusove daritve, ki je bila opravljena »enkrat za vselej«, ima več globljih pomenov.

Prvič, njegova daritev je popolnoma uspešna in je ne more preseči nobena druga. Levitske daritve so se ponavljale, ker niso bile uspešne; če bi bile, »mar jih sicer ne bi nehali opravljati, saj se darovalci, ko bi bili enkrat očiščeni, ne bi več zavedali nobenega greha« (Heb 10,2)?

Drugič, vse starozavezne daritve so se izpolnile na križu. Zato nas Jezus ne le čisti od greha (Heb 9,14), temveč nas tudi posvečuje (Heb 10,10-14), s tem ko iz našega življenja odpravlja greh (Heb 9,26). Preden se je duhovnik v svetišču lahko približal Bogu in služil v imenu svojega ljudstva, se je moral očistiti in posvetiti (3 Mz 8–9). Jezusova daritev nas očiščuje in posvečuje (Heb 10,10-14), zato lahko k Bogu pristopimo z zaupnostjo (Heb 10,19-23) in mu služimo kot »kraljevsko duhovništvo« (Heb 9,14; 1 Pt 2,9).

In zadnjič, Jezusova daritev hrani naše duhovno življenje. Zagotavlja nam zgled, ki naj bi ga posnemali. Pismo Hebrejcem nas vabi, naj svoj pogled upremo na Jezusa, še posebej na dogodke na križu, in posnemamo njegov zgled (Heb 12,1-14; Heb 13,12-13).

`Križ je osnova za vse prednosti, ki nam jih podarja Bog. Zagotavlja nam očiščenje od greha, posvetitev za službo in duhovno hrano za rast. Kako lahko še globlje izkusimo to, kar nam je bilo dano po Jezusu?`