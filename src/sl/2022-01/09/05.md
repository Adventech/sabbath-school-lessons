---
title:  Križ in cena odpuščanja
date:   23/02/2022
---

`Kaj Heb 9,22-28 pravi o Kristusovi službi v nebeškem svetišču?`   

Zamisel o tem, da nebeško svetišče potrebuje čiščenje, je v kontekstu starozaveznega svetišča smiselna. Svetišče je simbol Božje vladavine (1 Sam 4,4; 2 Sam 6,2); način, kako Bog ravna z grehom svojega ljudstva, vpliva na splošno predstavo o tem, kako pravično je njegovo vladanje (Ps 97,2). Kot vladar je Bog tudi sodnik svojega ljudstva; pričakovati je, da bo pravičen – da bo oprostil nedolžne in obsodil krive. Ko torej Bog odpusti grešniku, nosi sodno odgovornost. Svetišče, ki predstavlja njegov značaj in upravo, je »onečiščeno«. To pojasni, zakaj Bog nosi naše grehe, ko nam odpusti (2 Mz 34,7; 4 Mz 14,17-19; v hebrejskem izvirniku je beseda za »odpustiti« nōśēʾ in pomeni »nositi, prevzeti«).

To bistvo je ponazarjal tudi daritveni sistem v izraelskem svetišču. Ko je človek želel prejeti odpuščanje, je prinesel žival kot svojo zameno; nad njo je priznal svoj greh in jo zaklal. Živalska kri je bila nato namazana na rogove oltarja ali poškropljena pred zaveso v prvem delu svetišča. Tako je bil greh simbolično prenesen na svetišče. Bog je grehe svojega ljudstva prevzel nase.

V izraelskem sistemu je čiščenje od greha oziroma sprava za greh potekala v dveh stopnjah. Med letom je skesani grešnik v tempelj prinašal žrtve, ki so ga očistile od greha in greh prenesle na  svetišče – na samega Boga. Na koncu leta, na dan sprave, ki je bil sodni dan, je Bog očistil svetišče, sebe pa svoje sodne odgovornosti tako, da je grehe svetišča prenesel na grešnega kozla (Azazela), ki je predstavljal Satana (3 Mz 16,15-22).

Ta dvostopenjski sistem, ki sta ga ponazarjala dva dela zemeljskega svetišča, ki je bilo vzorec svetišča v nebesih (2 Mz 25,9; Heb 8,5), je Bogu dovolil, da je pokazal usmiljenje in pravičnost obenem. Ti, ki so med letom priznavali svoje grehe, so pokazali zvestobo Bogu s posvečevanjem svetega počitka in obžalovanjem na dan sprave (3 Mz 16,29-31). Ti, ki niso izkazali zvestobe, so bili »odstranjeni« iz Božjega ljudstva (3 Mz 23,27-32).

`Pomisli, kaj vse bi te zadelo, če bi se moral soočiti s pravično kaznijo za svoje grehe. Kako ti to pomaga razumeti, kaj je Kristus naredil zate? `