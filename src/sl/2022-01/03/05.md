---
title:  Po njem je ustvaril vesolje
date:   12/01/2022
---

Pismo Hebrejcem potrjuje, da je Bog svet ustvaril »po« oziroma »z« Jezusom in da Jezus vzdržuje svet po svoji mogočni besedi.

`Preberi Iz 44,24; Iz 45,18 in Neh 9,6. V Stari zavezi je Gospod dejal, da je »sam« ustvaril svet in da je On »edini Bog«. Kako lahko te trditve uskladimo z novozaveznimi izjavami, da je Bog »po« Jezusu ustvaril vesolje? Heb 1,2-3`

Nekateri menijo, da je bil Jezus samó sredstvo, po katerem je Bog ustvarjal. To ne more držati. Prvič, apostol Pavel pravi, da je bil Jezus Gospod, ki je ustvaril svet, ne pa nekakšen pomočnik. V Heb 1,10 piše, da je Jezus ta, ki je ustvaril zemljo in nebo. Pavel mu pripiše to, kar o njem kot Stvarniku piše v Ps 102,25-27. Drugič, v Heb 2,10 piše, da je bilo vesolje ustvarjeno »za« in »po« Očetu (to so popolnoma enaki izrazi, ki so v Heb 1,2 uporabljeni v povezavi z Jezusom). Oče je ustvaril in tudi Jezus je ustvaril (Heb 1,2.10; Heb 2,10). Oče in Sin sta popolnoma enotna v namenu in delovanju. To je del skrivnosti trojstva. Čeprav sta oba ustvarjala, obstaja samo en Stvarnik – Bog; iz tega sledi, da je Jezus Bog.

V Heb 4,13 opazimo, da je Jezus tudi Sodnik. Njegova pravica vladati in soditi izvira iz dejstva, da je ustvaril celotno vesolje in ga tudi vzdržuje (Iz 44,24-28).

Heb 1,3 in Kol 1,17 potrjujeta, da Jezus vzdržuje vesolje. To dejanje najverjetneje zajema tudi zamisel o vodenju ali vladanju. Grška beseda pheron (vzdrževati, prenašati) se uporablja pri opisu vetra, ki nosi ladjo (Apd 27,15.17), ali Boga, ki »nosi« (vodi) preroke (2 Pt 1,21). Tako nas Jezus v resničnem pomenu besede ni le ustvaril, temveč nas tudi vzdržuje. Vsak naš dih, vsak srčni utrip in vsak trenutek našega obstoja izvira iz njega, ki je temelj vsega ustvarjenega.

`Kaj nam Apd 17,28 pove o Jezusu in njegovi moči? Pomisli na globlji pomen njegove smrti na križu. Česa nas ta resnica uči o samopožrtvovalnem značaju našega Gospoda? `