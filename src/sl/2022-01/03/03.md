---
title:  Bog nam je spregovoril po Sinu
date:   10/01/2022
---

`Kaj je osrednja misel Heb 1,1-4?`

V grškem izvirniku Heb 1,1-4 tvori samo en stavek. Poznavalci menijo, da je z retoričnega vidika to najlepši novozavezni odlomek. Njegova glavna trditev je, da nam je Bog spregovoril po svojem Sinu, Jezusu.

Judje, ki so živeli v 1. stoletju po Kristusu, so se zavedali dejstva, da jim Bog že dolgo ni spregovoril. Zadnje razodetje, zapisano v Božji Besedi, je prišlo po preroku Malahiju ter po službi Ezra in Nehemija pred 4. stoletji. Toda zdaj jim je Bog spet spregovoril – tokrat po Jezusu.

To razodetje je bilo boljše od preroških, saj je bil Jezus boljše razodetje. Tudi sam je bil Bog; ustvaril je nebesa in zemljo ter je kralj vesolja. Apostol Pavel ni Jezusovega božanstva nikoli postavil pod vprašaj. Prepričan je bil, da je Jezus Bog.

Staro zavezo je razumel kot Božjo Besedo. Isti Bog, ki je govoril v preteklosti, govori tudi v sedanjosti. Stara zaveza vsebuje resnično spoznanje Božje volje.

Njen polni pomen je bilo možno razumeti šele s prihodom Božjega Sina na svet. V avtorjevih mislih je bilo Očetovo razodetje po Sinu ključno za razumevanje resnične širine Stare zaveze, podobno kakor nam slika na škatli sestavljanke da namig, kam umestiti drobne koščke, da bi sestavili pravo sliko. Jezus je osvetlil velik del Stare zaveze.

Toda prišel je tudi, da bi postal naš Zastopnik in Zveličar. Stopil je na naše mesto; bojeval se je proti kači in zmagal. V Pismu Hebrejcem je opisan kot »začetnik« in »predhodnik« vernih (Heb 2,10; Heb 6,20). Bojuje se za nas in nas zastopa. To pomeni, da želi Bog tudi za nas narediti to, kar je naredil za Jezusa, našega Zastopnika. On, ki ga je povzdignil na svojo desnico, si želi, da bi tudi mi sedeli z Jezusom na njegovem prestolu (Raz 3,21). Božje sporočilo, ki nam ga je poslal po Sinu, ne vsebuje le Jezusovih besed, temveč tudi Očetovo delovanje po njem in zanj; vse to pa je bilo storjeno za našo začasno in večno korist.

`Razmisli o tem, kaj pomeni, da je Jezus – sam Bog – prišel na svet. Zakaj naj bi nam ta resnica vlivala upanje? `