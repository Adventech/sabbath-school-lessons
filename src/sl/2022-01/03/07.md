---
title:  Za globlje proučevanje
date:   14/01/2022
---

Ko je Jezus kot Božji Sin prišel na ta svet, je hkrati izpolnil več funkcij. Prvič, kot Božji Sin nam je prišel razodet Očeta. Po svojih dejanjih in besedah nam je pokazal, kakšen je Oče v resnici in zakaj mu lahko zaupamo ter smo mu poslušni.

Poleg tega je prišel kot obljubljeni Davidov, Abrahamov in Adamov Sin. Bog je obljubil, da bo po njem premagal sovražnika in zavladal svetu. Jezus je zasedel Adamovo mesto kot glava človeštva in izpolnil prvotni načrt, ki ga je Bog imel za nas (1 Mz 1,26-28; Ps 8,3-8). Prišel je, da bi postal pravični vladar, ki si ga je Bog zmeraj želel za ta svet.

»Besede, ki so bile izgovorjene Jezusu ob Jordanu: 'Ta je moj ljubljeni Sin, nad katerim imam veselje' (Mt 3,17), zajemajo ves človeški rod. Bog je spregovoril Jezusu kot našemu predstavniku. Kljub vsem našim grehom in slabostim nismo zavrženi kot nevredni. 'Pomilostil nas je v svojem Ljubljencu' (Ef 1,6 chr.) Slava, ki je počivala na Kristusu, je jamstvo Božje ljubezni do nas. /…/ Svetloba, ki je iz odprtih nebes sijala na Zveličarjevo glavo, bo sijala tudi na nas, kadar bomo resno prosili za pomoč, da bi se uprli skušnjavi. Glas, ki je govoril Jezusu, govori vsakemu verujočemu človeku: 'Ta je moj ljubljeni otrok, nad katerim imam veselje!'« (Ellen G. White, 2020: Jezusovo življenje, str. 85–86)

**Vprašanja za pogovor**

`1.	Naučili smo se, da nam globlje razumevanje Jezusovih besed in dejanj pomaga bolje razumeti Boga Očeta. Na katere praktične načine lahko boljše poznavanje Jezusa obogati tvoj odnos z Bogom Očetom?`

`2.	Spoznali smo, da je način, kako je Bog govoril in ravnal z Jezusom, način, kako želi govoriti in ravnati z nami. Kaj nam to pove o tem, kako bi morali ravnati s svojimi bližnjimi?`

`3.	Razmisli o pomenu Kristusove večne božanskosti. Kaj vse je izgubljeno, če verjamemo, da je le ustvarjeno bitje kakor mi, ki je za nas prestalo križ? To primerjaj z zamislijo, da je Kristus večni Bog, ki je šel na križ. Katero pomembno razliko med tema dvema zamislima opaziš?`

`4.	V razredu se pogovorite o čaščenju Boga. Preberite Raz 14,7. Zakaj je čaščenje del sedanje resnice in sporočila treh angelov?` 