---
title:  V dneh poslednjega časa
date:   09/01/2022
---

Iz prvega odstavka Pisma Hebrejcem lahko razberemo, da je apostol Pavel verjel, da je živel v »dneh poslednjega časa«. V Svetem pismu sta za prihodnost uporabljena dva izraza z različnim pomenom. Preroki so izraz »poznejši čas« ali »poslednji dnevi« zapisali, kadar so govorili o prihodnosti na splošno (5 Mz 4,30-31; Jer 23,20). Prerok Daniel je izraz »poslednji čas« zapisal takrat, kadar je izrecno govoril o zadnjih dneh zemeljske zgodovine (Dan 8,17; Dan 12,4).

`Kaj je Bog obljubil, da bo naredil za svoje ljudstvo v »poslednjem času«? 4 Mz 24,14-19; Iz 2,2-3`

Več starozaveznih prerokov je napovedalo, da bo Bog v »poslednjem času« povzdignil Kralja, ki bo uničil nasprotnike njegovega ljudstva (4 Mz 24,14-19) in druge narode pritegnil k Izraelu (Iz 2,2-3). Pavel je dejal, da so se te obljube izpolnile v Jezusu, ki je premagal Satana in po oznanjevanju evangelija k sebi priteguje vsa ljudstva (Kol 2,15; Jn 12,32). V tem smislu se je »poslednji čas« že začel, ker je Jezus izpolnil Božje obljube.

Naši duhovni očetje so umrli z vero. Na obljube so gledali od daleč, a njihove izpolnitve niso doživeli. Toda mi imamo prednost v Jezusovem življenju opazovati njihovo izpolnitev.

Za trenutek razmislimo o Božjih obljubah in Jezusu. Oče je obljubil, da bo obudil svoje otroke (1 Tes 4,15-16). Čudovita novica je, da se je ta obljuba začela izpolnjevati z Jezusovim vstajenjem (1 Kor 15,20; Mt 27,51-53). Oče je poleg tega obljubil tudi novo stvarjenje (Iz 65,17). To obljubo je začel izpolnjevati s stvarjenjem novega duhovnega življenja v nas (2 Kor 5,17; Gal 6,15). Obljubil je, da bo ustanovil večno kraljestvo (Dan 2,44). To kraljestvo je ustoličil, ko nas je rešil pred Satanovo močjo in Jezusa imenoval za našega vladarja (Mt 12,28-30; Lk 10,18-20). Vse to pa je bil šele začetek. Kar je Oče začel delati ob Jezusovem prvem prihodu, bo dokončal ob drugem.

`Pomisli na obljube, ki jih je Bog izpolnil v preteklosti. Kako nam to spoznanje pomaga, da mu zaupamo tudi glede obljub, ki jih še ni izpolnil? `