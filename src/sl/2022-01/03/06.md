---
title:  Danes sem te rodil
date:   13/01/2022
---

V Heb 1,5 so zapisane besede, ki jih je Oče namenil Jezusu: »Ti si moj sin, danes sem te rodil.« Kaj pomeni, da je bil Jezus »rojen« in kdaj se je to zgodilo? Ali to pomeni, da ga je Bog nekoč v preteklosti ustvaril, kakor verujejo mnogi?

`Katero obljubo, ki jo je Bog dal Davidu, je Pavel v Pismu Hebrejcem uporabil za Jezusa? Heb 1,5; 2 Sam 7,12-14; Ps 2,7; Lk 1,31-32`

To, da je Bog rodil Jezusa, pomeni, da ga je postavil oziroma »posvojil« kot obljubljenega vladarja, Davidovega sina. V grško-rimskem svetu je bil koncept božanske posvojitve vladarja nekaj običajnega. Vladarju je to dalo zakonito moč nad deželo.

Bog je Davidu obljubil, da bo njegov Sin pravi in zakonit vladar narodov. Njegovega sina bo »posvojil« za svojega. Tako bo kralj iz Davidovega rodu postal Božji varovanec in dedič. Zaveza je dopolnjena po Jezusu, ki je bil Davidov sin. Bog bo porazil njegove sovražnike in mu dal v dediščino narode (Ps 89,27; Ps 2,7-8).

V Rim 1,3-4 in Apd 13,32-33 beremo, da se je javno razodel kot Božji Sin. Pri njegovem krstu in spremenjenju ga je Bog pripoznal in razglasil za svojega Sina (Mt 3,17; Mt 17,5).

Toda v Novi zavezi piše, da je postal »Božji Sin v moči«, ko je bil obujen od mrtvih in je sedel na Božjo desnico. Takrat je Bog izpolnil svojo obljubo Davidu, da bo njegovega sina posvojil za svojega, njegov prestol pa bo za vedno utrjen nad narodi (2 Sam 7,12-14).  

Iz tega razloga rimski cesar ni bil zakoniti Božji sin, ki bi ga Bog postavil za vladarja narodom. To je bil Jezus Kristus. Njegovo »rojstvo« se nanaša na začetek njegove vladavine nad narodi in ne na začetek njegovega obstoja; Jezus namreč obstaja od nekdaj. Nikoli ni bilo časa, v katerem ni obstajal, saj je Bog.

V Heb 7,3 piše, da je »brez začetka dni in brez konca življenja«, ker je večen (glej tudi Heb 13,8). Zato zamisel o Jezusu kot o Božjem edinorojenem Sinu nima ničesar opraviti z njegovo božansko naravo, temveč z njegovo vlogo v načrtu zveličanja. Po svojem utelešenju je izpolnil zavezne obljube.

`Kakšen je tvoj odnos z Bogom? Kako ga lahko poglobiš? Kako se lahko naučiš ljubiti Boga in obenem razumeti svoje zavezne obveznosti (poslušnost zakonu)? Zakaj ta dva pojma nista protislovna, temveč se dopolnjujeta? `