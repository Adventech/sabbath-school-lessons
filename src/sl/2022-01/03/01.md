---
title:  "Jezus, obljubljeni Sin"
date:   08/01/2022
---

### Preberi pred proučevanjem
Iz 2,2-3; Heb 1,1-4; 2 Mz 24,16-17; Iz 44,24; Heb 1,10; Lk 1,31-32; Heb 1,5

> <p>Ključno besedilo:</p>
> V teh dneh poslednjega časa pa nam je spregovoril po Sinu. Njega je postavil za dediča vsega in po njem je tudi ustvaril svetove. On je odsvit njegovega veličastva in odtis njegovega obstoja, z besedo svoje moči nosi vse. Potem ko je uresničil očiščenje od grehov, je v nebesih sédel na desno veličastja. Heb 1,2-3

Takoj po tem, ko sta se Adam in Eva pregrešila, jima je Bog obljubil »potomca« – Sina, ki ju bo rešil pred sovražnikom, povrnil izgubljeno dediščino in izpolnil namen, za katerega sta bila ustvarjena (1 Mz 3,15). Obljubljeni Sin ju bo zastopal in odrešil tako, da bo stopil na njuno mesto in na koncu uničil kačo.

»Ko sta Adam in Eva prvič slišala to obljubo, sta pričakovala, da se bo hitro uresničila. Vsa srečna sta sprejela svojega prvorojenca v upanju, da bi utegnil biti Osvoboditelj. Ampak izpolnitev obljube se je zavlekla.« (Ellen G. White, 2020: Jezusovo življenje, str. 23) Kasneje je bila obljuba potrjena tudi Abrahamu. Bog mu je prisegel, da bo dobil »potomca«, Sina, po katerem bodo blagoslovljeni vsi narodi na zemlji (1 Mz 22,16-18; Gal 3,16). To je obljubil tudi Davidu: njegovega potomca bo imenoval za svojega Sina; ta bo uveljavil svojo moč kot pravičen vladar nad vsemi kralji (2 Sam 7,12-14; Ps 89,27-29). Niti Adam niti Eva niti Abraham niti David si verjetno niso predstavljali, da bo potomec, ki jih bo rešil, sam Bog.