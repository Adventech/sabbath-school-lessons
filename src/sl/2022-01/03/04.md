---
title:  On je odsvit Božjega veličastva
date:   11/01/2022
---

`Kaj vse izvemo o Jezusu na podlagi Heb 1,2-4?`

Najprej se bomo osredotočili na besede »On je odsvit njegovega veličastva in odtis njegovega obstoja« (Heb 1,3).

`Kako nam naslednja besedila pomagajo razumeti, kaj je Božje veličastvo? 2 Mz 24,16-17; Ps 4,7 (Ps 4,6 chr); Ps 36,10 (Ps 36,9 chr); Ps 89,16 (Ps 89,15 chr)`

V Stari zavezi se je Božje veličastvo nanašalo na njegovo vidno navzočnost med ljudstvom (2 Mz 16,7; 2 Mz 24,16-17; 3 Mz 9,23; 4 Mz 14,10). Ta navzočnost je bila pogosto povezana z lučjo ali svetlobo obličja.

Sveto pismo pravi, da je Jezus luč, ki je prišla na ta svet, da bi razodela Božje veličastvo (Heb 1,3; Jn 1,6-9.14-18; 2 Kor 4,6). Pomisli, kako je bil Jezus videti na gori spremenjenja! »Vpričo njih se je spremenil. Njegov obraz je zasijal kot sonce in njegova oblačila so postala bela kot luč« (Mt 17,2).

Kakor sonca ne bi mogli opaziti brez sijaja njegove svetlobe, je tudi Boga možno dojeti le po Jezusu. Z našega vidika sta oba eno. Ker je Božje veličastvo samo po sebi luč, v njegovem in Jezusovem bitju in značaju (naravi oziroma bistvu) ni razlike, kakor ni razlike med lučjo in njenim sijajem.

Poleg tega v Pismu Hebrejcem piše, da je Jezus natančen odtis Očetovega obstoja (narave oziroma bistva) (Heb 1,3). Smisel te metafore je, da sta Očetov in Sinov obstoj oziroma bistvo v popolnem sozvočju. Bodi pozoren na to, da imamo ljudje Božjo podobo, toda ne njegovega bistva (1 Mz 1,26). Toda Sin si z Očetom deli isto bistvo. Nič nenavadnega, da je Jezus rekel: »Kdor je videl mene, je videl Očeta.« (Jn 14,9)

`Zakaj je tako dobra novica, da nam je Jezus razodel Očetov značaj in veličastvo? Kaj nam je razodel o svojem Očetu? `