---
title:  Jezus pred Očetom
date:   27/02/2022
---

`Zakaj je Jezus stopil v nebesa? Heb 9,24`

Bog je Izraelcem naročil, da se morajo njihovi moški trikrat letno prikazati pred Gospodom v Jeruzalemu, in sicer na praznik pashe (nekvašenega kruha), praznik tednov in na praznik šotorov (2 Mz 23.14-17; 5 Mz 16,16); s seboj so morali prinesti daritev.

Na praznik pashe ali nekvašenega kruha so praznovali svoj izhod iz Egipta. Na praznik tednov so praznovali ječmenovo žetev. Vse do novozaveznega časa je bil ta praznik povezan s prejemom zakona na Sinaju. Na praznik šotorov so praznovali Božjo skrb zanje med dolgim potovanjem po puščavi. Glede na Novo zavezo so imeli vsi starozavezni prazniki tudi preroški pomen.

V Heb 9,24 je opisan Jezusov prihod v Očetovo navzočnost. V nebeško svetišče je prišel, da bi se »pojavil« pred Bogom z boljšo daritvijo – svojo krvjo (Heb 9,23-24).  

Jezus je z osupljivo natančnostjo izpolnil preroški pomen starozaveznih praznikov. Umrl je na dan priprave na pasho (praznik nekvašenega kruha) ob deveti uri – ravno takrat, ko so bila darovana pashalna jagnjeta (Jn 19,14; Mt 27,45-50). Tretji dan je vstal in šel v nebesa, kjer je prejel zagotovilo, da je bila njegova daritev sprejeta (Jn 20,17; 1 Kor 15,20) – ravno ob času, ko je moral duhovnik primikati snop zrelega ječmena pred Gospodom kot prvi snop žetve (3 Mz 23,10-12). Čez 40 dni je Jezus sedel na Božjo desnico in na petdesetnico (praznik tednov) uvedel novo zavezo (Apd 1–2).

Namen teh vsakoletnih praznikov je bil »videti Božje obličje« (Ps 42,3) oziroma doživeti njegovo naklonjenost (Ps 17,15). Podobno je hebrejski izraz »iskati Božje obličje« pomenil prositi Boga za pomoč (2 Krn 7,14; Ps 27,9; Ps 105,4). Pismo Hebrejcem prav to navaja kot smisel Jezusovega vnebovzetja. Jezus je prišel pred Boga s popolno daritvijo. Pred Božje obličje je stopil kot naš predhodnik (Heb 6,19-20). Uresničil je obljubo, dano vernikom, ki so tujci in priseljenci na zemlji in hrepenijo po nebeški domovini, katere graditelj je Bog (Heb 11,10.13-16).  

`Zakaj bi nas morala resničnost tega, kar je Kristus na križu naredil za nas in kar zdaj dela v nebesih, ohrabriti glede zveličanja?`