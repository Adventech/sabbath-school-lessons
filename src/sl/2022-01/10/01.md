---
title:  Jezus je utrl pot skozi zagrinjalo
date:   26/02/2022
---

### Preberi pred proučevanjem
Heb 9,24; 2 Mz 19,3-4; Heb 12,18-21; 3 Mz 16,1-2; Heb 10,19-22; Kol 3,1

> <p>Ključno besedilo:</p>
> Kristus namreč ni stopil v svetišče, ki bi ga naredila roka in bi bilo le odtis resničnega, ampak v sama nebesa, da se je zdaj za nas pojavil pred Božjim obličjem. Heb 9,24

Ko so se učenci po Jezusovem vnebovzetju vrnili z Oljske gore, so bili polni veselja in občutkov zmage. Njihov Gospodar in Prijatelj se je povzpel na položaj vladarja sveta; povabil jih je, da se v njegovem imenu približajo Bogu s popolno gotovostjo, da se bo Bog z naklonjenostjo odzval na njihove molitve (Jn 14,13-14). Čeprav so ostali na svetu in doživljali napade sil zla, njihovo upanje ni splahnelo. Vedeli so, da je Jezus šel v nebesa, da jim pripravi prostor (Jn 14,1-3). Prepričani so bili, da je On njihovo zveličanje in da jim je po svoji krvi odprl vrata v nebeško domovino.

Jezusov vnebohod je osrednja tema teologije Pisma Hebrejcem. Ta dogodek zaznamuje začetek njegove vladavine in velikoduhovniške službe za nas. In kar je še pomembneje, zaznamuje začetek nove zaveze, ki nam je omogočila, da se z zaupnostjo po veri približamo Bogu. Naša prednost je, da lahko po Jezusu in njegovih zaslugah pravičnosti z gotovostjo pridemo pred Božje obličje.