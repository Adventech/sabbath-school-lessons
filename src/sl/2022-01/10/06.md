---
title:  Videli bodo njegov obraz
date:   03/03/2022
---

`V kakšnem smislu smo se približali nebeškemu Jeruzalemu, mestu Božje navzočnosti? Heb 12,22-24`

V Pismu Hebrejcem piše, da so se verniki po veri približali gori Sionu, nebeškemu Jeruzalemu. V tem smislu njihova izkušnja prehiteva prihodnost. Nebeški Jeruzalem je torej ena od resničnosti, »v katere upamo«, čeprav jih »ne vidimo«; zagotovljene so nam po veri (Heb 11,1).

Toda to ni celotni pomen tega odlomka. Po svojem predstavniku Jezusu smo se približali tudi gori Sionu – sami Božji navzočnosti (Ef 2,5-6; Kol 3,1). Jezusov vnebohod ni le stvar vere, temveč je dejstvo. Zgodovinska dimenzija njegovega vnebohoda je prepričljiva spodbuda, da se držimo svoje veroizpovedi (Heb 4,14; Heb 10,23). Apostol Pavel je dejal: »[K]er imamo veličastnega velikega duhovnika, ki je šel skozi nebesa,« se bližajmo »torej z zaupnostjo« (Heb 4,14.16).

Po svojem Zastopniku smo torej že prispeli tja, zato bi morali tudi ravnati v skladu s tem. Po njem smo »okusili nebeški dar, /…/ okusili dobro Božjo besedo in moči prihodnjega sveta« (Heb 6,4–5). Resničnost Jezusovega vnebohoda in njegove službe v nebeškem svetišču je »varno in zanesljivo sidro duše« (Heb 6,19), jamstvo, da obljube niso nesmiselne, temveč vredne našega zaupanja (Heb 7,22). Za nas ima vera zgodovinsko sidro.

Božji namen pa ne bo izpolnjen samo po Jezusu, temveč tudi po nas. Rekli smo že, da je Jezusov vnebohod izpolnil tipologijo prvih dveh izraelskih praznikov – pashe in petdesetnice. Z ozirom na Pismo Hebrejcem in Razodetje pa zadnji praznik – praznik šotorov – še vedno čaka na svojo izpolnitev. Praznovali ga bomo z Jezusom, ko bomo prišli v mesto, katerega »graditelj in stvaritelj [je] Bog«, tj. v nebeško domovino (Heb 11,10.13-16). Toda ne bo nam treba razpenjati svojih šotorov. Božji šotor se bo spustil iz nebes; tako bomo za vedno živeli z Bogom (Raz 7,15-17; Raz 21,1-4; Raz 22,1-5; 4 Mz 6,24-26).

`Kako se lahko naučimo že sedaj živeti obljubo o večnem življenju, čeprav nas obdaja svet, na katerem je polno bolečin in trpljenja? Kaj bi odgovoril človeku, ki bi trdil, da je vse to izmišljotina, ki nam pomaga, da se laže spopadamo s tem življenjem?`