---
title:  Potreba po zagrinjalu
date:   01/03/2022
---

Zagrinjalo ima dvojno funkcijo. Hebrejska beseda zanj (katepetasma) se lahko nanaša na »zagrinjalo vrat na dvorišče« (2 Mz 38,18), »zagrinjalo za vhod v šotor« (2 Mz 36,37) ali na zagrinjalo, ki je ločevalo sveto od najsvetejšega (2 Mz 26,31-35). Ta tri zagrinjala so predstavljala tako vhod kakor oviro, skozi katero so lahko šli samo določeni ljudje.

`Pred čim svarita Mz 16,1-2 in 3 Mz 10,1-3?`

Zagrinjalo je ščitilo duhovnike, ko so stregli pred svetim Bogom. Po grehu z zlatim teletom je Bog rekel Mojzesu, da jih ne bo spremljal na poti do obljubljene dežele, ker so trdovratno ljudstvo in bi jih zato lahko pokončal na poti (2 Mz 33,3). Zato je Mojzes shodni šotor razpel zunaj tabora, proč od ljudstva (2 Mz 33,7). Po njegovem posredovanju se je Bog strinjal, da bo hodil v njihovi sredi (2 Mz 33,12-20), toda vzpostavil je številne ukrepe, da bi zaščitil ljudstvo, medtem ko je prebival med njimi.

Na primer: Izraelov tabor je bil strogo urejen tako, da je bil na sredi prazen prostor, kjer so razpeli shodni šotor. Okoli njega so taborili leviti, da bi svetišče in njegovo pohištvo varovali pred vdorom tujcev (4 Mz 1,51; 4 Mz 3,10). Bili so nekakšno človeško zagrinjalo, ki je varovalo izraelsko ljudstvo: »Lévijevci pa naj taborijo okoli prebivališča pričevanja, da ne pride srd nad skupnost Izraelovih sinov. Lévijevci naj opravljajo službo pri prebivališču pričevanja.« (4 Mz 1,53)

Jezus je kot naš Duhovnik tudi naše zagrinjalo. Po njegovem učlovečenju je Bog razpel svoj šotor med nami in nam omogočil motriti njegovo slavo (Jn 1,14-18). Omogočil je, da sveti Bog prebiva med nepopolnimi ljudmi.

`Pomisli, kaj je pomenilo, da je Bog Stvarnik – On, ki je ustvaril vesolje – prebival med svojim ljudstvom, ki je takrat bilo narod pobeglih sužnjev. Kaj nas to uči o tem, kako blizu nam je lahko Bog?`