---
title:  Za globlje proučevanje
date:   04/03/2022
---

»Kristusov vnebohod je bil znamenje, da bodo njegovi sledilci prejeli obljubljeni blagoslov. Nanj so morali čakati, preden se lotijo dela. Ko je Kristus stopil skozi nebeška vrata, je bil ustoličen sredi angelskega čaščenja. Brž ko je bila svečanost opravljena, je Sveti Duh prišel na učence v obilnem nalivu, Kristus pa je bil resnično poveličan z enako slavo, ki jo je imel z Očetom od večnosti. Izlivanje na petdesetnico je bilo nebeško sporočilo, da je opravljeno Odrešenikovo ustoličenje. Po svoji obljubi je učencem poslal Svetega Duha iz nebes za znamenje, da je kot duhovnik in kralj prejel vso oblast v nebesih in na zemlji ter postal Maziljenec svojega ljudstva. /…/

Z gotovostjo so lahko izgovarjali Jezusovo ime; ali ni bil njihov Prijatelj in starejši Brat? Ker so bili v tesni zvezi z njim, so tudi živeli z njim v nebesih. S kako mogočnimi besedami so izražali svoje misli, ko so pričali zanj!« (Ellen G. White, 1999: Dejanja apostolov, str. 27.31)

**Vprašanja za pogovor**

`1.	Psalmist je rekel: »Mojo dušo žeja po Bogu, po živem Bogu. Kdaj bom prišel in se pojavil pred Božjim obličjem?« (Ps 42,3) Kako lahko tudi mi izkusimo takšno žejo po Božji navzočnosti? Če se ne veselimo njegove bližine že zdaj, ko ga častimo in se mu bližamo z vero, se je bomo veselili v prihodnosti? Kateri dejavniki nam pomagajo doživeti veselje Božje navzočnosti?`

`2.	V neki knjigi, ki se posmehuje veri, je neki človek ustvaril robota, ki domnevno veruje namesto nas. Čeprav je v tem primeru šlo za parodijo, se vprašajmo, kako se lahko izognemo temu, kar so naredili Izraelci v puščavi, ko so zahtevali posrednika med njimi in Bogom. Verniki smo nagnjeni k temu, da dovolimo drugim, da v našem imenu proučujejo Sveto pismo in v njem odkrivajo dragulje resnice. Nekateri ljudje so morda v skušnjavi pomisliti, da imajo molitve, ki jih drugi opravljajo zanje, večjo težo pred Bogom kakor njihove osebne molitve. Zakaj se moramo izogniti tej duhovni pasti? Zakaj se lahko po Jezusu približamo Bogu, ne da bi pri tem potrebovali še koga?`

`3.	Pismo Hebrejcem je knjiga o zagotovilu zveličanja. Kako ločiti med domnevo in zagotovilom?` 