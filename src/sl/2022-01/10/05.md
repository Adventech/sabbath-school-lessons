---
title:  Nova in živa pot skozi zagrinjalo
date:   02/03/2022
---

`K čemu nas vabi apostol Pavel v Heb 10,19-22?`

V Pismu Hebrejcem piše, da je Jezus stopil v nebeško svetišče; vabi nas, da sledimo Jezusovemu zgledu. Ta zamisel se sklada s prej omenjenim konceptom, da je Jezus »začetnik« in »predhodnik« vseh vernih (Heb 2,10; Heb 6,19-20; Heb 12,2). »Nova in živa pot« je nova zaveza, ki jo je uvedel s svojo daritvijo in vnebovzetjem. Izraz »nova in živa« je v kontrastu z opisom stare zaveze, ki je postala zastarela in se je postarala (Heb 8,13). Nova zaveza je zagotovila odpuščanje grehov in je zakon zapisala v naše srce. S tem je omogočila, da se približamo Bogu z zaupnostjo, a ne zaradi nas samih, temveč zaradi tega, kar je Jezus naredil za nas s poslušnostjo vsem zahtevam zakona.

V Pismu Hebrejcem piše, da je uvedba stare zaveze vključevala tudi uvedbo svetišča in posvetitev duhovnikov (Heb 9,18-21; primerjaj z 2 Mz 40; 3 Mz 8–9). Namen zaveze je bil vzpostaviti tesen osebni odnos med Bogom in njegovim ljudstvom (2 Mz 19,4-6). Ko je Izrael sprejel ta odnos, je Bog pri priči ukazal gradnjo svetišča, da bi lahko živel med njimi. Uvedba svetišča in Božje navzočnosti sredi njegovega ljudstva je bil trenutek, ko je bila zaveza med Bogom in Izraelom dopolnjena.

Enako velja za novo zavezo, ta namreč pomeni tudi začetek Jezusove službe za nas (Heb 5,1-10; Heb 7,1-8,13).  

Ko se je Jezus po vnebovzetju prikazal pred Bogom, se je za njegovo ljudstvo začelo novo obdobje. V Zah 3 piše, da je Satan v Božji navzočnosti tožil Božje ljudstvo, ki ga je zastopal veliki duhovnik Jošua. Ta isti tožnik je pri Bogu želel vzbuditi tudi dvom o Jobovi zvestobi (Job 1–2). Po Jezusovi daritvi je bil Satan vržen iz nebes (Raz 12,7-12; primerjaj z Jn 12,31; Jn 16,11). Zdaj je Jezus tisti, ki posreduje za nas; po svoji daritvi in zvestobi nam zagotavlja zveličanje.

`Česa bi te Satan obtožil pred Bogom, če bi mu bilo dovoljeno? Čeprav je lažnivec, koliko bi mu sploh bilo treba lagati, če bi želel, da te Bog obsodi? Kaj je tvoje edino upanje?`