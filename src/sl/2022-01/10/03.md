---
title:  Božje vabilo
date:   28/02/2022
---

`Kaj je Izrael doživel na Sinaju? Heb 12,18-21`

Ko je Bog poklical Izraelce iz Egipta, je načrtoval z njimi vzpostaviti tesen osebni odnos. Rekel je: »Sami ste videli, kaj sem storil Egipčanom in kako sem vas nosil na orljih perutih in vas pripeljal k sebi.« (2 Mz 19,4)  

Bog je po Mojzesu dal potrebna navodila, da bi se ljudstvo pripravilo na srečanje z njim. Najprej so se morali posvetiti (2 Mz 19,10-15). Ljudje, ki bi se dotaknili gore brez predpisanih priprav, bi umrli. Po dveh dneh priprav, je tretji dan zadonel »ovnov rog« in Bog je ljudstvu naročil, »naj gre na goro« (2 Mz 19,13). Želel je, da bi doživeli izkušnjo, ki so jo imeli Mojzes in vodje ljudstva, ko so se povzeli na goro: »[Z]rli so Boga, jedli so in pili.« (2 Mz 24,9-11) Ljudstvo je kasneje reklo, da je videlo Božjo slavo. Spoznalo je, da je možno, »da Bog govori s človekom in ta ostane živ« (5 Mz 5,24). Toda v ključnem trenutku jim je zmanjkalo vere. Čez mnogo let je Mojzes pojasnil: »Takrat sem stal med Gospodom in vami, da bi vam naznanil Gospodovo besedo; kajti bali ste se ognja in niste šli na goro.« (5 Mz 5,5) Zato so prosili Mojzesa, naj bo njihov posrednik (5 Mz 5,25-27; primerjaj z 2 Mz 20,18-21).

Bog je na Sinaju pokazal svojo svetost, da bi ljudstvo naučil, da se ga boji in ga spoštuje. Božji strah prinaša življenje, modrost in čast (5 Mz 4,10; primerjaj s Ps 111,10; Prg 1,7; Prg 9,10; Prg 10,27). Poleg tega jih je Bog želel naučiti, da je usmiljen in dobrotljiv (2 Mz 34,4-8). Čeprav je želel, da bi Izrael prišel k njemu, so se ljudje zbali in zahtevali, da je Mojzes njihov posrednik. V Pismu Hebrejcem se opis dogodkov na Sinaju osredotoča predvsem na Mojzesa, ki Izraelce spominja na njihovo nevero in nezvestobo (dogodek z zlatim teletom) ter na to, kako so se zaradi svojega greha bali srečanja z Bogom (5 Mz 9,19). Odziv ljudstva ni bil v skladu z Božjim načrtom zanje; bil je rezultat njihove nevere.

`Zakaj se ne smemo bati pristopiti k svetemu Bogu? Katere pogoje moramo izpolnjevati, da se mu približamo?  `