---
title:  Jezus je naš Veliki duhovnik
date:   05/01/2022
---

V Heb 5–7 je predstavljena še ena Jezusova vloga: On je naš Veliki duhovnik. Pisec je pojasnil, da je s tem izpolnjena Božja obljuba o Davidovem potomcu: »Ti si duhovnik na veke po Melkízedekovem redu.« (Ps 110,4; navedeno v Heb 5,5-6)

`Katere naloge je imel duhovnik? 3 Mz 1,1-9; 3 Mz 10,8-11; Mal 2,7; 4 Mz 6,22-26; Heb 5,1-4`

Duhovniki so bili zadolženi, da v imenu ljudi posredujejo v njihovem odnosu z Bogom in pri stvareh, ki so se tikale Boga. Duhovnik je bil posrednik. Tako je bilo v vseh duhovniških sistemih, tako judovskih, grških, rimskih kakor tudi drugih. Duhovnik je omogočil ljudem odnos z Bogom. Vse, kar je naredil, je bilo z namenom olajšati odnos med človekom in Bogom.

Ljudje niso smeli daritev osebno prinesti Bogu, zato jih je duhovnik daroval v njihovem imenu. Vedel je, kako darovati daritev tako, da jo bo Bog »sprejel« ali da bo omogočila očiščenje in odpuščanje.

Poleg tega je ljudi poučeval Božji zakon. Ker je zelo dobro poznal Božje zapovedi, je bil zadolžen, da jih pojasni ljudem in pokaže, kako jih živeti.

Njegova odgovornost pa je bila tudi blagoslavljati ljudstvo v Jahvejevem imenu. Po njem je Bog ljudstvu posredoval svojo dobro voljo in darežljiv namen.

Toda v 1 Pt 2,9 opazimo še nekaj. Ljudje, ki verujejo v Jezusa, so imenovani »kraljevsko duhovništvo«. Ta vloga prinaša neverjetne prednosti. Duhovniki se v svetišču lahko približajo Bogu. Danes se lahko verniki z gotovostjo približamo Bogu v molitvi (Heb 4,14-16; Heb 10,19-23). Toda obstajajo tudi pomembne odgovornosti. Z Bogom moramo sodelovati pri njegovem delu reševanja sveta. Želi si, da druge poučujemo o njegovih zakonih in predpisih. Poleg tega si želi, da mu darujemo daritve čaščenja in dobrih del, ki ga bodo razveselile. Kakšna prednost in kašna odgovornost!

`Kako bi moralo na naše življenje vplivati spoznanje, da smo »kraljevsko duhovništvo«? Do katerih sprememb bi moralo priti? `