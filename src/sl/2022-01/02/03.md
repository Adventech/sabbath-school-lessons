---
title:  Jezus je naš posrednik
date:   03/01/2022
---

Eden od zanimivih konceptov starozavezne teologije je, da bo obljubljeni Davidov potomec zastopal ljudstvo pred Bogom.

`Primerjaj 2 Mz 4,22-23 in 2 Sam 7,12-14; 5 Mz 12,8-10 in 2 Sam 7,9-11; 5 Mz 12,13-14 in Ps 132,1-5.11-14. Katere obljube, ki jih je Bog dal Izraelu, so se uresničile po obljubljenem Davidovem potomcu?`

Izrael je bil Božji sin. Bog jim je dal prostor, kjer si bodo lahko odpočili od svojih sovražnikov. Izbral si bo tudi prostor, kjer bo prebivalo njegovo ime. Te obljube bodo izpolnjene po Davidovem potomcu. Bog ga bo izbral za svojega sina in mu naklonil počitek od sovražnikov. Ta mu bo zgradil tempelj na Sionu, kjer bo prebivalo Božje ime. To pomeni, da bo Bog izpolnil svoje obljube Izraelu po obljubljenem kralju iz Davidovega rodu, ki bo ljudstvo zastopal pred Bogom.

Predstavnik odnosa med Bogom in Izraelom je omogočil ohranitev njihovega zaveznega odnosa. Mojzesova zaveza je zahtevala poslušnost vsega Izraela, da bi prejeli Božjo zaščito in blagoslove (glej Joz 7,1-13). Davidova zaveza pa je Izraelu zagotovila Božje zavezne blagoslove po zvestobi ene osebe – Kralja Davidovega rodu.

Na žalost večina izraelskih kraljev ni bila zvesta Bogu, zato Bog Izraelcev ni mogel blagosloviti tako, kakor je želel. Stara zaveza je polna zapisov o nezvestobi mnogih njihovih kraljev.

Dobra novica je, da je Bog poslal svojega Sina, ki se je rodil kot Davidov Sin. Zaradi njegove popolne zvestobe je Bog po njem lahko izpolnil obljube, ki jih je dal ljudstvu. Kadar Bog blagoslovi kralja, vse ljudstvo čuti prednosti. Zato je Jezus Posrednik Božjih blagoslovov za nas. Je prenosnik, po katerem tečejo Božji blagoslovi. Zaradi njega in tega, kar je naredil za nas, imamo upanje na zveličanje.

`Pomisli, kolikokrat si bil nezvest svojim zaveznim obvezam. Kaj ti to pove o tem, da se moraš za svoje zveličanje zanašati samo na Jezusa? `