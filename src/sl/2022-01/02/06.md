---
title:  Jezus je posrednik boljše zaveze
date:   06/01/2022
---

Heb 8–10 govori o Jezusu kot posredniku nove zaveze. Stara zaveza je bila samo senca tega, kar se bo zgodilo; to je bila njena pomanjkljivost. Njeni obredi so bili zasnovani tako, da so prikazovali delo, ki ga bo Jezus opravil v prihodnosti. Duhovniki so kazali na Jezusa, toda bili so smrtni in grešni. Niso mogli zagotoviti popolnosti; to je lahko naredil samo Jezus. Poleg tega so služili v svetišču, ki je bilo »prispodoba in senca« nebeškega (Heb 8,5).

Jezus opravlja službo v resničnem svetišču in nam omogoča prost dostop k Bogu. Živalske žrtve so naznanjale žrtev Jezusa, ki bo umrl namesto nas, toda njihova kri ni mogla oprati vesti. Jezusova kri čisti našo vest in po njem se lahko z vero in sprejemanjem njegove posredniške službe pogumno približamo Bogu (Heb 10,19-22).

`Kaj nam je Bog obljubil po novi zavezi? Heb 8,8–12`

Ko je Oče Jezusa določil za našega velikega duhovnika, je naznanil tudi začetek nove zaveze, ki bo dosegla to, kar je stara samo predvidela. Nova zaveza je prinesla to, kar lahko omogoči samo popoln, večen in človeško-božanski duhovnik. Ta pa Božjega zakona ni samo razložil, temveč ga je zapisal v naše srce. Daroval je žrtev, ki je prinesla odpuščanje. Očiščuje in spreminja nas; namesto kamnitega srca nam daje meseno (Ezk 36,26). Po njem postajamo nova stvaritev (2 Kor 5,17). S tem ko nam omogoča dostop do samega Očeta, nas blagoslavlja na najbolj neverjetne načine.

Bog je staro zavezo oblikoval tako, da je nakazovala, kaj se bo zgodilo v prihodnosti; kazala je na Jezusovo delo. Njen namen in načrt sta bila čudovita. Toda nekateri so jo napačno razumeli. Ker so se oklepali simbolov in senc ter niso bili zmožni sprejeti resnic, h katerim so usmerjali simboli, so zgrešili čudovite prednosti, ki jih je prinesla Jezusova služba.

»Kristus je bil temelj in živ model templja. Službe v njem so bile simbol daritve Božjega Sina. Duhovništvo je bilo vzpostavljeno, da bi predstavljalo Kristusov posredniški položaj in delo. Ves načrt daritvenih služb je nakazoval Zveličarjevo smrt za odrešitev sveta. Te daritve ne bodo imele več nikakršnega pomena potem, ko se bo uresničil veliki dogodek, na katerega so dolga stoletja kazale.« (Ellen G. White, 2020: Jezusovo življenje, str. 131–132)

`Kako nam 1 Kor 10,1-4 in Jn 14,9 ter mnoge druge vrstice pomagajo zaupati Božji ljubezni, pravičnosti in dobroti celo takrat, kadar opazimo stvari, ki jih težko uskladimo s pozitivno sliko o Bogu?`