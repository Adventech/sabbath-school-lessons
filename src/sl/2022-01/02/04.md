---
title:  Jezus je naš Zmagovalec
date:   04/01/2022
---

`Primerjaj 1 Sam 8,19-20 in Heb 2,14-16. Kaj vse so Izraelci pričakovali od svojega kralja in kako so se njihove želje izpolnile v Jezusu?`

Izraelci so si želeli, da bi bil njihov kralj tudi sodnik in vojskovodja v vojni, pozabili so namreč, da je Bog njihov kralj. Jezus je popolnoma obnovil Božjo vladavino nad njegovim ljudstvom. Kot naš kralj je tudi naš vojskovodja v boju proti sovražniku.

V Heb 2,14-16 je Jezus opisan kot ta, ki je dosegel zmago za slabotni človeški rod. S Hudičem se je soočil in ga porazil v boju ena na ena ter nas tako rešil sužnosti. Ta opis nas spomni na boj med Davidom in Goljatom. Po tem, ko je bil maziljen za kralja (1 Sam 16), je David svoje brate z zmago nad Goljatom rešil suženjstva. Pravila so narekovala, da bo zmagovalec dvoboja zasužnjil ljudstvo, ki ga je zastopal poraženec (1 Sam 17,8-10). David je bil Izraelov zmagovalec, ki jih je zastopal.

`Kako se je Jahve predstavil v Iz 42,13 in Iz 59,15-20?`

Heb 2,14-16 namiguje, da je tudi Bog Izraelce rešil v boju ena na ena. Oglejmo si odlomek iz knjige preroka Izaija: »Da, tako govori Gospod: 'Ujetnik bo močnemu vzet in plen bo nasilniku ušel. S tvojimi pravdarji se bom jaz pravdal, tvoje otroke bom jaz rešil.'« (Iz 49,25)

Kristjani pogosto mislimo, da se sami borimo proti Satanu. Med branjem Ef 6,10-18 spoznamo, da se zares bojujemo z nasprotnikom. Toda naš zmagovalec in zastopnik je Bog; On gre v boj pred nami. Smo del njegove vojske, zato nam je naročeno, naj si nadenemo njegovo bojno opremo. Poleg tega se ne bojujemo sami. Glagoli v Ef 6 so v množinski obliki. Cerkev skupaj poprime za duhovno orožje in se bori v senci zastopnika, ki je sam Bog.

`Kaj pomeni nadeti si Božjo bojno opremo? Kako lahko v vsakodnevnih bitkah proti skušnjavam in »jazu« izkoristimo Božjo moč, ki nam omogoča, da ostanemo zvesti? `