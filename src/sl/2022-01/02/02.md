---
title:  Jezus je naš Kralj
date:   02/01/2022
---

Osrednja misel Pisma Hebrejcem je, da je Jezus Vladar, ki sedi na Očetovi desnici (Heb 8,1). Kot Bog je bil Jezus od večnosti vladar vesolja. Toda ko sta se Adam in Eva pregrešila, je oblast nad svetom prevzel Satan (Jn 12,31; Jn 14,30; Jn 16,11). Jezus je prišel na zemljo in na križu premagal nasprotnika ter tako znova dobil pravico vladati njim, ki ga bodo sprejeli za svojega Zveličarja (Kol 2,13-15).

Prvi dve poglavji Pisma Hebrejcem sta posebej osredotočena na Jezusovo ustoličenje.

`Kaj se dogaja v Heb 1,5-14?`

Te vrstice so urejene v tri dele; v vsakem delu opazimo določen vidik Sinove slovesnosti ustoličenja. Prvič, Bog Jezusa imenuje za kraljevskega Sina (Heb 1,5). Drugič, Bog Sina predstavi nebeškemu dvoru, ki ga časti (Heb 1,6.8), medtem ko Oče razglasi, da je Sin večni Stvarnik in Vladar (Heb 1,8-12). Tretjič, Bog okrona Sina in mu da oblast nad zemljo (Heb 1,13-14).

Eno od najpomembnejših novozaveznih verovanj je, da je Bog po Jezusu izpolnil obljube, ki jih je dal Davidu (glej 2 Sam 7,8-16 in Lk 1,30-33). Jezus je bil rojen v Davidovi družini in njegovem mestu (Mt 1,1-16; Lk 2,10-11). Med njegovo službo na zemlji so mu ljudje pogosto rekli »Davidov sin«. Obtožen je bil, da je sam zase trdil, da je »judovski kralj« (Mt 27,37), zaradi česar je bil umorjen. Peter in Pavel sta oznanjala, da je Jezus vstal od mrtvih ter tako izpolnil obljube, ki jih je dal Davidu (Apd 2,22-36; Apd 13,22-37). Janez pa je o njem rekel, da je »lev iz Judovega rodu, Davidova korenina« (Raz 5,5).

Tudi Pismo Hebrejcem pritrjuje temu. Bog je po Jezusu izpolnil svoje obljube Davidu: dal mu je odlično ime (Heb 1,4), imenoval ga je za svojega Sina (Heb 1,5), za vedno ga je potrdil kot Stvarnika in Gospoda (Heb 1,8-12) ter ga posadil na svojo desnico (Heb 1,13-14). Še več, glede na Heb 4 Jezus vodi svoje ljudstvo v Božji počitek; to besedilo nas spominja, da je graditelj Božje hiše (Heb 3,3-4).

Jezus je torej zakoniti vladar tega sveta; je v vojni s Satanom, s katerim se bori za našo zvestobo.

`Kako nas lahko med preizkušnjami potolaži dejstvo, da je Jezus vladar vesolja?`