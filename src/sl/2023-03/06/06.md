---
title:  Slava v Cerkvi in v Kristusu Jezusu
date:   03/08/2023
---

`Pavel je svoje poročilo o molitvi zaključil z doksologijo – kratkim poetičnim besedilom, v katerem je dal slavo Bogu. Za kaj ga je slavil? Ef 3,20.21`

Pavel se je odločil zapisati svojo molitev za vernike (Ef 3,14-19). Molil je neposredno in prepričljivo. Njegova doksologija pa porodi dve vprašanji. Prvič: Ali Pavel v tem odlomku neprimerno povzdiguje cerkev in jo enači s Kristusom – »njemu slava v Cerkvi in v Kristusu Jezusu« (Ef 3,21)? Čeprav se Pavel zelo zanima za efeško cerkev, je jasno, da je Kristus njen Zveličar, ker je On tisti, ki živi v srcu vernikov (Ef 3,17). V doksologiji Pavel slavi Boga za zveličanje, ki je po Kristusu Jezusu dano cerkvi.

Drugič: Ali fraza »skozi vse rodove, na veke vekov« (Ef 3,21) prikazuje neskončno, zemeljsko prihodnost cerkve, medtem ko je Kristusova vrnitev začasno ustavljena? V Pismu Efežanom se čuti močno pričakovanje prihodnosti. Na primer Ef 4,30 govori o pričakovanju »dneva odkupitve«. Verniki bodo »v prihodnjem svetu« doživeli Kristusovo brezmejno in neodvisno moč (Ef 1,21). Pavlovo doksologijo bi torej morali brati kot hvalnico Kristusovi neskončni moči, ki jo uresničuje v korist vernikov.

Če pozornost spet usmerimo na Pavlovo drugo molitveno poročilo (Ef 3,14-21; primerjaj z Ef 1,15-23), opazimo, da je Pavel našel moč v kozmični razsežnosti Očetove skrbi (Ef 3,14.15), v takojšnji razpoložljivosti Svetega Duha (Ef 3,16), v sodelovanju samega Kristusa (Ef 3,17) in v njegovi brezmejni moči (Ef 3,18.19). Ker je ta resnica tako trdna, je prepričan, da so verniki napolnjeni z vso Božjo polnostjo (Ef 3,19), zato v hvalnici izrazi svoje veselje nad temi duhovnimi resničnostmi, pri čemer se znova čudi bogastvu Božje moči, ki je na voljo svetim (Ef 3,20.21).

Kadar koli čutimo pritisk težav, skušnjav ali dvomov, se lahko okrepimo s temi čudovitimi Pavlovimi molitvami. Apostol v ječi dviguje naš pogled k veličastnemu horizontu Božjih namenov in milosti ter nas spominja, da sodelujemo v Božjem končnem načrtu (Ef 1,9.10) in da njegova moč deluje v nas ne glede na trenutne okoliščine, v katerih se nahajamo.

`Kateri Božji blagoslovi so ti še posebej dragoceni? Poskusi sestaviti molitev hvalnico, v kateri boš slavil Boga za te blagoslove.`
