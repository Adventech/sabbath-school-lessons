---
title:  "Pavel: jetnik Kristusa za pogane"
date:   30/07/2023
---

`Preberi Ef 3. Med branjem izlušči eno ali dve glavni temi. Kateri so Pavlovi glavni poudarki?`

Ef 3 ima zanimivo zgradbo. Poglavje se začne z besedami: »Zato jaz, Pavel, jetnik Kristusa Jezusa za vas, pogane …« (Ef 3,1). Nato prekine to misel in nadaljuje z daljšim govorom o svojem apostolskem delu za pogane (Ef 3,2-13). Po teh besedah naznani vrnitev k prvotnemu toku misli s tem, ko ponovi besedo »zato« (Ef 3,14), pri čemer v vrsticah 14-21 zapiše svoje prekinjeno molitveno poročilo.

V Ef 3,1 se opredeli kot »jetnik Kristusa Jezusa«. S tem želi povedati, da se v njegovem življenju uresničuje globlji božanski namen, čeprav je trenutno v rimski ječi in pod avtoriteto rimskega cesarstva. Ni jetnik Rima, temveč »jetnik Kristusa Jezusa« (primerjaj z Ef 4,1).

Omemba »trpljenja« (Ef 3,13) in kasnejša omemba njegovih verig (Ef 6,20) nakazujeta, da ne živi v udobnem hišnem priporu (primerjaj z Apd 28,16) temveč v zaporu. Biti jetnik v rimski ječi prvega stoletja je bilo še posebej neprijetno. V rimskem cesarstvu ni bilo dobro organiziranih ječ s sanitarijami in rednimi obroki. V resnici v cesarstvu niti ni bilo velike potrebe po zaporih, saj jetništvo ni bilo kazen. Ljudi so zaprli v ječo samo med čakanjem na sodbo ali usmrtitev. Od zapornikov se je pričakovalo, da bodo sami poskrbeli zase; za hrano in druge potrebe so bili odvisni od sorodnikov in prijateljev.

Pavla je mogoče skrbelo, kako bo njegovo jetništvo vplivalo na duševno stanje vernikov, biti zapornik je bila namreč v takratni kulturi izjemna družbena sramota. Morda se je bal, da bo nekdo vprašal: »Le kako je Pavel lahko apostol in glasnik poveličanega Kristusa ter hkrati zaničevan jetnik?« Zato je svoje jetništvo izrazil na drugačen način in tako vernikom pomagal razumeti, da je to del Božjega načrta. Trpel je zanje (»trpim za vas«). Kar je bilo videti kot vir sramote, se bo v resnici izkazalo za vir njihove »slave« (Ef 3,13).

`Kako se lahko naučimo zaupati Bogu in njegovim načrtom tudi v zelo težavnih okoliščinah?`
