---
title:  Cerkev razodeva Božjo modrost
date:   01/08/2023
---

`Kaj je Pavel v Ef 3,7-13 povedal o Bogu in njegovih dejanjih?`

Pavel je znova zapisal, da je »služabnik /…/ po daru Božje milosti« (Ef 3,7; primerjaj z Ef 3,1.2). Ta dar kakor tudi evangelij ni dan zaradi prejemnikove vrednosti, temveč zaradi Božje milosti. Pavel je to dejstvo poudaril z besedami, da je sam »najmanjši izmed vseh svetih« (Ef 3,8).

Zanimivo je opaziti Pavlov razvoj razumevanja samega sebe v njegovih pismih, če si jih ogledamo v kronološkem zaporedju. Na začetku je trdil, da ga je za apostola postavil sam Bog (Gal 1,1). Kasneje je zase dejal, da je »najmanjši izmed apostolov« in nevreden, »da bi se imenoval apostol« (1 Kor 15,9). V Pismu Efežanom je nase gledal kot na »najmanjšega izmed vseh svetih« (Ef 3,8). Nazadnje pa se je opisal kot »prvi« ali »najhujši« grešnik (1 Tim 1,15).

To Pavlovo miselnost nam lahko osvetli znan navedek iz knjige Pot h Kristusu: »Čim bliže pridete k Jezusu, tem bolj nepopolni boste v svojih očeh; ker bo vaš pogled jasnejši, boste svoje pomanjkljivosti videli v velikem in ostrem nasprotju z njegovo popolno naravo.« (Str. 54)

Pavel nato nadaljuje in v Ef 3,10 zapiše: »Tako naj bi se zdaj po Cerkvi oznanila vladarstvom in oblastem v nebeških področjih mnogovrstna Božja modrost.« Kdo so »vladarstva in oblasti v nebeških področjih«? Kako naj jim cerkev oznani »mnogovrstno« ali »večplastno« Božjo modrost? Čeprav v tej vrstici ni opisana narava teh oblasti, se zdi najustreznejša razlaga, da gre za zle sile, ki so podrobneje opisane v Ef 6,11.12. Če je tako, potem je cerkev, ki je sestavljena iz Judov in poganov – dveh nekoč zelo različnih skupin – postala glasna znanilka demonskim »vladarstvom in oblastem v nebeških področjih«, in sicer znanilka Božjega načrta za prihodnost, »da vse zedini pod eno glavo v Kristusu, kar je na nebesih in kar je na zemlji« (Ef 1,10). Cerkev naznanja, da je Božji načrt v teku in da je usoda zlih sil zapečatena. Sama narava zedinjene cerkve je znamenje njihovega dokončnega poraza.

`Zamisli si, da bi tvoja krajevna cerkev resno vzela Pavlov opis naloge cerkve v Ef 3,10. Kako bi se spremenil način, kako ravnate drug z drugim? `
