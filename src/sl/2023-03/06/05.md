---
title:  "Kristus, ki prebiva v vašem srcu"
date:   02/08/2023
---

`Pavlovo molitev v Ef 1,16-19 primerjaj z njegovo prošnjo za vernike v Ef 3,14-19. V čem sta si ti molitvi podobni?`

V Ef 3,14.15 je v izvirniku zapisana zanimiva besedna igra, ki se je ohranila tudi v našem prevodu. Ko je Pavel rekel, da upogiba svoja kolena »pred Očetom, po katerem se imenuje vsakršno očetovstvo v nebesih in na zemlji«, je izkoristil fonetično povezavo med grškima besedama Oče (gr. patēr) in očetovstvo oziroma družina (gr. patria). V Pismu Efežanom se Pavel veseli popolne narave Božjega načrta zveličanja, ki zajema vse stvari (Ef 1,9.10) za vse čase (Ef 1,21). Tukaj trdi, da »vsako očetovstvo [družina] v nebesih in na zemlji« pripada »Očetu«. Vsako očetovstvo (patria) nosi ime Očeta (patēr). Kako dobra novica!

Razmislite o naslednjem: Vaša družina kljub svoji nepopolnosti in spodrsljajem pripada Bogu. Ni v krutem primežu usode, temveč v Božjih ljubečih rokah. Bog ljubi nepopolne družine. Te nosijo njegovo božansko ime in imajo znamenje njegovega lastništva.

V Ef 3,16-19 Pavel prosi Boga, naj da vernikom bogato duhovno izkušnjo, zaznamovano z notranjo močjo po prisotnosti Duha (Ef 3,16), osebni odnos s Kristusom, ki bo prebival v njihovi notranjosti (Ef 3,17), in ustaljeno duhovno identiteto (»ukoreninjeno in utemeljeno v ljubezni«; Ef 3,17).
Ko Pavel slavi Boga za njegove daljnosežne
blagoslove, ki jih daje vernikom, vključi štiri (ne tri) razsežnosti: širokost, dolgost, visočino in globino (Ef 3,18). Čeprav ni jasno zapisal, na kaj se nanašajo, nedvomno opisujejo ogromno velikost nečesa pomembnega. To je zanimiva uganka za ljudi, ki proučujejo Sveto pismo. Ali te razsežnosti opisujejo Božjo modrost (primerjaj z Job 11,5-9, kjer so omenjene štiri razsežnosti), Božjo moč (primerjaj z Ef 3,16.17) ali morda duhovni tempelj v Ef 2,19-22 (primerjaj z Ezk 43,13-16, kjer so omenjene štiri razsežnosti; Am 7,7.8; Raz 11,1.2)? Morda pa je še najustreznejša razlaga ta, da štiri razsežnosti opisujejo neskončnost »Kristusove ljubezni« (Ef 3,19) in da so besede »doumeti, kolikšna je širokost in dolgost in visočina in globina« (Ef 3,18) vzporedne frazi »spoznati Kristusovo ljubezen« (Ef 3,19; primerjaj z Rim 8,35-39). Ne glede na to, kako razumemo te besede, so dobra novica za nas.

`Znova preberi Jn 3,16 in namesto besed »svet« in »kdor« vstavi svoje ime. Kako se lahko okleneš te čudovite obljube, kadar si v skušnjavi grešiti?`
