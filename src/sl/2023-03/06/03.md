---
title:  Dolgo skrita skrivnost evangelija
date:   31/07/2023
---

`Katera skrivnost je bila zaupana Pavlu? Ef 3,1-6`

Med proučevanjem Ef 3,1-6 bodite pozorni na naslednje:

Prvič, Pavel je ta del pisma napisal posebej za poganske vernike v efeških hišnih cerkvah (Ef 3,1).

Drugič, Pavel trdi, da je prejemnik »načrta Božje milosti«, ki mu je bila dana »za vas« (Ef 3,2). S to službo milosti oziroma oskrbništva je opisal svojo nalogo oznanjevanja evangelija (»Božje milosti«) poganom (primerjaj z Ef 3,7.8).

Tretjič, Pavel pravi da mu je bila zaupana skrivnost; o tej temi – o »Kristusovi skrivnosti« (Ef 3,3.4) – je v Pismu Efežanom že pisal (glej Ef 1,9.10; Ef 2,11-22). Ne želi, da bi ljudje mislili, da si je on izmislil evangelij, temveč trdi, da ima pravico do oznanjevanja evangelija; to nalogo mu je dal Bog.

Četrtič, Pavel ni edini, ki je prejel višje razodetje te skrivnosti. Duh jo je razodel tudi Kristusovim »svetim apostolom in prerokom« na način, ki presega razodetje Božjega načrta predhodnim generacijam (Ef 3,5). Beseda preroki se na tem mestu najverjetneje nanaša na ljudi, ki so imeli in uporabljali dar preroštva v prvih krščanskih hišnih cerkvah, in ne na starozavezne preroke. Skrivnost, ki je bila nekoč prikrita, je zdaj postala tako imenovana »odprta skrivnost«.

Nazadnje Pavel oznani: Ta skrivnost je, »da so namreč pogani sodediči, soudje in soudeleženci obljube v Kristusu Jezusu, in sicer po evangeliju« (Ef 3,6).

Pavel je zagret za evangelij, še posebej za način, kako se evangelij izraža v cerkvi, ki je sestavljena tako iz Judov kot poganov. Ti dve skupini sta temeljna kamna Božje nove družbe, njegovega »novega človeka« – cerkve (glej Ef 2,14-16). Zdaj niso več sovražniki, temveč sodediči, soudje (v enem, Kristusovem telesu) in soudeleženci obljube evangelija (glej Ef 3,6).

`Katero stališče ali stališča zastopaš, ki so – morda komaj opazno – v nasprotju z vključenostjo vseh, ki jo uči evangelij? Kako se lahko znebiš teh stališč?`
