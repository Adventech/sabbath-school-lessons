---
title:  Povzetek Pisma Efežanom
date:   23/09/2023
---

### Preberi pred proučevanjem
Ef 1–6

> <p>Ključno besedilo</p>
> Z milostjo ste namreč odrešeni po veri, in to ni iz vas, ampak je Božji dar. Niste odrešeni iz del, da se ne bi kdo hvalil. Njegova stvaritev smo, ustvarjeni v Kristusu Jezusu za dobra dela; zanje nas je Bog vnaprej pripravil, da bi v njih živeli. Ef 2,8-10

Obiskovalci Londona se lahko povzpnejo na Londonsko oko (ang. London Eye), znamenitost, ki omogoča panoramski pogled na mesto in okolico. Približno 137 metrov nad reko Temzo vidiš vse: Big Ben, Britanski parlament ter mnoge zgodovinske palače in katedrale. Za učenjaka Nove zaveze, Nicholasa Thomasa Wrighta, je »Pismo Efežanom v odnosu do drugih Pavlovih pisem kakor Londonsko oko. Ni njegovo najdaljše ali najbolj prodorno pismo, toda kljub temu ponuja osupljiv razgled na celotno pokrajino. Ko se kolo obrača, s ptičje perspektive opazujemo témo za témo.« (Paul for Everyone: The Prison Letters [London: S.P.C.K. [Society for Promoting Christian Knowledge Publishing], 2004], str. 3)

V Pismu Efežanom se Pavel ni osredotočil na osamljeni primer. Med branjem dobimo občutek, da je naslovil vernike in cerkve na splošno. Brezčasnost Pisma Efežanom omogoča, da ta »osupljiv razgled« prodre tudi v naš svet in miselnost. Ko si bomo ta teden še enkrat ogledali vsa poglavja, imejmo v mislih vprašanje: Katere pomembne resnice Pisma Efežanom bi morale tudi danes usmerjati življenje vernikov?
