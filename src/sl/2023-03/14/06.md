---
title:  Smo prejemniki in darovalci milosti
date:   28/09/2023
---

`Ko boš danes bral Ef 5, premišljuj o Pavlovem naročilu, kako naj načela evangelija uporabimo v svojih odnosih drug z drugim. Kateri opomin se ti zdi še posebej smiseln za tvoje življenje?`

Če Ef 5 beremo od začetka, bomo morda zgrešili moč ene od pomembnih tem tega poglavja. Zato raje začnimo pri Ef 4,32, kjer je Pavel naročil efeškim vernikom, naj bodo »drug do drugega dobrosrčni in usmiljeni« in naj odpuščajo drug drugemu, kakor jim je Bog milostno odpustil v Kristusu.

Verniki smo spodbujeni, da svoje vedenje do drugih temeljimo na Božjem odpuščanju in milosti do nas. Posnemati moramo Boga! (Primerjaj z Mt 5,43-48.)

Pavel je ta pristop primerjal s priljubljenim poganskim življenjskim slogom. Namesto da bi drug drugega cenili kot brate in sestre Božje družine, ljudje vse prepogosto drug drugega zlorabimo za svoj spolni užitek in se nato hvalimo s tem (Ef 5,3.4). Pavel je jasno povedal, da v novem svetu, ki ga načrtuje Bog, takšen pristop nima prihodnosti (Ef 5,5-7).

Namesto tega bi morali verniki obrniti hrbet svoji temačni preteklosti in živeti kot otroci luči (Ef 5,8-10) ter posnemati Očetovo ljubezen. Pavel nas svari, naj ne sodelujemo pri »delih teme«, ki se opravljajo »na skrivaj« (Ef 5,11.12). V nasprotju s tem moramo živeti v Kristusovi luči (Ef 5,13.14). Svojega življenja ne bi smeli zapravljati s pijančevanjem, ampak bi morali skrbno izrabljati čas tako, da se zahvaljujemo Bogu za njegovo ljubezen (glej Ef 5,15-21).

Pavel je témo posnemanja Božje ljubezni uporabil tudi pri svojem nasvetu krščanskim možem in ženam. Kristusovo požrtvovalno ljubezen do cerkve je postavil za zgled krščanskim možem (Ef 5,25-33), zvestobo cerkve Kristusu pa za zgled krščanskim ženam (Ef 5,22-24). Namesto da bi dar spolnosti uporabila na izprijen in sebičen način, se morata zakonca osredotočiti na to, da cenita in ljubita drug drugega ter tako postaneta »eno meso« (Ef 5,28-33).

»Posnemajte torej Boga, saj ste njegovi ljubljeni otroci« (Ef 5,1). V svojih odnosih drug z drugim smo pozvani, da po Božji milosti uresničimo ta opomin.

`Kako nam Ef 5,2, kjer piše, da moramo živeti v ljubezni, pomaga razumeti, kaj je imel Pavel v mislih, ko je rekel, naj posnemamo Boga (Ef 5,1)?`
