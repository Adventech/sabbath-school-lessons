---
title:  Edinost vere
date:   27/09/2023
---

`V Ef 4 je Pavel prosil vernike, naj nehajo delati določene reči in naj se raje prepričajo, da bodo delali druge. O čem je govoril? `

Ef 4 se začne in konča s pozivom vernikom, naj skrbijo drug za drugega (Ef 4,1–3.32). Med tema pozivoma je Pavel močno podprl zamisel, da moramo skrbeti za edinost cerkve. Začel je tako, da je naštel sedem »enk«: eno telo, en Duh, eno upanje, en Gospod (Jezus Kristus), ena vera, en krst ter en Bog in Oče (Ef 4,4-6). Te duhovne resničnosti nas povezujejo med seboj.

Čeprav je edinost teološka gotovost, zahteva trdo delo. Zato bi si morali zmeraj prizadevati ohraniti edinost Duha (Ef 4,3). Eden od načinov, kako lahko to naredi vsakdo od nas, je, da smo aktivni »deli« Kristusovega telesa (Ef 4,7-16). Vsak vernik je talentiran del telesa in bi moral prispevati k njegovi dobrobiti (Ef 4,7.16). Vsi bi morali imeti koristi od dela apostolov, prerokov, evangelistov, pastorjev in učiteljev (Ef 4,11.12). Kakor kite in vezi imajo ti deli povezovalno funkcijo: pomagajo nam, da se skupaj vraščamo v Kristusa, ki je Glava telesa (Ef 4,13.15).

Poleg tega je Pavel naročil, naj ne bomo »več nedorasli otroci, ki jih premetava in kot valove razburka vsak veter nauka v človeški zvijačnosti in pretkanosti, v blodnem zavajanju« (Ef 4,14). Te besede jasno nakazujejo, da se je zgodnja cerkev zaradi »zvijačnežev« soočala z notranjimi izzivi.

Ko je Pavel napredoval proti svojemu zadnjemu pozivu vernikom, naj bodo »drug do drugega dobrosrčni in usmiljeni« ter naj odpuščajo drug drugemu (Ef 4,32), jih je prosil še, naj se izogibajo svoji pretekli trdosrčnosti (Ef 4,17-24), jezi in neprimernemu govoru, ki ga naj raje nadomestijo z besedami, ki izgrajujejo in podeljujejo milost (Ef 4,25-31).

Tega poglavja o edinosti ni težko brati, kadar vlada mir. Veliko težje – pa tudi pomembneje – ga je brati, kadar se znajdemo v sporu. Kako pomembno se ti zdi, da že danes izkusiš edinost Kristusovega telesa – edinost, za katero je umrl?

`Na katere načine lahko prispevamo k edinosti cerkve – tako na krajevni kakor globalni ravni? Zakaj je pomembno, da naredimo to, kar je v naši moči?`
