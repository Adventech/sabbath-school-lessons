---
title:  Odrešeni smo za skupnost  
date:   25/09/2023
---

`Preberi Ef 2 in poskušaj odgovoriti na vprašanje: Kaj je Bog naredil za nas po svojem sinu Jezusu Kristusu?`

»Toda Bog …« sta besedi, ki človeštvu vlivata največje upanje. V Ef 2,1–10 je Pavel opisal mračno preteklost svojih bralcev/poslušalcev. Kakor vse človeštvo so bili tudi oni nagnjeni k temu, da se upirajo Bogu. Njihovo življenje sta usmerjala greh in Satan (Ef 2,1–3). »Toda Bog, ki je bogat v usmiljenju /…/« Kaj je Bog naredil zanje in za nas? (1) Obudil nas je skupaj s Kristusom – njegovo vstajenje je tudi naše. (2) S Kristusom nas je dvignil v nebesa – njegov vnebohod je tudi naš. (3) S Kristusom nas je posadil v nebesih – njegovo ustoličenje je tudi naše (Ef 2,4–7). Nismo samo opazovalci dogodkov Kristusovega življenja, ki spreminjajo vesolje! Bog je ta neverjetna dejanja naredil zaradi svoje milosti in ne, ker bi si mi to zaslužili (Ef 2,8.9). Njegov namen je, da bi verniki opravljali »dobra dela« in živeli povezani z Jezusom (Ef 2,10).
Če Ef 2,1–10 uči, da bi morali živeti povezani z Jezusom, pa Ef 2,11–22 uči, da bi morali biti povezani drug z drugim kot del njegove Cerkve. Jezusova smrt je imela vertikalne prednosti – utrdila je vernikov odnos z Bogom (Ef 2,1–10) – pa tudi horizontalne – utrdila je naše odnose drug z drugim (Ef 2,11–22). Jezus je na križu uničil vse, kar je ločevalo poganske in judovske vernike, vključno z napačno rabo zakona, ki je še poglabljala prepad med tema skupinama (Ef 2,11–18). Poleg tega je Jezus zgradil čudovit nov tempelj, ki je sestavljen iz vernikov. Pogani, ki nekoč niso smeli sodelovati pri čaščenju v svetih delih templja, so se zdaj pridružili judovskim vernikom ter postali eno z njimi. Tudi mi smo del Božje cerkve, »svet tempelj v Gospodu« (Ef 2,19–22).

Po Božji milosti imamo danes prednost živeti povezani z Jezusom in s soverniki.

Besede v Ef 2,8–10 so odigrale pomembno vlogo pri spreobrnjenju mnogih. Martin Luter je v teh vrsticah našel milost, ki je osvojila njegovo srce, in odkril nekatere osrednje točke reformacije: zveličanje temelji samo na veri, prejmemo ga samo po Kristusovi milosti in samo v Božjo slavo. Leta 1738, osemnajst dni po svoji spreobrnitvi na londonski ulici Aldersgate je John Wesley pridigal na oxfordski univerzi in izrazil »krik svojega srca« ter predstavil »manifest novega gibanja«. Svetopisemsko besedilo, na katerem je temeljil svoj govor, je bilo Ef 2,8. (Glej A. Skevington Wood, »Strangely Warmed: The Wesleys and the Evangelical Awakening,« Christian History [revija], vol. 5, št. 1 [1984]).
