---
title:  Za globlje proučevanje
date:   29/09/2023
---

Naš nauk zaključujemo s premišljevanjem o zadnjem, šestem, poglavju Pisma Efežanom, kjer opazimo, da smo kot cerkev Božja vojska, ki oznanjuje mir.

V Pismu Efežanom je Pavel upodobil cerkev kot Kristusovo telo (Ef 1,22.23; Ef 4,11-16), kot Božji tempelj (Ef 2,19-22) in kot Kristusovo nevesto/ženo (Ef 5,21-33). V Ef 6,10-20 pa je cerkev opisal kot Božjo vojsko in vernike pozval, naj poprimejo za orožje. Ta odlomek prinaša številne koristi, vendar se lahko zgodi, da ga razumemo napačno.

Pavlove besede lahko neustrezno razumemo kot poziv, da vzamemo v roke pravo orožje ali da smo bojeviti v odnosih drug z drugim. Toda Pavel je vseskozi poudarjal edinost, prijazen govor in ljubeznivost (glej Ef 4,25–5,2). Božjo dobro novico je opisal kot »evangelij miru« (Ef 6,15). Ta slikovita vojaška prispodoba cerkve nikakor ne spodbuja k vojni v običajnem pomenu te besede. Ravno nasprotno; v duhovnem boju proti zlu bi morali biti mirovniki. Pavel je stopil na bojišče velikega spopada in nas pozval, naj se pridružimo Božji vojski.

Svojega sovražnika moramo oceniti realno, saj nikoli ni dobro podcenjevati nasprotnih sil. Ne spopadamo se samo s človeškimi sovražniki, »ampak proti vladarstvom, proti oblastem, proti svetovnim gospodovalcem te mračnosti, proti zlohotnim duhovnim silam v nebeških področjih« (Ef 6,12), ki jih vodi prebrisani general, Hudič (Ef 6,11). Kljub temu pa se nam ni treba bati sovražnikov. Bog se bojuje z nami (Ef 6,10) in nam je priskrbel najboljše orožje – »Božjo bojno opremo« (Ef 6,11; primerjaj z Iz 59,15-17). Na voljo imamo resnico, pravičnost, mir, vero, zveličanje in Duha (Ef 6,13-17). Z Bogom pred seboj in od glave do pet opremljeni z bojno opremo, ki nam jo je priskrbel On, ne moremo pasti. Zmaga je zagotovljena.

**Vprašanja za pogovor**

`1.	Kaj je mislil Pavel z besedami, da smo Božja stvaritev, »ustvarjeni v Kristusu Jezusu za dobra dela; zanje nas je Bog vnaprej pripravil, da bi v njih živeli« (Ef 2,10)? Kaj je namen dobrih del, če se ne moremo zveličati z njimi?`

`2.	Pavel je zapisal: »Njemu pa, ki more po môči, katera deluje v nas, v vsem napraviti neznansko več od tega, kar prosimo ali mislimo /…/« (Ef 3,20) Katera moč deluje v nas in kako se lahko kaže v našem življenju?`
