---
title:  Blagoslovljeni v Kristusu
date:   24/09/2023
---

Nekateri so Pismo Efežanom imenovali kar »novozavezne Alpe«. Pavel, naš gorski vodič, nas v Ef 1 popelje v strmino. Sledi nagel vzpon. Ko pridemo na vrh, smo skorajda brez sape in z osuplostjo opazujemo razgled.

`Premišljuj o Pavlovih besedah v Ef 1. Kaj te pri tem poglavju še posebej navdihuje? Katere »vrhove« vidiš?`

Ef 1,3–14 je kot nekakšen zemljevid na vrhu gore, kjer so označeni vrhovi na obzorju, medtem ko Pavel našo pozornost usmeri na naš blagoslovljeni kraj v širni pokrajini načrta zveličanja. Pokrajina obsega celotno zgodovino načrta zveličanja – od večne preteklosti do Božjih dejanj milosti po Kristusu, vse do večne prihodnosti. Božje odrešenje vernikov odraža božansko pobudo, ki jo je prevzel »pred stvarjenjem sveta« (Ef 1,4) in se zdaj uresničuje v našem življenju (glej Ef 1,7.8.13.14). Te strategije, sprejete pred stvarjenjem sveta, bodo dokončane na koncu časa (Ef 1,9.10). Takrat bo »vse« tako »v nebesih« kakor »na zemlji« osredinjeno oziroma združeno v Kristusu, Božji načrt za »polnost časov« pa bo uresničen (Ef 1,10). Takrat bomo v celoti doživeli Božji skrivnostni načrt (Ef 1,9). Zdaj pa smo lahko prepričani, da je zveličanje, ki smo ga sprejeli po Kristusu, pomembni del Božjega daljnosežnega načrta za odrešenje »vseh stvari«.
Kadar smo na vrhu gore, zahvaljevanje običajno kar samo privre iz nas. V Ef 1,15–19 se Pavel med molitvijo zahvaljuje Bogu in prosi, da bi verniki izkusili zveličanje, ki ga je Bog načrtoval zanje. Ko Pavel našo pozornost usmeri na vstalega in poveličanega Kristusa, ki za vse čase vlada vsem silam (Ef 1,20–23), se znajdemo še na enem strmem vzponu.

Po Božji milosti, ki jo je pokazal po svojem sinu Jezusu Kristusu, lahko že danes živimo na tem gorskem vrhu!

`V Ef 1,4 piše, da nas je Kristus »pred stvarjenjem sveta /…/ izvolil v njem, da bi bili pred njegovim obličjem sveti in brezmadežni«. Razmisli o pomenu teh besed. V njem smo bili izvoljeni pred stvarjenjem sveta! Bog hrepeni po tem, da bi bili rešeni. Kako to vpliva na tvoje vsakdanje življenje?`
