---
title:  Smo cerkev živega Boga
date:   26/09/2023
---

`Zakaj je biti del Božje cerkve pomembno in vznemirljivo obenem? Ef 3`

Kadar verniki govorijo dobre stvari o naši cerkvi, smo opogumljeni. Vendar se besede naših največjih navdušencev ne morejo primerjati s Pavlovim živahnim pričevanjem o cerkvi, zapisanim v Ef 3. Pavel je najprej zapisal poročilo o svoji molitvi za efeške vernike (Ef 3,1; primerjaj z Ef 1,15-23) in nato začel pripovedovati o tem, da je Bog ustanovil cerkev (Ef 3,2-13), nazadnje pa dokončal svoje poročilo o molitvi (Ef 3,14-21). Ko to beremo, začenjamo razumeti pomembne reči o Božjem »načrtu« oziroma »skrivnosti«.

V večnosti si je Bog zamislil »skrivnost« oziroma »načrt« za cerkev (Ef 3,3-5.9.11).

Po Jezusovem življenju in smrti je bil ta dolgo prikrit načrt »izpeljan« (Ef 3,11; primerjaj z Ef 2,11-22).

Po razodetju je Pavel izvedel za »skrivnost« cerkve in osupljivo dejstvo, da so pogani zdaj enakovredni družabniki te skrivnosti (Ef 3,3-6).

Pavel je sodeloval pri oznanjevanju te dobre novice. Bil je apostol poganov. Oznanil jim je »neizsledljivo Kristusovo bogastvo« (Ef 3,8.9).

Mnogi so sprejeli Kristusa. Cerkev je bila zdaj sestavljena tako iz Judov kakor poganov ter je kot takšna »vladarstvom in oblastem v nebeških področjih« pričala o »mnogovrstni Božji modrosti« (Ef 3,10) ter razglašala njihovo skorajšnjo pogubo (primerjaj z Ef 6,10-20). Načrt o zedinjenju vseh stvari v Kristusu (Ef 1,10) je v teku in čas zlih sil se izteka.

To razumevanje cerkve je spodbudilo Pavla k molitvi za vernike. Zakaj si ne bi ob besedah, zapisanih v Ef 3,14-21, predstavljali, da Pavel goreče moli tudi za nas? Predstavljajmo si, kako moli za nas, »da bi se izpolnili do vse Božje polnosti« (Ef 3,19) in bili popolnoma vključeni v osupljivo in vse jasnejšo skrivnost zedinjene cerkve.

`Kakšne prepreke opazimo med verniki naše cerkve, ki jih – v luči tega, kar tukaj piše Pavel – ne bi smelo biti? Kako jih lahko pomagaš odstraniti?`
