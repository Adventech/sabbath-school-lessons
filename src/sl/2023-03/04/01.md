---
title:  Kako nas Bog rešuje
date:   15/07/2023
---

### Preberi pred proučevanjem  
Ef 2,1-10; Ef 5,14; Rim 5,17; Ef 5,6; 2 Tim 1,7

> <p>Ključno besedilo</p>
> Bog pa, bogat v usmiljenju, zaradi svoje velike ljubezni, ki nas je z njo ljubil, nas je, ko smo tudi bili mrtvi po grehih, oživil s Kristusom vred. Ef 2,4.5 (chr)

Takrat leto in pol stara Jessica McClure se je 14. oktobra 1987 igrala na dvorišču svoje tete v Midlandu v Teksasu. Med igro je padla v 6,5 metrov globok zapuščen vodnjak. Njena stiska je pritegnila pozornost svetovnih medijev. Gledalci z vsega sveta so opazovali »malo Jessico«, kako je spala, jokala, pela in klicala svojo mamo. Opazovali so tudi, kako so reševalci dovajali svež zrak v vodnjak.

58 ur po Jessicinem padcu je svetovno občinstvo zadrževalo dih, ko so jo končno rešili iz 20-centimetrskega ohišja vodnjaka, kjer je bila ujeta več kot dva dni. Fotograf Scott Shaw – prejemnik Pulitzerjeve nagrade – je ujel ta trenutek: reševalni kabel je prepolovil obraze zaskrbljenih reševalcev, ki gledajo na povit sveženj v središču drame – v tem svežnju je mala Jessica.
 
Nič ni bolj napetega od dobre reševalne zgodbe! Pavel nam v Ef 2,1-10 poda podroben in oseben pogled na najveličastnejšo in najobširnejšo reševalno akcijo vseh časov – na Božja prizadevanja za rešitev človeštva. Napetost te zgodbe še poveča spoznanje, da nismo zgolj opazovalci reševanja nekoga drugega, temveč priče temu, kako Bog rešuje nas osebno.
