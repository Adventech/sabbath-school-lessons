---
title:  "Zdaj oživljeni, obujeni in poveličani s Kristusom"
date:   18/07/2023
---

»Bog pa, bogat v usmiljenju, zaradi velike ljubezni svoje, ki nas je z njo ljubil /…/« (Ef 2,4 chr). Z dvema mogočnima besedama – »toda Bog« – se Pavel z žalostnega opisa preteklega življenja svojih poslušalcev (Ef 2,1-3) obrne k novi, upanja polni resničnosti, ki je značilna za življenje vernikov (Ef 2,4-10).

`V kakšnem smislu verniki sodelujejo v Kristusovem vstajenju, vnebohodu in poveličanju? Kdaj so deležni tega? Ef 2,6.7`

Omenili smo že, da je Pismo Efežanom prežeto s Kristusom. Pisec je poudaril povezanost vernikov s Kristusom. V Ef 2,5.6 je Pavel razširil to temo s tremi sestavljenimi glagoli, da bi sporočil osupljivo resnico, da lahko verniki zaradi Božjih pobud sodelujejo v pomembnih dogodkih zgodovine odrešenja, ki so osredotočeni na Jezusa, Mesijo.

Verniki so: (1) vstali skupaj s Kristusom; (2) obujeni skupaj s Kristusom (s tem je Pavel verjetno nakazal delež, ki ga imajo verniki v Kristusovem vnebohodu); (3) sedijo skupaj s Kristusom »v nebeških področjih«, kar pomeni, da sodelujejo pri Kristusovem »sedenju« na nebeškem prestolu. Skupaj z njim so poveličani.

Da bi lahko cenili moč Pavlovega argumenta, se moramo ozreti nazaj v Ef 1,19-23 in se spomniti, da je Kristus po svoji smrti, vstajenju, vnebohodu in poveličanju dosegel zmago nad hudobnimi duhovnimi silami – prav nad tistimi, ki so nekoč gospodovale življenju zdajšnjih vernikov. Zaradi Jezusovega vstajenja, vnebohoda in poveličanja so te sile – čeprav so še vedno dejavne in ogrožajo človeški obstoj – popolnoma poražene. Vesolje je doživelo premik. Resničnost se je spremenila. Verniki niso več zgolj opazovalci teh dogodkov, ampak so osebno in intimno vključeni vanje. To, da smo skupaj z Jezusom oživljeni, vzdignjeni v nebesa in povišani na prestol, nam daje številne nove možnosti. Pravico imamo obrniti hrbet življenju, ki mu gospodujejo demoni, in živeti življenje duhovnega izobilja in moči po Kristusu (2 Tim 1,7).

`»Bog nam ni dal duha boječnosti, temveč duha moči, ljubezni in razumnosti.« (2 Tim 1,7) Kako nam svetopisemske vrstice, ki smo si jih ogledali v današnjem nauku, pomagajo razumeti, o čem tukaj govori Pavel?`
