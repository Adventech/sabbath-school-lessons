---
title:  Nekoč zavedeni z lastnimi željami
date:   17/07/2023
---

Sicer pa smo nekoč tudi mi vsi živeli tako kot oni v svojih mesenih poželenjih; počenjali smo, kar sta hotela meso in razum, in smo bili po naravi otroci jeze kakor drugi. Ef 2,3

Človeškemu življenju ne gospodujejo samo zunanje sile, ki so omenjene v Ef 2,2, temveč tudi notranje: mesena poželenja in življenje, ki ga usmerjajo želje »mesa in razuma« (Ef 2,3).

`Kaj je Pavel mislil s tem, da so bili njegovi poslušalci nekoč »po naravi otroci jeze kakor drugi«? (Ef 2,3) Primerjaj Ef 2,3 in Ef 5,6.`

Že sedanja resničnost zapravljenega življenja je dovolj boleča, a njene posledice v zadnjih dneh so še bolj zastrašujoče. Ljudem, ki so »po naravi otroci jeze kakor drugi« (Ef 2,3), grozi Božja sodba na koncu časa.

Besedna zveza »po naravi otroci jeze« kaže na še eno strašljivo resničnost. Medtem ko še vedno nosimo Božjo podobo, smo spoznali, da je v nas nekaj korenito napačnega. Živeti krščansko življenje ni le stvar premagovanja slabih navad ali »prestopkov in grehov« (Ef 2,1), ki nas trenutno ogrožajo. Ne borimo se le z grehi, ampak z grehom. Nagnjeni smo k temu, da se upiramo Bogu in uničujemo sami sebe. Že po naravi smo ujeti v vzorec samouničevanja in grešnega vedenja, pri čemer sledimo Satanovemu nareku (Ef 2,2) in svojim lastnim prirojenim poželenjem (Ef 2,3). Verniki so bili nekoč »po naravi otroci jeze«.

Pomembno je zapaziti, da je Pavel uporabil preteklik – verniki »smo bili po naravi otroci jeze« (Ef 2,3). To pa ne pomeni, da prirojena nagnjenost k zlu pri vernikih ne obstaja več. Pavel je v znatnem delu svojega pisma (Ef 4,17–5,21) svaril pred tem, da grešna dejanja, ki so ukoreninjena v naši grešni naravi, še vedno predstavljajo grožnjo kristjanom. Vendar to pomeni, da »stari naravi« ni več treba gospodovati nad vernikom. Kristjan lahko po Kristusovi moči odloži starega človeka in obleče novega, »ki je po Bogu ustvarjen v pravičnosti in svetosti resnice« (Ef 4,22-24).

`Kdo še ni opazil pokvarjenosti svoje narave tudi po svoji izročitvi Jezusu? Kaj nam to pove o tem, kako pomembno je, da se ga oklepamo v vsakem trenutku svojega življenja?`
