---
title:  Nekoč mrtvi in zapeljani
date:   16/07/2023
---

`Kaj Pavel v Ef 2,1-10 pravi o tem, kaj je Jezus naredil za nas?`

Pavel je že prej v svojem pismu opisal zveličanje, ki je dano kristjanom (Ef 1,3-14.15-23). Na kratko je povedal tudi zgodbo efeških vernikov (Ef 1,13). V Ef 2,1-10 njihovo zgodbo pove še bolj podrobno in osebno. Njihovo preteklo grešno življenje (Ef 2,1-3) primerja z blagoslovi Božjega zveličanja, ki jih predstavi kot delež v Kristusovem vstajenju, vnebohodu in poveličanju (Ef 2,4-7). Veseli se, da je osnova našega zveličanja Božja milost in njegovo delo stvarjenja (Ef 2,8-10).

Te tri dele, o katerih govori omenjeni odstavek, lepo povzamejo tri besedne zveze, zapisane v Ef 2,5: (1) »mrtvi zaradi prestopkov«; (2) Bog nas je »oživil s Kristusom«; (3) »po milosti ste rešeni« (eku).

V Ef 2,1.2 Pavel poudari žalostno resničnost življenja njegovih bralcev pred spreobrnjenjem, ko pove, da so bili duhovno mrtvi; prestopki in grehi so bili njihov običajen življenjski vzorec (Ef 2,1); sledili so Satanu (Ef 2,2). Ker Pavel piše živim ljudem, moramo njegove besede, da so bili efeški verniki nekoč »mrtvi«, razumeti v simbolnem smislu (primerjaj z Ef 5,14). Njihova beda je bila še kako resnična in zlovešča, saj so bili nekoč ločeni od Boga, ki je Vir življenja (primerjaj s Kol 2,13; Rim 5,17 in Rim 6,23).

Ko je Pavel razmišljal o preteklem življenju svojih poslušalcev, je izpostavil dva zunanja dejavnika, ki sta jim gospodovala. Prvi je bil »način tega sveta« (Ef 2,2) – vedenje in navade širše efeške kulture, ki so ljudi vodile v upor proti Bogu.

Drugi dejavnik, ki je gospodoval njihovemu prejšnjemu življenju, je bil Satan, »poglavar oblasti zraka« (Ef 2,2). »Zrak« oziroma »nebeška področja« so kraj nadnaravnih sil, tudi hudobnih (primerjaj z Ef 1,3; Ef 3,10; Ef 6,12). Poleg tega je Satan dejaven tudi na zemlji – je »duh«, ki »zdaj deluje v sinovih neposlušnosti« (Ef 2,2).

`Česa nas te vrstice učijo o resničnosti velikega spopada? Kako lahko črpamo tolažbo in upanje iz spoznanja, da je Jezus zmagovalec in da smo lahko že zdaj deležni njegove zmage?`
