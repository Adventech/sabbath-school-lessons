---
title:  Bog nas je rešil
date:   20/07/2023
---

`Znova preberi Ef 2,1-10, pri čemer se osredotoči na Pavlov zaključek v vrsticah 8-10. Katere ključne točke poudari na koncu tega odlomka?`

V Ef 2,1-3 je Pavel zapisal, da efeški verniki ne prejemajo zveličanja zaradi svojega lepega vedenja ali prijetnih lastnosti. Na začetku zgodbe so bili duhovno mrtvi. V njih ni bilo iskre življenja ali vrednosti (Ef 2,1). Greh jih je popolnoma premagal (Ef 2,1). Kazali niso nobene osebne pobude, ampak jim je gospodoval sam Satan, njihova lastna poželenja in umske zmote (Ef 2,2.3).
Čeprav se tega niso zavedali, so bili v veliko slabšem položaju, kakor bi bili, če ne bi živeli duhovnega življenja ali imeli duhovnih vrlin. Skupaj z vsem človeštvom so bili sovražniki pravega Boga in so stopali proti usodnemu dnevu in dnevu božanske sodbe. Bili so »otroci jeze kakor drugi«  (Ef 2,3).

Njihovo zveličanje ni ukoreninjeno v njihovih lastnostih, temveč v Božji neopisljivi ljubezni, ki je ne moremo pojasniti na podlagi vrednosti njenega prejemnika. Bog v svoji milosti in ljubezni po Jezusu Kristusu deluje v njihovo korist (Ef 2,4); obudil jih je iz duhovne smrti. Zaradi Božjega posredovanja hodijo po osupljivi poti, ki sledi Jezusovi smeri. Iz neskončnih globin popolne duhovne smrti in izčrpavajoče sužnosti so bili obujeni in preneseni v »nebeška področja«, kjer s Kristusom sedijo na nebeškem prestolu (Ef 2,5.6). To božansko posredovanje, ki spominja na strelo, ni trenutni pojav. Ima moč ostati in trajati večno. Bog načrtuje vso večnost izkazovati vernikom svojo milost po Jezusu Kristusu (Ef 2,7).

V zaključku tega odlomka (Ef 2,8-10) se Pavel vrne na to temo, ker si želi, da bi njegovi poslušalci dojeli bistvo: zveličanje vernikov je Božje in ne človeško delo. Ne izvira iz nas, temveč je Božji dar. Noben človek se ne more pohvaliti, da ga je sprožil (Ef 2,8.9). Ko verniki stojimo v Božji milosti, smo »razstavni eksponati« njegove – in samo njegove – milosti. Smo njegova mojstrovina – ustvaril nas je »v Kristusu Jezusu« (Ef 2,10).

`Zakaj je tako pomembno razumeti, da naše zveličanje izvira iz Boga in ni ukoreninjeno v naši vrednosti ali prizadevanjih?`
