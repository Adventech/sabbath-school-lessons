---
title:  Za vedno blagoslovljeni po milosti
date:   19/07/2023
---

`Božji načrt zveličanja v Ef 1,3.4 primerjaj z večnimi posledicami tega načrta, ki so opisane v Ef 2,7. Kateri so ključni elementi in cilji Božjega »načrta zveličanja«?`

Prireditve ob podelitvi diplome so čudovita slavja, pa naj gre za diplomo ob zaključku vrtca ali pa za promocijo doktoric in doktorjev znanosti. Zaključek šolanja je pomemben dosežek in zaznamuje prehod na drugačno stopnjo življenja ali poklicne poti. Pomembno je, da verniki razumemo globoko resnico evangelija: nikoli ne moremo diplomirati iz milosti. Nikoli ne bomo šli na slavje, ker bi doktorirali iz milosti ali diplomirali iz potrebe po njej.

Pavel je to resnico potrdil v Ef 2,7 in jo podkrepil z obsežnim časovnim razponom. Bog je v preteklosti za našo odrešitev deloval po Kristusu. Ker nas tako istoveti s svojim Sinom Jezusom Kristusom, smo v sedanjosti deležni njegovega vstajenja, vnebohoda in poveličanja (Ef 2,4-6). Toda Božji načrt se ni končal s preteklostjo, ki je polna milosti, in sedanjostjo, ki se kopa v usmiljenju. Božji načrt, ukoreninjen v božanskih zborovanjih iz pradavnih časov (Ef 1,4), se razteza neskončno v prihodnost in vključuje vse »prihajajoče veke« (Ef 2,7). Njegov načrt za večno prihodnost temelji na istem načelu kakor njegova dejanja v preteklosti in sedanjosti – na načelu milosti. V »prihajajočih vekih« se Bog veseli pokazati »bogastvo svoje milosti z dobrotljivostjo do nas v Kristusu Jezusu« (Ef 2,7 eku).

Pavel razume Božjo milost kot zaklad ali premoženje nepojmljive vrednosti (primerjaj z Ef 1,7 in Ef 3,8), iz katerega lahko verniki črpajo vire za izpolnitev kakršne koli potrebe. Ta veličastna Božja radodarnost do nas je prepričljiv, brezčasen in vesoljni prikaz njegove milosti.

»Namen Jezusovega prihoda je bil razodeti Boga ljudem in angelom. /…/ Ampak to razodetje ni bilo namenjeno samo Božjim otrokom na zemlji. Naš mali svet je učbenik za vesolje. Božji čudovit namen milosti, skrivnost odrešitvene ljubezni, je tema, ki jo ›žele spoznati celo angeli‹ (1 Pt 1,12 eku) in bo proučevana vse neskončne veke. Kristusov križ bo tako za odrešene kakor tudi za bitja, ki nikoli niso padla, predmet njihovega raziskovanja in njihova pesem. Videlo se bo, da je slava, ki sije z Jezusovega obličja, slava požrtvovalne ljubezni.« (Jezusovo življenje, str. 11)

`Predstavljaj si, kako bi bilo, če ne bi imeli upanja in zagotovila, da smrt ni konec vsega. Vsi, ki so nas poznali, bodo prej ko slej umrli in kmalu nihče ne bo več vedel za nas. Kakor da nikoli nismo živeli in naše življenje ni pomenilo ničesar. Kako se ta usoda razlikuje od upanja, ki ga imamo? `
