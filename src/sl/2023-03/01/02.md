---
title:  Pavel, efeški evangelist
date:   25/06/2023
---

`Kaj je Pavel naredil med svojim prvim obiskom v Efezu na koncu svojega drugega misijonskega potovanja? Apd 18,18-21`

Efez je bil eno največjih mest rimskega cesarstva. V njem je živelo približno 250.000 prebivalcev. Bil je prestolnica ene od najbogatejših provinc cesarstva – province Azije, ki je zajemala večino ozemlja, ki ga danes poznamo pod imenom Mala Azija. V Pavlovih dneh je ta provinca uživala rast in blaginjo. Efez je bil pristaniško mesto na razpotju pomembnih poti. Meščani so častili veliko božanstev, toda Artemida je veljala za vrhovno boginjo in zaščitnico mesta. Čaščenje te boginje je bilo v središču državljanskih slovesnosti, športnih iger in vsakoletnih slavij. (Rimljani so Artemido imenovali Diana; glej Apd 19,24.35.)

Pavel se je kasneje na svojem tretjem misijonskem potovanju vrnil v Efez (Apd 19,1-12) in ostal tam tri leta (Apd 20,31), kar kaže na njegovo namero, da tam trdno zasidra krščansko vero.

`Kateri nenavadni dogodek je vodil v splošno poveličevanje »Gospoda Jezusa« v Efezu? Apd 19,13-20`

Luka pripoveduje nenavadno zgodbo o sedmih popotnikih – judovskih izganjalcih duhov. Uporaba Pavlovega in Jezusovega imena v njihovih urokih se je izkazala za zgrešen podvig. Ko se je novica razširila po mestnih ulicah, »je vse obšla velika groza in poveličevali so ime Gospoda Jezusa« (Apd 19,17). Ta dogodek je močno vplival na tiste, ki so že bili verniki; javno so sežgali svoje drage čarovniške knjige, vredne »petdeset tisoč srebrnikov« (Apd 19,19). Skupaj z mnogimi meščani so verniki spoznali, da se poleg Jezusa ne sme častiti nikogar oziroma ničesar drugega.

`Kaj je predstavljal sežig njihovih dragocenih knjig? Kaj nam to pove o popolni predanosti Gospodu?`
