---
title:  Pavel in Efežani
date:   24/06/2023
---

### Preberi pred proučevanjem
Apd 18,18-21; Apd 19,13–20,1; Apd 20,17-38; Ef 1,1.2; Ef 6,21-24; Ef 3,13; Ef 1,9.10

> <p>Ključno besedilo</p>
> Ko nam je razodel skrivnost svoje volje po blagohotnem načrtu, kakor si ga je vnaprej zastavil, da bi ga uresničil v polnosti časov: osrediniti [zediniti] v Kristusu kot glavi vse, kar je v nebesih in kar je na zemlji. Ef 1,9.10

Kadar kaj pišemo, imamo v mislih določen namen, ki je pogosto zelo tehten. Abraham Lincoln je svoj slavni gettysburški nagovor iz leta 1863 napisal po grozljivem opustošenju zaradi ameriške državljanske vojne, v kateri je umrlo približno 7000 vojakov. V tem nagovoru se je skliceval na ustanovne očete ZDA in izrazil svoje prepričanje o tem, da je bila državljanska vojna končni preizkus tega, ali bo narod, ki je bil ustanovljen leta 1776, zdržal ali »izginil z zemlje«.

Tudi Pavel je imel pri pisanju svojega pisma Efežanom tehten namen. Efeški verniki so bili v nevarnosti, da zaradi njegovega ujetništva ter nenehnega preganjanja in preizkušenj, ki so jih prestajali, izgubijo pogum (Ef 3,13; Ef 6,20). Pavel jih je spomnil na to, kaj se je zgodilo ob njihovem spreobrnjenju, ko so sprejeli Kristusa za svojega Zveličarja in postali del njegove cerkve. Postali so Kristusovo telo (Ef 1,19-23; Ef 4,1-16), gradbeni material za tempelj (Ef 2,19-22), Kristusova nevesta (Ef 5,21-33) in dobro opremljena vojska (Ef 6,10-20). Igrali so strateško vlogo pri izvršitvi vélikega Božjega načrta, da zedini vse v Kristusu (Ef 1,9.10). Pavlov namen je bil predramiti efeške vernike ter jim pokazati njihovo pravo identiteto in prednosti, ki jih imajo kot Kristusovi sledilci.  
