---
title:  Pismo Efežanom v svojem času
date:   28/06/2023
---

`Kako je Pavel začel in končal pismo vernikom v Efezu? Kaj si je želel zanje? Ef 1,1.2; Ef 6,21-24`

Na začetku pisma je Pavel povedal, da je on avtor pisma (Ef 1,1). Približno na sredini pisma je spet navedel svoje ime in povedal, da je »jetnik Kristusa Jezusa za vas, pogane« (Ef 3,1), pri čemer gre za osebno refleksijo o njegovem apostolskem delu (Ef 3,1-13). Proti koncu pisma je še enkrat omenil svoje jetništvo (Ef 6,10); njegov zaključek je precej oseben (Ef 6,21.22). Čeprav nekateri učenjaki zanikajo Pavlovo avtorstvo tega pisma, je pomembno zapaziti, da sámo pismo navaja, kdo je pisec. Mnogi kristjani se upravičeno strinjajo s tem, da je avtor apostol Pavel.

`Kakšne posledice bo po Pavlovem mnenju imelo njegovo jetništvo za efeške vernike? Ef 3,13`

Videti je, da so čas pisanja pisma in okoliščine pisma Efežanom podobni drugima dvema pismoma, ki ju je Pavel napisal iz zapora – pismu Kološanom (glej Kol 4,7.8) in pismu Filemonu. Poleg tega opazimo, da je od Pavlovega delovanja v Efezu minilo veliko časa (Ef 1,15; 3,1.2). Pismo Efežanom je najverjetneje napisal v rimskem zaporu okoli leta 62.

 V tem pismu je navedel nekatere okoliščine njegovih prejemnikov v Efezu. Zaobjel je precej široko časovno obdobje: začel je z odločitvijo, ki jo je Bog sprejel »pred stvarjenjem sveta« (Ef 1,4), in razmišljal o veliki temi zveličanja, ki nam je na voljo po Kristusu. Pri tem je uporabil vzvišeni literarni slog, za katerega so značilne dolge povedi, ponavljajoči se izrazi in dodelane prispodobe. Pavel je ta slog uporabil tudi v drugih pismih (npr. v Pismu Rimljanom 8,31-39), še posebej pa v Pismu Efežanom, za katero sta značilna 1.) jezik slavljenja, molitve in čaščenja (Ef 1,3-14; Ef 1,15-23; Ef 3,14-21) ter 2.) skrbno zasnovani in izrazito retorični odlomki (npr. Ef 4,1-16; Ef 5,21-33; Ef 6,10-20).

 `Zakaj je tako preprosto postati ponosen in bahav zaradi svojega položaja, dosežkov ali celo obojega? Kako nam misel na križ lahko pomaga, da se ne ujamemo v to past? `
