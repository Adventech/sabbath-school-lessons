---
title:  Za globlje proučevanje
date:   30/06/2023
---

Dogodek o izganjalcih duhov, ki so zlorabili Jezusovo in Pavlovo ime (Apd 19,13-20; glej nedeljski nauk), nam pomaga razumeti, zakaj je Pavel v Pismu Efežanom tolikokrat uporabil jezik, ki kaže na moč. Nekateri novi verniki so zaradi svežega prepričanja o Jezusovi oblasti vrgli svoje drage čarovniške knjige v ogenj. Arheologi so odkrili približno 250 zvitkov o čarovništvu, ki nam dajejo vpogled v rituale, uroke, formule, zakletve itd., ki so bili najverjetneje precej podobni čarovniškim knjigam, omenjenim v zgornjem dogodku. Knjige so vsebovale napotke o tem, kako naj vernik opravi določene rituale, s katerimi bo prepričal bogove, boginje in duhovne moči, da izpolnijo njegove želje.

Luka nam pove, da so bile te knjige vredne 50.000 srebrnikov oziroma 50.000 dnevnih plač. (Če v današnjih okoliščinah delavec v ZDA zasluži približno 80 dolarjev [približno 75 €] na dan, bi bile te knjige vredne 4.000.000 dolarjev [približno 3.750.000 €].) Ta podrobnost razkriva pomen in osrednje mesto, ki so ga te knjige zavzemale v njihovem življenju. »Bog je moral posredovati v njihovem življenju, da bi jih prepričal o tem, da se morajo popolnoma pokesati za svojo uporabo amuletov in talismanov, za rotenje in tradicionalne načine pridobivanja duhovne moči.« (Clinton E. Arnold, Ephesians [Grand Rapids, MI: Zondervan, 2010], str. 34)

Spoznali smo, da je bilo Pismo Efežanom namenjeno vernikom, ki so potrebovali navodila o tem, »kako se spopasti z nenehnim vplivom in napadi temnih kozmičnih ›moči‹«. (Clinton E. Arnold, Power and Magic: The Concept of Power in Ephesians [Grand Rapids, MI: Baker Books, 1992], str. 165) Pavel je kot odziv na to napisal pismo, v katerem je efeškim vernikom pokazal Kristusa kot edinega, ki je bil poveličan nad vsakršno moč (Ef 1,20-23). Poudaril je neprimerljivo moč, ki jo Bog daje vernim (Ef 2,15-19; Ef 3,14-21; Ef 6,10-20).

**Vprašanja za pogovor**

`1.	Katere sile ali oblasti so danes dejavne v našem svetu in v tvojem življenju? V kakšni pojavni obliki nastopajo in kako napeljujejo vernike na to, da raje častijo in spoštujejo njih, kakor da bi bili neomajno zvesti poveličanemu Kristusu?`

`2.	V kontekstu Božjega načrta »polnosti časov«, ko bo vse stvari zedinil v Kristusu, je Pavel izrazil upanje za prihodnost. Oglej si njegovo rabo besede »upanje« v Ef 1,18; Ef 2,12 in Ef 4,4. Zakaj Pavel meni, da obstaja upanje za prihodnost?`

`3.	Kako Pavel svoje bralce v naslednjih odlomkih Pisma Efežanom usmeri na veličastno prihodnje upanje Kristusove vrnitve? Glej Ef 1,13.14; Ef 1,21; Ef 2,7; Ef 4,30; Ef 5,5. Kaj to upanje v tem trenutku pomeni nam?` 
