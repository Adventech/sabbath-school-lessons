---
title:  Kristus v Pismu Efežanom
date:   29/06/2023
---

`Kako Pavel napove temo svojega pisma? Ef 1,9.10`

Kako bi povzeli sporočilo Pisma Efežanom? Pavel je iz zapora pisal o Božjem načrtu, osredotočenem na Kristusa za izpolnitev časa in vlogo, ki jo ima pri tem cerkev. Bog je po Kristusu vpeljal svoj načrt – »osrediniti v Kristusu kot glavi vse, kar je v nebesih in kar je na zemlji« (Ef 1,10). To je naredil tako, da je ustanovil entiteto, ki jo tvorijo tako Judje kot pogani – cerkev (Ef 2,14). Verniki morajo delovati v skladu z božanskim načrtom; s tem zlim silam sporočajo, da je Božji končni namen v procesu izpolnitve (Ef 3,10).

V Ef 1,9.10 je pojasnjeno, da je edinost, ki jo ima Bog v mislih, osredinjena v Kristusu. Zato ni presenetljivo, da je to pismo prežeto s Kristusom. V njem je apostol Pavel ves čas poveličeval Božja dejanja v Kristusu in se veselil dostopa, ki ga imajo verniki do duhovnih virov, ki so jim na voljo v Kristusu. Pavel je več kot tridesetkrat zapisal besedno zvezo »v Kristusu« in njene različice. Njegovo pismo zaznamuje poveličevanje Jezusa. Med branjem Pisma Efežanom namenite pozornost tem besednim zvezam in poiščite številne načine, na katere se je Pavel osredotočil na Jezusa.

Pavel si je prizadeval obnoviti duhovno predanost efeških vernikov. Opomnil jih je, da so del cerkve, ki je v središču Božjega načrta za zedinjenje vseh stvari v Kristusu. Z besedo »cerkev« (gr. ekklēsia) je imel v mislih »vesoljno« oziroma širšo cerkev (ne le krajevne cerkve).

Njegova glavna strategija je bila govoriti o cerkvi, pri čemer je uporabil slikovite prispodobe. Štiri izmed njih je razvil podrobneje:

1.	Cerkev kot telo (Ef 1,22.23; Ef 2,16; Ef 3,6; Ef 4,1-16.25; Ef 5,23.29.30)

2.	Cerkev kot zgradba/tempelj (Ef 2,19-22).

3.	Cerkev kot nevesta (Ef 5,22-27).

4.	Cerkev kot vojska (Ef 6,10-20).

Vsaka od teh prispodob na svojstven način razodeva Božji namen in cilj za njegovo cerkev.

`Bog v Krščansko adventistično cerkev priteguje ljudi različnih narodnosti, jezikov, ras in kultur (Raz 14,6.7), kar kaže na uresničitev njegovega načrta o zedinjenju vseh stvari v Jezusu (Ef 1,9.10). Kako lahko delujemo v skladu s tem mogočnim Božjim načrtom?`
