---
title:  "»Eno meso« – opis zakonske zveze"
date:   31/08/2023
---

`Pozorno preberi poročilo o stvarjenju. (1 Mz 2,15-25) Kaj piše pred izjavo, da bosta mož in žena »eno meso«? 1 Mz 2,24`

Ključ do upoštevanja Pavlovega nasveta možem in ženam je pravilno razumevanje njegovega citiranja 1 Mz 2,24 (v Ef 5,31) kot vrhunca njegovega nasveta. Med premišljevanjem o stvarjenju je Pavel razmišljal tudi o potrebah krščanske skupnosti in zdravju družinskih odnosov. V 1 Mz 2,24 je prepoznal sporočilo, ki odmeva skozi čas. Po Božjem načrtu naj bi bila zakonska zveza odnos »enega mesa«, pri čemer se spolna edinost zrcali v čustveni in duhovni edinosti, čustvena in duhovna edinost pa osmišljata spolno edinost.

Zapazite, da je Pavel citiral besede, ki so bile izrečene pred padcem v greh, in jih uporabil za odnos med krščanskimi možmi in ženami. V našem izrazito grešnem svetu neobvladljivo izkoriščanje spolnih odnosov med moškim in žensko razkriva, kako močno je v sodobno kulturo vtkana zamisel o tem, da spolna združitev predstavlja podrejenost ženske. Pavel pa je zagovarjal stališče, da spolni odnos, kakor je predstavljen v 1. Mojzesovi knjigi, ne pomeni podreditve, ampak združitev. Ne gre za simbol ali uresničitev moške nadvlade, ampak za združitev moža in žene do te mere, da postaneta »eno meso«. Besede v Ef 5,21-33 in 1 Mz 2,24 lahko torej razumemo kot pomembno kontrakulturno in izboljševalno teologijo zakonske zveze in spolnosti.

V tem kontekstu je Pavel v naslednji vrstici spregovoril o »veliki skrivnosti« (glej Ef 5,32). To vključuje obe strani njegove dvojne prispodobe: krščansko zakonsko zvezo, razumljeno v luči Kristusovega odnosa z njegovo cerkvijo (Ef 5,32), in Kristusov odnos z njegovo cerkvijo, razumljen v luči krščanske zakonske zveze (Ef 5,32).

Krščanska zakonska zveza je povzdignjena, če jo primerjamo z odnosom med Kristusom in cerkvijo. Če bodo verniki z ljubečo krščansko zakonsko zvezo v mislih razmišljali o odnosu, ki ga ima cerkev s Kristusom, bodo pridobili svež vpogled v njihov odnos s Kristusom.

`Utemelji, zakaj je Ef 5,33 jedrnat povzetek Pavlovega nasveta v Ef 5,21-32? Če si poročen, kako si lahko prizadevaš še bolj upoštevati ta načela v svoji zakonski zvezi? `
