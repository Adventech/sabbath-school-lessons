---
title:  "Cerkev kot Kristusova nevesta, 2. del"
date:   29/08/2023
---

`Kako je Pavel v svojem nagovoru korintskim kristjanom uporabil elemente starodavne poroke? Kdaj je nevesta postavljena pred Ženina? 2 Kor 11,1-4`

Pavel je v Ef 5,25-27 s še zadnjim elementom starodavne izraelske poroke opisal Kristusa, ki sam odda svojo nevesto (in to sebi!). V preteklosti je nevesto oddala priča ali več prič ali nevestin oče, toda nikoli ženin! Tukaj je Pavel predstavil Jezusa, kako sam postavi predse svojo nevesto, cerkev.

Pavel je s poročnimi navadami in vlogami poudaril Kristusov odnos s cerkvijo v razvijajočem se kronološkem vzorcu: 1.) Zaroka. Kristus je za cerkev dal samega sebe (kot »ceno za nevesto«) in tako postal njen zaročenec (Ef 5,25). 2.) Priprave na poročni obred. Ženin je še naprej pozoren ter si prizadeva posvetiti in očistiti svojo nevesto (Ef 5,26). 3.) Poročni obred. Kristusova prizadevanja so osredotočena na to, da nevesto na poroki »postavi predse« (Ef 5,27). Ta zadnji element se nanaša na veličastno poročno slavje ob njegovi vrnitvi, ko bo prišel po svojo nevesto, cerkev, in jo postavil predse (Ef 5,27; primerjaj z 2 Kor 11,1.2; Kol 1,21-23.28).

Starodavne izraelske poroke so se pogosto začele z nočnim sprevodom (glej Mt 25,1-13). Na ženinovem domu, ki bo kmalu postal njun skupni dom, se je zbralo spremstvo, in sprevod se je začel. V rokah so nosili bakle in med hojo jih je spremljala vesela, živahna glasba. V prazničnem vzdušju je množica napredovala proti domu nevestinega očeta. Če neveste in njenega spremstva niso srečali že nekje na poti do njenega doma, so jo šli iskat domov. Procesija je par vodila v njun novi dom, kjer so gostje en teden proslavljali dogodek, ki je dosegel vrhunec s poročnim obredom, ko je bila nevesta postavljena pred ženina.

Ko je Pavel zapisal, da Kristus svojo nevesto sam postavi predse, je imel v mislih to veličastno poročno procesijo in trenutek, ko nevesta stopi pred ženina. S tem je pred bralce postavil ganljivo sliko: Kristusova vrnitev predstavlja poročni obred; dolge zaroke med Kristusom in njegovo cerkvijo bo nekoč končno konec in sledilo bo poročno slavje.

`Kaj ti osebno sporočajo te pozitivne, vesele in upanja polne podobe?`
