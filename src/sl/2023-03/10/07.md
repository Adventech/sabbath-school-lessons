---
title:  Za globlje proučevanje
date:   01/09/2023
---

Ellen G. White dosledno spodbuja zakonce, naj si ne prizadevajo nadzorovati drug drugega: »Ne prepričujte zakonca, da se podredi vašim željam. S tem ne boste ohranili medsebojne ljubezni. Bodite prijazni, potrpežljivi, strpni, uvidevni in spoštljivi.« (The Adventist Home, str. 118)

Komentirala je tudi razlago in uporabo Kol 3,18 (in Ef 5,22-24): »Pogosto se postavi vprašanje: ›Mar žena ne bi smela imeti lastne volje?‹ Sveto pismo jasno pravi, da je mož glava družine. ›Žene, podrejajte se svojim možem …‹ Če bi se ta napotek končal s temi besedami, bi lahko rekli, da ženin položaj ni zavidanja vreden. /…/ Mnogi možje se ustavijo pri besedah ›Žene, podrejajte se svojim možem‹, mi pa bomo prebrali, kako se ta napotek konča: ›… kakor se spodobi v Gospodu‹ [Kol 3,18]. Bog zahteva, da mora žena vedno imeti pred seboj Božji strah in slavo. Popolna podrejenost pripada samo Gospodu Jezusu Kristusu, ki jo je za neskončno ceno svojega življenja odkupil kot lastnega otroka. /…/ Nekdo je, ki v odnosu do žene zavzema višje mesto kot njen mož; to je Odrešenik. Njena podrejenost možu mora biti takšna, kot jo je zapovedal Bog – ›kakor se spodobi v Gospodu‹.« (The Adventist Home, str. 115–116)

**Vprašanja za pogovor**

`1.	Zamislite si nekoga, ki zagovarja stališče, da je odlomek v Ef 5,21-33 zastarel in da ni več relevanten za krščanske odnose, saj predpisuje model zakonske zveze, ki je osredotočen na avtoriteto in nadvlado moža. Kako bi se odzvali na to? Kateri elementi iz omenjenega odlomka vam lahko pomagajo pri oblikovanju odgovora?`

`2.	Kako lahko Pavlov nasvet v Ef 5,21-33 pomaga ljudem, ki so v težavnem in zahtevnem zakonskem odnosu?`

`3.	Nekateri kristjani zagovarjajo stališče, da je poročilo o stvarjenju v 1 Mz 1 in 2 zgolj prispodoba in nikakor ne opis resničnih dogodkov. Menijo, da je svet nastal zaradi evolucijskih procesov, ki so trajali na milijone let. Kaj nam Pavlova uporaba svetopisemskega poročila o stvarjenju pove o tem, kako dobesedno ga je razumel?`

`4.	Razmisli o besedni zvezi »eno meso«. Kako nam to pomaga bolje razumeti svetost zakonske zveze in zakaj bi morala zakonca narediti vse, kar je v njuni moči, da bi zaščitila njeno svetost?`
