---
title:  "Cerkev kot Kristusova nevesta, 1. del"
date:   28/08/2023
---

`Primerjaj Ef 5,25-27.29 z zgodbo o najdenčku, zapisano v Ezk 16,1-14. Katere elemente te zgodbe je Pavel uporabil v svojem opisu?`

Pavel je svojo prispodobo o poroki in zakonski zvezi za cerkev in njen odnos s Kristusom (Ef 5,25-27.29) ustvarjalno oblikoval na temelju navad in vlog, ki so bile značilne za poroke v starem Izraelu. V odnosu do cerkve kot neveste je Kristus božanski Ženin, ki:

… cerkev ljubi kot nevesto (Ef 5,25). Nikoli ne smemo pozabiti, da Jezusovo delo temelji na ljubezni. Ljubi nas!

… da samega sebe za ceno neveste. V kontekstu starodavnih poročnih dogovorov je ženin »kupil« nevesto za »ceno neveste«, ki je bila običajno sestavljena iz velike vsote denarja in dragocenih predmetov. Ta vsota je bila tako ogromna, da je bilo vaško gospodarstvo v veliki meri odvisno od te navade. Kristus je za cerkev, svojo nevesto, plačal najvišjo ceno, ker je »dal zanjo sam sebe« (Ef 5,25). S svojim učlovečenjem in smrtjo na križu je dal samega sebe kot plačilo zanjo.

… očisti nevesto. Nevestina priprava je bila pomemben del starodavnega poročnega slavja. Kakor je ponekod tudi danes, so včasih nevestine družice in sorodnice nevesto pripravile za obred. Toda Pavel si je zamišljal, kako božanski Ženin sam pripravlja svojo nevesto za poroko! Posvečuje in čisti jo »s kopeljo vode« (Ef 5,26), kar najverjetneje pomeni krst.

… ji govori besede obljube. Čisti jo »z besedo« (Ef 5,26), kar namiguje na besedo obljube, ki jo božanski Ženin govori svoji nevesti, morda celo v kontekstu zaročnega obreda (primerjaj z Ef 1,3-14; Ef 2,1-10; zapazite Božje obljube vernikom, ko so se spreobrnili). Starodavna zaroka je pomenila niz resnih pogajanj, ki so vključevala pisni sporazum o ceni neveste (ki jo je moral plačati mož) in doti (materialne dobrine, ki jih bo nevesta prinesla v zakon iz svoje primarne družine).

… pripravi in okrasi nevesto. Ko je nevesta končno predstavljena svojemu Ženinu, je pravljično lepa in v brezhibnem sijaju (Ef 5,27). Kristus neveste ni le umil, temveč jo je tudi okrasil.

`Kako nam te vrstice pomagajo razumeti, kaj Kristus čuti do nas? Kako lahko v teh besedah najdemo uteho? `
