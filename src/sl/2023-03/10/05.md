---
title:  Ljubi svojo ženo kakor samega sebe
date:   30/08/2023
---

`Kateri nov argument je zapisal Pavel, da bi može spodbudil, naj svoji ženi izkazujejo nežno ljubezen? Ef 5,28-30`

Pavlova pravila za krščanski dom (Ef 5,21–6,9) razkrivajo težaven družbeni kontekst. V Ef 5,28-30 je Pavel nagovoril može, ki so se, upoštevajoč razširjen vzorec svojega časa, morda odločili »sovražiti svoje meso« (glej Ef 5,28.29) in so zlorabljali ter pretepali svoje žene. V grško-rimskem svetu Pavlovega časa je imel »oče družine« (lat. pater familias) zelo veliko pravno moč. Svojo ženo, otroke in sužnje je lahko zelo kruto kaznoval ali jih celo ubil, ne da bi bil za to pravno odgovoren (čeprav je javnost vse bolj nasprotovala skrajni rabi te moči).

V Ef 5,25-27 je Pavel predstavil največji zgled ljubezni – Kristusovo ljubezen do cerkve – in s tem možem predočil drastično drugačen vzor, kot so ga bili vajeni. Preden je podal nov argument, je pozornost znova usmeril na véliki Zgled in krščanske može prosil, naj tudi sami ravnajo kakor Jezus (Ef 5,28), ki »je dal sebe« za svojo nevesto, cerkev, in poskrbel za vse njene potrebe (Ef 5,25-27). Pavel je pred krščanske može postavil izziv: opustijo naj pričakovane vedenjske vzorce svojega časa in naj si raje prizadevajo posnemati Kristusovo nežno ljubezen.

V Ef 5,28-30 je zapisal še en argument v podporo ljubezni krščanskih mož do njihovih žena: ljubezen do sebe. Zapisal je očitne besede, s katerimi ni povedal ničesar novega: »Saj vendar ni nihče nikoli sovražil svojega mesa« (vsaj nihče, ki je pri zdravi pameti). Možje ne delajo škode sami sebi, niti ne tepejo lastnega telesa, temveč ga »hranijo in negujejo« (Ef 5,29). V poskusu, da bi krščanske žene obvaroval pred grobostjo in nasiljem, je Pavel spodbujal krščanske može, naj se poistovetijo s svojo ženo. Zagovarjal je stališče, da sta mož in žena eno. Škodovati ženi ne pomeni ničesar manj kot škodovati sebi, česar večina ljudi pri zdravi pameti preprosto ne počne.

Pavel se je znova vrnil h Kristusovemu zgledu in zapisal, da tudi sam Kristus nežno skrbi zase, medtem ko neguje vernike, ki so »njegovo telo« (Ef 5,29.30). Po Pavlovih besedah bi se morali možje pri ravnanju s svojo ženo zgledovati po tem, kako ravnajo s sabo in kako Kristus ravna z njimi.

`Pavel je tako ženam kakor možem za zgled postavil Jezusa. Česa se lahko od Jezusa naučiš o tem, kako ljubiti svojo družino? `
