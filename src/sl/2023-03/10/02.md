---
title:  Nasvet krščanskim ženam
date:   27/08/2023
---

Pavel dva daljša odlomka – Ef 5,1-20 in Ef 5,22-33 – poveže z besedami v Ef 5,21, kjer zagovarja medsebojno podrejenost vernikov (primerjaj z Mr 10,42-45; Rim 12,10; Flp 2,3.4). Verniki naj tako ravnajo »iz strahospoštovanja do Kristusa« (Ef 5,21). To je prvi od nekaj primerov, v katerem Pavel odnos s Kristusom postavi na najpomembnejše in najvidnejše mesto v vernikovem življenju.

`Kaj je Pavel mislil s tem, ko je vernike opomnil, naj se podrejajo drug drugemu? Kako naj razumemo to zamisel? Ef 5,21`

Poleg tega je Pavel krščanske žene povabil, naj »bodo podrejene svojim možem kakor Gospodu« (Ef 5,22), s čimer je želel razjasniti, da govori o podrejenosti žene njenemu možu (glej tudi 1 Pt 3,1.5). Ali je s tem, ko je zapisal, da morajo biti možu podrejene »kakor Gospodu« mislil, da se mora žena možu podrediti, kakor da bi bil Kristus? Ali pa je s tem želel povedati, da je Kristus najbolj resnično in najvišje središče njenega podrejanja?

V luči Ef 6,7, kjer piše, naj sužnji gospodarjem služijo »kakor Gospodu in ne kakor ljudem«, in Kol 3,18, kjer piše, naj se žene podredijo svojemu možu, »kakor se spodobi v Gospodu«, se drugi pogled zdi ustreznejši. Žene so tudi same vernice, ki morajo Kristusa spoštovati bolj kot moža.  

Tako v Pismu Kološanom kakor v Pismu Efežanom je Kristus in samo Kristus glava cerkve, cerkev pa njegovo telo (Ef 1,22; Ef 5,23; Kol 1,18): »Kristus [je] glava Cerkvi: on, odrešenik telesa.« (Ef 5,23) Po analogiji je mož »glava ženi« (Ef 5,23), pri čemer je zvestoba cerkve Kristusu vzor ženine zvestobe njenemu možu. V tem odlomku je predpostavljena ljubeča in topla zakonska zveza, ne pa disfunkcionalna. Te vrstice ne bi smeli razumeti kot zeleno luč za kakršno koli vrsto nasilja v družini.

`Zakaj si je v luči tega, o čemer smo pravkar proučevali, pomembno zapomniti naslednji nasvet? Če je mož »grob, surov, vihrav, egoističen, osoren in aroganten človek, naj nikoli ne izusti, da je glava ženi in da se mu mora žena podrediti v vsem; on namreč ni Gospod, prav tako pa ni niti mož v resničnem pomenu te besede« (Ellen G. White: The Adventist Home, str. 117). `
