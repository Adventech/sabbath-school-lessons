---
title:  "Čaščenje, ki ga navdihuje Duh  (Ef 5,18-20)"
date:   24/08/2023
---

`V Ef 5,18-20 si Pavel predstavlja kristjane, ki skupaj častijo Boga. Kaj naj bi delali pri bogoslužju?`

V svojem zadnjem argumentu v Ef 5,1-20 Pavel spodbuja vernike, naj se odpovejo popivanju, ki mrtvi njihov um, in naj raje skupaj izkusijo prisotnost in moč Duha. Pavel prepove opitost (najverjetneje z navedkom iz Prg 23,31 grškega prevoda Stare zaveze), kar namiguje na to, da je imel v mislih napotke iz Pregovorov, ki govorijo proti uživanju alkohola (Prg 20,1; Prg 23,29-35). Hudobne stvari, ki jih prebudi pijanost, vključujejo prostaškost, opolzko govorjenje, brezumnost, nemoralnost in malikovalstvo (Ef 5,3-14). Vse to mora zamenjati premišljeno in z Duhom navdihnjeno čaščenje Boga. Napolnjenost z Duhom spremljajo številne dejavnosti: nagovarjanje drug drugega s psalmi, hvalnicami in duhovnimi pesmimi; prepevanje in slavljenje Gospoda, strahospoštovanje do Kristusa in podrejanje drug drugemu.

Pavlova spodbuda »naj vas napolnjuje Duh« (Ef 5,18) velja za skupnost. Apostol si je predstavljal, da verniki, napolnjeni z Duhom, skupaj častijo Boga. To neguje njihovo edinost (Ef 4) in je v nasprotju s sebičnim poganskim vedenjem in čaščenjem (Ef 5,1-18). V tej podobi bogoslužja prvih kristjanov prevladuje slavljenje z glasbo. Nekateri ljudje trdijo, da se je cerkev rodila v pesmi. Poleg Kol 3,16 je ta odlomek najboljši dokaz za to trditev (primerjaj z Apd 16,25 in Jak 5,13).

Bogoslužje ima tudi »horizontalen« element, saj med petjem verniki v nekem smislu »nagovarjajo« drug drugega (Ef 5,19). Toda predmet slavljenja je »Gospod Jezus Kristus« (Ef 5,20; primerjaj s Kol 3,16). Zahvaljevanje v Ef 5,20, ki je opisano vzporedno s slavljenjem skozi glasbo (Ef 5,19), naj bo namenjeno »Bogu Očetu v imenu Gospoda našega Jezusa Kristusa« (eku). V besedni zvezi »duhovne pesmi« pridevnik »duhovne« (gr. pneumatikos) poudarja vlogo Svetega Duha pri slavljenju, saj izraz opisuje pesmi, ki so navdihnjene ali napolnjene z Duhom. V Pavlovem orisu bogoslužja prvih kristjanov so vsi trije člani Božanstva opisani kot dejavni udeleženci.

`Kako lahko z glasbo izboljšaš svoje slavljenje? `
