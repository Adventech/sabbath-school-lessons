---
title:  "»Rajši se posvečajte zahvaljevanju«"
date:   20/08/2023
---

`V kakšnem smislu naj bi verniki posnemali Boga? Glej Ef 5,1.2.`

Pavel je spodbujal efeške vernike, naj hodijo v ljubezni. V tem delu pisma je to zelo pomemben poziv (glej Ef 5,8.15). »Življenje v ljubezni« (Ef 5,2) temelji na Kristusovi ljubezni do nas (primerjaj z Ef 4,32), ki je izražena v njegovi spravni žrtvi. Pavel je o tej žrtvi povedal štiri reči: 1.) izvira iz ljubezni Boga Očeta (Ef 5,1) in Boga Sina (Ef 5,2); 2.) ta žrtev je nadomestna: Kristus je umrl namesto nas. Kristus ni bil pasivna žrtev, temveč je samega sebe dal za nas; 3.) starozavezna svetiščna simbolika sporoča, da je bila Kristusova smrt žrtev, opravljena za Boga; 4.) Bog je sprejel Kristusovo žrtev, saj piše, da je bila »blago dišeča daritev« (Ef 5,2; primerjaj z 2 Mz 29,18; 3 Mz 2,9; Flp 4,18).

V Ef 5,3-5 je Pavel izrazil svojo zaskrbljenost glede spolne etike. Mladi efeški spreobrnjenci so bili v nevarnosti, da opustijo svoje krščansko življenje in jih spet premami spolno vedenje, ki bo izničilo njihovo krščansko pričevanje (primerjaj z 1 Kor 5,1-11; 1 Kor 6,12-20; 2 Kor 12,21).

Za grško-rimski svet prvega stoletja sta bila značilna moralni razkroj in razuzdanost, ki sta omenjena tudi v drugih delih Nove zaveze (glej 1 Kor 6,9; Gal 5,19; Ef 4,17-19; Kol 3,5). Na gostijah bogatašev so se na primer redno odvijale stvari, ki jih je Pavel opisal v Ef 5,3-14: pijančevanje, kvantanje, drzna razvedrila in nemoralna dejanja. Poleg tega so mestna središča zagotavljala anonimnost in svobodo, ki sta spodbujala razne spolne prakse. Po drugi strani pa so mnogi živeli krepostno življenje in bili zagovorniki doslednega moralnega vedenja. Seznami grehov in vrlin ter hišnih pravil, ki so zapisani v Novi zavezi (npr. Ef 5,21-6,9; Kol 3,18–4,1), odsevajo teme, ki so bile del širšega grško-rimskega sveta. Ta svet, ki je bil hkrati izprijen in kreposten, nam pomaga razumeti, zakaj je Pavel svaril vernike, naj se izognejo nemoralnemu vedenju, ki je bilo značilno za pogane. Želel si je, da bi bilo njihovo vedenje preudarno, s čimer bi si zaslužili dober ugled v družbi.

`Kako se Pavlove besede o spolnem vedenju nanašajo na tvojo kulturo ne glede na to, kje živiš?`
