---
title:  "»Prebúdi se, ki spiš!«"
date:   22/08/2023
---

`Pred čim svari apostol Pavel v Ef 5,11-14? Kako lahko to svarilo uporabimo v svojih okoliščinah?`

Pri proučevanju Ef 5,11-14 nam je lahko v pomoč opažanje, da Pavel večkrat izmenjaje zapiše dva poziva: (1) kot »otroci luči« žívite življenje, ki bo na slavo Bogu (Ef 5,8; glej tudi Ef 5,1.2.4.9.10.11.13.14); (2) ne žívite nemoralnega življenja, ki je v nasprotju z Božjo voljo in »ne sodelujte pri jalovih delih teme« (Ef 5,11; glej tudi Ef 5,3-8.12).

Da bi razumeli Ef 5,11, si moramo najprej ogledati vzporedna poziva, zapisana v Ef 5,8-10. Verniki naj nevernim predstavljajo »luč v Gospodu« in naj bodo »otroci luči« (Ef 5,8). Smisel tega je, da postanejo vidni, pri čemer bo postalo jasno, da je »sad luči /…/ v vsakršni dobroti, pravičnosti in resnici« (Ef 5,9). Pavel zagovarja strategijo naznanjanja Božje dobrote. Verniki naj razkrinkajo jalova dela teme s tem, ko bodo vsem pokazali alternativo, ki temelji na pravičnosti.

Zahteven poetični jezik v 13. in 14. vrstici lahko razumemo kot Pavlovo drzno trditev, da lahko verniki po »sadu luči« (Ef 5,9) pridobijo posvetne ljudi za vero v Kristusa. Duh je kakor luč in razkriva skrite stvari: »Vse, kar je obsodbe vredno, se razodeva po luči. Kajti vse, kar se razodeva, je luč.« (Ef 5,13.14) Ko bo na uživaško življenje posijala luč, bodo posvetni ljudje videli svoja dejanja takšna, kakršna so – jalova in kličoča Božjo jezo (Ef 5,5.6). Doživeli bodo spremembo »s teme na svetlobo« (»Kajti vse, kar se razodeva, je luč«). Prav takšno spremembo so doživeli tudi Pavlovi efeški bralci (Ef 5,8).

Kaj naj rečemo o pesmi oziroma himni v Ef 5,14, kjer je zapisan jezik, povezan z vstajenjem mrtvih ob koncu časa (primerjaj z Ef 2,1.5), s katerim pisec glasno poziva k prebujenju iz duhovnega dremeža v izkušnjo Kristusove prisotnosti, ki nas lahko spremeni? Ker so besede v Iz 60,1-3, o katerih Pavel razmišlja na tem mestu, namenjene Božjemu ljudstvu Izraelu, lahko himno/pesem v Ef 5,14 razumemo kot mogočen poziv kristjanom, naj se prebudijo in prevzamejo vlogo misijonarjev ter v temnem svetu odsevajo Kristusovo luč (primerjaj s Flp 2,14-16; Mt 5,16).

`Kako lahko živiš tako, da boš s svojim življenjem razkrinkal dela teme?`
