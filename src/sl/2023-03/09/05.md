---
title:  Izkoristiti kupčijo
date:   23/08/2023
---

Pavel je Ef 5,1-20 zaključil z dvema sklopoma opominov: Ef 5,15-17 in Ef 5,18-20. Osredotočil se je na spolno čistost. Prvi sklop se začne z opominom: »Skrbno torej pazíte, kako živite, ne kot nemodri, ampak kot modri« (Ef 5,15). Čez dve vrstici te besede ubesedi na malce drugačen način: »Zato ne bodite nerazumni, ampak spoznajte, kaj je Gospodova volja.« (Ef 5,17) Vmes je zapisal še poziv k skrbni rabi časa (Ef 5,16).

`Razmisli o Pavlovih spodbudah, naj živimo modro. (Ef 5,15-17) Kakšna je razlika med tem, da živimo kot »nemodri« ali kot »modri«? Kaj pomeni skrbno izrabljati čas?`

V Pismu Efežanom je Pavel za način posameznikovega življenja večkrat uporabil znano starozavezno metaforo »hoditi« (Ef 2,2.10; Ef 4,1.17; Ef 5,2.8. V slovenskih prevodih Svetega pisma je v vseh naštetih primerih zapisan glagol »živeti« in ne »hoditi«. Pisec naukov se nanaša na angleški prevod Svetega pisma; op. prev.). S to metaforo je želel spodbuditi zavestno učeništvo. Kakor moramo med hojo po hriboviti ali temni poti paziti na svoje korake, morajo tudi verniki skrbno paziti, kako hodijo [živijo] (Ef 5,15). Ker sta Ef 5,15 in Ef 5,17 vzporedni vrstici, nam lahko pomagata razumeti, kaj pomeni živeti kot modri. Izvor modrosti ni v nas samih. Biti moder pomeni spoznati Gospodovo voljo (Ef 5,17).

Pavel je z nazorno prispodobo svoje bralce poskusil spodbuditi k zavestnemu učeništvu. V stavku »Skrbno izrabljajte čas« (Ef 5,16) je zapisal grški glagol exagorazō (primerjaj s Kol 4,5). Ta beseda se je uporabljala v kontekstu tržnice. Gre za intenzivno obliko glagola »kupiti« in pomeni »izkoristiti kupčije«, ki so na voljo, medtem ko čakamo na Kristusov prihod. Za »čas« je na tem mestu uporabljena grška beseda kairos, ki opisuje trenutek priložnosti. »Čas« do konca je obetavno obdobje, ki ga je treba popolnoma izkoristiti. Poleg tega je to tudi težaven čas, ker so dnevi hudi (Ef 5,16; primerjaj z Ef 6,13; Gal 1,4) in ker temu svetu gospoduje poglavar oblasti zraka (Ef 2,2).

Medtem ko se verniki veselijo Kristusove vrnitve, živijo v težkem času, ki ga je Pavel opisal kot nevarno toda nagrajujočo tržnico. Pri svoji rabi časa, ki je še ostal, bi morali biti tako skrbni kakor lovci na kupčije med kratko razprodajo, ki ponuja vrtoglave popuste. Čeprav si zveličanja ne moremo kupiti, je ta prispodoba kljub temu primerna: brez oklevanja sprejmi to, kar ti je ponujeno v Kristusu.

`Na koga vse lahko vpliva pesem hvale Bogu, ki prihaja iz tvojega srca? Potrudi se biti bolj odkrit in odločen pri slavljenju Boga v družbi drugih. Kdo ve, kako bo to učinkovalo nanje! `
