---
title:  Hoditi kot otroci luči
date:   21/08/2023
---

Apostol Pavel piše: »Nihče naj vas ne zavaja s praznimi besedami: kajti vse to kliče Božjo jezo nad sinove neposlušnosti.« (Ef 5,6)

Pavel je ljudi, ki grešijo brez sramu in obžalovanja, imenoval nečistovalci, nečisti ljudje in lakomneži (Ef 5,5). Odkrito je dejal: Tisti, ki so v Kristusu in želijo živeti v njegovem prihodnjem kraljestvu, ne bi smeli ravnati kakor tisti, ki niso v Kristusu (Ef 5,5). Skrbel ga je učinek »praznih besed«. Verniki bi bili lahko zaradi določenih besed napeljani k misli, da spolni greh ni tabu, ali bi morda celo sami podlegli temu grehu (Ef 5,6). Pavel svari, da takšna zaslepljenost pomeni tvegati obsodbo na končni sodbi in izkusiti »Božjo jezo«, ki prihaja »nad sinove neposlušnosti« (Ef 5,6).

Izraz »Božja jeza« predstavlja določen izziv. Božja jeza je pravo nasprotje vsakdanji človeški muhavosti (primerjaj z Ef 4,31). Je pravičen odziv potrpežljivega in pravičnega Boga na človekovo trmasto predanost grehu. Nikakor ne gre za vulkanski izbruh jeze zaradi neke manjše kršitve. Še več, božanska jeza se najpogosteje omenja v kontekstu navdihnjenih svetopisemskih svaril pred prihajajočo Božjo sodbo (npr. Raz 6,12-17; Raz 16,1-16; Raz 19,11-16). Bog nas svari pred svojimi prihajajočimi sodbami, kar je dejanje milosti. Ljudje smo namreč »po naravi otroci jeze« (Ef 2,3) in kot takšni podvrženi tem sodbam.

`Zakaj je Pavel posvaril vernike, naj ne postanejo »partnerji« oziroma »sodelavci« grešnikov? Ef 5,7-10`

Pavel opominja: »Žívite kot otroci luči« (Ef 5,8) in nadaljuje s pozivom: »Preizkušajte, kaj je všeč Gospodu« (Ef 5,10). Pogani iščejo užitek v nečistovanju in vsakršni nečistosti ali lakomnosti (Ef 5,3), toda verniki imajo popolnoma drugačen cilj: ugajati Bogu, ne sebi (primerjaj z Rim 12,1; 2 Kor 5,9; Heb 13,21, kjer je zapisana ista grška beseda – euarestos, ki pomeni »prijeten« ali »sprejemljiv«). Verniki si prizadevajo odsevati Kristusovo požrtvovalnost (»živite v ljubezni, kakor je tudi Kristus vzljubil nas in je daroval sam sebe za nas«; Ef 5,2).

`Katerih »praznih besed« se moramo varovati v našem času?`
