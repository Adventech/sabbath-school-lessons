---
title:  Za globlje proučevanje
date:   25/08/2023
---

Če si Ef 5,1-20 ogledamo kot celoto, lahko vidimo Pavla, ki zavzame trdno stališče proti grehu in zlu, še posebej proti spolni nemorali in prostaškemu govoru. Pavel se ni pripravljen sprijazniti s pokvarjenim vedenjem Božjega ljudstva. Namesto tega efeške vernike poziva k višjemu standardu vedenja. Spodbuja jih, naj sprejmejo svojo identiteto Božjih »ljubljenih otrok« in »svetih« (Ef 5,1-10). Takšni kristjani lahko na skupnost, v kateri živijo, širijo luč in svoje bližnje spodbujajo k opustitvi samouničujočega življenjskega sloga in k sprejetju Božje milosti in resnice (Ef 5,11-14).

Pavel si je zamišljal cerkev, ki je okrepljena z novo predanostjo hoji v luči, medtem ko čaka na Kristusov prihod (Ef 5,8; glej tudi Ef 5,15.16), in prejema Kristusove blagoslove (Ef 5,14) ter skupaj slavi Boga. Ker so verniki spodbujeni zaradi svojega položaja »ljubljenih Božjih otrok« in zaradi Kristusove smrti zanje (Ef 5,1.2) ter zaradi napolnjenosti z Duhom (Ef 5,18), so za njihovo skupno bogoslužje značilni energija in veselje, ko skupaj prepevajo hvalnice svojemu Gospodu Jezusu Kristusu in Bogu Očetu. Medtem ko se trdno oklepajo nebeških resničnosti, se veselijo svojega upanja za prihodnost. To upanje je ukoreninjeno v tem, kar je Bog naredil, kar dela in kar še bo naredil po njihovem Gospodu Jezusu Kristusu (Ef 5,18-20).

Če ta odlomek razumemo na ta način, naenkrat postane veliko več kot le sklop nepovezanih pravil o krščanskem življenju. Postane preroški poziv, ki zadeva krščansko identiteto, predanost, skupnost in čaščenje v zadnjih dneh, in vzneseno vabilo, naj do Kristusove vrnitve skrbno izrabljamo čas (Ef 5,16).

**Vprašanja za pogovor**

`1.	Kako lahko verniki, ki živijo v virtualni kulturi, ki 24 ur na dan, 7 dni na teden in 365 dni na leto po različnih medijih oznanjuje svoje vrednote, dosežejo Pavlova visoka merila?`

`2.	Kako lahko v današnjem času preizkušamo, kaj je všeč Gospodu (Ef 5,10) in spoznamo njegovo voljo (Ef 5,17)?`

`3.	Nekateri zagovarjajo stališče, da Pavlova prepoved pogovorov o spolni nemorali med verniki (Ef 5,3.4) pomeni, da se ne bi smeli soočiti s problemi neprimernega spolnega vedenja in s spolno zlorabo. Zakaj takšno sklepanje ni primerno?`

`4.	Na katere načine sodobna družba odseva podobne poganske prakse, kot so bile tiste, s katerimi se je v svojem času ukvarjal Pavel?`
