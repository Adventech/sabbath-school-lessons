---
title:  Modro življenje
date:   19/08/2023
---

### Preberi pred proučevanjem
Ef 5,1-20; 1 Kor 5,1-11; Raz 16,1-16; Kol 4,5; Prg 20,1; Prg 23,29-35; Apd 16,25

> <p>Ključno besedilo</p>
> Skrbno torej pazíte, kako živite, ne kot nemodri, ampak kot modri. Skrbno izrabljajte čas, kajti dnevi so hudi. Zato ne bodite nerazumni, ampak spoznajte, kaj je Gospodova volja. Ef 5,15-17

Ne tako dolgo nazaj se je na dražbi v Veliki Britaniji pojavil kristalni vrč. Izklicevalci so ga opisali kot »vrč za bordojec iz Francije 19. stoletja«. Njegovo vrednost so ocenili na 200 ameriških dolarjev (to je približno 185 €). Dva pozorna ponudnika sta v tem predmetu prepoznala izjemno redek islamski vrč. Njegovo realno vrednost sta ocenila na 6,5 milijona ameriških dolarjev (to je približno 6.030.310 €). Kako to, da je tema ponudnikoma uspelo skleniti tako dobro kupčijo? Poznala sta podatek, ki ga izklicevalci niso: resnično vrednost vrča.

V Ef 5,1-20 je Pavel to, kar cenijo pogani, primerjal s tem, kar cenijo verniki. Pogani so kot pomembne zaklade življenja cenili kvantanje (Ef 5,4), pijanske zabave (Ef 5,18), in izprijeno spolnost (Ef 5,3.5). Verniki pa so vedeli, da prihaja dan končnega vrednotenja, ko se bo razkrila resnična vrednost vseh stvari (Ef 5,5.6). Namesto da bi stavili na zabavo in pijančevanje, so med drugim cenili vse, kar je dobro, pravično in resnično v Kristusu (Ef 5,9). Pavel jih je pozval, naj izkoristijo »kupčije«, ki jih najdejo v Kristusu, medtem ko živijo (kakor tudi mi) na pragu večnosti (Ef 5,15-17).
