---
title:  Uničenje ločilne pregrade
date:   25/07/2023
---

`Kaj je po Pavlovih besedah Kristus naredil glede »postave zapovedi v predpisih«? Zakaj je to naredil? Glej Ef 2,14.15.`

Pavel je tukaj verjetno mislil pregrado, ki je obdajala izraelsko dvorišče v Herodovem templju; če nisi bil Izraelec, nisi smel na drugo stran. Pavel si je zamišljal, da se ta pregrada podre, zaradi česar lahko pogani neomejeno častijo Boga (Ef 2,18). Križ lahko odstrani vsakršno pregrado. Na tem mestu izvemo, da sta dve skupini ljudi – Judi in pogani – v resnici postali eno.

Nekateri ljudje v tem besedilu (Ef 2,14.15) vidijo nauk o tem, da je križ »razveljavil« deset zapovedi, vključno z zapovedjo o soboti. Toda Pavel kaže v Pismu Efežanom globoko spoštovanje do desetih zapovedih kot vira, ki oblikuje krščansko učeništvo. V tem pismu je citiral peto zapoved (Ef 6,2.3) in namignil tudi na druge (npr. na sedmo v Ef 5,3-14.21-33; na osmo v Ef 4,28; na deveto v Ef 4,25 in na deseto v Ef 5,5). Vse to se sklada z njegovimi zgodnejšimi izjavami o postavi oziroma zakonu (Rim 3,31; Rim 7,12). Pavel naslovi tudi napačno rabo postave. Ves čas izraža svoje spoštovanje do nje in privzema stališče, da je še vedno veljavna. Teh Pavlovih besed zato ni primerno navajati kot dokaz za prenehanje veljavnosti desetih zapovedi, še posebej ne v luči mnogih drugih svetopisemskih vrstic, ki govorijo o večnosti zakona.

Vsakršno izkoriščanje zakona za to, da bi se med Jude in pogane vneslo nesoglasje ter bi se pogane izključilo iz popolne vključenosti v Božje ljudstvo in čaščenje, bi v Pavlovih očeh predstavljalo zlorabo namena, ki ga ima Bog s postavo. »Postava« v Ef 2,14.15 pomeni bodisi obredni vidik postave, ki je ločeval Jude od poganov in je izražen v večplastni Pavlovi frazi »postava zapovedi v predpisih«, bodisi celotni starozavezni sistem postave, ki so ga interpretirali, poviševali in zlorabili na način, ki je le še povečal prepad med Judi in pogani.  

`Katere napetosti med adventisti samimi ali med pripadniki širše krščanske skupnosti je treba nasloviti in jih premostiti? Zakaj bi morala naša skupna ljubezen do Kristusa zadostovati za premagovanje teh napetosti?`
