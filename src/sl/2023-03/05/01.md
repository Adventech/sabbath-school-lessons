---
title:  "Horizontalna sprava: križ in cerkev"
date:   22/07/2023
---

### Preberi pred proučevanjem
Ef 2,11-22; Rim 3,31; Rim 7,12; Iz 52,7; Iz 57,19; Jn 14,27; 1 Kor 3,9-17

> <p>Ključno besedilo</p>
> Zdaj pa ste v Kristusu Jezusu vi, ki ste bili nekoč oddaljeni, postali po Kristusovi krvi bližnji. Kajti on je naš mir, on, ki je iz obeh napravil eno. Ef 2,13.14

Zamislite si, da ste pogan, Grk, ki je vzljubil judovskega Boga. Odrekli ste se mnogoboštvu in sprejeli enega resničnega Boga. Medtem ko se sprehajate po čudovitem dvorišču in hodite med izklesanimi stebri jeruzalemskega templja, vas zvok hvalnic spodbudi k slavljenju Boga. V tistem trenutku se znajdete pred kamnito pregrado, visoko malo več kot en meter. Vsakih nekaj metrov so v kamen vrezane besede v latinščini in grščini: »Noben tujec ne sme prestopiti pregrade ali stopiti čez ograjo, ki obdaja tempelj. Vsakdo, ki ga bodo pri tem zalotili, bo sam kriv za svojo smrt.« V tem trenutku se počutite izključene, odtujene in oddaljene.

V Ef 2,11-22 je Pavel spregovoril o Kristusovem križu, ki je prinesel dramatično spremembo – porušil je vse ovire, pregrade in zidove. Vertikalno je križ opravil z odtujitvijo, saj je človeštvo spravil z Bogom, horizontalno pa je ljudem prinesel spravo. Križ odstranjuje sovraštvo in vzpostavlja mir med Judi in pogani; iz teh dveh skupin ljudi ustvarja »enega, novega človeka« (Ef 2,15). Skupaj postajajo nov tempelj, »Božje bivališče v Duhu« (Ef 2,22).

Kaj ta resnica pomeni za nas danes?
