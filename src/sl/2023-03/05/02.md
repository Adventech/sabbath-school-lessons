---
title:  Postavljeni blizu po Kristusovi krvi
date:   23/07/2023
---

`Primerjaj Ef 2,1-3, kjer je Pavel najprej omenil pogansko preteklost svojih bralcev, z Ef 2,11.12. Kaj je poudaril v drugem opisu njihove poganske preteklosti?`

Pogani, ki so zdaj verniki v Kristusu in deli njegovega »telesa«, cerkve, so bili nekoč popolnoma ločeni od Izraela in zveličanja, ki ga je ponudil Bog. Po Pavlovem mnenju se je pomembno spominjati preteklosti (Ef 2,11). Takrat so bili »brez Kristusa«, Maziljenca, Izraelovega Mesija. Bili so »zunaj Izraelovega občestva« in »tuji zavezam obljube«. Niso poznali obljub o odrešenju, ki ga je Bog ponudil človeštvu. Življenje zunaj Izraelovega občestva in odrešenja je pomenilo, da so bili nekoč »brez upanja« in »v svetu brez Boga« (Ef 2,12).

V preteklosti so bili pogani v velikem sporu z Judi. Pavel je namignil na zakoreninjeno sovraštvo med njimi, ko je omenil enega od znakov medsebojne nenaklonjenosti – zmerjanje. Judi so pogane posmehljivo klicali »neobrezanci«, pogani pa so svoj prezir kazali tako, da so Judom pravili »obrezanci« (Ef 2,11).

Toda v Ef 2,13 je izpostavljeno nekaj radikalno drugačnega. Pavel je zapisal: »Sedaj pa, v Kristusu Jezusu, ste vi, ki ste bili nekdaj daleč, postavljeni blizu po Kristusovi krvi.« (chr)

Pavlove besede o tem, da so bili poganski verniki nekoč »daleč«, izvirajo iz Iz 57,19: »Mir, mir njemu, ki je daleč, in njemu, ki je blizu, pravi Gospod; in hočem ga ozdraviti.« (chr; primerjaj z Ef 2,17.18) V Kristusu in po njegovem križu so bili poganski verniki postavljeni blizu vsem in vsemu, od česar so bili nekoč ločeni – blizu Bogu, upanju ter svojim judovskim bratom in sestram. Pavlov opis vsebuje dobro novico: Kristusov križ lahko premosti prepad med Judi in pogani, kar pomeni, da so lahko ob vznožju križa rešeni vsi naši spori in delitve. Ta zamisel nas spodbuja k premisleku o delitvah, ki so del našega življenja in cerkve, ter o moči križa, ki lahko premosti te ovire.

`Iz kakšnega stanja te je rešil Jezus? Zakaj je pomembno, da se načrtno spominjamo tega, kje smo bili, ko nas je našel, in kje bi morda bili zdaj, če nas ne bi našel?`
