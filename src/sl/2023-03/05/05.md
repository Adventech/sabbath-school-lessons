---
title:  "Jezus, glasnik miru"
date:   26/07/2023
---

`Kako je Pavel v Ef 2,17.18 povzel Kristusovo poslanstvo?`

V Pismu Efežanom ima koncept miru pomembno mesto. Pismo se začne in konča z blagoslovom miru »od Boga, našega Očeta, in Gospoda Jezusa Kristusa« (Ef 1,2; primerjaj z Ef 6,23). V Ef 2,11-22 Pavel zagovarja stališče, da je Kristus poosebljeni mir – »[k]ajti on je naš mir«; ta mir je dosegel na križu (Ef 2,14-16). Kristus ni le uničil sovraštva med Judi in pogani (Ef 2,14.15), temveč je iz njih ustvaril enega novega človeka, za katerega sta značilna sprava in mir (Ef 2,15-17). Takšen mir ne pomeni le odsotnosti konflikta, temveč odraža hebrejski koncept šaloma – izkušnjo celovitosti in blaginje tako v našem odnosu z Bogom (Rim 5,1) kakor z drugimi.

`Kako naj bi po Pavlovem mnenju verniki sodelovali pri oznanjevanju Jezusovega sporočila miru? Ef 4,3; Ef 6,14.15; primerjaj Rim 10,14.15 z Ef 2,17-19; Iz 52,7; Iz 57,19.`

V evangelijih so zapisani primeri, v katerih je Jezus nastopil kot znanilec miru. V svojem poslovilnem govoru je učencem – in nam – obljubil: »Mir vam zapuščam, svoj mir vam dajem.« (Jn 14,27) Svoj govor je zaključil z besedami: »To sem vam povedal, da bi imeli mir v meni. Na svetu imate stisko, toda bodite pogumni: jaz sem svet premagal.« (Jn 16,33) Po svojem vstajenju se je prikazal učencem in jim večkrat ponovil: »Mir vam bodi!« (Jn 20,19.21.26)

V Ef 2,17.18 si Pavel prizadeva pokazati, da Kristusovo oznanjevanje miru presega čas njegove zemeljske službe. Mir je oznanil zdaj – v sedanjosti – tako njim, ki so »daleč« (poganski verniki pred svojo spreobrnitvijo), kakor njim, ki so »blizu« (judovski verniki; primerjaj z Ef 2,11-13). Vsi verniki, ki so sprejeli to oznanilo, so prejeli velik blagoslov.

`Kako se lahko naučimo biti glasniki miru in ne prenosniki konfliktov? V katere situacije lahko v tem trenutku pomagaš prinesti ozdravljenje?`
