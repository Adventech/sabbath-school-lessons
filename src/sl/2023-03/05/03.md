---
title:  "Sprava: Božji dar po križu"
date:   24/07/2023
---

Kajti on je naš mir, on, ki je iz obeh napravil eno, s tem da je podrl steno pregrade, to je sovraštvo. V svojem mesu je odpravil postavo zapovedi v predpisih, da bi v sebi iz dveh ustvaril enega, novega človeka. Vzpostavil je mir in po križu spravil oba z Bogom v enem telesu, ko je v svoji osebi ubil sovraštvo. Ef 2,14-16

`Kako je Pavel v naslednjih vrsticah opisal križ in vpliv Kristusovega dela? Kako bi povzel Pavlovo razumevanje križa in tega, kako spreminja naše odnose? Ef 1,7.8; Ef 4,32; Ef 2,13.14.16; Ef 5,2.25`

V kontekstu svetopisemskega besedila, ki ga proučujemo ta teden (Ef 2,11-22), je križ vir treh velikih dobrin za vernike: (1) pogani, ki so bili nekoč »daleč« od Boga in njegovega ljudstva, so zdaj »postavljeni blizu« (Ef 2,13), da bi postali Božji sinovi in hčere ter tudi bratje in sestre judovskih vernikov (Ef 2,19); (2) »sovraštvo« (gr. echthran, »sovraštvo«; ta beseda je sorodna besedi echthros, ki pomeni »sovražnik«) med judovskimi in poganskimi verniki je mrtvo (Ef 2,16). Kristusov križ je odstranil na videz večne spore, v katerih so bili Judje in pogani zapriseženi sovražniki (Ef 2,17); (3) sovraštvo je zamenjala sprava. Kristusov namen je bil, da bi »po križu spravil oba z Bogom v enem telesu« (Ef 2,16; primerjaj s Kol 1,19-22).

Kako je videti sprava? Kaj čutimo, ko se spravimo s sovražnikom? Zamislite si, da sta mama in hči več let zelo odtujeni. Zdaj pa si zamislite, da to mržnjo uniči val usmiljenja, odpuščanja in ponovne združitve. To je sprava. Doživimo jo takrat, ko vernik odloži zadevo, ki ga ločuje od sovernika, in tega prizna za ljubljenega brata ali sestro, ta pa v zameno sprejme, kar mu je ponujeno. Sprava ni mehanski ali pravni izraz, temveč medčloveški, ki označuje celjenje uničenih odnosov. Pavel je razumel, da Kristusovo mogočno delo na križu vpliva na odnose, a ne le med posamezniki, temveč tudi med skupinami ljudi. Predstavljal si je, kako Kristusov križ spreminja naše življenje, uničuje delitve, gasi prepire ter obnavlja naše občestvo in medsebojno razumevanje.

`Kako lahko predstavljena načela uporabiš za spravo z nekom? Kako se boš tega lotil? `
