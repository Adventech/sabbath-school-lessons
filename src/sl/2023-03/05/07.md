---
title:  Za globlje proučevanje
date:   28/07/2023
---

Pozorno prouči spodnji odlomek, ki je uvod v VPRAŠANJA ZA POGOVOR.

Kakšen je natančen kontekst, v katerem je Pavel napisal Ef 2,11-22, kjer opisuje radikalni vpliv križa na človeške odnose? Pavel naslavlja odnos med judovskimi in poganskimi verniki, ki skupaj tvorijo cerkev. Želi si, da bi razumeli in živeli v skladu s skupnim položajem, ki ga imajo kot člani Božjega gospodinjstva (Ef 2,19). Pavel je v kontekstu celotnega pisma pokazal širši in daljnosežnejši namen. Njegova tema je Božji čudoviti načrt za združitev vseh stvari v Kristusu (Ef 1,9.10); to zajema »vsako družino v nebesih in na zemlji« (Ef 3,15).

Še pomembneje pa je, da ima edinost vernikov (to temo naslovi v Ef 2,11-22) širši namen, ki ga Pavel razkrije v Ef 3,10: »Tako naj bi se zdaj po Cerkvi oznanila vladarstvom in oblastem v nebeških področjih mnogovrstna Božja modrost [ker je ustvaril cerkev tako iz Judov kakor poganov].« S tem, ko bodo verniki živeli edinost, ki jo je Kristus dosegel na križu, bodo sporočali, da je Božji končni načrt za združitev vseh stvari v Kristusu v polnem teku. Njihovi obnovljeni odnosi bodo pričali o Božjem načrtu za zedinjenost vesolja v Kristusu. Zato je povsem na mestu, da v Ef 2,11-22 iščemo svetopisemska načela, ki zadevajo pomembno temo današnjega časa – odnose med različnimi skupinami in rasami, pri čemer moramo imeti v mislih celotni kontekst Pisma Efežanom.

**Vprašanja za pogovor**

`1.	Katera svetopisemska načela za odnose med različnimi etničnimi skupinami so podana v Ef 2,11-22? Kako ta odlomek predoči značilen kristocentričen pristop k temu, kakšen odnos naj bi imeli člani ene etnične skupine do druge?`

`2.	Kako pomembno je, da se cerkev spoprime z medrasnimi težavami in spori, ki se odvijajo med verniki (pri tem imejte v mislih Božji načrt za prihodnost človeštva – Ef 1,9.10; Ef 2,11-22)?`

`3.	Katere tleče težave med etničnimi skupinami opažate v svoji skupnosti (pogosto so takšne težave prikrite ali pa jih ignoriramo)? Katero vlogo lahko odigra vaša cerkev pri uresničevanju združevalnega dela, ki ga je Kristus že dosegel na križu? Kako lahko tudi sami sodelujete pri tem delu?`
