---
title:  Neomajna zvestoba Kristusu
date:   02/09/2023
---

### Preberi pred proučevanjem
Ef 6,1-9; Mr 10,13-16; Kol 3,21; 1 Pt 2,18-25; 2 Kor 5,10; Kol 3,24.25

> <p>Ključno besedilo</p>
> Tudi vi, gospodarji, se prav tako vedíte do njih in opustite grožnje, saj veste, da je tako zanje kakor za vas gospodar v nebesih in da on ne gleda na osebo. Ef 6,9

Leta 2018 je neki artefakt v Muzeju Svetega pisma v Washingtonu pritegnil veliko pozornosti. Šlo je za skrajšano različico Svetega pisma, ki je izšla leta 1808 in je bila namenjena temu, da bralca pouči o bistvenih resnicah vere, toda iz tega Svetega pisma so bili odstranjeni vsi odlomki, ki bi sužnje utegnili spodbuditi k uporu. V besedilu ne manjka le par vrstic, temveč 90 odstotkov Stare zaveze in 50 odstotkov Nove. Od 1189 poglavij Svetega pisma, jih je v tej različici samo 232.

Svetopisemski odlomki, za katere se zdi, da podpirajo grozote suženjstva (še posebej ker je bilo izbrisanih toliko odlomkov, ki govorijo o »dobri novici«), so v tem Svetem pismu ostali nedotaknjeni, vključno z napačno razumljenimi vrsticami, kot je: »Sužnji, ubogajte svoje zemeljske gospodarje kakor Kristusa, v strahu in trepetu, v preprostosti srca« (Ef 6,5).

V današnjem času in kulturi je pomembno, da Ef 6,1-9 beremo v kontekstu celotne zgodbe odrešenja, kakor je razodeta v vsem Svetem pismu. Česa vse se lahko naučimo, medtem ko opazujemo Pavla, kako vrednote evangelija prenese na pokvarjene družbene strukture svojega časa?
