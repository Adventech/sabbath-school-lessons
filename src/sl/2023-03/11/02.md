---
title:  Nasvet otrokom
date:   03/09/2023
---

`Kaj je Pavel svetoval otrokom in kako je svoj nasvet podprl s Staro zavezo? Ef 6,1-3 (Glej tudi Mt 18,1-5.10; Mr 10,13-16.)`

Da bi v celoti razumeli Pavlov nasvet otrokom, se moramo spomniti, da so se te besede brale v hišnih cerkvah v Efezu. Beseda »otroci« (gr. ta tekna) se lahko nanaša na širok razpon starosti, ker so otroci ostali pod očetovo avtoriteto, dokler oče ni dopolnil 60 let (to je bila grška tradicija) ali do očetove smrti (to je bila rimska tradicija). Otroci, o katerih je na tem mestu pisal Pavel, pa so bili dovolj mladi, da so jih še vedno vzgajali starši (Ef 6,4), a hkrati dovolj stari, da so lahko tudi sami postali učenci.

Pavel je pozval otroke, ki so bili del krščanske skupnosti, naj bodo spoštljivi in poslušni svojim staršem »v Gospodu«, kar pomeni v Kristusu (primerjaj z Ef 5,22; Ef 6,4.5.7-9). Odrasli verniki bi morali otroke spoštovati kot Kristusove učence in jih vključiti v bogoslužje kot aktivne udeležence. Zaradi tega ta odlomek predstavlja temeljno besedilo za starševstvo in služenje otrokom.

Pavlov ukaz k poslušnosti ni brezpogojen. Kadar so ukazi staršev »v nasprotju s Kristusovimi zahtevami, morajo [otroci], ne glede na to, kako boleče bo, ubogati Boga in mu zaupati posledice« (Ellen G. White, The Adventist Home, str. 293).

Pavel je svoj opomin otrokom dopolnil s peto zapovedjo. S tem je pokazal, kako visoko je cenil deset zapovedi kot vir smernic za krščanske vernike (to je sicer povsem enostavno razbrati iz Ef 4,1–6,9, še posebej iz Ef 4,25.28 in Ef 5,3-14). Začel je z navedkom (»Spoštuj očeta in mater« – Ef 6,2) in ga nato prekinil z »uredniško opombo« (»to je prva zapoved z obljubo« – Ef 6,2) ter zatem nadaljeval navedek (»da ti bo dobro in boš dolgo živel na zemlji« – Ef 6,3). Peta zapoved priča o tem, da je spoštovanje staršev del Božjega načrta za človekovo blaginjo. Spoštovanje staršev – ne glede na to, kako nepopolni so – je dobro za posameznikovo zdravje in srečo.    

`Kako te vrstice podpirajo pomen družinskih odnosov?`
