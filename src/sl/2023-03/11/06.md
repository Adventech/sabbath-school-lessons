---
title:  Gospodarji kot sužnji
date:   07/09/2023
---

V Pavlovih zadnjih besedah, namenjenim sužnjem – »bodisi suženj bodisi svobodnjak« (Ef 6,8) – se beseda »svobodnjak« nanaša na gospodarja sužnjev. S tem je Pavel naznanil prehod k nasvetu za gospodarje. Pokazal je, da so sužnji in njihovi gospodarji pred Kristusovim sodnim stolom v enakem položaju (primerjaj z 2 Kor 5,10; Kol 3,24.25).

`Zamisli si, da si kristjan in obenem tudi lastnik sužnjev. V svoji hišni cerkvi slišiš besede Pavlovega pisma, namenjenega efeškim vernikom. To hišno cerkev obiskujejo tudi tvoji sužnji. Kako bi se odzval na Pavlov nasvet, zapisan v Ef 6,9?`

Pavel je gospodarjem (s tem je mislil lastnike sužnjev) namenil odkrit opomin, v katerem je izpostavil ostro nasprotje med »gospodarji« (gr. hoi kurioi), ki imajo navado »groziti« svojim sužnjem, in »Gospodarjem« (gr. ho kurios), Kristusom, ki »ne gleda na osebo«.

Pavel je gospodarjem naročil, naj tudi v tem primeru posnemajo Kristusov zgled, kar se je gospodarjem v kulturi prvega stoletja gotovo zdelo nezaslišano. Gospodarji naj lepo ravnajo s svojimi sužnji, pri čemer jih mora voditi njihova zvestoba Kristusu. To se sklada s tem, kar je Pavel pred nekaj vrsticami zahteval od sužnjev (Ef 6,5-8). Gospodarjem je naročil, naj nehajo groziti svojim sužnjem. Grožnje so bile običajna praksa hierarhičnega odnosa, spremljale pa so jih tudi različne kazni, na primer pretepanje (1 Pt 2,20), spolna zloraba, prodaja (gospodarji so prodali sužnja in ga tako ločili od njegove družine), garaško delo, stradanje, zaznamovanje in celo smrt. Za vse to jih bo sodil Bog.

Pavel je svoja naročila gospodarjem podprl z dvema spodbudama o preseganju družbene strukture grško-rimskega sveta: 1.) Gospodarji in njihovi sužnji so skupaj sužnji enega Gospodarja (»da je tako zanje kakor za vas gospodar v nebesih«; primerjaj s Kol 4,1). 2.) Nebeški Gospodar bo vsem sodil nepristransko. Ker Kristus z ljudmi, ki jih imajo zemeljski gospodarji za sužnje, ravna enako kot z vsemi drugimi, tudi gospodarji ne bi smeli gledati na osebo (primerjaj s Flm 1,15.16).

Izrazi, ki jih je Pavel uporabil v Pismu Efežanom, so opogumili krščanske sužnje. Ti izrazi in besedne zveze so: posinovljeni otroci (Ef 1,5), odkupitev (Ef 1,7), dediščina (Ef 1,11.14; Ef 3,6); posajeni v nebesih v Kristusu Jezusu (Ef 2,6); sodržavljani svetih in domačini pri Bogu (Ef 2,19; primerjaj z Ef 3,14.15) ter neločljivi deli Kristusovega telesa (glej Ef 3,6; Ef 4,1-16).

Ef 6,5-9 razglaša celoten nauk tega pisma za veljavnega v odnosih med sužnji in njihovimi gospodarji, vključno z nasvetom o načinu govorjenja (Ef 4,25-32) in spolni morali (Ef 5,1-14).

`Kaj pomeni nadeti si vso Božjo bojno opremo? Kako lahko to naredimo na vseh področjih življenja, ne le kadar se spopadamo s prevarami zadnjega časa? `
