---
title:  Suženjstvo v Pavlovem času
date:   05/09/2023
---

`V naslednjih odlomkih preberi nasvet sužnjem in gospodarjem: Ef 6,5-9; Kol 3,22–4,1; 1 Kor 7,20-24; 1 Tim 6,1.2; 1 Pt 2,18-25. Povzemi Pavlove nasvete.`

Presenetljivo je prebrati Pavlov nagovor krščanskim lastnikom sužnjev in si obenem predstavljati, kako krščanski sužnji in njihovi krščanski gospodarji skupaj sedijo v efeških hišnih cerkvah. Suženjstvo v grško-rimskem svetu se je korenito razlikovalo od kasnejše različice suženjstva v Novem svetu. V grško-rimski kulturi suženjstvo ni prizadelo določene etnične skupine. Sužnji v mestu so včasih dobili priložnost, da se izobrazijo. Lahko so delali kot arhitekti, zdravniki in filozofi. Po določenem času služenja so lahko postali svobodni, čeprav v večini primerov ni bilo tako. Sodobne različice Svetega pisma si prizadevajo izpostaviti razlike med suženjstvom v grško-rimskem svetu in suženjstvom v Novem svetu, in sicer tako, da grški izraz doulos (»suženj«) v Ef 6,5-8 prevajajo kot »človek, ki mora delati, ne da bi za to prejel plačilo«.

Kljub temu pa je suženjstvo v katerem koli času, v kateri koli kulturi in ne glede na okoliščine neopravičljivo zlo. Bog bo sodil in obsodil lastnike sužnjev v skladu s svojo neskončno pravico, za kar smo mu lahko hvaležni.

Krik bivšega sužnja Publiliusa Sirusa je pretresljiv: »V primerjavi s tem, da si ponižan v sužnja, je umreti nekaj lepega!« Upoštevajoč celotni kontekst teh resničnosti je najustreznejši prevod grške besede doulos »suženj«, še posebej z ozirom na to, da so ti sužnji živeli »pod grožnjo« njihovih gospodarjev (Ef 6,9).

V Pavlovem času je bilo suženjstvo vseprisotno zlo. Pavel te težave ni naslovil kot družbeni reformator, ampak kot pastor. Vernikom je svetoval, kako se spopasti s trenutnimi resničnostmi, in podal novo vizijo, ki je bila osredotočena na spremembo posameznega vernika, kar bo kasneje imelo širše posledice za družbo kot celoto. »Pavlova vizija ni bila odpraviti suženjstvo v rimskem cesarstvu. S svojim stališčem ni želel spodbujati pravne odprave suženjstva, temveč novo občestvo, ki bo temeljilo na bratstvu in sestrstvu vernikov, kar izvira iz dejstva, da so verniki posvojeni Božji otroci. /…/ Pavel je menil, da se mora družbena revolucija zgoditi v cerkvi, v Kristusovem telesu, na lokalni ravni, ter v krščanski hišni cerkvi in domu.« (Scot McKnight, The Letter to Philemon [Grand Rapids, MI: Eerdmans Publishing Company, 2017], str. 10–11)

`Eden večjih madežev krščanske zgodovine je, da so nekateri ljudje s svetopisemskimi odlomki upravičevali suženjstvo. Kaj bi nas moralo to naučiti o pomenu previdnega interpretiranja Božje besede?`
