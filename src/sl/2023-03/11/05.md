---
title:  Kristusovi sužnji
date:   06/09/2023
---

`Kaj je Pavel zahteval od krščanskih sužnjev? Ef 6,5-8`

Pavel je krščanske sužnje pozval, naj ubogajo svoje gospodarje. Njihovo delo naj bo odlično opravljeno. Opazimo lahko, da je Pavel večkrat pokazal na véliko zamenjavo. Sužnji svojih gospodarjev ne bi smeli postaviti pred Kristusa. Ne bi jim smeli biti zvesti na način, ki pripada samo Kristusu. Namesto tega bi morali pri svoji predanosti in zvestobi, ki spodbujata njihovo iskreno in dobro službo, Gospoda Kristusa zamenjati za svojega gospodarja. S to bistveno zamenjavo je Pavel predočil krščansko razumevanje odnosa med gospodarjem in sužnjem.

Oglejmo si, kako je v Pismu Efežanom predstavil to »zamenjavo«:
Pavel je zapisal, da so lastniki sužnjev »zemeljski gospodarji«. Sužnje je usmeril k resničnemu Gospodarju v nebesih (Ef 6,5; poudarek je dodan).

Sužnji naj služijo »v strahu in trepetu, v preprostosti srca« – kakor Kristusu (Ef 6,5).
Pavel je to zamenjavo najjasneje izrazil s trditvijo, da morajo krščanski sužnji svojo službo opravljati kot »Kristusovi sužnji« in ne kot sužnji svojega gospodarja (Ef 6,6).

Pri opravljanju dela, ki jim ga je naložil gospodar, morajo »iz srca izpolnjevati Božjo voljo« – služijo naj Bogu (Ef 6,6).

Pavel je spodbujal dobrovoljno služenje, ki je opravljeno »kakor Gospodu in ne kakor ljudem« (Ef 6,7).

Za svoje dobrovoljno služenje lahko krščanski sužnji pričakujejo popolno nagrado, ki jim jo bo dal Kristus ob svojem prihodu. Ker so zanj opravili svoje delo, lahko zdaj od njega pričakujejo nagrado. To je bila za sužnje zelo privlačna zamisel. Gotovo ni bilo redko, da zemeljski gospodar ni cenil svojega sužnja (primerjaj z 1 Pt 2,19.20). Toda verni suženj je imel skrbnega Gospodarja, ki opazi dobra dela (Ef 6,8) in obljublja zanesljivo nagrado.

`Čeprav si želimo, da bi Sveto pismo jasno obsodilo suženjstvo, ga ne. Katera načela lahko kljub temu izluščimo iz teh Pavlovih besedah o vedenju do ljudi, s katerimi delamo in sodelujemo?`
