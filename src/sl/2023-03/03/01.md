---
title:  Moč poveličanega Jezusa
date:   08/07/2023
---

### Preberi pred proučevanjem:
Ef 1,15-23; Ef 3,14-21; 1 Tes 5,16-18; 5 Mz 9,29; 1 Kor 15,20-22; Ps 110,1

> <p>Ključno besedilo</p>
> Po Svetem Duhu lahko verniki spoznajo, »kakšna je čezmerna veličina njegove zmožnosti do nas, ki verujemo po dejavnosti njegove silne moči, ki jo je udejanjil v Kristusu, ko ga je obudil od mrtvih in ga posadil na svojo desnico v nebesih«. Ef 1,19.20

Zdi se, da si ljudje zmeraj prizadevajo doseči večjo moč. Na primer: proizvajalec avtomobilov Devel Motors je s ponosom pokazal prototip svojega avtomobila Devel 16, ki ima 16-cilindrski in 12,3-litrski motor z več kot 5000 konjskimi močmi. Ali če to ni dovolj, pomislite na Peterbiltov tovornjak, ki se ponaša s tremi motorji Pratt & Whitney J34–48. Pohvali se lahko s 36.000 konjskimi močmi. V 6,5 sekunde lahko prevozi 400 metrov in običajno doseže hitrost 605 km/h, preden sprosti svoji dve padali (padali pomagata vozilu, da se ustavi, ker zavore na njegovih kolesih ne bi zadoščale; op. prev.).

V nasprotju s tem Pavel moli, da bi efeški verniki, ki so pod pritiskom, da bi občudovali različne moči in bogove v svojem okolju, po Svetem Duhu doživeli neskončnost Božje moči, ki jim je na voljo v Kristusu. Božanska moč se ne meri v konjskih močeh ali magiji, temveč se je razodela v štirih dogodkih zgodovine zveličanja, ki so imeli posledice za vse vesolje: (1) Jezusovo vstajenje; (2) njegovo poveličanje na Božji prestol; (3) podreditev vseh stvari Kristusu; (4) Kristus kot glava cerkve (Ef 1,19-23).

Ko verniki razmišljajo o teh štirih dogodkih, bodo začeli dojemati in doživljati neskončno Božjo moč, ki deluje v njihovo korist.
