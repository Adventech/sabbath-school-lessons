---
title:  Molitev in zahvaljevanje
date:   09/07/2023
---

Pavla je spodbudila novica o tem, da efeški verniki napredujejo v veri v Jezusa in ljubezni drug do drugega (morda mu je to novico sporočil Tihik; Ef 6,21.22). Zato se je odločil, da jim pove, kako moli zanje.

`Primerjaj dve Pavlovi poročili o molitvi v Pismu Efežanom – Ef 1,15-23 in Ef 3,14-21. Katera tema je skupna obema poročiloma?`

Včasih so naše molitve podobne otožni žalostinki zaradi te ali one težave. Pavlovi poročili o molitvi kažeta, da je zahvaljevanje uradni jezik molitve. Pomislimo na Božje blagoslove in se zahvalimo zanje. Prizadevajmo si opaziti Božje delovanje tudi v težavnih okoliščinah in ga slaviti za njegovo navzočnost v našem življenju, po kateri nas spreminja. Ko se veselimo milosti in moči poveličanega Jezusa (Ef 1,20-23), se mu zahvalimo, ker je blagoslovil tudi ljudi v našem krogu vpliva. To je skrivnost Pavlovega molitvenega življenja: v molitvi slavimo Boga in se mu zahvaljujmo.

Poleg tega je zapisal tudi naslednje: »/…/ ne neham [se] zahvaljevati za vas in se vas spominjati v svojih molitvah.« (Ef 1,16; glej tudi Flp 1,3.4; 1 Tes 1,2 in 1 Tes 5,16-18)

Kaj sploh pomeni »neprenehoma moliti« (1 Tes 5,17)? Gotovo ne pomeni, da v vsakem trenutku v molitvi klečimo pred Bogom. Pomeni pa, da smo po blagoslovu Božjega Duha dovzetni za Božjo navzočnost in moč ter iščemo priložnosti, da se mu zahvalimo. Pomeni tudi, da življenjske težave rešujemo z Bogom in iščemo njegov nasvet, ko doživljamo neprijetne spremembe, ki jih prinaša življenje. Pomeni, da ne živimo odtujeni od Boga, temveč da smo nenehno povezani z njim in vedno dovzetni za njegovo božansko vodstvo.

Na molitev vse preveč pogosto gledamo kot na fineso ali dodatek k učeništvu, ki ga je treba uporabiti ob primerni priložnosti. Toda Pavel pravi drugače. Za efeške vernike je molil z vso resnostjo. Zahvaljeval se je zanje (Ef 1,16; primerjaj z Ef 1,3-14) in posredoval zanje (Ef 1,17-23; primerjaj z Ef 3,14-21). Zanj je bila molitev osrednja naloga krščanske vere. Te vrstice so ganljiv poziv k molitvi in vabilo vsakemu izmed nas, da o svojem molitvenem življenju razmisli v luči Pavlove predanosti molitvi.

`Zakaj je pomembno, da se v molitvi zmeraj zahvalimo Bogu za to, za kar smo mu hvaležni? `
