---
title:  Kristus nad vsakršno silo
date:   12/07/2023
---

Pavel se je veselil poveličanja Jezusa, ki zdaj sedi z Očetom na nebeškem prestolu. Po opredelitvi Kristusovega mesta v odnosu do Očeta (Bog ga je »posadil na svojo desnico v nebesih« [Ef 1,20]) se je Pavel osredotočil na Jezusov odnos do »sil«. Kot vladar, ki vlada skupaj z Očetom, je Jezus »visoko nad« temi silami (Ef 1,21).

`Primerjaj Pavlove omembe hudobnih duhovnih sil v Ef 1,21; Ef 2,2 in Ef 6,12. Zakaj po tvojem mnenju kaže tolikšno zanimanje zanje?`

V Apd 19,11-20 je zapisan dogodek o sedmih Skevajevih sinovih. Ta dogodek razkriva, da je bil Efez Pavlovega časa središče čarovniške umetnosti. »Pomembna značilnost čarovništva v helenističnem svetu je bilo zavedanje o obstoju duhovnega sveta, ki vpliva na skoraj vsak vidik življenja. Cilj čarovnikov je bil razpoznati, kateri duhovi so pripravljeni pomagati človeku in kateri so škodljivi zanj, ter spoznati delovanje, ki je značilno zanje, in s tem povezane moči in avtoriteto duhov. To znanje jim je omogočilo iznajti načine (z izgovorjenimi ali zapisanimi formulami, amuleti itd.) za manipulacijo duhov v prid posameznika. Z ustrezno formulo so lahko pozdravili bolezen, ki so jo povzročili duhovi ali vplivali na zmago na dirki z vozovi.« (Clinton E. Arnold, Power and Magic: The Concept of Power in Ephesians, str. 18)

Omemba imen božanstev in sil v zakletvah je bila značilna za efeško versko življenje (glej Apd 19,13) in je ponekod razširjena še danes. Pavel si je prizadeval pojasniti odnos med Kristusom in t. i. »silami«: poveličani Jezus je daleč nad vsakršnim vladarstvom, silo in gospostvom (Ef 1,21).

Pavel je omenil tudi efeško navado omembe božanstev v urokih. S tem se je želel prepričati o tem, da njegovi poslušalci res razumejo, da je Jezusova oblast brez primere: »nad vsakršno ime, ki se ne imenuje samo na tem svetu, temveč tudi v prihodnjem« (Ef 1,21). Nato je s prostorske dimenzije prešel na časovno in poudaril neomejeno trajanje Jezusove oblasti. Njegova oblast nad vsemi silami se ne nanaša samo na ta čas, temveč tudi na prihodnost (Ef 1,21).

`V kakšni obliki nastopajo te hudobne sile v današnjem času? Kako se lahko obvarujemo pred tem, da se ne ujamemo v njihovo past? `
