---
title:  Za globlje proučevanje
date:   14/07/2023
---

Prouči naslednja dva opisa Kristusovega poveličanja, ki ju je zapisala Ellen G. White.

»Ko je Kristus stopil skozi nebeška vrata, je bil ustoličen sredi angelskega čaščenja. Brž ko je bila svečanost opravljena, je Sveti Duh prišel na učence v obilnem nalivu, Kristus pa je bil resnično poveličan z enako slavo, ki jo je imel z Očetom od večnosti. Izlivanje na petdesetnico je bilo nebeško sporočilo, da je opravljeno Odrešenikovo ustoličenje. Po svoji obljubi je učencem poslal Svetega Duha iz nebes za znamenje, da je kot duhovnik in kralj prejel vso oblast v nebesih in na zemlji ter postal Maziljenec svojega ljudstva.« (Dejanja apostolov, str. 27)

»Oče je objel svojega Sina in ukazal: ›Molijo naj ga vsi Božji angeli‹ (Heb 1,6 chr). Gospostva, vladarstva in oblasti so z nepopisnim veseljem priznali vrhovno oblast Kneza življenja. Nebeške vojske so padle na obraz pred njim, medtem ko se je v nebeških dvorih razlegel vesel klic: ›Vredno je Jagnje, ki je bilo zaklano, da prejme oblast in bogastvo, modrost in moč, čast, slavo in hvalo‹ (Raz 5,12). Zmagoslavne pesmi se mešajo z glasbo angelskih harf, dokler ni videti, da so nebesa preplavljena z veseljem in hvalo. Ljubezen je zmagala. Izgubljeno je najdeno. Nebesa odmevajo od glasov veličastnih pesmi, ki razglašajo: ›Sedečemu na prestolu in Jagnjetu hvala in čast, slava in mogočnost na veke vekov!‹ (Raz 5,13)« (Jezusovo življenje, str. 734)

**Vprašanja za pogovor**

`1.	V povezavi z Jezusovim poveličanjem razmisli o »zdaj« in »ne še«. V kakšnem smislu je Jezus že zdaj Gospod »vsega«, vključno z demonskimi silami, ki so mu podrejene (to je »zdaj«)? In v kakšnem smislu je njegova popolna oblast usmerjena na prihodnost (to je »ne še«)? Glej 1 Kor 15,24-28.`

`2.	V kolikšni meri živiš v luči Kristusove oblasti nad vsemi stvarmi oziroma v kolikšni meri živiš pod oblastjo padlih sil, katerih oblast bo tako ali tako uničena? Kako ločiš med njima? Kako lahko ubežiš silam zla, ki kljub svojemu porazu še vedno prevladujejo v našem svetu?`
