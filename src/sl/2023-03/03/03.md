---
title:  Doživeti uvid Svetega Duha
date:   10/07/2023
---

Zaradi tega se ne neham zahvaljevati za vas in se vas spominjati v svojih molitvah, da bi vam Bog našega Gospoda Jezusa Kristusa, Oče veličastva, dal duha modrosti in razodetja, v spoznanju njega. Ef 1,16.17

Pavel je v svojih molitvah omenil osrednjo prošnjo, ki jo je položil pred Božji prestol. Zapazil je že, da je Sveti Duh vstopil v življenje vernikov, ko so se spreobrnili (Ef 1,13.14). Zdaj je molil za svež blagoslov Duha, po katerem bi verniki prejeli potrebni duhovni uvid za razumevanje tega, kdo je Jezus (»v spoznanju njega«; Ef 1,17).

`Pavel je molil, da bi Sveti Duh dal vernikom poseben uvid v tri teme. V katere? Glej Ef 1,17-19.`

Ko je molil za uvid v »upanje, v katero vas je poklical« (Ef 1,18 eku), je molil, da bi se zavedali dejanj, ki jih je Bog v preteklosti naredil za njihovo zveličanje (Ef 1,3-9.11-13) in za veličastno prihodnost, ki jo je načrtoval zanje (Ef 1,10.14).

Ko je molil za uvid v »bogastvo slave dediščine njegove v svetih« (Ef 1,18 chr), se je navezal na starozavezno zamisel, da so verniki Božja dediščina (5 Mz 9,29; 5 Mz 32,9; Zah 2,16 [Zah 2,12 chr]; primerjaj z Ef 1,11). Želel jih je spomniti, da nimajo le Božje dediščine, temveč da so tudi sami njegova dediščina, zato je upal, da bodo razumeli, kakšno vrednost imajo v Božjih očeh.

Ko je molil za duhovni uvid v »neizmerno velikost njegove [Božje] moči do nas vernikov« (Ef 1,19 eku), je imel v mislih to, da Sveti Duh prinese sveže razumevanje Božje neskončne moči in jo uresniči v njihovi izkušnji.

V vseh teh molitvah si je Pavel želel, da bi efeški verniki sami izkusili, kaj vse jim je bilo dano v Jezusu.

`Kako lahko še bolje doživiš »neizmerno velikost njegove moči do nas vernikov«? Kaj to pomeni v tvojem vsakdanjem življenju? `
