---
title:  Delež v moči vstajenja
date:   11/07/2023
---

V preostalih vrsticah Pavlovega molitvenega poročila v Ef 1,20-23 Pavel razširi tretjo temo o vpogledu, za katerega upa, da ga bo Sveti Duh prinesel vernikom: neskončnost Božje moči, ki jo uporablja v njihovo korist. Na začetku izpostavi dva dogodka v zgodovini odrešenja, ki kažeta na Božjo moč: (1) Jezusovo vstajenje od mrtvih; (2) Jezusovo poveličanje na nebeški prestol (Ef 1,20).

`Kako je Božja moč izražena v Jezusovem vstajenju? Ef 1,20; 1 Kor 15,20-22; Flp 3,8-11; Heb 13,20.21; 1 Pt 1,3`

Jezusovo vstajenje je ključno prepričanje krščanske vere (1 Kor 15,14.17). Zaradi njegovega vstajenja zvesti verniki pričakujejo veličastno vstajenje v večno življenje ob njegovi vrnitvi (1 Kor 15,20-23). Ker je Kristus vstal, lahko po njem prejmemo vse blagoslove evangelija, vključno z navzočnostjo Svetega Duha.

Slika tega, da je Bog Kristusa »posadil na svojo desnico v nebesih« (Ef 1,20), izvira iz Ps 110,1, ki je najpogosteje citiran odlomek v Novi zavezi (vsi odlomki, ki smo jih pravkar navedli, se naslanjajo na to vrstico). V Pismu Efežanom ima Jezusovo poveličanje pomembno mesto. Bog je vernike »posadil v nebesa v Kristusu Jezusu« (Ef 2,6). Poleg tega razume Pavel Kristusov vzpon kot uvod v Kristusovo napolnitev vsega in podelitev darov svoji cerkvi (glej Ef 4,8-11).

V Ef 4,8-11 nas Pavel svari pred tem, da bi Kristusa dojemali kot statičnega Boga, ki sedi na Očetovem prestolu. Pravzaprav nam predstavi »dinamično novozavezno sliko poveličanega Kristusa, ki gre po svojem Duhu po vsem svetu zmagovalen in da bi zmagal« (F. F. Bruce, The Epistles to the Colossians, to Philemon, and to the Ephesians [Grand Rapids, MI: Eerdmans, 1984], str. 133). Pavel Kristusovega povzdignjenja oziroma ustoličenja ne opiše le kot ponazoritev božanske moči, ki je na voljo vernikom, temveč kot vir te moči.

`Na katerih področjih potrebuješ Kristusovo moč v svojem življenju in kako jo lahko še bolj izkoristiš? Katere dejavnosti morda ovirajo tvoj dostop do njegove moči?`
