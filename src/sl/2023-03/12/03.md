---
title:  Najti moč v Kristusu
date:   11/09/2023
---

Pavel je Pismo Efežanom zaključil s pozivom na boj, pri čemer je ponovil teme in zamisli, ki so pomembne za pismo kot celoto. Najprej je v tonu poveljnikovega bojnega klica napovedal glavno temo zaključka: »Sicer pa zajemajte moč v Gospodu in sili njegove moči« (Ef 6,10). Ta krovna tema je ponazorjena in razširjena v Ef 6,11-20.

`Znova preberi Ef 6,10-20. Kako je Pavel v teh vrsticah pokazal, da je resničnost velikega spopada – ki vključuje dobesedne nadnaravne sile – ključnega pomena za njegovo sporočilo? Zakaj je pomembno, da pri svoji vsakodnevni hoji z Bogom ne pozabimo te ključne resnice?`

Pavel je z naslednjimi besedami povedal, da je Kristus Vir vernikove moči: »v Gospodu in sili njegove moči« (Ef 6,10), pri čemer je z »Gospodom« mislil na Kristusa, kakor velja za celotno Pismo Efežanom (Ef 2,21; Ef 4,1.17; Ef 5,8; Ef 6,1.21). »Moč Cerkve je v vsemogočnosti njenega vstalega Gospoda, Poveljnika njenega vojskovanja.« (G. G. Findlay, The Epistle to the Ephesians [New York: Ray Long & Richard R. Smith, 1931], str. 398)

Pavel je z besedama moč in sila dvakrat povedal isto stvar in s tem poudaril svoje sporočilo: moč Cerkve ne prihaja od vernikov, ampak je »zajeta« v Gospodu, Kristusu. Na tej točki je Pavel povzel pomembno temo svojega pisma: Bog svojo moč deli z verniki (Ef 1,19-22; Ef 2,4-6; Ef 3,16.17). Verniki lahko črpajo moč za trenutni ali prihodnji boj iz svoje povezanosti z vstalim in poveličanim Kristusom.

Čeprav je v Ef 6,10 Kristus tisti, ki vernikom daje moč, jih v duhovnem boju proti zlu krepijo vse tri osebe Božanstva. Bog Oče daje na razpolago vse svoje orožje – »Božjo bojno opremo« (Ef 6,11.13; primerjaj z Iz 59,17). Prej v svojem pismu je Pavel v molitvi povedal, da Duh dejavno krepi vernike: »/…/ da se po njegovem Duhu močno utrdite v notranjem človeku« (Ef 3,16). Duh vernike opremlja z mečem, »meč[em] Duha, kar je Božja beseda« (Ef 6,17). Verniki naj »ob vsaki priložnosti« molijo »v Duhu« (Ef 6,18). Pavel si je želel, da bi njegovi bralci/poslušalci razumeli, da jih troedini Bog želi popolnoma opremiti za boj proti silam zla.

`V molitvi znova preberi Rim 12,1-2. Razmisli o stvareh, ki se jim moraš odpovedati, da bi postal živa žrtev. Kako ti to pomaga razumeti trpljenje, ki ga je Jezus prestal na križu? Kako ti to spoznanje pomaga stopiti v občestvo z Jezusom in njegovim trpljenjem?`
