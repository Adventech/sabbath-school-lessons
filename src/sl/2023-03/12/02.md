---
title:  Vojni govor
date:   10/09/2023
---

`Prouči Pavlov zaključek Pisma Efežanom. (Ef 6,10-20) Kaj njegov bojni klic pomeni nam danes, ki smo prav tako bojevniki v velikem boju?`

Pavel Pismo Efežanom zaključi z vojnim pozivom. Vernike vabi, naj zavzamejo svoje mesto v boju proti zlu (Ef 6,10-20). Začne s splošnim vabilom o zajemanju moči v Gospodu (Ef 6,10), ki ga nato ponovi v obliki poziva, naj si nadenemo »celotno Božjo bojno opremo« (Ef 6,11). Svoj poziv podpre tako, da opredeli namen, in sicer »da se boste mogli upirati hudičevim zvijačam« (Ef 6,11). Pavel nato ponovi svoj bojni poziv, ki mu tokrat doda več podrobnosti. Verniki naj si nadenejo »celotno Božjo bojno opremo«, da bodo lahko obstali v boju (Ef 6,13): pas, oklep, obuvalo, ščit, čelado in meč (Ef 6,14-17). Pavel vernike, ki so zdaj popolnoma oboroženi in pripravljeni na spopad, vabi, naj naredijo to, kar so naredili tudi nekateri drugi vojaki, preden so šli na bojišče – povabil jih je k molitvi (Ef 6,18-20).

Pavel je govoril o poslanstvu cerkve z vojnimi izrazi. Posnemal je spodbudne govore, ki so bili značilni za starozavezne vojne nagovore. To je nakazal z besedami: »Sicer pa zajemajte moč v Gospodu in sili njegove moči.« (Ef 6,10)

V starozaveznih vojnih govorih (glej na primer 5 Mz 20,2-4; Sod 7,15-18; 2 Krn 20,13-20; 2 Krn 32,6-8; Neh 4,14.19.20) je poudarjena zamisel, da Izraelov uspeh v vojni ni odvisen od njihovega števila ali od boljšega orožja in vojne opreme. Njihov uspeh v vojni je sad zanašanja na Božjo prisotnost in moč. Ključ do uspeha ni bila njihova samozavest, ampak trdno zaupanje v Božjo moč in delovanje. Pavel je te teme uporabil, da bi vernike spodbudil, naj: 1.) bodo dejavni uresničevalci poslanstva cerkve; 2.) se zavedajo nevidnih razsežnosti, ki vplivajo na njihovo življenje in pričanje; 3.) se za svoj uspeh zanašajo na Boga; in 4.) se vedno zavedajo pomena edinosti in sodelovanja med verniki.

`Česa bi nas moralo Pavlovo svarilo, da se ne borimo proti mesu in krvi, ampak proti nadnaravnim sovražnikom, naučiti o tem, kje je naše edino upanje za zmago?`
