---
title:  Upreti se Hudičevim zvijačam
date:   09/09/2023
---

### Preberi pred proučevanjem
Ef 6,10-20; 5 Mz 20,2-4; Rim 13,11-14; 1 Tes 5,6-8; 1 Kor 15,23.24

> <p>Ključno besedilo</p>
> Sicer pa zajemajte moč v Gospodu in sili njegove moči. Nadenite si celotno Božjo bojno opremo, da se boste mogli upirati hudičevim zvijačam. Ef 6,10.11

Zaspanih oči je služabnik zagledal skrb vzbujajoč prizor: okrog mesta je bila velika, odlično opremljena sovražna vojska »s konji in z bojnimi vozovi«. Služabnik je preroku Elizeju jecljaje povedal novico in vznemirjen vprašal: »Joj, gospod, kaj naj storimo?«

Elizej je odgovoril: »Ne boj se! Kajti teh, ki so z nami, je več kakor tistih, ki so z njimi.« Ta odgovor pa služabnika očitno ni zadovoljil. Elizej ga je potegnil k sebi in molil zanj: »Gospod, odpri mu vendar oči, da bo videl!« Prerokova molitev je bila pri priči uslišana. Služabnik je spet stopil na obrambni zid; tokrat je bila zavesa med vidnim in nevidnim dvignjena. Zdaj ni videl samo ene vojske, ampak dve. »In Gospod je odprl dečku oči in je videl; in glej: gora je bila polna konj in ognjenih voz okrog Elizeja.« (2 Kr 6,15-17)

V Ef 6,10-20 Pavel moli, da bi verniki prejeli boljši vid in bi lahko videli resničnost velikega spopada ter črpali upanje iz tega, kar bodo videli.
