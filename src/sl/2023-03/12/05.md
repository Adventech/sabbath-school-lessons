---
title:  Na starodavnem bojišču
date:   13/09/2023
---

`Znova preberi Ef 6,10-20. Med branjem bodi pozoren na različne oblike glagola stati. Zakaj je bila Pavlu ta ideja tako pomembna?`

Pavlove vojne prispodobe moramo razumeti v kontekstu starih bojišč. Kaj je pomenilo »stati« (Ef 6,11.13.14)? Ali ta glagol namiguje samo na obrambno držo? Vojni govori, ki so vključeni v Tukididova dela (Tukidid je bil eden pomembnejših klasičnih piscev o vojnah; op. prev.), poudarjajo tri zaporedna dejanja, ki so se morala zgoditi, da bi določena stran zmagala v spopadu: 1.) vojaki so morali locirati svoje sovražnike; 2.) nato so jih morali napasti in »obstati« oziroma »vztrajati na mestu« ter se spopasti z njimi; 3.) na koncu so morali sovražnika tudi premagati (glej Thucydides, The Peloponnesian War [New York: E. P. Dutton, 1910], 4.10.1–5).

Ključni trenutek v starodavnih bitkah se je zgodil pri drugem od teh treh dejanj, ko sta trčili dve nasprotni falangi in zaradi »udarca brona, lesa in teles« povzročili »grozljivo kakofonijo«. Starogrški pisec Ksenofont je to poimenoval »grozljivi trk« (Victor Davis Hanson, The Western Way of War [New York: Oxford University Press, 1989], str. 152.153). Obstati na svojem mestu je v tem strateškem trenutku bitke predstavljalo velik izziv. V nadaljevanju si je vsaka stran prizadevala dobiti zagon za »prodor«.

Pavlov klic k orožju je v misli bralcev priklical sliko boja, v katerem so bili vojaki »tesno skupaj ter so dajali in prejemali na stotine udarcev od blizu« (Victor Davis Hanson, The Western Way of War, str. 152). To potrjuje tudi Pavlov opis cerkvenega boja kot rokoborbe s sovražnikom (Ef 6,12; glej četrtkov nauk) in njegovo rabo glagola »stati« v 13. vrstici: »[D]a se morete v bran postaviti ob hudem dnevi in, vse premagavši, stati.« (chr; poudarek je dodan)

To nikakor ni sproščena drža! »Stati« pomeni energično sodelovati v boju in uporabiti vsakršno orožje, ki je na razpolago. Da je imel apostol Pavel v mislih takšen način bojevanja, je razvidno tudi iz njegovih vojnih prispodob v Pismu Filipljanom, kjer pravi, da si vernike želi videti, kako strojijo trdno v enem duhu in kako se enodušno bojujejo za vero evangelija (Flp 1,27).

`Kako nam Heb 12,4 pomaga povzeti, kaj pomeni »stati« v Gospodu? `
