---
title:  Boj proti zlim silam
date:   14/09/2023
---

`Zakaj je Pavel zapisal različne nazive za hudobne duhovne sile? Ef 1,21; Ef 3,10; Ef 6,10-20`

Pavel je »naš boj« (Ef 6,12) opisal z grško besedo za tekmovanje med dvema rokoborcema (palé). Rokoborba je veljala za odlično pripravo na pravi boj, ko sta trčili dve nasprotni vojski in so se vojaki začeli boriti ena na ena. Pavel je poudaril resničnost tesnega boja vernikov proti silam zla. Te sile je poimenoval z izrazi, ki so zapisani v spodnji preglednici.

| Ef 1,21       | Ef 3,10               | Ef 6,12     |
| ------------- | ------------------------- | ---------- |
| vsakršno vladarstvo     | vladarstva     | vladarstva         |
| vsakršna) oblast | oblasti | oblasti  |
| (vsakršna) sila      |       | svetovni gospodovalci te mračnosti      |
| (vsakršno) gospostvo        |      | zlohotne duhovne sile v nebeških področjih |
| vsakršno ime       |      |  |

S splošnimi opisi (»vsakršno ime«, Ef 1,21; »zlohotne duhovne sile v nebeških področjih«, Ef 6,12) je Pavel potrdil, da so vse hudobne in nadnaravne sile podrejene Kristusu (Ef 1,21). Toda v nobenem boju ni dobro podcenjevati svojega nasprotnika. Pavel je svaril, naj se ne soočimo le s človeškimi sovražniki, ampak naj se bojujemo »proti zlohotnim duhovnim silam v nebeških področjih« (Ef 6,12), ki jim poveljuje pretkani general, Hudič (Ef 6,11). Čeprav moramo biti zmeraj pripravljeni, se svojih mogočnih sovražnikov ne smemo bati. Bog se bojuje z nami (Ef 6,10) in nam je priskrbel najboljše orožje – Božje orožje (Ef 6,11; primerjaj z Iz 59,15-17). Na voljo so nam njegova resnica, pravičnost, mir, vera, odrešenje in Duh (Ef 6,13-17). Z Bogom na svoji strani in oboroženi od glave do pet z orožjem, ki nam ga je priskrbel On, ne moremo pasti (Rim 16,20; 1 Kor 15,23.24; 2 Tes 2,8).


`Kaj nas resničnost obstoja nadnaravnih sil zla, proti katerim smo sami popolnoma nemočni, uči o tem, kako pomembno se je okleniti Gospoda Jezusa, ki je te sile že premagal in pokazal, da je močnejši od njih?`
