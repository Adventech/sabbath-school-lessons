---
title:  Za globlje proučevanje
date:   15/09/2023
---

»Naše delo je silovito; kot zvesti Jezusovi vojaki moramo v vsako sovražnikovo trdnjavo prinesti krvavo zastavo. ›Kajti naš boj se ne bije proti krvi in mesu, ampak proti vladarstvom, proti oblastem, proti svetovnim gospodovalcem te mračnosti, proti zlohotnim duhovnim silam v nebeških področjih.‹ Če bomo odložili svoje orožje, spustili okrvavljeno zastavo ter postali Satanovi ujetniki in služabniki, se bomo morda res osvobodili konflikta in trpljenja. Toda cena tega miru je izguba Kristusa in nebes. Miru ne moremo sprejeti pod takšnimi pogoji. Naj bo vojna, vojna do konca zemeljske zgodovine, ne pa mir, dosežen zaradi odpada in greha!« (Ellen G. White, The Review and Herald, 8. maj 1888)

Kako lahko Ef 6,10-20 povežemo z Razodetjem? V Ef 6,10-20 je prikazano isto osnovno stališče o dogodkih zadnjih dni kakor v bitki iz Razodetja (glej Raz 12; Raz 16,12-16; Raz 19,17-21; Raz 20,7-10). V obeh primerih Božje ljudstvo napade sovražnik, ki je »v nebeških področjih« ter je »dejaven in mogočen v sedanjem veku«. V obeh primerih Božje ljudstvo opogumi »vizija prihodnjega veka«. Še več, »oba prizora izrecno kažeta na končno bitko, v kateri bo sovražnik popolnoma poražen; zatem se bo začel novi vek, ki bo trajal za vedno.« /…/ V tej novi dobi bosta vidna »končno veličastno stanje Božjega ljudstva« in »sovražnikova večna poguba«. (Glej Yordan Kalev Zhekov, Eschatology of Ephesians [Osijek, Croatia: Evangelical Theological Seminary, 2005], str. 217.233–235)

**Vprašanja za pogovor**

`1.	Kdaj si čutil, da se nedvomno spopadaš s silami teme? Katera strategija je bila takrat najkoristnejša?`

`2.	Kako si lahko v oporo človeku, za katerega se zdi, da ga »svetovni gospodovalci te mračnosti« še posebej zatirajo (Ef 6,12)?`

`3.	Kako lahko prepoznamo in zavrnemo »hudičeve zvijače« (Ef 6,11)? Na primer: Kako pogosto si bil tik pred tem, da bi se odpovedal svoji veri, ker si čutil, da si preveč grešen in pokvarjen, da bi bil lahko zveličan? Kdo te napeljuje k takšnim mislim – Kristus ali sile teme? Zakaj se moramo v takšnih trenutkih še posebej zanesti na čudovite obljube, ki nam jih je dal Jezus?`
