---
title:  Veliki spopad v Pavlovih pismih
date:   12/09/2023
---

`Preberi Rim 13,11-14; 1 Tes 5,6-8 in 2 Kor 10,3-6. Te odlomke primerjaj z Ef 6,10-20. V čem so si podobni? Zakaj je Pavel uporabil prav te prispodobe?`

Apostol Pavel je v svojih pismih pogosto uporabil besede in prispodobe z bojišča. Vernike je spodbudil, naj posnemajo zgledno vojaško vedenje. Čeprav je Ef 6,10-20 najdaljši in najbolj strnjen primer tega, pa vojni govor predstavlja enega od Pavlovih poglavitnih načinov za razumevanje evangelija. Po svoji zmagi nad »vladarstvi in oblastmi« (Kol 2,15) zdaj poveličani Kristus s svojega položaja vzvišenega Gospoda nad oblastmi uresničuje posledice svoje zmage (Flp 2,9-11). Svoje sledilce »novači« za bojevnike v vesoljni bitki in svojo vojsko svetlobe vodi k veličastnemu dnevu končne zmage (1 Kor 15,54-58; 2 Tes 2,8; Rim 16,20). Če si ogledamo Pavlovo rabo vojnih simbolov, opazimo, da spor med dobrim in zlom razume kot »dolgo kozmično vojno med dvema vojskama, ki se skozi stoletja bojujeta med seboj, dokler ne bo ena v končnem spopadu zmagala« (Peter W. Macky, St. Paul’s Cosmic War Myth: A Military Version of the Gospel [New York: Peter Lang Publishing, Inc., 1998], str. 1).

Tema vesoljne vojne je vtkana tudi v Pismo Efežanom. V svojem pozivu vernikom, naj sežejo po bojni opremi (Ef 6,10-20), je Pavel spet predstavil prvine vojne, ki jih je zapisal že prej: Bog daje vernikom ogromno moč (Ef 1,18-20; Ef 3,16.20); Kristus je premagal in je poveličan nad vse sile (Ef 1,20-23); verniki so »vstala« vojska ljudi, ki so bili nekoč mrtvi, a so zdaj opolnomočeni zaradi svoje identitete v poveličanem Kristusu in se lahko bojujejo proti svojemu bivšemu gospodarju teme (Ef 2,1-10); cerkev razkriva silam zla njihovo bližajočo se pogubo (Ef 3,10); v Pismu Efežanom je citiran Ps 68,18, kjer je Kristus prikazan kot zmagovalni božanski Bojevnik (Ef 4,7-11); verniki so spodbujeni obleči oblačila evangelija (glej Ef 4,20-24). Ko smo poklicani nadeti si vso Božjo bojno opremo, smo dobro pripravljeni razumeti osrednjo vlogo vesoljnega spopada. Poleg tega moramo zaupati zagotovilu, da je Kristusova končna zmaga tudi naša.

`Na katere načine si na lastni koži izkusil resničnost vesoljnega spopada in zmago, ki jo lahko po Jezusu prosimo zase? Zakaj je razumevanje njegove zmage, ki jo je izbojeval za nas, tako ključnega pomena za naše upanje in krščansko izkušnjo? `
