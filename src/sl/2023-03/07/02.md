---
title:  Edinost Duha
date:   06/08/2023
---

`Kako Pavel spodbuja vernike k negovanju edinosti cerkve? Ef 4,1-16`

Pavel je drugi del Pisma Efežanom (poglavja 4–6) začel z navdihujočim pozivom k edinosti. To je naredil v dveh večjih delih. Prvič, v Ef 4,1-6 je prosil vernike, naj »edinost Duha« gojijo z vrlinami, ki prispevajo k takšni edinosti (Ef 4,1-3). Svoj poziv je podprl s poetičnim seznamom sedmih »enk« (Ef 4,4-6). Drugič, v Ef 4,7-16 je postavil v ospredje zmagovalnega in poveličanega Jezusa kot vir milosti za ljudi, ki so vodilni pri oznanjevanju evangelija (Ef 4,7-10). Opisal je, kako skupaj z vsemi drugimi verniki prispevajo k zdravju, rasti in edinosti Kristusovega telesa (Ef 4,11-16).

Na začetku poglavja je Pavel povabil kristjane, naj živijo vredno klica, s katerim so bili poklicani (Ef 4,1). Z besedo klic je imel v mislih poklicanost h krščanski veri (Ef 1,18; Ef 2,4-6.13). Pavel je spodbujal vernike, naj »trenirajo« vedenje, ki bo prispevalo k edinosti in bo odsevalo Božji končni načrt (Ef 4,9.10). Ta poudarek je začel s pozivom k uresničevanju kreposti, ki vodijo k edinosti (Ef 4,1-3), kakor so na primer ponižnost, krotkost in potrpežljivost.

Oglejmo si vsako izmed njih.

Pavel je v Flp 2,3 dopolnil pomen besede ponižnost (Ef 4,2) z mislijo, da »imejte v ponižnosti drug drugega za boljšega od sebe«. Ponižnosti zato ne bi smeli razumeti kot negativno vrlino v smislu samoponiževanja (glej Kol 2,18.23), temveč kot pozitivno. Biti ponižen namreč pomeni ceniti druge in jim služiti.

Krotkost (Ef 4,2) lahko pojasnimo kot naravnanost, »ko nismo pretirano navdušeni nad občutkom lastne pomembnosti«; poleg tega krotkost pomeni tudi »vljudnost, uvidevnost, pohlevnost« (Frederick Danker, ur., Greek-English Lexicon of the New Testament and Other Early Christian Literature, tretja izdaja [Chicago: University of Chicago Press, 2000], str. 861).

In na koncu še potrpežljivost, ki pomeni biti sposoben prenašati provokacijo in preizkušnje.

Če imamo te lastnosti, smo osredotočeni na vrednost drugih in ne na lastno pomembnost.

`Ponižnost, krotkost, potrpežljivost. Razmisli, kako lahko te lastnosti zedinijo vernike. Kako jih lahko razvijamo?`
