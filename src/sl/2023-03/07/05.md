---
title:  Darovi poveličanega Jezusa
date:   09/08/2023
---

`Na podlagi Ps 68,19 je Pavel pravkar opisal vstalega, poveličanega in zmagovalnega Jezusa, ki svojemu ljudstvu iz višav deli darove. Katere »darove« jim da in s kakšnim namenom? Ef 4,11-13`

Pavel je izpostavil štiri skupine prejemnikov »darov«, ki jih je poveličani Jezus dal cerkvi iz svoje zakladnice: (1) apostoli; (2) preroki; (3) evangelisti; (4) pastirji in učitelji (zgradba te grške fraze nakazuje, da gre za eno skupino). Kristus je te darove dal za dokončanje pomembnega dela, in sicer »da se sveti usposobijo za delo služenja, za izgrajevanje Kristusovega telesa« (Ef 4,12) in »dokler vsi ne pridemo do edinosti vere in do spoznanja Božjega Sina, do popolnega človeka, do mere doraslosti Kristusove polnosti« (Ef 4,13).

Ta zadnja točka je bila še posebej pomembna za prve adventiste, ki so razmišljali o duhovnih darovih Ellen G. White. Ali Sveto pismo pravi, da je bil dar preroštva veljaven samo v času apostolov? Ali pa se bo ta dar nadaljeval do Kristusove vrnitve? Prvi adventisti so svoj odgovor našli v Ef 4,13 in ga razložili z zgodbo o kapitanu ladje, ki je moral upoštevati navodila za potovanje. Ko se je ladja bližala pristanišču, je kapitan ugotovil, da v navodilih piše, da bo na krov prišel krmar, ki mu bo pomagal usmerjati plovilo. Če se je želel držati navodil, je moral na krov spustiti krmarja in poslušati nadaljnja navodila. »Kdo zdaj upošteva izvirno knjigo z navodili? Tisti, ki zavračajo krmarja, ali tisti, ki ga sprejemajo, kakor jim naroča ta knjiga? Sami presodite.« (Uriah Smith, »Do We Discard the Bible by Endorsing the Visions?« Review and Herald, 13. januar 1863, str. 52)

Kadar razpoznavamo »pastirje« (ali pastorje), »učitelje« in »evangeliste«, moramo biti previdni, saj o teh položajih razmišljamo znotraj okvirov svojega konteksta in časa. Kolikor nam je znano, so bili v Pavlovih dneh ti ljudje laični voditelji, ki so služili v efeških hišnih cerkvah (primerjaj z 1 Pt 2,9; Apd 2,46; Apd 12,12).

`»Kaj sem mogel še storiti svojemu vinogradu, pa mu nisem storil?« (Iz 5,4) Razmisli o pomenu te vrstice v kontekstu tega, kar nam je Bog dal po službi Ellen G. White. Kako se navezuje?`
