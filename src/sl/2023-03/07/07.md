---
title:  Za globlje proučevanje
date:   11/08/2023
---

Naslednji dve točki nam lahko pomagata obogatiti naše proučevanje Ef 4,7-10:

Prevodi Ef 4,9. Nekateri prevodi nakazujejo, da se je spust zgodil pred vzponom (npr. slovenski standardni prevod: »/…/ se je prej spustil«; isto tudi chr in eku). Drugi prevodi natančneje sledijo grškemu izvirniku in ne rešijo težave glede časa vzpona in spusta, zaradi česar podpirajo pogled, ki je izražen v torkovem nauku: da bi morali upoštevati pripovedno zaporedje Ps 68,19, kjer se Kristusovo poveličanje v nebesih (»vzpon«) zgodi najprej, šele nato sledi »spust« Duha.

Ujete peljal ujetnike. Pavel je Ps 68,19 citiral iz grške Stare zaveze, imenovane septuaginta (star grški prevod Stare zaveze). V Ef 4,8 je uporabil frazo, katere dobesedni prevod je »ujete peljal ujetnike« (tako prevajajo tudi ssp, eku in chr). Adventisti sedmega dne so to frazo pogosto razumeli v smislu, da je Kristus ob svojem vnebohodu s seboj vzel tiste, ki so hkrati z njim vstali od mrtvih (Mt 27,51-53). Ti ljudje so bili »prvina« odrešenih, ki jih je predstavil Očetu ob svoji vrnitvi v nebeški dvor (glej SDA Bible Commentary, vol. 6, str. 1022; Jezusovo življenje str. 834 [v izvirniku], primerjaj z Jezusovo življenje, str. 785.786 [v izvirniku]).

Druga možnost pa je, da skladno s Kol 2,15 odlomek razumemo kot sliko Kristusove zmage nad sovražniki – nad Satanom in njegovimi hudobnimi angeli, ki so prikazani kot poraženi ujetniki.

**Vprašanja za pogovor**

`1.	Seznam »duhovnih darov« v Ef 4,11 primerjaj s seznamom v 1 Kor 12,4-11.27-30; Rim 12,4-8 in 1 Pt 4,10.11. Katere razlike in podobnosti opaziš?`

`2.	V razredu se pogovorite o nekaterih »vetrovih nauka«, ki trenutno pihajo v naši cerkvi. Pavel pravi, da ne bi smeli dovoliti, da nas premetavajo sem ter tja. Na katere konkretne načine lahko sebe in sovernike obvarujemo pred škodo, ki jih lahko povzročijo ti »vetrovi«?`

`3.	Pavel v Pismu Efežanom poudarja temo »edinosti«. Toda ali si moramo zanjo prizadevati ne glede na ceno? Povedano drugače: na kateri točki lahko naša želja po edinosti postane ovira? Pogovorite se o tem.`
