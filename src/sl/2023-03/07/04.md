---
title:  "Poveličani Kristus, darovalec darov"
date:   08/08/2023
---

Vsakomur izmed nas pa je bila dana milost po meri Kristusovega daru. Zato je rečeno: ›Povzpel se je na višavo, ujete peljal ujetnike, dal je darove ljudem.‹ Kaj pa pomeni beseda Povzpel se je, če ne to, da se je prej spustil v spodnje kraje zemlje? On, ki se je spustil, je isti, ki se je vzdignil čez vsa nebesa, da bi napolnil vse. Ef 4,7-10

`Kaj se odvija v zgornjem odlomku in kaj je Pavel želel povedati z njim?`

Pavel je na tem mestu citiral Ps 68,19: »Povzpel si se na višavo, ujete peljal ujetnike, od ljudi si sprejel darove, celo od upornikov, da bi Gospod Bog imel bivališče.« Tukaj je Gospod, Jahve, predstavljen kot zmagoslavni bojevnik, ki se je po svoji zmagi nad sovražniki povzpel na hrib, na katerem je bilo zgrajeno njegovo glavno mesto, pri čemer so ga spremljali tudi njegovi vojni ujetniki (glej Ps 68,1.2). Nato je od svojih poraženih nasprotnikov prejel davek (»darove«). Zapazite, da je Pavel to sliko priredil na podlagi širšega konteksta tega psalma – poveličani Kristus je tisti, ki »daje darove«.

Če upoštevamo vrstni red Psalma 68,19, se najprej zgodi vzpon – Kristusovo povzpetje v nebesa (Ef 1,21-23). Sledi mu spust – vstali in poveličani Jezus da darove in napolni vse. S tem je Pavel opisal izlitje Svetega Duha na petdesetnico (glej Apd 2). To stališče podpirajo tudi besede v Ef 4,11.12, kjer so darovi, ki jih je dal poveličani Jezus, opredeljeni kot darovi Duha.

»Kristus se je povzpel na višavo, ujete peljal ujetnike in dal darove ljudem. Kakšen je bil rezultat tega, da je po Kristusovem vnebohodu [dobesedno povzpetju] Sveti Duh – kakor je bilo obljubljeno – prišel na zemljo kot silni, mogočni veter in napolnil ves prostor, kjer so bili zbrani učenci? – Na tisoče se jih je spreobrnilo v enem dnevu.« (Ellen G. White, Ye Shall Receive Power, str. 158)

`Te vrstice iz Pisma Efežanom so zelo globoke. Kako se lahko naučimo črpati tolažbo iz njihovega sporočila o tem, kar je Kristus naredil za nas in kar še bo, še posebej ko bo v sebi »izpolnil vse v vsem« (Ef 1,23)?`
