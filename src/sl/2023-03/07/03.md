---
title:  Skupaj eno v Enem
date:   07/08/2023
---

`Katerih sedem »enk« je Pavel navedel v podporo svoji temi o edinosti cerkve? Kaj je želel sporočiti s tem seznamom? Ef 4,4-6`

Pavlov seznam v Ef 4,4-6 spominja na vezano besedo in je morda nekakšna parafraza hvalnice, ki so jo peli efeški verniki. Seznam se začne z omembo dveh »enk«: »eno telo« (s tem je mišljena cerkev kot Kristusovo telo; Ef 4,12.16; Ef 1,23; Ef 5,23.29.30) in »en Duh« (Ef 4,4). Tretje na seznamu je »eno upanje svojega poklica« (Ef 4,4; primerjaj z Ef 4,1).

Na seznamu so še trije elementi: »en Gospod« (s čimer je mišljen Kristus), »ena vera« (s tem je mišljena vsebina krščanske vere; Ef 4,13; Kol 1,23; Kol 2,7; Gal 1,23; 1 Tim 4,1.6) in »en krst« (primerjaj z Ef 5,26). Temu sledi zaključek – razširjen opis Boga: »en Bog in Oče vseh, nad vsemi in po vseh in v vseh« (Ef 4,6).

Kaj je Pavel želel sporočiti s tem poetičnim opisom Boga Očeta? Ker je Bog »Oče vseh«, je naš Stvarnik. Preostanek povedi opisuje, kako se Bog po stvarjenju sveta povezuje z »vsemi stvarmi« – z vsem, kar je ustvaril. Pavel se ni ljubiteljsko ukvarjal s panteizmom, ki naravo enači z Bogom, ali s panenteizmom, ki zagovarja stališče, da je svet del Božjega bitja, čeprav ne zaseda celotne kapacitete tega bitja. Ne. Pavel je oznanjeval transcendenco (»nad vsemi«), dejavno vlogo (»po vseh«) in neločljivost (»v vseh«) Boga.

V povezavi z edinostjo cerkve pozornost namenite dvema poudarkoma (Ef 4,1-6). Prvič, edinost je duhovno dejstvo, ukoreninjeno v sedmih »enkah«. Te resničnosti se je treba veseliti (Ef 4,4-6). Drugič, edinost zahteva našo gorečnost pri tem, da jo negujemo in razvijamo (Ef 4,3). Pri uresničevanju edinosti bomo zaradi svojih napak pogosto žalostni in razočarani. Vendar bi se morali kljub svojim napakam veseliti v Božjem delu zedinjenja cerkve in v teološki resničnosti »edinosti Duha« (Ef 4,3). Tako se bomo lahko k trdemu delu pospeševanja edinosti vrnili s svežim prepričanjem, da s tem opravljamo Božje delo.

`Znova preberi Ef 4,4-6 in razmisli o občutkih, ki se ti porajajo ob tem. Kako bi se moral počutiti zaradi spoznanja o tem, kaj te besede govorijo o naši edinosti v in z Bogom po Kristusu? `
