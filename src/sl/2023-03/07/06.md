---
title:  Rasti v Kristusa
date:   10/08/2023
---

`Kaj ogroža zrelost cerkve? Ef 4,14`

Pavel je opazoval okolje, ki se ni veliko razlikovalo od našega, v katerem so se vernikom vsiljevale različne ideje, kakor na primer »vsak veter nauka« in »blodno zavajanje«. Za opis nevarnosti samovoljne teologije je uporabil tri sklope podob: (1) otroško nezrelost  – »tako ne bomo več nedorasli otroci«; (2) nevarnosti odprtega morja – »ki jih premetava in kot valove razburka vsak veter nauka«; (3) zvijačnost premetenih ljudi, ki uporabljajo trike kakor kockarji. Pavel je grško besedo kubeia (kockanje), ki pomeni »pretkanost« ali »zvijača«, uporabil v prenesenem pomenu.

Apostol je verjel, da je razdiralno vedenje pomembno znamenje zmote: to, kar neguje telo in mu pomaga rasti ter ga držati skupaj, je dobro, medtem ko je to, kar izčrpava in deli, zlo. Če se bomo odvrnili od naukov, ki razdvajajo, in se bomo raje obrnili k preverjenim in zaupanja vrednim učiteljem (Ef 4,11), bomo napredovali k resnični krščanski zrelosti in uspešno odigrali svojo vlogo v Kristusovem telesu (Ef 4,12.13; primerjaj z Ef 4,15.16).

`Na katere načine zdrava cerkev deluje kot zdravo telo? Ef 4,15.16`

V Ef 4,1-16 Pavel zagovarja edinost cerkve. Svoje bralce spodbuja, da jo aktivno pospešujejo. Čeprav je edinost teološka gotovost (Ef 4,4-6), zahteva naše trdo delo (Ef 4,3). Eden od načinov, kako lahko spodbujamo edinost, je, da smo aktivni »deli« Kristusovega telesa (Ef 4,7-16). Vsakdo od nas bi si moral prizadevati za zdravje in rast Kristusovega telesa (Ef 4,7.16). Vsi pa bi morali imeti korist tudi od dela apostolov, prerokov, evangelistov in pastorjev – učiteljev (Ef 4,11). Ti ljudje imajo združevalno funkcijo kakor vezi, kite in »celotno vezivo« (Ef 4,16) – pomagajo nam, da skupaj rastemo v Kristusa, ki je glava telesa (Ef 4,13.15).

`Kateri »vetrovi nauka« danes pihajo v naši cerkvi? Kako se jim lahko odločno upremo? O svojih odgovorih se pogovorite v sobotnošolskem razredu.`
