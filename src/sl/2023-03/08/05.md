---
title:  Sveti Duh v življenju vernika
date:   16/08/2023
---

`Kateri opomin je zapisal apostol Pavel glede prisotnosti Svetega Duha v življenju vernikov, ko je govoril o besednih grehih? Ef 4,30`

Pavel je v eni vrstici zapisal zastrašujoče opozorilo in spodbudno obljubo hkrati. Naši grehi proti sovernikom niso majhni zločini z neznatnimi posledicami: Svetega Duha žali naša zloraba Božjega daru govora, ko uničujemo drug drugega (Ef 4,25-27.29.31.32). Pavel svojo misel temelji na Iz 63,10 in s tem podkrepi resnost opozorila: »Oni [Izraelci] pa so se upirali in žalili njegovega svetega duha. Zato se jim je spremenil v sovražnika, on sam se je bojeval proti njim.«

Pavel zagotavlja, da so verniki prejeli pečat Svetega Duha, ko so sprejeli Kristusa (Ef 1,13.14); zapečateni so za dan odkupitve (Ef 4,30). Odnos Duha z vernikom ni krhek temveč trajen. Kadar so verniki ravnodušni do tega, da Duh prebiva z njimi, kar pokažejo tako, da Božji dar govora uporabijo kot orožje, Sveti Duh ne odide, temveč je žalosten. Duh namerava ostati z verniki vse do Kristusovega prihoda. Njegov pečat priča o tem, da so Božja lastnina in da jih ščiti sam Bog.

Pavel je popolno božanskost Duha poudaril z besedami »Božji Sveti Duh«. Ko je zapisal, da je Duh lahko »užaloščen«, je poudaril, da gre za osebo. (Glej tudi Rim 8,16.26.27; 1 Kor 2,10.13; 1 Kor 12,11; Gal 5,17.18.)

Pri svojih pogovorih o skrivnostih Božanstva bodimo previdni. Duh je eno z Očetom in Sinom, vendar se tudi razlikuje od njiju. »Duh ima svojo lastno voljo in se odloča v skladu s tem. Lahko ga žalostimo in preklinjamo. Takšni izrazi pa ne ustrezajo sili ali vplivu; značilni so za osebo. Ali je torej Duh oseba kako sva jaz in ti? Ne; za opis božanskega uporabljamo omejeno človeško izrazje; ljudje nikoli ne moremo postati Duh.« (Paul Petersen, God in 3 Persons – In the New Testament [Silver Spring, MD: Biblical Research Institute, 2015], str. 20)

`»Božji Sveti Duh« je tako intimno povezan z nami, da lahko naša dejanja vplivajo nanj. Svoje življenje delimo s članom Božanstva, ki nam je predan in je v trajnem odnosu z nami ter nas pečati za dan odkupitve. Kako bi se morali kot verniki odzvati na to osupljivo resnico? `
