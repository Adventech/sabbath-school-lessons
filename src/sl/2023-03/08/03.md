---
title:  Korenita sprememba oblačil
date:   14/08/2023
---

`Katero bistveno sporočilo je želel izpostaviti Pavel, ko je znova omenil izkušnjo spreobrnjenja svojih bralcev? Ef 4,20-24`

Pavel z opisom njihovega preteklega, poganskega življenja (Ef 4,17-19) ne pravi: »Vi pa se niste tako učili o Kristusu,« temveč »Vi pa se niste tako učili Kristusa« (Ef 4,20). Ko omeni, da so njegovi naslovniki poslušali Kristusa in »se dali o njem poučiti« (Ef 4,21), Pavel z besedami »kakor je resnica v Jezusu« nadalje zagovarja posnemanje Kristusovega življenja (Ef 4,21). Zanj je v središču življenja vere povezanost s Kristusom, ki je tako slikovita in resnična, da bi jo lahko opisali z besedami »učiti se Kristusa«. Priznavamo, da je vstali in poveličani Jezus živ in živi z nami. Oblikujejo nas njegovi nauki in zgled. Zvesti smo mu kot svojemu živemu Gospodu. Dovolimo mu, da nas vodi in usmerja po Duhu in Besedi.

Pavel pravi, da privzemanje življenja, ki ga oblikuje in usmerja Kristus, zahteva tri dejanja, ki jih predstavi z izrazi, povezanimi z oblačili: (1) »sleči« oziroma obrniti se proč od starega načina življenja (Ef 4,22 chr; v ssp »odložiti«); (2) izkušnja notranje prenove (Ef 4,23); (3) »obleči« nov, Božji model življenja (Ef 4,24). Pavlova prispodoba spominja na starozavezni simbol oblačil, ki so predstavljala grešnost (npr. Ps 73,6; Zah 3,3.4; Mal 2,16) in odrešenje (npr. Iz 61,10; Ezk 16,8; Zah 3,4.5).

V starih časih so moški nosili tuniko, ki jim je segala do kolen, čeznjo pa so si nadeli plašč oziroma ogrinjalo, ki jih je ščitilo pred soncem. Tako so se oblačile tudi ženske. Kulture, ki so opisane v Svetem pismu, so večinoma imele le najnujnejše potrebščine. Oblačila so bila dragocena in draga, zaradi česar so jih nosili dolgo časa. Nenavadno je bilo, če si imel več kot en komplet oblačil. Kakovost in slog teh oblačil sta sporočala identiteto in položaj človeka, ki jih je nosil. Spremeniti svoja oblačila ali jih zamenjati z drugimi je bil izreden in pomemben dogodek (ne pa nepomembno opravilo, kakor je danes v mnogih kulturah). Pavel si je predstavljal, da je sprememba življenja vernikov tako opazna, kakor je bila v njegovi kulturi in času sprememba oblačil.

`Kaj je ključna razlika med tem, da se učimo o Kristusu, in tem, da se učimo poznati Kristusa?`
