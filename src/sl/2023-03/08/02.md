---
title:  Spirala greha
date:   13/08/2023
---

`Primerjaj Ef 4,17-32 s Kol 3,1-17. Kako naj verniki živijo na način, ki spodbuja edinost cerkve?`

V prejšnjem odlomku (Ef 4,1-16) se je Pavel osredotočil na edinost cerkve. Primerjava med Ef 4,1 in Ef 4,17 pokaže, kako podobni sta si ti svarili, ki dajeta navodila za življenje. Ta podobnost namiguje na to, da je Pavel spet naslovil enako temo – edinost in  njen spremljevalni življenjski slog – toda tokrat z novega in na začetku bolj negativnega vidika.

V Ef 4,17-24 je Pavel primerjal poganski življenjski slog, ki ga je razumel kot škodljivega za edinost (Ef 4,17-19), s krščanskimi življenjskimi vzorci, ki spodbujajo edinost (Ef 4,20-24). Med branjem Pavlove ostre kritike izprijenega življenjskega sloga poganov ne smemo pozabiti na njegovo prepričanje, da je Bog po Kristusu odrešil pogane in jim ponudil neomejeno družabništvo z Božjim ljudstvom (Ef 2,11-22; Ef 3,1-13). V Ef 4,17-19 je torej zapisal omejen in negativen opis »poganov v mesu« (Ef 2,11).

Pavla niso skrbeli samo določeni grehi ali vedenje poganov, temveč vzorci obnašanja, ki so posledica življenja v primežu greha in vodijo samo še navzdol. Bistvo opisa v Ef 4,17-19 je prikaz trdosrčne duhovnosti: »[V] ničevosti svojega uma. Zaradi nevednosti, ki je v njih, in zaradi trdote njihovega srca jim je razum otemnel in so se odtujili Božjemu življenju.« (Ef 4,17.18) To je razlog za otemnjeno razumevanje, ki je poudarjeno na začetku tega odlomka (»Zaradi nevednosti, ki je v njih, in zaradi trdote njihovega srca jim je razum otemnel.« Ef 4,18.19), in za izprijene spolne dejavnosti, ki so izpostavljene na koncu (»so se prepustili razuzdanosti, da so z nenasitnim pohlepom počenjali vsakršne nečistosti«; Ef 4,19). Odtujeni od Boga ne vedo, kako naj živijo, in ločeni od odrešujoče milosti drvijo navzdol po spirali greha in nemoralnosti.

`Kako si na lastni koži doživel moč greha, ki nas vleče še globlje v greh?`
