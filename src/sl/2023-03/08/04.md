---
title:  "Milostni govor, ki izgrajuje edinost"
date:   15/08/2023
---

`Kateri od Pavlovih nasvetov glede rabe besed med verniki se ti v tem trenutku zdi najpomembnejši? Zakaj? Ef 4,25-29`

Pavel je v Ef 4,25-32 sledil določenemu vzorcu izražanja. Najprej je zapisal negativen ukaz (»opustite laž«), nato pozitiven ukaz (»govorite resnico vsak s svojim bližnjim«) in nazadnje je podal še razlog (»saj smo med seboj deli enega telesa«; kar pomeni: »saj smo med seboj povezani kot deli enega telesa«). Pavlova spodbuda, naj »govorimo resnico«, ne pomeni, da moramo sovernike zasipati z brezčutnim drdranjem dejstev. Pavel tukaj namiguje na Zah 8,16, kjer piše, da so besede resnice sredstvo za doseganje miru.

Ker Pavel v Ef 4,31 zavrne jezo in sovražni govor, tudi njegove besede v Ef 4,26 niso zelena luč za izražanje jeze v cerkveni skupnosti. Pavel sicer dopušča možnost jeze, vendar omeji njeno izražanje: Če postanete jezni, ne dovolite, da bi vaša jeza obrodila sad in vas napeljala v greh.

Nato Pavel prekine svoja navodila za govorjenje z negativnim ukazom, ki je namenjen tatovom: »Kdor krade, naj ne krade več.« (Ef 4,28) V pozitivnem smislu naj se tat »trudi s svojimi rokami in dela to, kar je dobro« (Ef 4,28; glej tudi 1 Kor 4,12; 1 Tes 4,11). Razlog za to je, »da bo lahko dal tistemu, ki je v potrebi« (Ef 4,28). Morda je o tatovih na tem mestu spregovoril zaradi povezave med tatvino in varljivim govorjenjem, kar ponazarja tudi zgodba o Ananiju in Safiri v Apd 5,1-11. Pavlovo zaupanje v Kristusovo spreminjajočo moč je tako močno, da si predstavlja, kako tatovi postanejo dobrotniki!

Pavel nato ukaže: »Nobena umazana beseda naj ne pride iz vaših ust.« (Ef 4,29) S tem je opisal, kako uničujoča beseda napreduje k ustom, da bi opravila svoje delo uničenja; videti je, kakor da je nič ne more ustaviti. V pozitivnem smislu si Pavel zamišlja, da ustavimo vsako takšno besedo in jo zamenjamo z besedami, ki zadostujejo naslednjim trem kriterijem: 1.) izgrajujejo, 2.) so primerne okoliščinam in 3.) podeljujejo milost tistim, ki poslušajo (Ef 4,29). Ko bi le bile vse naše besede takšne!

`Razmisli o Jezusovih besedah, da imamo že zdaj večno življenje, če verujemo vanj. Kako nam ta čudovita obljuba pomaga pri spopadanju z bolečo resničnostjo naše umrljivosti?`
