---
title:  "Življenje, ki ga oblikuje Kristus, in govorjenje, ki ga navdihuje Duh"
date:   12/08/2023
---

### Preberi pred proučevanjem
Ef 4,17-32; Kol 3,1-17; Zah 3,3-5; Zah 8,16; Iz 63,10; Rim 8,16.26.27

> <p>Ključno besedilo</p>
> Treba je, da odložite starega človeka, kakor je živel doslej in ki ga uničujejo blodna poželenja, da se prenovite v duhu svojega uma in oblečete novega človeka, ki je po Bogu ustvarjen v pravičnosti in svetosti resnice. Ef 4,22-24

Brezdomec Jose Antonio je več let živel na ulicah španskega mesta Palma. Zaradi svojih sivih razkuštranih las in brade je bil videti starejši, kot je bil v resnici. Nekega dne je k njemu pristopil Salva Garcia, lastnik frizerskega salona, in mu ponudil popolno preobrazbo.

Ko je Jose sedel na frizerskem stolu, je ekipa marljivih frizerjev strigla, barvala in oblikovala zavozlane pramene njegovih las in brade. Podarili so mu tudi nova modna oblačila. Ko se je smel pogledati v ogledalo, so mu v oči privrele solze. »Sem to jaz? Tako drugačen sem! Nihče me ne bo prepoznal.« Kasneje je dodal: »To dejanje ni spremenilo samo mojega videza, temveč moje življenje.«

V Ef 4,17-32 Pavel pravi, da so verniki doživeli popolno preobrazbo. Slekli so svojega starega človeka in obleki svojo novo identiteto. Kakor pri Joseju tudi tukaj ni šlo samo za zunanjo preobrazbo. Ta sprememba je vključevala prenovitev v duhu posameznikovega uma (Ef 4,23); v življenje je prinesla pravičnost in svetost resnice (Ef 4,24). To je resnično največja možna preobrazba!
