---
title:  "Prijaznost (ne zagrenjenost)"
date:   17/08/2023
---

Pavel je z besedama »dan odkupitve« (Ef 4,30) povabil bralce, naj v luči Kristusovega drugega prihoda razmislijo o svojem govoru. Ef 4,31.32 torej obravnava naš način govora v času, ko se bližamo temu veličastnemu dogodku.

`Katera stališča in vedenje, ki so povezani z govorom, bi morali opustiti v luči Kristusove vrnitve? Katera pa bi morali sprejeti? Ef 4,31.32`

V svojem zadnjem opominu v Ef 4,17-32 je Pavel znova zapisal (1) negativen ukaz, v katerem je izpostavil šest slabih navad, ki »naj izginejo med vami« (Ef 4,31), (2) pozitiven ukaz, naj bomo dobrosrčni, usmiljeni in odpuščajoči (Ef 4,32) in (3) razlog za to. Verniki naj bi odpuščali drug drugemu, kakor je tudi Bog njim milostno odpustil v Kristusu (Ef 4,32). Seznam slabih navad se začne in konča s splošnima, vseobsegajočima izrazoma: »vsakršna ujedljivost« in »vsakršna hudobija«. Med njima so še štirje izrazi: »besnenje«, »jeza«, »rohnenje« in »preklinjanje« (Ef 4,31).

Zadnja od teh štirih je grška beseda blasphemia, ki v slovenščini pomeni bogokletstvo oziroma preklinjanje ali sramotenje Boga. V grščini ta izraz pomeni psovati/očrniti Boga ali drugega človeka v smislu »klevetanja« ali »zlobnega govorjenja«. Ujedljivost, besnenje in jeza dosežejo vrelišče v jeznem govoru (rohnenje, preklinjanje). Pavel poskuša razorožiti krščanski govor. Iz krščanske orožarne je treba odstraniti vsa stališča, ki podpihujejo jezni govor, prav tako je treba odstraniti tudi vse govorne metode, ki se jih pri tem uporablja. Šele ko bodo te stvari odstranjene, bo krščanska skupnost uspevala in napredovala v edinosti (primerjaj z Ef 4,1-16).  

Pavel pravi, da je treba zlobni govor nadomestiti z dobrim. Naši pogovori in ravnanje s člani Kristusove družine – pa tudi širše – ne bi smeli temeljiti na jezi, temveč bi morali biti spodbujeni z dobrosrčnostjo, usmiljenjem in odpuščanjem, ki temeljijo na najvišjem možnem merilu: na odpuščanju, ki nam ga Bog daje po Kristusu (Ef 4,32). Pavel je postavil »vertikalno odpuščanje« (ki ga Bog daje nam) za zgled »horizontalnega odpuščanja« (ki ga izkazujemo drug drugemu; primerjaj Kol 3,13; Mt 6,12.14.15).

`Razmisli o moči, ki jo imajo tvoje besede. Kako jih lahko uporabiš za izgrajevanje, spodbujanje in utrjevanje v veri?`
