---
title:  "Cerkev: združena vojska"
date:   17/09/2023
---

`Preberi Ef 6,10-20. V kakšni vojni se bojuje cerkev? Ali je Pavel tukaj opisal posameznikovo duhovno vojno proti silam teme ali vojno cerkve proti zlu?`

Pri grškem in rimskem bojevanju je bila zmaga odvisna od sodelovanja vojakov v vojni enoti, še posebej od podpore drug drugemu, ko je bila bitka najbolj napeta. Individualizem v bitki je veljal za značilnost barbarskih vojščakov, ki so bili zaradi tega obsojeni na poraz.

Zamisel, da je Pavel v Ef 6,10-20 primarno naslovil skupno cerkveno bitko proti zlu, lahko podpremo z naslednjimi tehtnimi razlogi: 1.) Ta odlomek je vrhunec pisma, ki govori o cerkvi. Nenavadno bi bilo, da bi Pavel končal pismo s prizorom osamljenega krščanskega bojevnika, ki se bojuje proti silam teme. 2.) Na koncu odlomka je Pavel v svojem pozivu k molitvi »za vse svete« (Ef 6,18-20) poudaril krščansko »tovarištvo«. 3.) Najpomembnejše od vsega pa je, da je že prej v svojem pismu, ko je govoril o silah zla, te sile postavil nasproti cerkvi, ne posameznemu verniku: »Tako naj bi se zdaj po Cerkvi oznanila vladarstvom in oblastem v nebeških področjih mnogovrstna Božja modrost.« (Ef 3,10)

Tako torej v Ef 6,10-20 ne beremo o osamljenem vojaku, ki se sam spopada z zlom. Ne; Pavel cerkev naslavlja kot vojsko. Vabi nas, naj si nadenemo vse Božje orožje in kot združena vojska energično in enotno vztrajamo v bitki. Pavel je v svojem pismu večkrat poudaril pomen cerkve in v tem slogu ga je tudi zaključil. Cerkev je razumel kot Kristusovo telo (Ef 1,22.23; Ef 4,1-16), kot Božji tempelj (Ef 2,19-22), Kristusovo nevesto (Ef 5,21-33) in vojsko živega Boga. Ker se približujemo »hudemu dnevu« (Ef 6,13) oziroma zadnjim stopnjam dolgoletne bitke proti zlu, zdaj ni čas za šibko predanost Bogu ali za nezvestobo sovernikom, ki so Kristusovi vojaki prav tako kakor mi.

`Na kakšen način lahko kot skupnost v velikem spopadu sodelujemo med seboj in si pomagamo pri naših bojih proti zlu?`
