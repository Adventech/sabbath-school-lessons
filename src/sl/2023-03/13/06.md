---
title:  Molitev na bojišču
date:   21/09/2023
---

Na koncu svojega poziva k boju je Pavel spodbudil vernike – vojake – k sodelovanju v pomembni in neprestani molitvi »za vse svete« (Ef 6,18) in zanj kot njihovega ambasadorja (Ef 6,19.20). Njegov poziv k molitvi lahko razumemo kot nadaljevanje vojnih prispodob, saj ni bilo redko, da so vojaki na bojišču klicali k svojemu Bogu (ali bogovom). Enega takšnih primerov najdemo v 2. kroniški knjigi. Po Jahazielovem pozivu k boju so Jozafat »in vsi Judovci in jeruzalemski prebivalci /…/ padli pred Gospodom na tla in molili Gospoda« (2 Krn 20,18). Čeprav molitev ni sedmi kos bojne opreme, je vseeno ključni del Pavlove vojne prispodobe in spodbude.

V svoji prvi prošnji za molitev Pavel poziva bralce, naj goreče, odločno in vztrajno molijo »za vse svete« (Ef 6,18). Da bi bila cerkev uspešna v svoji bitki proti silam zla, se mora vaditi v zanašanju na Boga, in sicer z molitvami, ki jih navdihuje Duh.

Pavlova druga prošnja za molitev se nanaša nanj: »Molite tudi zame.« (Ef 6,19) Rad bi, da verniki molijo za to, da bi mu Bog dal pravo sporočilo (»da mi bo dan govor«) ob pravem času (»ko bom odpiral usta«), da ga bo znal podati na pravi način (»neustrašeno«) in bo spregovoril o najpomembnejši temi – »skrivnosti evangelija« (Ef 6,19). To zadnjo frazo bi lahko imenovali »odprta skrivnost« Božjega posredovanja po Kristusu za odrešenje Judov in poganov (glej Ef 3,1-13), pri čemer je ustvaril »enega, novega človeka« (Ef 2,15; glej tudi Ef 2,11-22) kot znamenje vseobsegajočega načrta, »da vse zedini pod eno glavo v Kristusu« (Ef 1,10).

`Obnovi novozavezne »pozive k molitvi«. Kateri se ti zdi najbolj navdihujoč? Zakaj prav ta? Lk 18,1-8; Flp 4,6; Kol 4,2.1; 1 Tes 5,16-18`

Zakaj so verniki tako pogosto povabljeni k vztrajni in goreči molitvi? Pavlove vojaške prispodobe ponujajo dva odgovora: (1) grožnja duhovne bitke proti vrsti nadnaravnih sovražnikov je zlovešča in resnična; (2) Pavel je z vojaškimi prispodobami predstavil Božje obljube o duhovni moči in zmagi (Ef 6,10-17). Goreča in vztrajna molitev je priložnost, da pozorno prisluhnemo tem obljubam, se jih veselimo in se zahvalimo Bogu za njegovo milost.

`Zakaj je zamisel o tem, da bo Bog na koncu rešil prav vse, napačna? `
