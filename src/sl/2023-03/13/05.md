---
title:  "Ščit, čelada in meč"
date:   20/09/2023
---

`Kdaj in kako naj bi verniki kot bojevniki v velikem spopadu uporabili ščit, čelado in meč? Ef 6,16.17`

Pavel je imel s ščitom v mislih velik pravokoten ščit rimskega legionarja. Narejen je bil iz lesa, oblečenega v usnje, njegovi robovi pa so bili ukrivljeni navznoter, da bi vojaka zaščitili pred napadom s strani. Ščiti, ki so bili pomočeni v vodo, so lahko pogasili sovražnikove »ognjene puščice« (Ef 6,16), ki so bile premazane s smolo in nato prižgane z ognjem. Pavlov opis »ščita vere« odseva starozavezno rabo ščita kot simbola za Boga, ki ščiti svoje ljudstvo (1 Mz 15,1; Ps 3,4; Ps 3,3 chr). Vzeti »ščit vere« (Ef 6,16) pomeni stopiti v kozmično bitko z zaupanjem v Boga, ki se bojuje za vernike (Ef 6,10), jih oskrbuje z najodličnejšim duhovnim orožjem (Ef 6,11.13) in jim zagotavlja zmago.

Rimska bojna čelada pa je bila narejena iz železa ali brona. Na okrogli del, ki je ščitil glavo, je bila odzadaj pritrjena ploščica, ki je varovala vrat, imela pa je tudi ščitnike za ušesa, predel nad očmi in ličnice. V povezavi z osnovno zaščito, ki jo je zagotavljala čelada, »čelada odrešenja« (Ef 6,17) simbolizira sedanje odrešenje, ki ga verniki doživljajo v svoji povezanosti z vstalim in poveličanim Kristusom (Ef 2,6-10). Nadeti si »čelado odrešenja« pomeni otresti se straha pred duhovnimi silami, ki je v tem času tako pogost, in raje zaupati Kristusovi vrhovni moči (primerjaj z Ef 1,15-23; Ef 2,1-10).

Zadnje orožje je »meč Duha, kar je Božja beseda« (Ef 6,17), ki se nanaša na kratek dvorezni meč rimskega legionarja. Običajno so vojaki v boju vrgli dve kopji (tega Pavel ni omenil) in nato izvlekli meč ter napadli s sunkovitimi gibi. Vernikov meč pa je »meč Duha«, kar pomeni, da ga priskrbi Duh. Pavel to orožje enači z »Božjo besedo«.

Apostol v tem odlomku nastopi kot general in poziva vernike k orožju. Obljublja jim upanje in zmago, ki jo je njihov vrhovni Poveljnik že izbojeval zanje. V Ef 6,10-20 je vernikom obljubljeno, da bodo prejeli »Božjo besedo« in glavno orožje v boju proti zlu. »Božja beseda« se nanaša na številne obljube evangelija, ki so zapisane v Svetem pismu.

`Kaj nas lahko prispodobe iz vojne in bojišča – čeprav nam morda niso všeč – naučijo o tem, kako dobeseden je veliki spopad in kako resno bi ga morali jemati?`
