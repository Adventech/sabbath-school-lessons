---
title:  Oznanjati mir
date:   16/09/2023
---

### Preberi pred proučevanjem
Ef 6,10-20; 1 Pt 4,1; 1 Pt 5,8; Iz 59,17; Iz 52,8-10; 1 Tes 5,16-18

> <p>Ključno besedilo</p>
> Predvsem pa vzemite ščit vere; z njim boste mogli pogasiti vse ognjene puščice hudega. Vzemite tudi čelado odrešenja in meč Duha, kar je Božja beseda. Ef 6,16.17

V znanem nabožnem delu Johna Bunyana z naslovom The Pilgrim‘s Progress (slovenski prevod knjige ima naslov Božjepotnikovo napredovanje; op. prev.), ki ga je napisal v zaporu, je kristjan pospremljen v dvorsko orožarno, kjer mu je pokazano raznovrstno orožje, »ki ga je Gospod priskrbel za božjepotnike, kot na primer meč, ščit, čelada, prsni oklep, neprestana molitev in čevlji, ki se ne morejo obrabiti. Reči, namenjenih pripravi za službo Gospodu, je bilo toliko, kolikor je zvezd na nebu.« Kristjana so pred njegovim odhodom spet pospremili v orožarno, kjer »so ga od glave do pet oborožili z neprebojno zaščito, če bi ga na njegovi poti morda kdo napadel«.

Bunyanove besede iz leta 1678 prikličejo v spomin pismo, ki je bilo napisano približno 1600 let pred tem delom. Napisal ga je apostol Pavel – prav tako v zaporu. V Pismu Efežanom je zapisal svojo vizijo veličastne vojske, cerkve, ki obišče Božjo orožarno in si nadene vso božansko bojno opremo. Božja orožarna ima dovolj najodličnejšega orožja. Vsak vojak Božje vojske je »od vrha do tal oblečen v jeklo s severa« in stopa v boj za mir v Njegovem imenu.
