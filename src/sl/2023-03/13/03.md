---
title:  Pas in oklep
date:   18/09/2023
---

`Kako si je Pavel predstavljal vernike, ki se pripravljajo na boj proti zlu? Ef 6,14; glej tudi 1 Pt 4,1; 1 Pt 5,8; Rim 8,37-39`

Pavlovo svarilo pred silovito bitko (Ef 6,13) pripravi bralca na apostolov poslednji poziv k uporu proti zlu (primerjaj z Ef 6,11.13) in oborožitvi (Ef 6,14-17). Pavel je omenil opasana ledja (primerjaj z Iz 11,5). V starih časih je bilo treba pred delom ali bojem ohlapna oblačila zavezati v pasu (primerjaj z Lk 12,35.37; Lk 17,8). Pavel si je predstavljal vernika, kako si oblači vojno opremo kakor kakšen rimski legionar. Najprej si nadene usnjen vojaški pas z okrasno zaponko. S pasu so viseli številni usnjeni trakci s kovinskimi ploščicami, ki so tvorile nekakšen »predpasnik«, ki je bil znamenje vojaškega čina. S pasom so zavezali oblačila in pričvrstili predmete, ki jih je vojak potreboval v bitki.

Resnica ne izhaja iz vernikov, ampak je Božji dar (primerjaj z odrešenjem v Ef 2,8). Kljub temu pa ne sme ostati abstraktna in oddaljena dobrina brez moči, da spremeni njihovo življenje. Verniki morajo »seči« po Božji resnici ter doživeti in uporabiti ta božanski dar. Božja resnica jih varuje in ščiti.

Nato je Pavel spodbudil vernike, da si »oblečejo oklep pravičnosti« (primerjaj z 1 Tes 5,8). Kakor pas resnice je tudi oklep božanskega izvora in je del Jahvejevega orožja, ki ga nosi Božji vojščak (Iz 59,17). Vojaki so v Pavlovih dneh uporabljali verižni oklep, narejen iz malih, prepletenih železnih obročev, luskasti oklep iz malih, prekrivajočih se lusk iz brona ali železa, ali oklep iz prekrivajočih se železnih trakov, ki so bili pritrjeni drug na drugega. Takšen oklep je ščitil vitalne organe pred sovražnikovimi udarci in zamahi. V prenesenem pomenu vernik prejme duhovno zaščito po Božjem daru pravičnosti. V Pismu Efežanom je Pavel pravičnost povezal s svetostjo, dobroto in resnico (Ef 4,24; Ef 5,9). Pravičnost je v njegovem pismu lastnost pravičnega in dobrega ravnanja z drugimi, še posebej s soverniki.

`Kako so se dobrota, svetost in resnica v tvoji izkušnji izkazale za dobro zaščito?`
