---
title:  Za globlje proučevanje
date:   22/09/2023
---

»Vojska, ki v bitki ne deluje usklajeno, je zmedena in oslabljena. Če bi vojaki delovali na podlagi trenutnih nagnjenj, ne da bi pri tem upoštevali delo in položaj sobojevnikov, bi bili podobni zbirki neodvisnih atomov in ne bi mogli opraviti dela organiziranega telesa. Tudi Kristusovi vojaki morajo delovati usklajeno. Samih jih ne bi smeli ceniti, sicer bo Božje ljudstvo – namesto da bi bilo popolnoma skladno, enih misli, enega namena in posvečeno enemu vélikemu cilju – spoznalo, da so njihova prizadevanja brezplodna, njihov čas in sposobnosti pa zapravljeni. V edinosti je moč. Nekaj spreobrnjenih ljudi, ki delujejo v harmoniji in si pod eno Glavo prizadevajo za en veličastni namen, bo zmagalo vsak spopad.« (Ellen G. White, Spalding and Magan Collection, str. 121)

Kakšen je pomen tega, da je Pavel sebe imenoval »poslanec v verigah« (Ef 6,20)?

Poslanci so pogosto odigrali zahtevno vlogo v vojni, zato Pavlov opis samega sebe povsem ustreza kontekstu vojnih prispodob. S poslanci je bilo treba ravnati spoštljivo zaradi osebe ali države, ki jih je poslala. Opazimo lahko ostro nasprotje med Pavlovim položajem kot poslancem vzvišenega Vladarja vesolja in njegovim popolnim ponižanjem zaradi verig. Ker pa so poslanci nosili »verigo/verižico dolžnosti«, je Pavlova omemba verig morda »začinjena s kančkom ironije«, pri čemer je svoje verige razumel kot »okras odlike« (David J. Williams, Paul’s Metaphors: Their Context and Character [Peabody, MA: Hendrickson, 1999], str. 152).

**Vprašanja za pogovor**

`1.	Kako lahko kot cerkev v svojem delu sveta oznanjate mir? Kako smo lahko mirovniki v svetu nasilja in konfliktov?`

`2.	Katere »ognjene puščice« trenutno letijo v tvojo smer? Kako se lahko prepričaš, da jih boš uspešno prestregel s »ščitom vere«?`

`3.	Včasih govorimo o »molitvenih bojevnikih«. Kako lahko svoje molitve temeljimo na besedah iz Ef 6,18-20?`

`4.	Kako ravnati z ranjenci na bojišču velikega spopada? Kako se vesti do kristjana, ki med bitko iz strahu pobegne z bojišča ali stopi na sovražnikovo stran?`
