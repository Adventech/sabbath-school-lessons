---
title:  "Čevlji: cerkev, ki oznanja mir"
date:   19/09/2023
---

Rimski vojak si je pred odhodom v bitko zavezal par robustnih vojaških sandalov. Večslojen podplat z majhnimi robatimi žebljički mu je pomagal stabilno stati na mestu (Ef 6,11.13.14). Pavel si je pri opisu te vojaške obutve sposodil izrazje iz Iz 52,7, kjer je opisan trenutek, ko sel prinese novico o tem, da je Jahvejeva bitka dobljena (Iz 52,8-10) in je napočil čas miru: »Kako ljubke so na gorah noge glasnika, ki oznanja mir, prinaša veselo novico, oznanja rešitev.« (Iz 52,7)

`V Pismu Efežanom preleti odlomke, v katerih je Pavel poudaril mir. Čemu je uporabil dodelano vojaško prispodobo, če pa se je tako močno zavzemal za mir? Ef 1,2; Ef 2,14.15.17; Ef 4,3; Ef 6,15.23`

Pavel je mir razumel kot Kristusovo delo: Kristus je »naš mir«, On, ki je prišel, »da bi oznanil mir vam, ki ste bili daleč, in mir tistim, ki so bili blizu« (Ef 2,14-17) in iz Judov in poganov »napravil eno« – iz dveh je »ustvaril enega, novega človeka« (Ef 2,15). S tem ko oznanjajo dobro novico o odrešenju in Kristusovem prizadevanju za mir ter se veselijo njegove zmagoslavne preteklosti in prihodnosti, so verniki v prenesenem pomenu obuti in pripravljeni za boj. Kakor sel v Iz 52,7 so tudi verniki poslanci, ki oznanjajo Kristusovo zmago in mir.

Pavel ni želel, da bi njegov poziv k »orožju« razumeli dobesedno, zato je rekel, da verniki oznanjujejo »evangelij miru« (Ef 6,15). Poleg tega si ni želel niti, da bi bili verniki v svojih odnosih z drugimi bojeviti, zato je poudarjal edinost, pogovore, ki izgrajujejo, in ljubeznivost (glej Ef 4,25–5,2). Cerkev mora oznanjevati mir, pri čemer se mora oborožiti s krščanskimi vrlinami (s ponižnostjo, potrpežljivostjo, odpuščanjem …) in praksami (molitvijo, bogoslužjem, slavljenjem …). Ta strateška dejanja kažejo na Božji véliki načrt za »zedinjenje« vseh stvari v Kristusu (Ef 1,9.10).

`Kako ti naslednji navedek pomaga razumeti, kaj bi morale Pavlove vojaške prispodobe pomeniti v življenju vernika? »Bog nas vabi, naj si nadenemo njegovo orožje. Ne želimo si Savlovega orožja, ampak vso Božjo bojno opremo. Nato se lahko lotimo dela s srcem, polnim Kristusove nežnosti, sočutja in ljubezni.« (Ellen G. White, [Australasian] Union Conference Record, 28. julij 1899)`
