---
title:  Izbrani in sprejeti v Kristusu
date:   02/07/2023
---

Zahvala običajno vsebuje opis darila ali daril, ki smo jih prejeli. V Ef 1,3-14 je Pavel zapisal dolg seznam daril in se Bogu zahvalil za blagoslove evangelija.

Boga je slavil, ker »nas je blagoslovil z vsakim duhovnim blagoslovom v nebesih v Kristusu« (Ef 1,3 chr). Duhovna narava teh blagoslovov (gr. pneumatikos) nakazuje, da prihajajo po Svetem Duhu (gr. pneuma), kar kaže na zaključek Pavlovega blagoslova, v katerem slavi delo Svetega Duha v vernikih (Ef 1,13.14).

Navdihnjene besede v Ef 1,3-6 govorijo o tem, kako nas Bog vidi v Kristusu. Bog nas je v njem izbral pred stvarjenjem sveta in določil, da bomo »pred njegovim obličjem sveti in brezmadežni« (Ef 1,4; primerjaj z Ef 5,27) kot dragoceni sinovi in hčere tako po stvarjenju kot po Kristusovi odrešitvi (Ef 1,5). Še preden je sonce začelo sijati, je Bog načrtoval, da bomo pomiloščeni v Ljubljenem (Ef 1,6). Na kratko: Božji namen za nas je, da smo rešeni. Zveličanje lahko izgubimo samo zaradi svojih grešnih odločitev.

`Kaj pomeni besedna zveza »v nebeških področjih« (ssp v opombi) oziroma »v nebeških prostorih« (chr), ki je v Novi zavezi zapisana samo v Pismu Efežanom? Prouči njeno rabo. Ef 1,3.20; Ef 2,6; Ef 3,10; Ef 6,12 primerjaj z besedno zvezo »v nebesih« v Ef 3,15; Ef 4,10; Ef 6,9.`

V Pismu Efežanom besedni zvezi »v nebeških področjih« in »v nebesih« kažeta na Božje prebivališče (Ef 1,3; Ef 6,9), na kraj duhovnih moči (Ef 1,10.20.21; Ef 3,10.15: Ef 6,12) in na kraj Kristusovega poveličanja na Očetovo desnico (Ef 1,20). Verniki imajo že zdaj dostop do »nebeških področij« kot do kraja, kjer so jim v Kristusu na voljo duhovni blagoslovi (Ef 1,3; Ef 2,6). Čeprav so »nebeška področja« postala kraj blagoslova za vernike, so tudi kraj spora s hudobnimi silami, ki izpodbijajo Kristusovo gospostvo (Ef 3,10; Ef 6,12).

`Poglobljeno razmisli o tem, da smo bili v Kristusu izvoljeni »pred stvarjenjem sveta« (Ef 1,4). Kaj to pomeni? Kako nam te besede razodevajo Božjo ljubezen do nas in njegovo željo po tem, da smo rešeni?`
