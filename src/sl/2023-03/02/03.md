---
title:  Draga odkupitev; radodarno odpuščanje
date:   03/07/2023
---

V življenju Pavlovih bralcev je bil greh temna in prevladujoča sila. Pavel bi lahko njihovo prejšnje stanje opisal z besedno zvezo »živi mrtveci« – »mrtvi zaradi svojih prestopkov in grehov« (Ef 2,1). Živeli so tako, kot jim je narekoval Satan (Ef 2,1-3). Sami se niso mogli osvoboditi sužnjevanja grehu in Satanu. Potrebovali so rešitev od zunaj. Bog jih je rešil po svojih milostnih delih v Kristusu. Pavel se je veselil dveh novih blagoslovov Božje milosti v življenju vernikov: odkupitve in odpuščanja.

`Preberi Ef 1,7.8. V Novi zavezi je zamisel o »odkupitvi« zelo pogosta. Katere teme v naslednjih besedilih so skupne Ef 1,7.8? Kol 1,13.14; Tit 2,13.14; Heb 9,15`

Grška beseda, ki je v Ef 1,7 prevedena kot »odkupitev«, je apolutrōsis. Prvotno se je uporabljala v povezavi s kupljeno svobodo sužnja ali plačilom za osvoboditev ujetnika. Slišimo lahko glas trgovca s sužnji, ki vpije ceno svojega »blaga«, in hladen ropot verig, v katere so bili vklenjeni sužnji. Ko Nova zaveza govori o odkupitvi, izpostavi visoko ceno, ki jo je bilo treba plačati za osvoboditev sužnjev.

Naša svoboda ima izredno ceno: »V njem [v Jezusu], po njegovi krvi imamo odkupitev, odpuščanje prestopkov po bogastvu njegove milosti.« (Ef 1,7) Zamisel o odkupitvi vključuje tudi Božjo neprimerljivo radodarnost – za našo svobodo in dostojanstvo je plačal izredno visoko ceno. Nismo več sužnji!

»Biti odkupljen pomeni, da se s teboj ravna kot z osebo, ne kot s predmetom. To pomeni, da si postal prebivalec nebes in nisi več suženj zemlje.« (Alister E. McGrath, What Was God Doing on the Cross? [Grand Rapids, MI: Zondervan, 1992], str. 78)
Zamisel o tem, da je Bog Satanu plačal ceno odkupitve, je srednjeveška, ne svetopisemska. Bog Satanu ničesar ne dolguje, pa tudi plačal mu ni ničesar.

Prednosti Golgote vključujejo tudi »odpuščanje prestopkov« (Ef 1,7). Kristus je na križu poplačal ceno naših grehov – tako preteklih kakor prihodnjih – »in izbrisal zadolžnico, ki se je s svojimi določbami glasila proti nam« (Kol 2,14). Pri svojem delu odkupitve in odpuščanja po Kristusu Bog ravna kot naš radodarni Oče, ko na nas obilo razliva bogastvo svoje milosti (Ef 1,7.8).

`Kaj ti osebno pomenita odpuščanje in svoboda, ki si ju prejel po Kristusovi spravni žrtvi? Ali se kdaj počutiš nevrednega te žrtve? Kaj lahko narediš takrat? (Namig: Si nevreden in prav to je bistvo križa.)`
