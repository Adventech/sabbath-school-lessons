---
title:  Za globlje proučevanje
date:   07/07/2023
---

Ali Ef 1,3-14 uči, da je Bog vnaprej začrtal prihodnost ljudi in nekatere vnaprej določil za večno življenje ali večno smrt? Na žalost mnogi ljudje verjamejo, da je tako. Toda razmislite o naslednjem:

V tem odlomku je Kristusova vloga odločilna, ker se božanska odločitev, da nas posvoji oziroma sprejme, zgodi ravno »po Jezusu Kristusu« (Ef 1,5) oziroma »v njem« (Ef 1,4.11). To kaže, da se Božja izvolitev in vnaprejšnja določitev nanašata na vse, ki se odločijo verovati v Kristusa, a to ne pomeni, da Bog za vsak primer posebej določa, kdo bo odrešen ali izgubljen, celo preden se posameznik sploh rodi. Božja odločitev je natančno premišljen, vnaprej določen božanski odziv na tiste, ki udejanjajo vero v Kristusa.

Poleg tega je  v Ef 1,3-14 zapisan slikovit odnosni jezik v povezavi z Božjim delom zveličanja. Bog je »Oče« in mi smo njegovi »posvojeni« otroci (Ef 1,3-5), na katere obilno razliva svoje blagoslove (Ef 1,8). Jezik, s katerim sta opisana Božja odločitev in predhodni sklep, moramo razumeti v luči tega bogatega odnosnega jezika. Bog ni oddaljen sodnik brez čustev, ki nekje daleč proč sprejema sklepe, temveč je skrbni Oče vseh svojih otrok (glej Ef 3,15).

Da Bog spoštuje človekovo odločitev, lahko razberemo iz Ef 1,3-14 (to je še posebej vidno v Ef 1,13, kjer je poudarek na »poslušanju« in »verovanju«), iz drugih odlomkov tega pisma (Ef 2,8; Ef 3,17; Ef 4,1–6,20; vsi ti odlomki poudarjajo ali predpostavljajo odločitev in odziv vere) in tudi iz drugih novozaveznih odlomkov (npr. 1 Tim 2,4; Apd 17,22-31). Ellen G. White je v povezavi s tem zapisala: »Bog je z neprekosljivim darom svojega Sina ves svet obdal z ozračjem milosti, ki je prav tako resnično kakor zrak, ki kroži okoli zemlje. Vsi, ki se odločijo vdihavati to oživljajoče ozračje, bodo živeli in rasli do velikosti odraslih ljudi v Kristusu Jezusu.« (Pot h Kristusu, str. 57)

**Vprašanja za pogovor**

`1.	Katere dodatne argumente bi navedli v podporo trditvi, da se Bog ni že pred našim stvarjenjem odločil, kdo bo rešen in kdo pogubljen?`

`2.	Čigava odločitev je ključnega pomena za to, ali bo posameznik zveličan ali ne?`

`3.	»V njem, po njegovi krvi imamo odkupitev, odpuščanje prestopkov po bogastvu njegove milosti.« (Ef 1,7) Kako ta vrstica razkriva resničnost zveličanja samo po veri in ne po delih postave?`
