---
title:  Božji veličastni kristocentrični načrt
date:   04/07/2023
---

`Kaj je Božji načrt »za polnost časov« in kako daljnosežen je? Ef 1,9.10`

Pavel je Božji načrt opisal s tremi besednimi zvezami: 1) skrivnost njegove volje; 2) njegova volja; in 3) načrt za polnost časov. Kaj je Božji končni in dokončni načrt? Vse zediniti v Jezusu.

Pavel je ta načrt opisal s slikovitim grškim izrazom anakephalaiōsasthai, ki pomeni »povzeti ali sestaviti« vse stvari v Kristusu. V starodavnih računovodskih praksah si lahko »seštel« stolpec števil in rezultat napisal na vrh (glavo) stolpca. Jezus je »vrh« (glava) Božjega končnega eshatološkega načrta. Ta kristocentrični načrt je bil zasnovan »pred stvarjenjem sveta«. Tako širok je, da zajema ves čas (»polnost časov«) in prostor (»vse, kar je v nebesih in kar je na zemlji«). Pavel je edinost v Kristusu razglasil za veličastni božanski cilj, ki ga ima Bog za vesolje.

Božji načrt za polnost časov je tema, ki prežema celotno Pismo Efežanom. Bog je začel uresničevati načrt za edinost vseh stvari z ustanovitvijo cerkve in združitvijo Judov in poganov, ki so veljali za nezdružljive (Ef 2,11–3,13). Ta načrt je ukoreninjen v Jezusovi smrti, vstajenju, vnebovzetju in poveličanju.

Na ta način cerkev zlim silam sporoča, da je Božji načrt v teku in da se njihova razdiralna vladavina bliža koncu (Ef 3,10). Sveto pismo na nekem drugem mestu pravi: »Gorje pa vama, zemlja in morje, ker je hudič sestopil k vama, poln divjega besa, ker ve, da ima le malo časa.« (Raz 12,12)

Zadnja polovica Pavlovega pisma se začne z gorečim pozivom k edinosti (Ef 4,1-16). Nadaljuje se z dolgim svarilom pred vedenjem, ki ogroža edinost, in pozivom k solidarnosti s soverniki (Ef 4,17–6,9). Pavel zaključi s spodbudno podobo cerkve kot združene vojske, ki si v Kristusovem imenu odločno prizadeva za mir (Ef 6,10-20).

`Kako lahko prepoznaš in se veseliš dejstva, da je odkupitev, ki si jo
doživel v Jezusu Kristusu, del nečesa obširnega in veličastnega ter da je sestavni del Božjega končnega načrta vse stvari zediniti v Kristusu?`
