---
title:  "Sveti Duh: pečat in poroštvo"
date:   06/07/2023
---

`V Ef 1,13.14 je Pavel na kratko povedal izkušnjo spreobrnjenja svojih bralcev. Katere korake opaziš v tej zgodbi?`

Pavel poudari pomen Svetega Duha v življenju vernikov in pri tem uporabi dve prispodobi za Svetega Duha. Najprej ga predstavi kot »pečat«, ki je prisoten od trenutka posameznikovega spreobrnjenja. V starodavnih časih so pečate uporabljali za različne namene: za overjanje prepisov zakonov in dogovorov, za potrjevanje odličnosti ali količine vsebine embalaže/posode (npr. Ezk 28,12) ali za potrjevanje sklenjene kupčije (npr. Jer 32,10–14.44), na pogodbah in pismih (npr. 1 Kr 21,8), oporokah in posvojitvah. Pečat na predmetu je sporočal lastništvo in zaščito. Navzočnost Svetega Duha v vernikovem življenju ga zapečati kot Božjo lastnino in izraža Božjo obljubo o zaščiti (primerjaj z Ef 4,30). »V njem [ste] prejeli pečat Svetega Duha, ki je bil obljubljen« (Ef 1,13).

»Pavel jasno pove, da v trenutku, ko oseba izroči svoje življenje Jezusu in začne verovati vanj, Sveti Duh zapečati (gr. sphragizō) tega vernika v Kristusu za dan odkupitve. Kako čudovita, osvobajajoča in pomirjujoča resnica! Božji Duh zapečati Kristusove sledilce s pečatom zveličanja, takoj ko začnejo verovati vanj.« (Jií Moskala, »Misinterpreted End-Time Issues: Five Myths in Adventism,« Journal of the Adventist Theological Society, vol. 28, no. 1 [2017], str. 95)

Druga podoba, ki jo Pavel uporabi za Svetega Duha, je »poroštvo«. Sveti Duh je poroštvo naše dediščine. To se nanaša na trenutek, ko bo dediščina v celoti podeljena (primerjaj z 2 Kor 1,22; 2 Kor 5,5).  

Beseda, ki je prevedena kot »poroštvo« (gr. arrabōn), je hebrejska izposojenka, ki je bila razširjena v t. i. skupni grščini (koine) v novozaveznih časih. Z njo so poimenovali »prvi plačilni obrok«, »varščino« ali »polog«. Takšna plačila so nakazovala, da bo moral plačnik nekoč v prihodnosti plačati še več denarja.

Bodite pozorni na to, da verniki niso plačniki pologa, temveč ga prejmejo od Boga. Dragocena navzočnost Svetega Duha v vernikovem življenju je »prvi obrok« dediščine zveličanja in odkupitve, ki jo bo vernik v polnosti prejel ob Kristusovi vrnitvi. Naša naloga je, da s hvaležnim in ponižnim srcem sprejmemo, kar nam je bilo ponujeno v Kristusu.

`V katerih pogledih se Božje zamisli za tvoj duhovni razvoj razlikujejo od tvojih? Pomisli na področja svojega življenja, na katerih moraš postati bolj »rodoviten v pravičnosti«. Katere duhovne odlike bi rad, da jih Bog razvije v tebi? `
