---
title:  Živeti slaveč njegovo ime
date:   05/07/2023
---

V njem, v katerem smo tudi prišli do dediščine, smo bili vnaprej določeni po načrtu njega, ki vse uresničuje po sklepu svoje volje, da bi bili mi, ki smo že prej upali v Mesija, v hvalo njegovega veličastva. Ef 1,11.12

Videti je, kakor da so efeški verniki izgubili jasno predstavo o tem, kdo so kot kristjani. Postali so malodušni (glej Ef 3,13). Pavel se je navezal na to, kar je napisal malo prej (Ef 1,3-5) in spet izrazil željo po utrditvi njihove krščanske identitete. Verniki niso žrtve naključja ali samovoljnih odločitev različnih božanstev ali vesoljnih sil. So Božji otroci (Ef 1,5) in imajo po Kristusu dostop do mnogih blagoslovov, in sicer na podlagi Božjega sklepa in njegovih večnih odločitev. V njihovem življenju se uresničujejo Božji namen, sklep in volja (Ef 1,11) v skladu z obsežnejšim Božjim načrtom, da vse stvari zedini v Kristusu (Ef 1,10). Pred Bogom lahko stojijo z neomajno zaupnostjo in vero v učinkovitost njegovih blagoslovov. Njihovo življenje bi moralo odražati sporočilo, ki je zapisano v Ef 1,3-14: slavljen Bog in Oče našega Gospoda Jezusa Kristusa.

`Primerjaj rabo besede »dediščina« v Ef 1,11.14.18. Zakaj meniš, da je bila ta zamisel Pavlu tako zelo pomembna?`

Ali si po smrti nekoga kdaj kaj podedoval? Morda ti je sorodnik zapustil dragocen zaklad ali znatno vsoto denarja. Pavel je menil, da so kristjani zaradi Jezusove smrti prejeli Božjo dediščino (Ef 1,14) in tudi sami postali Božja dediščina (Ef 1,18).

V Stari zavezi je Božje ljudstvo na nekaterih mestih imenovano njegova »dediščina« ali »delež« (5 Mz 9,29; 5 Mz 32,9; Zah 2,16 [Zah 2,12 chr]). V Ef 1,18 je ta pomen – biti ali postati Božja dediščina – popolnoma jasen; takšen je najverjetneje tudi pomen izraza, zapisanega v Ef 1,11 (prevod bi se v tem primeru glasil tako: »V njem smo postali dediščina«). Pavel si je želel, da bi se verniki zavedali vrednosti, ki jo imajo v Božjih očeh. To je namreč osnovna prvina njihove krščanske identitete. Ne le da imajo Božjo dediščino (Ef 1,14; Ef 3,6; primerjaj z Ef 5,5), temveč so sami Božja dediščina.

`Kakšna je razlika med tem, da delamo za nekaj, in tem, da to podedujemo? Kako nam ta zamisel pomaga razumeti, kaj nam je bilo dano po Jezusu?`
