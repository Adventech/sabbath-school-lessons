---
title:  Jezus in Marija
date:   19/12/2024
---

`Zakaj Marija Magdalena še vedno ni razumela pomena praznega groba? Jn 20,11-13`

Pred tem Marijo nazadnje srečamo, ko Petru in Janezu pove o praznem grobu (Jn 20,2). Učenca sta stekla h grobu, ona pa se je vrnila malo kasneje. Ko sta Peter in Janez pregledala grob, sta odšla, Marija pa se je v solzah vrnila in se nekaj časa zadržala tam. Nedvomno je v zadnjih nekaj dneh veliko jokala. Zdaj pa še to! Sklonila se je in pogledala v grob.

Na svoje presenečenje sta tam, kamor so položili Jezusovo truplo, sedela dva angela. Vprašala sta jo: »Žena, zakaj jokaš?« (Jn 20,13) Z bolečino v glasu je odgovorila, da so vzeli njenega Gospoda in ne ve, kam so ga položili.

`Kaj je spremenilo Marijin pogled na stvari? Jn 20,14-18`

Ko se je Marija s solzami v očeh obrnila, je opazila, da nekdo stoji za njo. Z besedami, ki so spominjale na besede dveh angelov, jo je neznanec vprašal: »Žena, zakaj jokaš? Koga iščeš?« (Jn 20,15). Mislila je, da je njen sogovornik vrtnar, zato ga je prosila, naj ji pomaga najti Jezusovo telo.

Neznanec je rekel samo eno besedo: »Marija.« To razodetje je spremenilo njen svet. Naenkrat je presenečena spoznala, da se z njo pogovarja vstali Jezus. Jezus ji je zapovedal, naj se ga ne dotika, ker mora prej iti k Očetu. Naročil ji je, naj gre povedat učencem, da odhaja »gor k svojemu Očetu in vašemu Očetu, k svojemu Bogu in vašemu Bogu« (Jn 20,17). Marija je opravila svoje poslanstvo. Povedala je učencem, da je videla Gospoda in jim posredovala še druge podrobnosti, ki jih je Jezus delil z njo (Jn 20,18).

`Kaj nam po Pavlovih besedah sploh koristi krščanska vera, če Kristus ni vstal od mrtvih? 1 Kor 15,12-20`