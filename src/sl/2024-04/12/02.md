---
title:  Kaj je resnica?
date:   15/12/2024
---

Jezusovo sojenje ni podrobno opisano (Jn 18,28-32). V središču poročila je to, da so Jezusa pripeljali pred Pilata.

`O čem sta se pogovarjala Pilat in Jezus? Jn 18,33-38`

Pilat je vprašal Jezusa, ali je res kralj Judov (Jn 18,33). To je prva omemba tega naziva, vendar ne zadnja. Jezus je Pilata vprašal, če ga to sprašuje sam od sebe ali so mu o tem povedali drugi. Od Pilata je želel izvedeti, ali ve, s kom govori. Bralec že ve, da je Jezus kralj, toda ali ve tudi Pilat?

Pilat je odgovoril z vprašanjem: »Sem mar Jud? Tvoj narod in véliki duhovniki so te izročili meni. Kaj si storil?« (Jn 18,35) Ta odgovor kaže na izmikanje zaradi razdraženosti, ker mu je Jezus postavil osebno vprašanje. Pilat je naredil prvi korak proč od resnice; dovolil je, da predsodki zastrejo njegovo dojemanje.

Jezus je Pilatu povedal, da njegovo kraljestvo ni od tega sveta (Jn 18,36), na podlagi česar je Pilat sklepal, da Jezus trdi, da je kralj (Jn 18,37). To je vodilo v pomembno pojasnilo, da se je Jezus rodil zato, da pričuje za resnico; vsakdo, ki je »iz resnice« posluša njegov glas (Jn 18,37).

Pilat je nato vprašal: »Kaj je resnica?« vendar ni počakal na odgovor (Jn 18,38). Namesto tega je šel ven, da bi Jezusa rešil pred množico.

Resnica je še ena od tem Evangelija po Janezu. Kot večna Beseda (logos, Jn 1,1-5) je Jezus luč in resnica, ki sta nasprotni zmoti in temi. Jezus je poln milosti in resnice (Jn 1,14). Milost in resnica sta prišli po njem (Jn 1,17). Janez Krstnik je pričeval za resnico (Jn 5,33). Jezus je rekel, da je njegov Oče »resničen« (Jn 7,28). Jezus je resnico slišal od svojega Očeta (Jn 8,40) in sam Jezus je »pot, resnica in življenje« (Jn 14,6). Božja beseda je »resnica« (Jn 17,17). Pilat je zaradi svojih predsodkov, predhodnih odločitev in pritiska zapravil priložnost, da bi spoznal resnico.

`Kako razumeš zamisel o tem, da je Jezus resnica?`