---
title:  Glejte, človek!
date:   16/12/2024
---

`Kako si je Pilat prizadeval prepričati ljudstvo, da bi prosilo za Jezusovo izpustitev? Jn 18,38–19,5`

Pilat ni počakal na Jezusov odgovor na vprašanje o tem, kaj je resnica. Namesto tega se je vrnil ven in poskušal prepričati ljudstvo. Ker Jezusa ni osvobodil in se je šel raje pogovorit z ljudstvom, se je postavil v neugoden položaj. Verski voditelji so zaznali priložnost, da lahko po množici manipulirajo s Pilatom.

Pilat je omenil, da jim običajno ob prazniku pashe izpusti ujetnika, in jih vprašal, ali naj izpusti »kralja Judov«. Presenetljivo in precej ironično je, da so ljudje prosili za osvoboditev razbojnika Baraba namesto nedolžnega Jezusa.

Nato se je pričelo zasmehovanje in sramotenje Jezusa. Rimski vojaki so spletli krono iz trnja in jo dali Jezusu na glavo, ogrnili so ga s škrlatnim plaščem in ga posmehljivo pozdravljali kot kralja Judov. Takšno pozdravljanje je bilo podobno izkazovanju časti cesarju, vendar je šlo v tem primeru za posmehovanje.

Pilat je poskušal vzbuditi sočutje zbrane množice. Prednje je pripeljal ujetnika Jezusa, ki je nosil trnjevo krono in škrlatni plašč. V tem prizoru, ki ga evangelist Janez ne komentira, vidimo Jezusa, ki nosi ponarejeno kraljevsko oblačilo, medtem ko Pilat prigovarja ljudstvu: »Glejte, človek!« (Jn 19,5) To bralca spomni na besede Janeza Krstnika: »Glejte, Božje Jagnje, ki odvzema greh sveta.« (Jn 1,29) Ironično je, da ta poganski vladar pred Jude postavi Mesija v kraljevskem oblačilu.

Toda množica je zahtevala Jezusovo križanje zaradi njegove trditve, da je Božji Sin (Jn 19,6-16). To je Pilata prestrašilo, zato si je še bolj prizadeval izpustiti Jezusa. Toda verski voditelji so zapečatili Jezusovo usodo s trditvijo, da Pilat nasprotuje cesarju, če izpusti Jezusa. Vedeli so, da Pilat zaradi zvestobe cesarju ne more izpustiti človeka, ki trdi, da ima enak položaj kot cesar. Voditelji so rekli, da poleg cesarja nimajo kralja. Njihovo sovraštvo do Jezusa je bilo večje od njihovih nacionalnih teženj. Da bi se znebili Jezusa, so bili pripravljeni žrtvovati svoje zahteve po nacionalni samostojnosti.

`Kako strašljivo – poganski voditelj si je želel izpustiti Jezusa, medtem ko so ga duhovni voditelji naroda, ki bi ga morali prepoznati, želeli križati! Kaj se lahko naučimo iz tega?`