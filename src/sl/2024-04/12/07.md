---
title:  Za globlje proučevanje
date:   20/12/2024
---

V knjigi Jezusovo življenje preberi poglavja »Dopolnjeno je!«, »Gospod je vstal« in »Zakaj jokaš?«

»Pilat je želel izpustiti Jezusa. Dojel je, da tega ne more narediti in hkrati ohraniti svoj položaj in čast. Raje je žrtvoval nedolžno življenje, kakor da bi izgubil posvetno moč. Koliko ljudi enako žrtvuje načela, da bi se izognili trpljenju in izgubi. Vest in dolžnost kažeta eno pot, sebične želje pa drugo. Tok se močno premika v napačni smeri, kdor pa popušča zlu, bo potegnjen v gosto temo krivde.« (Ellen G. White: Jezusovo življenje, str. 651 [angl. 738])

»Kristus ni izročil svojega življenja, dokler ni dokončal dela, ki ga je prišel opravit, in z zadnjim dihom vzkliknil: ›Dopolnjeno je!‹ (Jn 19,30 CHR). Bitka je bila dobljena. ›Zmago mu je pridobila njegova desnica, njegova sveta rama‹ (Ps 98,1 EKU). Kot Zmagovalec je zasadil svoj prapor na večnih višavah. Ali to ni izzvalo veselja med angeli? Vsa nebesa so slavila Zveličarjevo zmago. Satan je bil premagan, zavedal se je, da je izgubil svoje kraljestvo.

Za angele in nepadle svetove je vzklik: ›Dopolnjeno je!‹ imel globok pomen. Zanje in za nas je to znamenje, da je bilo veliko delo odrešitve dovršeno. Skupaj z nami si delijo sadove Kristusove zmage.« (Ellen G. White: Jezusovo življenje, str. 668 [angl. 758])

**Vprašanja za pogovor**

`1. Kako se lahko izogneš napaki, ki jo je naredil Pilat?`

`2. Zakaj je moral Jezus umreti namesto nas? Zakaj je moral postati naša zamenjava? Zakaj je moral umreti, da bi mi lahko prejeli zveličanje? Svoje odgovore podpri s svetopisemskimi navedki.`

`3. Kakšna je povezava med svetopisemskimi in zgodovinskimi dokazi za Jezusovo vstajenje? Kateri zgodovinski dokazi prepričljivo potrjujejo, da je Jezus vstal?`

`4. Razmisli o 1 Kor 15,12-20. Kako v luči zmotne predpostavke, da tisti, ki so »zaspali v Kristusu«, takoj gredo v nebesa, razumeš Pavlovo trditev, da so brez Kristusovega vstajenja »izgubljeni tudi tisti, ki so zaspali v Kristusu« (1 Kor 15,18)? Kako te Pavlove besede potrjujejo resnico, da mrtvi spijo do Kristusovega prihoda?`