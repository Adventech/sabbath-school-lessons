---
title:  'Ura slave: križ in vstajenje'
date:   14/12/2024
---

### Preberi pred proučevanjem
Lk 2,34.35; Jn 18,33–19,5; Jn 19,17-22.25-27; Jn 20,1-18; 1 Kor 15,12-20

> <p>Ključno besedilo</p>
> Pilat mu je rekel: »Torej si ti vendarle kralj?« Jezus je odgovoril: »Ti praviš, da sem kralj. Jaz sem zato rojen in sem zato prišel na svet, da pričujem za resnico. Kdor je iz resnice, posluša moj glas.« Jn 18,37

Jezusovo križanje in vstajenje sta vrhunec Evangelija po Janezu. Prvih deset poglavij pokriva dogodke približno treh let in pol, poglavja 11–20 pa pokrivajo približno dva tedna.

V vseh štirih evangelijih je Jezusova smrt predstavljena na različne načine. Čeprav so njihova poročila skladna, je vsak pisec poudaril ključne elemente, ki se ujemajo z glavnimi temami njegovega evangelija. Matej je poudaril izpolnitev Pisem; Marko je poudaril vzporednico med Jezusovim krstom in križem; Luka se je osredotočil na križ kot simbol ozdravljenja in zveličanja (dogodek z razbojnikom na križu).

Janez pa je križ predstavil kot kraj Jezusovega ustoličenja, kar je povezano z motivom ure, ki ga večkrat zasledimo v Evangeliju po Janezu (Jn 7,30; Jn 8,20; Jn 12,27). Zamisel o ustoličenju je pravzaprav ironična, saj je bilo križanje najbolj ponižujoč in sramoten način usmrtitve v Rimskem cesarstvu. S tem je Janez opozoril na pomembno nasprotje: Jezus umira v sramoti, hkrati pa njegova smrt pomeni njegovo slavno ustoličenje kot Zveličarja.