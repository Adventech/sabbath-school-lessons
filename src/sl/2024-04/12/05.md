---
title:  Prazen grob
date:   18/12/2024
---

`Kakšen pomen ima za nas to, kar je opisano v Jn 20,1-7?`

Jezus je umrl pozno v petek popoldne in vstal zgodaj zjutraj v nedeljo. Ker se je med njegovim pokopom približevala sobota (Jn 19,42), je bil pogreb opravljen v naglici in ni bil v celoti končan. Čeprav so ga njegovi sledilci močno ljubili, so posvečevali soboto in niso šli h grobu (primerjaj z Mr 16,1 in Lk 23,56). V nedeljo zjutraj se je nekaj žensk odpravilo tja z dišavami za pokop. Na njihovo presenečenje je bil kamen odvaljen, grob pa prazen.

Ena od žensk, ki je med prvimi prišla h grobu, je bila Marija Magdalena. Stekla je, da bi o tem, kar je videla, povedala Petru in Janezu. Oba sta stekla tja, vendar je Janez prehitel Petra in prvi prispel h grobu. Sklonil se je in pogledal v notranjost ter videl, da tam ležijo povoji, vendar ni vstopil.

Toda Peter je stopil v grob in videl povoje, ki so ležali tam. Videl je tudi prtič, ki je bil na Jezusovi glavi. Prtič ni ležal z ostalimi povoji, temveč je bil zložen na drugem mestu.

`Kakšen pomen je imel zložen prtič? Jn 20,8-10`

Po tem ko je Peter stopil v grob, se mu je pridružil tudi Janez. V Jn 20,8 piše, da je vstopil, videl in veroval. Zakaj je Janez verjel, da je Jezus vstal od mrtvih, ko je videl, da tam ležijo povoji in prtič, ki je bil na Jezusovi glavi?

Da bi odgovorili na to vprašanje, je treba razmisliti o tem, zakaj je bil grob pravzaprav prazen. Najbolj tipičen odgovor bi bil, da so ga izpraznili roparji grobov. Vendar ta razlaga ni verjetna iz treh razlogov. Prvič, Matej pravi, da je bil grob zastražen (Mt 27,62-66), zaradi česar bi ga bilo težko oropati. Drugič, roparji grobov običajno kradejo dragocenosti in ne propadajočih trupel. Tretjič, roparjem se ponavadi mudi in nimajo časa za zlaganje posmrtnih prtov in povojev. Ko je Janez videl zložen obrazni prtič, je veroval, da je Jezus resnično vstal od mrtvih.