---
title:  »Dopolnjeno je«
date:   17/12/2024
---

Pilat je dal izdelati napis v latinščini, grščini in hebrejščini, na katerem je pisalo »Jezus Nazarečan, judovski kralj« (Jn 19,19). Verski voditelji so to želeli spremeniti. Pilat jih ni poslušal in napis je nemo pričal o tem, kdo je Jezus. Bil je eno od znamenj, da je Jezus na križu ustoličen kot kralj. Jezus, njihov pravi kralj, kralj Judov, je na križu visel kot navaden prestopnik.

»Ta napis je ukazala pritrditi nad Jezusovo glavo sila, ki je bila višja kakor Pilat ali Judje. Po Božji previdnosti bo spodbujal ljudi k razmišljanju in proučevanju Svetega pisma.« (Ellen G. White: Jezusovo življenje, str. 657 [angl. 745])

`Kateri ganljivi prizor se je zgodil ob križu? Jn 19,25-27`

Med tistimi, ki so stali ob vznožju križa, so bili Janez, ljubljeni učenec, Marija, Jezusova mati, in drugi. Pred leti je Simeon napovedal prav to izkušnjo, ko sta Jožef in Marija prinesla Jezusa v tempelj, da bi ga posvetila Bogu (primerjaj z Lk 2,34.35). V zadnjih trenutkih svojega življenja je Jezus rekel svoji materi: »Žena, glej, tvoj sin!« (Jn 19,26.27) in Janezu: »Glej, tvoja mati!«

`Kakšen pomen ima besedna zveza umirajočega Jezusa »dopolnjeno je«? Jn 19,28-30 CHR`

Grški glagol teleō (končati, izvršiti, izpolniti) v 28. vrstici je zapisan tudi v 30. vrstici. Še več, v 28. vrstici je uporabljena sorodna beseda teleioō (končati, dovršiti), v povezavi z izpolnitvijo Pisem (»da se izpolni pismo« CHR). Kljub grozljivemu prizoru se je vse izpolnjevalo, uresničevalo in zaključevalo.

Ko je Jezus izrekel »Dopolnjeno je!«, je končal nalogo, ki mu jo je dal Oče.

`Kaj Jezusove besede »Dopolnjeno je!« pomenijo za vsakega od nas? Kaj je bilo dopolnjeno in kako to vpliva na tvoje življenje?`