---
title:  Vera in nevera – ponavljajoči se temi
date:   16/10/2024
---

`Kako se v naslednjih odlomkih ponovi tema vere/nevere, ki se prvič pojavi v uvodu Evangelija po Janezu? Jn 3,16-21; Jn 9,35-41; Jn 12,36-46`

Videti je, kakor da se v Evangeliju po Janezu človeštvo deli na dve veliki skupini: na tiste, ki verujejo v Jezusa in ga sprejemajo za svojega Mesija, in na tiste, ki so imeli priložnost verovati, a so se odločili, da ne bodo.

V prvo skupino spada enajst učencev, kakor tudi drugi, na primer Nikodem (ki je potreboval dlje časa, da je začel verovati), ženska pri vodnjaku in moški, ki je bil slep od rojstva. V drugi skupini so farizeji in duhovniki, priče čudeža, ko je Jezus nahranil pet tisoč mož, in celo eden izmed učencev, Juda Iškarijot.

Zanimivo je, da samostalnik vera/verovanje (gr. pistis) v Evangeliju po Janezu sploh ni zapisan. Toda glagol verovati (pisteuō) je v Evangeliju po Janezu zapisan kar 98-krat, v celotni Novi zavezi pa 241-krat. Gre za zelo pomembno temo Evangelija po Janezu. Raba glagola namesto samostalnika morda namiguje na aktivni vidik krščanskega življenja. Verovati v Jezusa je nekaj, kar delamo; odraža se v načinu našega življenja, ne le v teoriji. Kakor vemo, tudi hudič veruje v Jezusa (glej Jak 2,19).

V Evangeliju po Janezu je glavna razlika med dvema skupinama ljudi njihov odziv na Jezusa. Verniki oziroma tisti, ki začnejo verovati, so dovzetni zanj, tudi ko jih graja ali izzove. Pridejo k Jezusu in ne zbežijo proč. On je Luč, ki sveti nanje. Po veri postanejo Božji otroci.

Po drugi strani pa neverniki običajno pridejo k Jezusu, da bi se prerekali z njim. Raje imajo temo kot luč. Težko jim je sprejeti Jezusove besede. Opazijo, da Jezus ne upošteva izročila starih (tradicije). Postanejo njegovi sodniki, namesto da bi dopustili, da jih njegova luč preišče in sodi. Takšno naravnanost vedno znova opazimo pri verskih voditeljih Jezusovega časa, ki bi zaradi svoje vloge in izobrazbe morali Jezusa sprejeti prvi.

`Na kakšen način udejanjaš svojo vero v Jezusa? Ali ga za Zveličarja priznavaš samo na razumski ravni? Zakaj je pomembno poznati razliko? Glej Mt 7,21-23.`