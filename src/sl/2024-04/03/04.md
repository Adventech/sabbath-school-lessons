---
title:  Slišati ali ne slišati Besede
date:   15/10/2024
---

`Kako so ljudje sprejeli Jezusa? Jn 1,9-13`

V uvodu v Evangelij po Janezu, v prologu (Jn 1,1-18), ni opisan le Jezus Kristus, Beseda (logos), temveč tudi to, kako so se ljudje na svetu opredelili do njega. V Jn 1,9 je imenovan »prava Luč«, ki razsvetljuje vsakega človeka in prihaja na svet. Ta luč razsvetljuje svet in nam ga pomaga razumeti. C. S. Lewis je zapisal: »V krščanstvo verujem, kakor verujem, da je sonce vzšlo, ne samo zato ker ga vidim, temveč ker zaradi njega vidim tudi vse drugo.« (Is Theology Poetry?)

Oglejmo si posledice tega, kar piše v Jn 1,9. Luč prihaja k vsakomur, toda ne sprejmejo je vsi. V jutrišnjem nauku bomo videli, da je ena izmed glavnih tem Evangelija po Janezu tudi to, kako so ljudje sprejeli ali zavrnili Jezusa. Ta tema se začne v tej vrstici. Mesija je prišel k svojemu ljudstvu Izraelu, a ga mnogi niso sprejeli kot Odrešenika. Kako žalostno!

Tudi apostol Pavel obravnava to tragično temo: mnogi Judje so zavrnili Jezusa (Rim 9–11). Toda Pavel ne konča negativno, temveč pravi, da bo mnogo Judov in poganov sprejelo Jezusa za svojega Mesija. Pogane je posvaril, naj se ne hvalijo pred Judi. »Če si bil torej ti odsekan z divje oljke, ki si ji po naravi pripadal, in bil proti naravi vcepljen na žlahtno oljko, koliko bolj bodo ti, ki so iste narave, vcepljeni na lastno oljko!« (Rim 11,24)

Podobno tudi Janez pravi, da bodo vsi, ki sprejmejo Jezusa za svojega Zveličarja, postali Božji otroci. To se bo zgodilo, če bomo verovali v njegovo ime (glej Jn 1,12.13).

Tukaj opazimo povezavo med uvodom in zaključkom Evangelija po Janezu. V Jn 20,31 apostol pove, zakaj je napisal Evangelij – da bi verovali, da je Jezus Kristus, Božji Sin, in da bi po veri imeli življenje v njegovem imenu. Tako se uvod in zaključek lepo skladata. Opazimo lahko tudi podobne pojme, ki povzemajo dogajanje med uvodom in zaključkom. Ta povezava kaže na glavni cilj Evangelija po Janezu – da bi se ljudje rešili po veri v Zveličarja Jezusa Kristusa.

`Kako se je tvoje življenje spremenilo, ko si postal Božji Sin oziroma Božja hči?`