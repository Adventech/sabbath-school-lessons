---
title:  'Ponavljajoča se tema: slava'
date:   17/10/2024
---

`Kaj je imel Jezus v mislih, ko je rekel: »Oče, prišla je ura. Poveličaj svojega Sina, da Sin poveliča tebe.« Preberi Jn 17,1-5.`

V včerajšnjem nauku smo si ogledali zemeljsko, človeško zgodbo Evangelija po Janezu. Del te zgodbe so spopadi in medsebojni 
vplivi, ki se vedno vrtijo okoli tega, kdo je Jezus in kaj dela. V današnjem nauku pa se bomo osredotočili na božansko, kozmično zgodbo, ki je prav tako del Evangelija po Janezu.

Uvod se začne s kozmično zgodbo. Jezus je predstavljen kot Božji Sin, Stvarnik vesolja. To, kar nekoč ni obstajalo, je začelo obstajati po njem. »Vse je nastalo po njej in brez nje ni nastalo nič, kar je nastalo.« (Jn 1,3) V nadaljevanju je poudarjena slava Jezusovega učlovečenja (Jn 1,14 CHR). Janez je uporabil besedi slava (gr. doksa; svetlost, blišč, čast) in oslaviti (gr. doksazō; slaviti, častiti, poveličati, povzdigniti) tako za prejemanje časti od ljudi kakor tudi za prejemanje časti in slave od Boga.

V Evangeliju po Janezu je zamisel o Jezusovem poveličanju povezana z »njegovo uro« oziroma s časom njegove smrti (primerjaj z Jn 2,4; Jn 7,30; Jn 8,20; Jn 12,23-27; Jn 13,1; Jn 16,32; Jn 17,1). Križ je njegova ura slave.

Ta zamisel je paradoksalna, saj je križanje v starem rimskem svetu veljalo za najbolj sramoten in ponižujoč način usmrtitve. S tem neverjetnim nasprotjem – Bog na križu – je ponazorjeno prepletanje človeške zgodbe z božansko.

Na človeški ravni je Jezus umrl v neznosnih bolečinah kot preziran zločinec, ki vpije: »Bog moj, Bog moj, zakaj si me zapustil?« Človeška, temna stran križa je posebej poudarjena v Evangeliju po Mateju in Marku (Mt 27,46; Mr 15,34).

Toda v Evangeliju po Luku in Janezu je izpostavljena veličastna stran križa (Lk 23,32-47; Jn 19,25-30). Križ je prostor zveličanja in milosti, kraj, kjer je Božji Sin žrtvoval samega sebe Očetu.

Kako ironično: Božja največja slava se je razodela v njegovi največji sramoti. Jezus je nase vzel grehe vsega sveta.

`Razmisli, zakaj je bil potreben tako drastičen ukrep – Bog na križu – da bi nas Bog lahko rešil greha. Kaj bi nam to moralo povedati o tem, kako grozljiva stvar je greh?`