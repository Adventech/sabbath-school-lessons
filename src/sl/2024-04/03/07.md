---
title:  Za globlje proučevanje
date:   18/10/2024
---

V knjigi Jezusovo življenje preberi poglavje »Bog z nami«.

»Gospod Jezus Kristus, vzvišeni Božji Sin, ki obstaja od večnosti, je samostojna oseba, vendar eno z Očetom. Bil je presegajoča slava nebes. Bil je poveljnik razumnih nebeških bitij; oboževanje angelov je sprejemal kot svojo pravico. S tem ni oropal Boga [Prg 8,22-27].

Svetloba in slava sta v tej resnici, da je bil Kristus eno z Očetom, preden so bili postavljeni temelji tega sveta. To je luč, ki sveti na temnem kraju in ga razsvetljuje s pristno božansko slavo. Ta resnica je sama po sebi neskončno skrivnostna ter pojasnjuje druge skrivnostne in nepojasnljive resnice, medtem ko je zavita v nedostopno in nepojmljivo svetlobo.« (Ellen G. White: The Seventh-day Adventist Bible Commentary, vol. 5, str. 1126)

»Jezus je rekel: ›In ko bom povzdignjen z zemlje, bom vse pritegnil k sebi‹ (Jn 12,32). On se mora razodeti grešniku kot Zveličar, ki je umrl za grehe sveta. Ko opazujemo Božje Jagnje na golgotskem križu, začnemo spoznavati skrivnost odrešenja, Božja dobrota pa nas vodi k spokorjenju. Kristus je s svojo smrtjo za grešnike razodel nedojemljivo ljubezen. Ko grešnik opazuje to ljubezen, mu ta mehča srce, vpliva na um in spodbuja dušo k skrušenosti. /…/

Kadar koli si [ljudje] prizadevajo postati boljši, z iskreno željo delati dobro, jih priteguje Jezusova moč. Vpliv, ki se ga ne zavedajo, deluje na dušo, zato se vest prebudi in življenje zboljšuje. Ko pa Kristus pritegne njihov pogled na svoj križ, da vidijo tistega, ki so ga njihovi grehi pribili na križ, se v vesti vtisnejo zapovedi.« (Ellen G. White: Pot h Kristusu, str. 23 [angl. 26.27])

**Vprašanja za pogovor**

`1. Zakaj je apostol Janez takoj na začetku evangelija omenil Jezusovo vlogo Stvarnika? Kaj nam to pove o pomenu stvarjenja v teologiji? Zakaj je torej pomembno, da stvarjenje razumemo tako, kakor je razodeto v Svetem pismu?`

`2. Še enkrat razmisli o vprašanju na koncu nedeljskega nauka. Kaj se zgodi s konceptom križa, če je na njem namesto večnega Boga umrlo ustvarjeno bitje? Kaj izgubimo, če je Jezus kaj drugega kot večni Bog?`