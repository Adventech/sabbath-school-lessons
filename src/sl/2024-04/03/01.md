---
title:  Uvod Evangelija po Janezu
date:   12/10/2024
---

### Preberi pred proučevanjem
1 Mz 1,1; Mt 7,21-23; Jn 1,1-5.9-13; Jn 3,16-21; Jn 17,1-5; Jn 9,35-41

> <p>Ključno besedilo</p>
> V začetku je bila Beseda in Beseda je bila pri Bogu in Beseda je bila Bog. Jn 1,1

Prvi teden tega četrtletja smo govorili o zaključku Evangelija po Janezu, kjer je pisec pojasnil, zakaj je napisal evangelij. Ta teden se bomo vrnili na začetek, kjer Janez začrta smer, v katero želi voditi bralca po navdihu Svetega Duha. Pisci Nove zaveze v prvih besedah in odstavkih svoje knjige predstavijo teme, ki jih bodo obravnavali. Tako se pisanja loti tudi Janez. Teme evangelija predstavi kot del velikega kozmičnega platna, kjer so prikazane najpomembnejše resnice o Jezusu Kristusu, resnice, ki segajo celo v čas pred stvarjenjem.

Uvod Evangelija po Janezu da bralcem, ki že vedo, da je Jezus Mesija, prednost, ki je osebe, ki nastopijo v Evangeliju, niso imele. Bralec lahko jasno vidi vélike teme, h katerim se pisec vrača, ko pripoveduje svojo zgodbo o Jezusu. Te vélike teme so umeščene v zgodovinski čas Jezusovega življenja na zemlji.

Na začetku nauka tega tedna bomo obravnavali uvod Evangelija po Janezu (Jn 1,1-18) in povzeli glavne teme, ki si jih bomo nato ogledali še v drugih odlomkih Evangelija.