---
title:  Beseda je postala meso
date:   14/10/2024
---

`Kaj nam naslednje vrstice povedo o tem, kaj je naredil Jezus? Zakaj je ta resnica pomembnejša od vseh resnic, ki jih bomo kdaj slišali? Jn 1,1-3.14`

Janez evangelija ni začel z besedo »Jezus« ali s predstavitvijo njegove vloge kot Mesija/Kristusa, temveč z besedo logos. V tistem času so se različne filozofije z izrazom logos navezovale na racionalno strukturo vesolja ali na neko logično zamisel oziroma razum.

Platon, vplivni filozof starega časa, je resničnost delil na dve področji. Prvo področje je nebeško in nespremenljivo; tam vlada absolutna popolnost. Ljudje živimo v drugem področju, ki je minljivo in spremenljivo ter na zelo nepopoln način prikazuje popolno področje zgoraj, kjer koli že obstaja (Platon na to vprašanje nikoli ni odgovoril). Nekatere filozofije so logos opredelile kot nekakšno vmesno področje med večnimi oblikami in minljivimi zemeljskimi oblikami.

Toda Janez je ta izraz uporabil na povsem drugačen način. Trdil je, da resnica, logos, ni poduhovljeni ali abstraktni pojem, ki lebdi med nebesi in zemljo. Logos je oseba: Jezus Kristus, ki je postal človek in je prebival med nami (Jn 1,14).

Za Janeza je logos Božja beseda oziroma še pomembneje, Bog, ki komunicira z ljudmi. Človeštvu se je razodel na najbolj skrajen način: postal je eden izmed nas. V Evangeliju po Janezu logos predstavlja večnega Boga, ki je postal del časa in prostora, Boga, ki govori, deluje in se povezuje z ljudmi na osebni ravni. Večni Bog je postal človek, eden izmed nas.

Janez je zapisal, da je »Beseda /…/ postala meso in se naselila med nami« (Jn 1,14). Grška beseda, ki jo prevajamo kot »naseliti se«, pomeni »ušotoriti se« (glej opombo v standardnem prevodu Svetega pisma). Janez se naveže na 2 Mz 25,8, kjer je Bog rekel Izraelcem, naj mu naredijo svetišče v obliki šotora, da bo lahko prebival v njihovi sredi. Božji Sin Jezus je oblekel meso, da bi zastrl svojo slavo in bi se ljudje lahko povezali z njim.

`Razmisli o posledicah tega, kar je tukaj napisal apostol Janez. Sam Bog, Stvarnik vsega, je postal človek, eden izmed nas, in je živel med nami. (Njegove smrti za nas še sploh nismo omenili!) Kaj nam to pove o resničnosti Božje ljubezni do človeštva? Zakaj bi nam morala ta neverjetna resnica prinesti resnično tolažbo?`