---
title:  V začetku – božanski logos
date:   13/10/2024
---

`Kaj v Jn 1,1-5 izvemo o Besedi, Jezusu Kristusu?`

Evangelij po Janezu se začne z osupljivo resnico: »V začetku je bila Beseda in Beseda je bila pri Bogu in Beseda je bila Bog.« (Jn 1,1) Ta čudovita poved vsebuje globino, ki jo komajda lahko dojamemo.

Prvič, z besedno zvezo »v začetku« evangelist namigne na poročilo o stvarjenju (1 Mz 1,1). Beseda je obstajala pred vesoljem. S tem Janez potrdi Jezusov večni obstoj.

Drugič, »in Beseda je bila pri Bogu«. Janez malo kasneje zapiše, da Sin »biva v Očetovem naročju« (Jn 1,18). Ne glede na to, kako si to predstavljamo, pa je gotovo, da sta Bog Oče in Sin tesno povezana.

Tretjič, »in Beseda je bila Bog«. Toda kako je lahko Beseda pri Bogu in je obenem Bog? Odgovor se skriva v grščini. Grščina pozna določni člen, ne pa tudi nedoločnega. Pomembno je vedeti, da določni člen v grščini kaže na določnost, torej na določen predmet ali osebo.

V stavku »Beseda je bila pri Bogu« ima beseda »Bog« člen, ki kaže na točno določeno osebo – na Boga Očeta, zato bi se ta stavek lahko glasil tudi tako: In Beseda je bila pri Očetu. V stavku »in Beseda je bila Bog« pa beseda »Bog« nima člena, kar v tem kontekstu kaže na božanskost. Jezus je Bog, sicer ne Oče, temveč Božji Sin, druga oseba Trojice.

To razumevanje potrjuje tudi apostol Janez, ko v Jn 1,3.4 pravi, da je Jezus Stvarnik vsega ustvarjenega. Vse, kar nekoč ni obstajalo, je začelo obstajati samo po Jezusu, Bogu Stvarniku.

»Gospod Jezus Kristus je eno z Očetom od večnih časov; je podoba Boga, podoba njegove veličine in veličanstva, ›odsvit slave /…/ njegovega bitja‹ (Heb 1,3 CHR).« (Ellen G. White: Jezusovo življenje, str. 11 [angl. 19])

`Zakaj je razumevanje, da je Kristus popolnoma Bog, tako pomemben del našega nauka? Kaj izgubimo, če je Jezus zgolj ustvarjeno bitje? O svojih odgovorih se pogovorite v sobotnošolskem razredu.`