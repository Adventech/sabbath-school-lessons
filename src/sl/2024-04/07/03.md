---
title:  Marijino pričevanje
date:   11/11/2024
---

> <p></p>
> Šest dni pred pasho je Jezus obiskal Marijo, Marto in Lazarja, ki ga je obudil od mrtvih. Simon, ki ga je Jezus ozdravil gobavosti, je priredil gostijo, da bi se Jezusu zahvalil za to, kar je naredil zanj. Marta je stregla, Lazar pa je sedel za mizo z drugimi gosti (Jn 12,1-8).

`Kakšen pomen je imelo Marijino dejanje? Kako je pričala o tem, kdo je Jezus? Jn 12,1-3`

Marijina dišava je bila zelo draga; vredna je bila približno toliko kot povprečna letna plača. Marija je ta dar verjetno prinesla kot izraz hvaležnosti Zveličarju za odpuščanje njenih grehov in obuditev brata od mrtvih. Njen namen je bil dišavo uporabiti ob Jezusovem pokopu, toda slišala je, da ga bodo kmalu okronali za kralja. V tem primeru bo ona tista, ki mu bo prva izkazala čast.

Marija verjetno ni želela, da bi kdo opazil njeno dejanje, toda Janez je zapisal: »Hiša se je napolnila z vonjem po dišavnem olju.« (Jn 12,3) Juda Iškarijot se je hitro odzval z očitkom, češ da bi se dišavo lahko prodalo in izkupiček dalo ubogim. Jezus je takoj stopil Mariji v bran: »Pusti jo /…/. Uboge imate namreč vedno med seboj, mene pa nimate vedno.« (Jn 12,7.8)

Ena izmed pogostih tem Evangelija po Janezu je Jezusovo poznavanje notranjosti ljudi (Jn 2,24.25; Jn 6,70.71; Jn 13,11; Jn 16,19). Jezus je dobro vedel, kaj si je mislil Juda Iškarijot. Janez je izpostavil, da je bil Juda »tat«, ki je mislil le na svojo korist (Jn 12,6).

»Dišeči dar, ki ga je Marija namenila za Zveličarjevo truplo, je izlila na njegovo živo telo. Pri pogrebu bi dišava napolnila samo grob, zdaj pa je razveselila njegovo srce s potrditvijo njene vere in ljubezni. /…/ Ko je Jezus utonil v temo svoje hude preizkušnje, je v svojem srcu nosil spomin na to dejanje kot jamstvo ljubezni, ki jo bodo odrešeni vso večnost čutili do njega.« (Ellen G. White: Jezusovo življenje, str. 489 [angl. 560])

`Jezus je poznal Marijino in Judovo srce. Pozna tudi tvoje srce. Kaj nam to pove o človekovi potrebi po Kristusu kot naši pravičnosti, ki nas spreminja in pokriva?`