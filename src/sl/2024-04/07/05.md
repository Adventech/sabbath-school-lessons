---
title:  Tomaževo pričevanje
date:   13/11/2024
---

`Kaj nas Tomaževa zgodba uči o veri in dvomu? Katero veliko napako je naredil Tomaž? Jn 20,19-31`

Kristus se je učencem pokazal po vstajenju, ko so bili vsi prestrašeni zaprti v zgornji sobi. Takrat Tomaža ni bilo z njimi. Kasneje so mu učenci povedali o Jezusovem vstajenju, toda Tomaž jim ni verjel. To se ni ujemalo z njegovo predstavo o kraljestvu. Gotovo se je spraševal, zakaj se je Jezus razodel ravno takrat, ko njega ni bilo zraven.

Tomaž je rekel: »Če ne vidim na njegovih rokah rane od žebljev in ne vtaknem prsta v rane od žebljev in ne položim roke v njegovo stran, nikakor ne bom veroval.« (Jn 20,25)

Tomaž je postavil določene pogoje za svojo vero. V Evangeliju po Janezu je takšen pristop k veri pogost. Nikodem je Jezusu odgovoril z vprašanjem: »Kako se more človek roditi, ko je star?« (Jn 3,4) Ženska pri vodnjaku je vprašala: »Gospod, nimaš s čim zajeti in vodnjak je globok. Od kod imaš torej živo vodo?« (Jn 4,11) Množica, ki jo je Jezus nahranil s kruhom in ribami, je Jezusa vprašala: »Kakšno znamenje torej delaš, da bomo videli in ti verjeli?« (Jn 6,30)

Evangelij po Janezu nasprotuje naravnanosti »videti in verovati«. Ko se je Jezus po svojem vstajenju srečal s Tomažem, ga je povabil, naj se sam prepriča in se dotakne njegovega vstalega telesa. Rekel mu je: »Ker si me videl, Tomaž, veruješ; blagor jim, ki ne vidijo, pa verujejo.« (Jn 20,29 CHR)

»Bog nikoli ne zahteva od nas, naj verujemo, ne da bi nam dal dovolj dokazov, na katerih lahko utemeljimo svojo vero. Njegov obstoj, značaj in resničnost njegovih besed so potrjeni s pričevanji, ki nagovarjajo naš razum, teh pričevanj pa je veliko. Vendar Bog nikoli ni odstranil možnosti za dvom. Naša vera mora stati na osebnem prepričanju in ne na naštevanju dokazov« (Ellen G. White: Pot h Kristusu, str. 88 [angl. 105]).

Božja beseda, narava in osebne izkušnje nam dajejo številne dokaze za našo vero v Jezusa.

`Kaj bi odgovoril, če bi te nekdo vprašal, zakaj veruješ v Jezusa?`