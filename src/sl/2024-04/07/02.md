---
title:  Abrahamovo pričevanje
date:   10/11/2024
---

Jezus se ni bal povedati, kdo je, ali pozvati ljudi, naj pričajo o njem. Skliceval se je celo na priče, ki jih že dolgo ni bilo več, tudi na Abrahama: »Vaš oče Abraham se je vzradostil, da bo videl moj dan; in videl ga je in se razveselil.« (Jn 8,56)

`Zakaj je bilo Abrahamovo pričevanje tako pomembno, da ga je Janez vključil v svoj evangelij? 1 Mz 12,3; 1 Mz 18,16-18; 1 Mz 26,4; Mt 1,1; Apd 3,25`

»Po simbolu in obljubi je Bog ›naprej oznanil Abrahamu blagovestje‹ (Gal 3,8). Očakova vera je bila uperjena na prihajajočega Odrešenika. Kristus je rekel Judom: ›Abraham, vaš oče, se je veselil, da bo videl moj dan; in videl ga je in se je vzradoval‹ (Jn 8,56). Oven, ki je bil darovan namesto Izaka, je predstavljal Božjega Sina, ki bo darovan namesto nas. Ko je bil človek obsojen na smrt zaradi prestopkov Božjega zakona, je Oče, gledajoč svojega Sina, rekel grešniku: ›Ostani živ, našel sem odkupnino‹.« (Ellen G. White: Očaki in preroki, str. 107 [angl. 154])

Abraham je bil oče judovskega naroda. Prejel je obljubo, da bodo po njem blagoslovljeni vsi narodi. Ta blagoslov je prišel po Mesiju, ki je bil njegov potomec.

Poleg tega je Abraham oče vernih (Heb 11,8.17-19). Njegova pripravljenost žrtvovati Izaka (1 Mz 22), sina obljube, ni bila le dokaz vere, temveč okno v načrt zveličanja.

Ko je Jezus rekel (Jn 8,56): »Vaš oče Abraham se je vzradostil, da bo videl moj dan,« so mu Judje odvrnili: »Še petdeset let nimaš in si videl Abrahama?« (Jn 8,57)

Jezusov odgovor je bil šokanten: »Resnično, resnično, povem vam: Preden se je Abraham rodil, jaz sem.« (Jn 8,58) Te Jezusove besede spominjajo na Božji pogovor z Mojzesom pri gorečem grmu. Jezus je trdil, da je samoobstoječi Bog. Verski voditelji so nedvomno razumeli pomen njegovih besed, saj so nato »pograbili kamenje, da bi ga vrgli vanj« (Jn 8,59).

`Kako je apostol Pavel v Rim 4,1-5 uporabil zgodbo o Abrahamu, da bi pojasnil veliko resnico o zveličanju samo po veri brez del postave? Kako nam ta odlomek pomaga razumeti, da je Abraham oče tistih, ki živijo po veri?`