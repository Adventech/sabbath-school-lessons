---
title:  Naše pričevanje o Jezusu
date:   14/11/2024
---

Evangelist Janez nas želi po izkušnjah prič, ki so pričevale o Jezusu, pripeljati do prepričljivega zaključka: »Jezus je vpričo svojih učencev storil še veliko drugih znamenj, ki niso zapisana v tej knjigi; ta pa so zapisana, da bi vi verovali, da je Jezus Mesija, Božji Sin, in da bi s tem, da verujete, imeli življenje v njegovem imenu.« (Jn 20,30.31)

Zamislimo si, da smo tudi mi tam in da vidimo Jezusa delati številne čudeže. Gotovo bi verovali, kajne? Morda smo prepričani, da bi, toda v nekaterih pogledih imamo celo več razlogov za vero v Jezusa kakor tisti, ki so videli njegove čudeže. Zakaj?

`Na kaj se lahko danes opremo v svojem verovanju, medtem ko ljudje Jezusovega časa niso imeli te možnosti? Glej na primer Mt 24,2; Mt 24,14; Mt 24,6-8.`

Na voljo nam niso le mogočna pričevanja ljudi, zapisana v Evangeliju po Janezu, temveč imamo tudi to prednost, da vidimo uresničitev stvari, ki so jih napovedali Jezus in drugi pisci Svetega pisma, na primer uničenje templja (Mt 24,2), napredek evangelija po svetu (Mt 24,14), odpadništvo (2 Tes 2,3) ter nadaljevanje grozot in nesreč na zemlji (Mt 24,6-8). Med Jezusovim življenjem na svetu so bili njegovi sledilci majhna in preganjana skupina moških in žensk, ki bi po vseh človeških merilih morala že zdavnaj izginiti s prizorišča zgodovine. Kako so vedeli, da se bo vse to zgodilo, kakor to vemo mi? Pravzaprav je naša vera izpolnitev Jezusovega prerokovanja o tem, da se bo evangelij oznanil vsemu svetu.

Danes, po približno dva tisoč letih, imamo kot Jezusovi sledilci prednost pričati o Jezusu in o tem, kaj je naredil za nas. Jezusa kot Mesija ne moremo spoznati samo po pričevanju Natanaela, Nikodema, ženske pri vodnjaku ali po nauku farizejev. Z branjem Svetega pisma in po prepričujoči moči Svetega Duha ga lahko sprejmemo za Zveličarja sveta.

Tako ima vsak od nas na svoj način in na podlagi svoje izkušnje z Bogom zgodbo, ki jo lahko pove drugim. Naša zgodba morda ne bo tako dramatična kakor zgodba tistih, ki so videli vstalega Lazarja ali ozdravljenega slepega berača, vendar to ni pomembno. Pomembno je, da osebno poznamo Jezusa in na svoj način pričamo o njem, kakor so o njem pričali ljudje v Evangeliju po Janezu.