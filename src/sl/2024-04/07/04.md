---
title:  Pilat nenamerno priča o Jezusu
date:   12/11/2024
---

Evangelist Janez je na več mestih poročal, kako so verski voditelji poskušali prijeti Jezusa, ga zaslišati in obsoditi na smrt. Janez pogosto omeni, da Jezusova ura še ni prišla, s čimer je mišljeno križanje (Jn 2,4; Jn 7,6.8.30; Jn 12,7.23.27; Jn 13,1; Jn 17,1).

Zdaj je ta ura končno prišla. Jezusa so prijeli v getsemanskem vrtu, ga pripeljali pred Ano in nato pred Kajfo, ki je bil veliki duhovnik, ter nato še dvakrat k Pilatu.

Janez je izpostavil veliko različnih prič, ki so pričale o tem, da je Jezus Kristus. Med njimi je bil tudi voditelj Pilat, ki je zaslišal Jezusa. Njegovo pričevanje je bilo pomembno, saj je bil rimski upravnik in sodnik. Večina drugih prič je bila Judov in navadnih ljudi.

`Kako je Pilatova sodba povezana s temo Evangelija po Janezu? Jn 18,38; Jn 19,4-22`

V petek zgodaj zjutraj so Jezusa privedli k Pilatu (Jn 18,28). Pilat se je želel na hitro rešiti primera, toda Jezusovo vedenje je pritegnilo njegovo pozornost. Podrobno ga je zaslišal in od njega izvedel: »Jaz sem zato rojen in sem zato prišel na svet, da pričujem za resnico. Kdor je iz resnice, posluša moj glas.« (Jn 18,37)

Čeprav je Pilat na koncu Jezusa obsodil na smrt, ga je trikrat razglasil za nedolžnega (Jn 18,38; Jn 19,4.6). Nad Jezusov križ je dal pribiti napis: »Jezus Nazarečan, judovski kralj« (Jn 19,19), s čimer je končal svoje pričevanje o Jezusu. Kljub njegovemu pričevanju o Jezusovi nedolžnosti je Jezusa vseeno obsodil na smrt.

Pred Pilatom je stala Resnica, toda zaradi pritiska množice je Jezusa obsodil na smrt. Pilat ni upošteval tega, kar sta mu narekovala vest in srce.

`Kaj se lahko od Pilata naučimo o tem, kako nevarno je dovoliti priljubljenemu mnenju ali celo pritisku, da nam prepreči narediti to, kar je prav?`