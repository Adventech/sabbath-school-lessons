---
title:  Ozdravitev slepega, 2. del
date:   09/10/2024
---

`Kaj so verski voditelji vprašali ozdravljenega in kaj je odgovoril? Jn 9,17-34`

Ta dolgi odlomek v Jn 9 je edini del Evangelija po Janezu, kjer Jezus ni glavna oseba dogajanja, čeprav je predmet pogovora. Dogodek se začne z vprašanjem o grehu (Jn 9,2). Farizeji so mislili, da je Jezus grešnik, ker je ozdravljal v soboto (Jn 9,16.24). Žalili so tudi ozdravljenega človeka, češ da se je ves rodil v grehih (Jn 9,34).

Toda zgodi se nenavaden preobrat. Ozdravljeni vidi vse bolj jasno, ne le v telesnem smislu, temveč tudi v duhovnem, saj vedno bolj ceni Jezusa in začne verovati vanj. V nasprotju z njim farizeji postajajo vedno bolj slepi v svojem razumevanju. Sprva si niso enotni glede Jezusa (Jn 9,16), nato pa ne vedo niti tega, od kod je prišel (Jn 9,29).

Ta čudež je priložnost za Janeza, da bralcu pove, kdo je Jezus. Tema znamenj v Jn 9 se prepleta z več drugimi temami Evangelija. Janez potrdi, da je Jezus luč sveta (Jn 9,5; primerjaj z Jn 8,12). Poročilo se dotakne tudi Jezusovega skrivnostnega izvora. Kdo je? Od kod prihaja? Kaj je njegovo poslanstvo? (Jn 9,12.29; primerjaj z Jn 1,14.) Kakor v prejšnjih poročilih o čudežih se tudi v tem poglavju omenja Mojzes (Jn 9,28.29; primerjaj z Jn 5,45 in Jn 6,32). Nazadnje je tu še odziv množice. Nekateri imajo raje temo kot luč, medtem ko se drugi odzovejo z vero (Jn 9,16-18.35-41; primerjaj z Jn 1,9-16; Jn 3,16-21; Jn 6,60-71).

Duhovna slepota teh verskih voditeljev je strašna. Nekoč slepi berač je rekel: »Od vekomaj se ni slišalo, da bi kdo od rojstva slepemu odprl oči. Če ta ne bi bil od Boga, ne bi mogel ničesar storiti.« (Jn 9,32.33) Pa vendar verski voditelji, duhovni vodje naroda, tisti, ki bi prvi morali prepoznati Jezusa in ga sprejeti za Mesija, kljub trdnim dokazom niso bili zmožni doumeti. Ali pa morda niso želeli? Ta dogodek je žalosten primer tega, kako varljivo je lahko naše srce.

`Kako se Pavlove besede v 1 Kor 1,26-29 ujemajo z Janezovim opisom dogodka v Jn 9? Kako to načelo velja tudi danes?`