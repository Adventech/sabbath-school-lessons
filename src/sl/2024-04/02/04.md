---
title:  Ozdravitev slepega, 1. del
date:   08/10/2024
---

`Kaj so učenci mislili, da je vzrok za slepoto tega človeka, in kako je Jezus popravil njihovo napačno prepričanje?Jn 9,1-16`

Učenci so bolezen povezali z grehom. To stališče potrjujejo številni starozavezni odlomki (2 Mz 20,5; 2 Kr 5,15-27; 2 Kr 15,5; 2 Krn 26,16-21), toda Jobova izkušnja bi jih morala spomniti, da ne gre za pravilo.

Jezus je zadevo pri priči razjasnil, pri čemer ni zanikal povezave med grehom in trpljenjem. Učence je opozoril na višji namen: po ozdravljenju tega človeka bo Bog poveličan. Ta čudež je v nekaterih pogledih podoben poročilu o stvarjenju. Bog je človeka oblikoval iz zemeljskega prahu (1 Mz 2,7); Jezus pa je naredil glino, da bi slepemu dal tisto, kar mu je manjkalo od rojstva.

Poročila o čudežih v preostalih treh evangelijih sledijo enakemu vzorcu: predstavitev težave, posameznikov prihod k Jezusu, ozdravitev in prepoznanje ozdravitve, čemur sledi slavljenje Boga.

V poročilu v Jn 9 se to zaporedje konča v Jn 9,7. Toda za Janezovo pripovedovanje je značilno, da čudež postane izhodišče za globljo razpravo, kakor je razvidno iz dolgega pogovora med ozdravljenim in verskimi voditelji. Ta osupljivi pogovor se osredotoča na dve tesno povezani, a nasprotujoči si dvojici pojmov: greh/Božja dela in slepota/vid.

Pripovedovalec šele v Jn 9,14 pove, da je Jezus človeka ozdravil v soboto, kar je glede na izročilo – ne pa glede na Sveto pismo – pomenilo kršitev sobote. Zato so farizeji Jezusa označili za prestopnika sobote. Zaradi tega so sklepali, da ga ni poslal Bog, in trdili, da ne posvečuje sobote. Drugim pa se ni zdelo verjetno, da bi grešnik lahko delal takšna znamenja (Jn 9,16).

Razprave še ni bilo konec, a se je že pojavila delitev. Ozdravljenemu je postajalo vse bolj jasno, kdo je Jezus, verski voditelji pa so bili vedno bolj zmedeni oziroma slepi za to.

`Česa nas ta dogodek uči o nevarnosti lastnih prepričanj in tradicije, ki nas lahko tako zaslepijo, da zgrešimo pomembno resnico, ki je tik pred našimi očmi?`