---
title:  »Ta je resnično prerok«
date:   07/10/2024
---

`Kako so se ljudje odzvali na Jezusov čudež in kako je Jezus izkoristil to priložnost, da bi jih poučil o tem, kdo je? Jn 6,14.15.26-36`

Judje so pričakovali mesija, ki jih bo rešil rimskih tlačiteljev. Dve najtežji nalogi v vojni sta nahraniti vojake ter poskrbeti za ranjene in mrtve. Jezus je s svojimi čudeži pokazal, da lahko naredi oboje.

Toda to ni bil namen Jezusovega prihoda niti cilj tega čudeža. Ta čudež sporoča, da je Jezus kruh življenja in da je sam Bog prišel z nebes na zemljo. Jezus je rekel: »Jaz sem kruh življenja. Kdor pride k meni, gotovo ne bo lačen.« (Jn 6,35)

To je prva od sedmih »Jaz sem« izjav v Evangeliju po Janezu, pri čemer besedama »Jaz sem« sledi določena beseda ali besedna zveza (»kruh življenja« – Jn 6,35; »luč sveta« – Jn 8,12; »vrata« – Jn 10,7.9; »dobri pastir« – Jn 10,11.14; »vstajenje in življenje« – Jn 11,25; »pot, resnica in življenje« – Jn 14,6; »resnična vinska trta« – Jn 15,1.5). Vsaka izmed teh izjav razodeva pomembno resnico o Jezusu. Besedi »jaz sem« nas spomnita na 2 Mz 3, kjer se je Bog Mojzesu predstavil kot veliki JAZ SEM (primerjaj z Jn 8,58). Jezus je ta veliki JAZ SEM.

Toda ljudje tega niso opazili.

»Njihovo nezadovoljno srce je spraševalo, ali Jezus ne more zagotoviti zdravja, krepkosti in bogastva vsemu ljudstvu, ga osvoboditi njegovih tlačiteljev in ga povišati do moči in časti, če lahko dela tako velike čudeže, katerim so bili priče. Dejstvo, da je trdil, da je poslan od Boga, ni pa hotel biti Izraelov kralj, je bila skrivnost, ki je niso mogli dognati. Njegovo odklanjanje so si razlagali napačno. Mnogi so sklepali, da si ne upa zahtevati svoje pravice zato, ker sam dvomi o božanskem značaju svojega poslanstva. Tako so odprli svoje srce neveri. Seme, ki ga je posejal Satan, je obrodilo enak sad: napačno razumevanje in odpadništvo.« (Ellen G. White: Jezusovo življenje, str. 333 [angl. 385])

Namesto da bi iskali resnice, ki vodijo v večno življenje, so iskali materialne koristi. Če nismo pazljivi, se lahko v to past ujamemo vsi.

`Kako se lahko izognemo temu, da se ujamemo v past materializma na račun duhovnosti?`