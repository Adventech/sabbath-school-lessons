---
title:  Lazar vstane od mrtvih
date:   10/10/2024
---

Enajsto poglavje Evangelija po Janezu je polno žalosti. Žalostna novica o prijateljevi bolezni (Jn 11,1-3); jokanje ob njegovi smrti (Jn 11,19.31.33); tožba dveh sester, da Lazar ne bi umrl, če bi bil Jezus takrat ob njem (Jn 11,21.32); in Jezusove solze (Jn 11,35).

Jezus je z odhodom k Lazarju odlašal dva dni in se šele nato po-
dal na pot (Jn 11,6). Janez zapiše, da je bil Jezus celo vesel, da na pot ni krenil prej (Jn 11,14.15). To pa nikakor ni bil izraz njegove trdosrčnosti, saj si je želel, da se razodene Božja slava.

V Jn 11,17-27 je Lazar že štiri dni mrtev. Po štirih dneh je njegovo telo že začelo razpadati in Marta je rekla: »Gospod, že ima zadah, saj je četrti dan mrtev« (Jn 11,39). Nedvomno je bil zaradi Jezusove zamude čudež še bolj osupljiv. Oživiti razpadajoče truplo? Ali bi Jezus lahko podal še večji dokaz o tem, da je utelešeni Bog?

Jezus ima kot Bog in Stvarnik življenja moč nad smrtjo. Lazarjevo smrt je izkoristil, da bi razodel ključno resnico o sebi: »Jaz sem vstajenje in življenje: kdor vame veruje, bo živel, tudi če umre; in vsakdo, ki živi in vame veruje, vekomaj ne bo umrl.« (Jn 11,25.26)

`S čim je Jezus podprl svojo trditev? Jn 11,38-44`

Jezus je pokazal, da je luč sveta (Jn 8,12; Jn 9,5), ko je slepemu povrnil vid (Jn 9,7). Ko je Lazarja obudil od mrtvih (Jn 11,43.44), je pokazal, da je tudi vstajenje in življenje (Jn 11,25).

Ta čudež bolj kot kateri koli drug kaže na Jezusa kot darovalca življenja, na samega Boga. Poleg tega močno podpira Janezovo trditev, da je Jezus Božji Sin in da lahko imamo po veri vanj večno življenje (Jn 20,30.31).

Na koncu teh neverjetnih dogodkov (Jn 11,45-54), zaradi katerih so mnogi začeli verovati v Jezusa (Jn 11,45), se pojavi močna, a žalostna ironija. Jezus je pokazal, da lahko obuja mrtve, vendar so nekateri navzoči mislili, da lahko ustavijo njegovo delovanje, če ga ubijejo. Kakšen primer človeške neumnosti v primerjavi z Božjo modrostjo in močjo!