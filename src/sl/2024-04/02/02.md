---
title:  Jezus nahrani pet tisoč mož
date:   06/10/2024
---

Janez je izpostavil podatek, da je Jezus nahranil množico, ko se je bližala pasha (Jn 6,4.5). Pasha je bila spomin na osvoboditev Izraela iz Egipta. Pashalno jagnje je umrlo namesto prvorojencev. Ta žrtev je bila simbol Jezusove nadomestne smrti. Na križu je Jezusa doletela kazen, ki smo si jo zaradi svojih grehov zaslužili mi. Kristus, naše pashalno jagnje, je bil žrtvovan za nas (1 Kor 5,7).

»Kristus, ki ni imel greha, je vzel nase naše grehe. Pretrpel je krivdo prestopka, prikrajšan je bil za Očetovo obličje, dokler se ni njegovo srce strlo in življenje ugasnilo. Ta celotna daritev je darovana, da bi bil lahko grešnik odrešen.« (Ellen G. White: Veliki spopad, str. 540)

`Katere vzporednice med Jezusom in Mojzesom lahko najdemo v naslednjem odlomku? Katero Jezusovo dejanje bi moralo ljudi spomniti na osvoboditev njihovih prednikov pod Mojzesovim vodstvom? Jn 6,1-14`

V tem dogodku je veliko podobnosti med Jezusom in Mojzesom ob izhodu iz Egipta. Čas pashe (Jn 6,4) kaže na čudežno osvoboditev iz Egipta. Jezus je šel na goro (Jn 6,3); Mojzes je šel na Sinaj. Jezus je preizkusil Filipa (Jn 6,5.6); Izraelci so bili preizkušani v puščavi. Čudež s kruhom (Jn 6,11) spominja na mano. Pobiranje koščkov hrane (Jn 6,12) spominja na Izraelce, ki so nabirali mano. Učenci so z ostanki napolnili dvanajst košar (Jn 6,13); število dvanajst spominja na dvanajst Izraelovih rodov. Ljudje so govorili, da je Jezus prerok, ki je prišel na svet (Jn 6,14), kar spominja na napoved prihoda preroka, ki bo kakor Mojzes (5 Mz 18,15). Vse to kaže na Jezusa kot na novega Mojzesa, ki bo prišel rešit svoje ljudstvo.

Janez je s tem pokazal, da je Jezus znamenja in čudeže delal v določenih okoliščinah, ki so imele za Jude poseben pomen. Bralcu je želel pokazati, da je Jezus Bog.

`Katero pomembno resnico o Jezusu kot Božjem jagnjetu učita naslednja svetopisemska odlomka? Kako je Jezusova božanskost povezana s tem in zakaj gre za najpomembnejšo resnico, ki jo lahko spoznamo? Iz 53,4-6; 1 Pt 2,24`