---
title:  'Ponižnost srca: Janez Krstnik znova priča'
date:   03/11/2024
---

V drugem nauku tega četrtletja smo proučevali o tem, kako so zaradi pričevanja Janeza Krstnika Jezusu začeli slediti prvi učenci: Andrej in Janez, Peter, Filip in Natanael. Pričakovali bi, da se bo Janez Krstnik po svojem pričevanju umaknil s prizorišča, vendar se v Evangeliju po Janezu pojavi še nekajkrat.

`Kako se je Janez Krstnik primerjal z Jezusom? Jn 3,25-36`

Med Janezovimi učenci in nekim Judom se je vnel prepir glede očiščevanja – verjetno v povezavi z učinkovitostjo krsta (primerjaj z Mr 1,4.5). Učenci so prišli k Janezu, da bi razrešili težavo, toda zanimivo je, da so omenili Jezusa: »On krščuje in vse gre za njim.« (Jn 3,26 EKU) Med vrsticami ni težko prebrati, da so bili ljubosumni na Jezusa – zaradi svojega učitelja in tudi zaradi sebe.

Janez Krstnik bi se lahko prepustil ljubosumju, vendar tega ni naredil, ker je poznal svoje poslanstvo. Svoje učence je spomnil na to, da nikoli ni trdil, da je Kristus. Ravno nasprotno: prišel je, da bi ljudi usmeril nanj, da bi mu pripravil pot in pričal o njem (Jn 1,6-8).

S prispodobo poroke je ponazoril, da je on ženinov prijatelj, Jezus pa je ženin. Božje ljudstvo je Jezusova nevesta (primerjaj z Oz 2,16-23; Iz 62,1-5). Nato je rekel nekaj, s čimer je pokazal svojo resnično veličino: »On mora rasti, jaz pa se manjšati.« (Jn 3,30)

V Jn 3,31-36 se nadaljuje primerjava med Jezusom in Janezom Krstnikom; izpostavljena je Mesijeva vzvišenost nad njegovim predhodnikom. S pričevanjem Janeza Krstnika je spet poudarjena zamisel pričevanja. Tisti, ki sprejmejo to pričevanje in verujejo v Jezusa, imajo večno življenje. Nad tistimi pa, ki ga ne sprejmejo, ostane Božja jeza. Tako pravi besedilo. Bog ljubi svet in je poslal svojega Sina za zveličanje vsega sveta (Jn 3,16.17). Toda tisti, ki zavračajo ponujeni dar, bodo morali plačati kazen za svoje grehe, kazen pa je večna smrt.

`Kako se lahko naučimo biti ponižni pred Bogom in ljudmi? Kaj nas Janez Krstnik uči o ponižnosti?`