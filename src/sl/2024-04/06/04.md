---
title:  Sprejemanje in zavračanje
date:   05/11/2024
---

V drugem nauku tega četrtletja smo proučevali o tem, kako je Jezus nahranil 5000 mož (Jn 6), vendar se nismo dotaknili zadnjega dela tega dogodka, ki ga bomo proučili danes.

`Katere Jezusove besede so ljudje težko sprejeli? Jn 6,51-71`

Ljudje, ki jih je Jezus pravkar čudežno nahranil, so ga bili pripravljeni okronati za kralja (Jn 6,1-15). Toda ko se je kasneje pogovarjal z njimi v shodnici, jim je pojasnil duhovni pomen čudeža: »Jaz sem kruh življenja.« (Jn 6,35) Podrobneje jim je razložil, da je ta kruh njegovo meso, ki ga daje za življenje sveta (Jn 6,51).

Te besede so mnogim pomagale dojeti, da Jezus ne bo njihov zemeljski kralj. Jezus ni ustrezal kalupu zemeljskega razmišljanja. Ti ljudje so zavračali spreobrnjenje, ki bi spremenilo njihov način razmišljanja ter jim pomagalo spoznati in sprejeti Jezusa kot Mesija. Številni sledilci so takrat prenehali hoditi za njim (Jn 6,66).

S človeškega vidika je Jezusu moralo biti težko pri srcu. Odobravanje množice je nekaj prijetnega. Le kdo si ne želi, da ga imajo radi? Jezus je videl, da se je veliko ljudi začelo umikati od njega in dvomiti o njegovih načelih. To gotovo ni bilo spodbudno. Jezus je vprašal svoje najtesnejše sledilce, dvanajstere, če želijo tudi oni oditi.

Tedaj je Peter podal svojo osupljivo izpoved, ki pričuje o tem, kaj ima Jezus in kdo je On: »Gospod, h komu naj gremo? Besede večnega življenja imaš in mi trdno verujemo in vemo, da si ti Sveti, Božji.« (Jn 6,68.69)

Učenci so bili z Jezusom že nekaj let; potovali so z njim, videli njegove čudeže in poslušali njegove pridige. Iz lastne izkušnje so vedeli, da se nihče ne more primerjati z njim. Kljub nekaterim neobičajnim okoliščinam so bili prepričani, da je Jezus Mesija ne glede na to, da še vedno niso razumeli namena njegovega prihoda. Šele po njegovi smrti in vstajenju so dojeli, zakaj je prišel.

`Česa se lahko iz tega dogodka naučimo o tem, da se večina običajno moti? Zakaj se moramo tega še posebej zavedati v povezavi s tistimi vidiki naše vere, ki pri večini – celo pri večini kristjanov – niso priljubljeni?`