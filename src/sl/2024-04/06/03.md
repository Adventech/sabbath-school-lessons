---
title:  Novo razumevanje Mesije
date:   04/11/2024
---

`Kaj je Janez Krstnik povedal o Jezusu, kar pa se ni ujemalo s splošnimi predstavami o dolgo pričakovanem Mesiju? Jn 1,32-36`

Judje so pričakovali, da jih bo Mesija osvobodil Rimljanov. Ker so bili dolga leta zatirani, so verjeli, da Mesija ne bo le strmoglavil Rima, temveč bo Jude utrdil kot mogočen narod. Besede Janeza Krstnika o tem, da je Jezus »Božje Jagnje«, je večina ljudi razumela napačno, čeprav je z njimi neposredno pokazal na Jezusovo spravno žrtev. Morda sploh niso vedeli, o čem govori.

Evangelist Janez je želel spremeniti njihovo razumevanje Mesija, zato da bi v Jezusu lahko prepoznali izpolnitev prerokovanj o prihajajočem Kralju in njegovem delu. Mesija ne bo prišel kot politični in vojaški vodja, temveč se bo daroval za grehe sveta. To je bil njegov namen. Šele po tem ko bo vse dopolnjeno, bo nastopilo poslednje kraljestvo (glej Dan 7,18).

»Ko je pri Jezusovem krstu Janez pokazal nanj kot na Božje Jagnje, je nova luč osvetlila Mesijevo delo. Prerokove misli so bile usmerjene na Izaijeve besede: ›Kakor jagnje, ki ga peljejo v zakol‹ (Iz 53,7).« (Ellen G. White: Jezusovo življenje, str. 107 [angl. 136])

Janez Krstnik je rekel: »Jaz ga nisem poznal.« (Jn 1,31) Kako je torej vedel, da je Jezus Mesija? Gospod, ki je Janezu Krstniku dal poslanstvo, mu je pred tem povedal: »›Na kogar boš videl Duha prihajati in ostati na njem, ta je, kateri krščuje s Svetim Duhom.‹ In jaz sem videl in sem priča, da je ta Božji Sin.« (Jn 1,33.34 EKU) Z drugimi besedami, Bog je Janezu Krstniku razodel, da je Jezus Mesija.

»Mesija [je] Božja moč in Božja modrost.« (1 Kor 1,24) Spoznanje, da je Jezus Mesija, prihaja od samega Boga po moči njegovega Duha, ki prepričuje srca. Ta tema je v Evangeliju po Janezu pogosta. Zveličanje ne prihaja po posvetni filozofiji, znanosti ali višjem znanju. Bog ga daje srcu, ki je v veri in poslušnosti predano Jezusu.

`Kako bi vedeli za resnico o Jezusu kot o naši spravni žrtvi, če nam ne bi bila razodeta? Zakaj je poznavanje Svetega pisma in tega, kar uči o Jezusu, tako pomembno?`