---
title:  Očetovo pričevanje
date:   06/11/2024
---

Evangelij po Janezu se začne z Besedo (logos), ki je bila pri Bogu Očetu (Jn 1,1). Ko je Beseda postala meso, je Duh pričeval o Jezusu, tako da se je spustil nanj ob krstu (Jn 1,32-34). Toda tudi Bog Oče je pričeval o Jezusu med njegovim življenjem na zemlji.

`Kaj je Jezus rekel o Očetu v Jn 5,36-38?`

Jezus je povezal Očeta z deli in čudeži, ki jih je naredil. Zelo jasno je povedal, da ga je Oče poslal in da je Oče tudi pričeval o njem.

`Kaj je Oče rekel o Jezusu? Mt 3,17; Mt 17,5; Mr 1,11; Lk 3,22 (Glej tudi 2 Pt 1,17.18.)`

Pri Jezusovem krstu sta se Oče in Duh pridružila Sinu pri obeležitvi tega pomembnega dogodka, ki je predstavljal začetek Jezusovega poslanstva na zemlji. Oče je izjavil, da je Jezus njegov ljubljeni Sin, nad katerim ima veselje. Oče je spet spregovoril na koncu Jezusovega poslanstva.

Zadnji dnevi Jezusovega življenja na zemlji so predstavljali vrhunec njegovega poslanstva. Verski voditelji, ki ga nikakor niso mogli ustaviti (Jn 12,19), so si zdaj bolj kot kdaj prej želeli njegove smrti. Množice so bile navdušene nad Jezusom. Sledilo mu je vedno več ljudi, še posebej po tem ko so slišali pričevanje teh, ki so videli, kako je Jezus obudil Lazarja (Jn 12,17.8). Celo Grki, ki so prišli tja za praznik, so želeli videti Jezusa.

Bog Oče je na Jezusove besede »Oče, poveličaj svoje ime!« glasno odgovoril iz nebes: »Poveličal sem ga in ga bom spet poveličal.« (Jn 12,28)

Kakor smo že videli, je bil križ Jezusova ura slave. Očetovo pričevanje o Jezusu je kazalo na veliko žrtev Božjega Jagnjeta za grehe sveta. To je bil vrhunec njegovega poslanstva na zemlji. S svojo nadomestno smrtjo je plačal polno ceno za vse naše grehe. Po veri vanj nas nikoli ne bo doletela kazen, ki je zadela njega.