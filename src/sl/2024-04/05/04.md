---
title:  »Gospod, daj mi te vode«
date:   29/10/2024
---

»Pokropim vas s čisto vodo, da boste očiščeni. Vseh vaših nečistosti in vseh vaših malikov vas očistim. Dam vam novo srce in novega duha denem v vašo notranjost. Odstranim kamnito srce iz vašega telesa in vam dam meseno srce. Svojega duha denem v vašo notranjost in storim, da se boste ravnali po mojih zakonih, se držali mojih odlokov in jih izpolnjevali.« (Ezk 36,25-27)

`Kako zgornji odlomek iz Ezekielove knjige odraža resnice, ki jih je Jezus razodel Nikodemu in Samarijanki?`

V obeh primerih si je Jezus prizadeval sogovornika doseči z duhovnimi resnicami, pri čemer je uporabil prispodobo iz narave.

Nobeden od njiju sprva ni razumel, kaj je mislil Jezus. Nikodem je vprašal, kako se lahko človek znova rodi. Kako se lahko spet vrne v maternico? Nikodem je očitno deloval na vsakdanji in posvetni ravni, čeprav ga je Jezus jasno usmerjal k svetopisemski resnici. Tudi Samarijanka je Jezusove besede o vodi razumela dobesedno, čeprav je Jezus govoril o duhovnih stvareh.

Ženska se je na Jezusovo ponudbo žive vode odzvala z besedami: »Gospod, daj mi te vode, da ne bom žejna in ne bom hodila sem zajemat.« (Jn 4,15) Sklepala je, da ji zaradi vode, ki jo ponuja Jezus, ne bo več treba hoditi k vodnjaku in srečevati ljudi. Presenetljivo je, da se je pogovor tako hitro preusmeril z Jezusove prošnje za vodo na Samarijankino prošnjo za vodo.

`Kako se je Jezus odzval na Samarijankino prošnjo? Jn 4,16`

Jezus je nenadoma spremenil temo pogovora. Ženski je rekel, naj pokliče svojega moža in pride nazaj. Čemu ta nenadna sprememba teme? Samarijankino vedenje je kazalo, da se rada izogiba stvarem; Jezus je poznal njeno srce. Da bi doživela ozdravljenje, se je morala soočiti z okoliščinami. »Preden bo to srce moglo sprejeti dar, ki mu ga želi dati, mora priznati svoj greh in svojega Zveličarja.« (Ellen G. White: Jezusovo življenje, str. 150 [angl. 187])