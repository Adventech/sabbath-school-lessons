---
title:  Kraj srečanja
date:   27/10/2024
---

`Zakaj je Jezus prečkal Samarijo? Jn 4,1-4`

Farizeji so odkrili, da so Jezusovi učenci krstili več ljudi kot učenci Janeza Krstnika. Ta situacija bi lahko ustvarila napetosti med Janezovimi in Jezusovimi sledilci. Janezove učence je skrbelo za ugled in položaj njihovega učitelja (Jn 3,26-30). Pretresljiv odgovor Janeza Krstnika pa se je glasil: »On mora rasti, jaz pa se manjšati.« (Jn 3,30) Jezus se je iz Judeje v Galilejo verjetno odpravil zato, da bi se izognil trenjem. Najkrajša pot med tema krajema je potekala skozi Samarijo, vendar to nikakor ni bila edina pot. Predani Judje so šli po daljši poti, ki je potekala skozi Perejo na vzhodu. Toda Jezus je imel v Samariji opravek.

`Kako je Jezus izkoristil to priložnost za iskren pogovor z žensko ob vodnjaku? Jn 4,5-9`

Jakobov vodnjak je stal tik poleg Sihema; mesto Sihár, kjer je živela ta ženska, pa je bilo oddaljeno približno 1,5 kilometra. Jezus je sedel ob vodnjaku, medtem ko so učenci šli v mesto po hrano. Ko je k vodnjaku prišla ženska, da bi zajela vodo, jo je Jezus prosil za požirek, saj sam ni imel s čim zajeti.

Presenetljivo je, da se je Nikodem, judovski vodja in učitelj, ponižal in prišel k Jezusu. Prišel je ponoči, da ga nihče ne bi videl. Toda tukaj se je ta ženska skrivala pri belem dnevu, morda zato ker se je želela izogniti drugim ženskam, ki so prihajale tja na začetku ali koncu dneva, ko je bilo hladneje. Zakaj bi sicer šla po vodo tako daleč, in to sredi dneva, ko je bilo najbolj vroče? Ne glede na razlog ji je srečanje z Jezusom za vedno spremenilo življenje.

Kaj se zgodi v nadaljevanju? Judovski učitelj se začne pogovarjati s Samarijanko slabega slovesa. Kakšno nasprotje! To so okoliščine, v katerih se je odvilo to nenavadno srečanje.

`Kateri predsodki te morda ovirajo pri pričanju drugim? Kako jih lahko premagaš?`