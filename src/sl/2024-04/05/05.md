---
title:  Jezusovo razodetje
date:   30/10/2024
---

`Kako je Jezus pokazal Samarijanki, da pozna njene najgloblje skrivnosti? Kako se je odzvala? Jn 4,16-24`

Svetloba je bila preveč zaslepljujoča, da bi lahko Samarijanka neposredno gledala vanjo. Ko je v Jezusu prepoznala preroka, se je spet začela izmikati. Postavila mu je vprašanje glede pravega mesta čaščenja, o čemer so se prerekali Judje in Samarijani.

Jezus ji je odgovoril, da Samarijani ne vedo, kaj častijo. Njihovo bogoslužje je bilo mešanica judovstva in poganstva. Judje pa so častili Boga, ki je razodel samega sebe.

Čaščenje pravega Boga ni omejeno na prostor, zato je bila tema kraja čaščenja postranskega pomena za ta pogovor. Bog je namreč duh in tisti, ki ga častijo, ga morajo častiti v duhu in resnici. Ženska je sprejela to preprosto resnico, ki ji jo je razodel Jezus, in bila pripravljena na več.

`Kako je Jezus Samarijanki razodel svojo identiteto? Jn 4,25.26`

V vseh štirih evangelijih je to edino mesto pred Jezusovim sojenjem, kjer je Jezus jasno povedal nekomu, da je Mesija. Tega ni povedal veliki množici ali pomembni osebi, temveč neimenovani Samarijanki pri Jakobovem vodnjaku. Jezusu je mar za ljudi, ki so osamljeni in odrinjeni na rob.

Jezus je tej ženski, ki je pripadala tuji kulturi in katere značaj še zdaleč ni bil neoporečen, jasno povedal, kdo je On. S tem ko ji je pokazal, da pozna njene temne skrivnosti, ji je dal dober razlog, da verjame vanj.

`Kaj nam bi moral ta dogodek povedati o tem, zakaj mora evangelij podreti ovire, ki jih ljudje postavljamo med seboj?`