---
title:  Pričevanje Samarijanov
date:   31/10/2024
---

`Kaj je po pogovoru z Jezusom naredila Samarijanka? Jn 4,27-29`

Jezusov pogovor s Samarijanko so prekinili učenci, ki so se vrnili iz mesta. Čeprav so bili začudeni, da se je pogovarjal z žensko, ga niso spraševali glede tega, temveč so ga pozvali, naj jé.

Ženska je odložila svoj vrč z vodo in odhitela v mesto, da bi drugim povedala, kaj je pravkar doživela.

`Kaj se je zgodilo po tem srečanju in kaj nas to uči o tem, kako se lahko širi evangelij? Jn 4,30-42`

Zdi se nenavadno, da Jezusovo zgodbo o žetvi prekine poročilo o spreobrnjenju mnogih prebivalcev mesta. Toda evangelist Janez želi, da bralec vidi, kako je dogajanje razumel Jezus. Oznanjevanje zveličanja Samarijanki je bilo zanj veliko pomembnejše od hrane. Njegov cilj je bil ljudi pripeljati do zveličanja, zato je to priložnost izkoristil, da je učence poučil o nujnosti oznanjevanja evangelija vsem ljudem, celo tistim, ki so drugačni od njih.

Evangelij po Janezu ima veliko vrhuncev in Jn 4,39-42 je gotovo eden od njih. Mnogi Samarijani so verovali zaradi oznanjevanja ženske, ki je pričala: »Vse mi je povedal, kar sem storila.« (Jn 4,39)

Samarijani so prosili Jezusa, naj ostane z njimi. Zaradi njegovih besed je vanj začelo verovati še več ljudi. »In ženi so govorili: ›Ne verujemo več zaradi tvojega pripovedovanja, zakaj sami smo ga slišali in vemo, da je on resnično Zveličar sveta‹.« (Jn 4,42 EKU)

`Kaj nam ta zgodba pove o tem, kako močno je lahko pričevanje enega samega človeka? Kako močno pričaš o tem, kar je Jezus naredil v tvojem življenju?`