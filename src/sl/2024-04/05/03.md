---
title:  Ženska pri vodnjaku
date:   28/10/2024
---

`Kako je Jezus izkoristil priložnost za pričanje tej ženski? Jn 4,7-15`

»Sovraštvo med Judi in Samarijani je ženi prepovedovalo Jezusu ponuditi vodo. Zveličar pa je iskal ključ do njenega srca in s tenkočutnostjo, ki izvira iz božanske ljubezni, zaprosil za uslugo, namesto da bi jo ponudil. Ponujena usluga bi utegnila biti zavrnjena; zaupanje pa zbudi zaupanje.« (Ellen G. White: Jezusovo življenje, str. 149 [angl. 184])

Jezus je poznal tako Nikodemovo kakor Samarijankino srce. Na njeno presenečenje, da Jud prosi za uslugo Samarijanko, se je odzval neposredno: »Če bi poznala Božji dar in če bi vedela, kdo je, ki ti pravi: ›Daj mi piti,‹ bi ga ti prosila in dal bi ti žive vode.« (Jn 4,10)

Ženska se je odzvala tako kot Nikodem, ki je v kontekstu novorojenja vprašal: »Kako se more to zgoditi?« (Jn 3,9) Samarijanka pa je vprašala: »Gospod, nimaš s čim zajeti in vodnjak je globok. Od kod imaš torej živo vodo?« (Jn 4,11) V obeh primerih je Jezus svojega sogovornika želel usmeriti na vzvišene duhovne resnice, ki jih je moral slišati in razumeti. V obeh primerih jima je Jezus v bistvu povedal isto stvar: potrebujeta izkušnjo spreobrnjenja.

`Kaj je starozavezno ozadje Jezusove izjave o živi vodi? Jer 2,13; Zah 14,8`

Voda je nujna za življenje. Ljudje ne moremo preživeti brez nje, zato je voda mogočen in ustrezen simbol večnega življenja. Jezus je rekel: »Kdor pa bo pil od vode, ki mu jo bom jaz dal, ne bo nikoli žejen, ampak bo voda, katero mu bom dal, postala v njem izvir vode, ki teče v večno življenje.« (Jn 4,14)

`Kaj nam Jezus sporoča v naslednjih vrsticah in kako doživljamo to njegovo obljubo? Jn 7,37.38`