---
title:  Trdo srce
date:   02/10/2024
---

Znamenja in čudeži sami po sebi niso dokaz, da je nekaj od Boga, toda kadar so od Boga, jih je nevarno zavrniti.

`Kaj nas bi morala naučiti neverjetna trdosrčnost verskih voditeljev, ki niso želeli sprejeti Jezusa in njegovega čudeža? Jn 5,10-16`

Ko se je Jezus razodel moškemu, ki ga je ozdravil, je moški pri priči povedal verskim voditeljem, da je Jezus tisti, ki ga je ozdravil. To je bila odlična priložnost za slavljenje Boga, toda namesto tega so verski voditelji »preganjali Jezusa, ker je takšne reči delal na soboto« (Jn 5,16).

V soboto se je smelo zdraviti samo v nujnih primerih. Ta človek ni mogel hoditi že 38 let, zato bi težko rekli, da je bil njegov primer nujen. Poleg tega: zakaj mu je Jezus ukazal, naj vzame svojo posteljo? Mislili bi, da bo nekdo, ki mu je Bog dal moč za delanje čudežev, vedel, da v soboto ni dovoljeno nositi postelje. Očitno si je Jezus prizadeval ljudi naučiti globljih svetopisemskih resnic, ki so presegale človeška pravila in norme, ki so v nekaterih primerih dušile pravo vero.

`Kaj nas naslednji primeri učijo o tem, kako zakrknjeni so lahko ljudje vsem dokazom navkljub? Mt 12,9-14; Mr 3,22.23; Jn 9,1-16`

Le kako so lahko bili ti verski voditelji tako slepi? Verjetno so bili takšni zaradi svojega pokvarjenega srca, napačnega prepričanja, da jih bo Mesija rešil Rimljanov, ter zaradi ljubezni do moči in pomanjkanja iskrene predanosti Bogu. Vse to je povzročilo, da so zavrnili resnico, ki je bila tik pred njihovimi očmi.

`Pred čim je svaril Jezus v Jn 5,38-42? Kaj se lahko naučimo iz teh besed? Zaradi česa lahko postanemo slepi za resnice, ki bi jih morali poznati in živeti po njih?`