---
title:  Čudež v kopeli Betesda
date:   01/10/2024
---

Naslednje znamenje, ki ga je zapisal apostol Janez, se je zgodilo v kopeli Betesda (Jn 5,1-9). Ljudje so verjeli, da prihaja angel vzburkat vodo ter da bo prvi bolnik, ki bo takrat stopil vanjo, ozdravljen. Zaradi tega je pod pokritimi stebrišči ležalo ogromno ljudi, ki so upali, da bodo ozdravljeni ob naslednjem valovanju. Jezus je na svoji poti v Jeruzalem šel mimo kopeli in videl zbrano množico.

Kakšen prizor je bil to! Bolni ljudje so zaman čakali na zdravilno vodo. Kakšna priložnost za Jezusa!

`Vsi v kopeli so želeli ozdraveti. Zakaj je torej Jezus hromega izrecno vprašal, ali želi ozdraveti? Jn 5,1-9`

Ko je človek že dlje časa bolan, bolezen postane njegova nova normalnost. Čeprav se morda zdi nenavadno, je včasih težko pustiti bolezen za sabo. Moški je odgovoril, da si želi ozdraveti. Težava je bila ta, da je ozdravljenje iskal na napačnem mestu, toda zdaj je tisti, ki je ustvaril njegove noge, stal tik pred njim. Ta moški ni vedel, kdo je njegov sogovornik, čeprav je po svoji ozdravitvi verjetno dojel, da Jezus ni navaden človek.

»Jezus od tega trpina ni zahteval, da pokaže vero vanj. Preprosto je dejal: ›Vstani, vzemi svojo posteljo in hodi‹ (Jn 5,8). Toda človekova vera se je oklenila teh besed. Vsak živec in vsaka mišica je vztrepetala zaradi novega življenja, zdravilna moč pa je prežela njegove hrome ude. Ne da bi kaj spraševal, se je odločil poslušati Kristusov ukaz. Vse njegove mišice so ubogale njegovo voljo. Skočil je na noge in ugotovil, da se lahko giblje.

Jezus mu ni dal jamstva o božanski pomoči. Mož bi lahko dalje dvomil in zamudil edino priložnost za ozdravitev. Ampak veroval je Kristusovim besedam, se ravnal po njih in dobil moč.« (Ellen G. White: Jezusovo življenje, str. 164 [angl. 202.203])

`Jezus je kasneje srečal tega moškega v templju. Rekel mu je: »Vidiš, ozdravel si. Ne gréši več, da se ti ne zgodi kaj hujšega!« (Jn 5,14) Kakšna je povezava med boleznijo in grehom? Zakaj moramo razumeti, da niso vse bolezni neposredna posledica grehov v našem življenju?`