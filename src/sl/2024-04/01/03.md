---
title:  Drugo znamenje v Galileji
date:   30/09/2024
---

Jezus je med svojim delovanjem na zemlji delal čudeže, ki so ljudem pomagali verovati vanj. Janez je te čudeže zapisal, da bi tudi drugi verovali v Jezusa.

`Zakaj je evangelist spet omenil čudež na svatbi? Jn 4,46-54`

Janez se je pri poročanju o drugem Jezusovem znamenju v Galileji navezal na prvo znamenje, ki ga je Jezus naredil na svatbi v Kani. Kakor da bi želel povedati, da bodo Jezusova znamenja bralcu pomagala spoznati, kdo je Jezus. Zapisal je: »To pa je bilo že drugo znamenje, ki ga je storil Jezus, odkar je iz Judeje prišel v Galilejo.« (Jn 4,54)

Jezusov odgovor na uradnikovo prošnjo se na prvi pogled zdi osoren. Uradnik je ozdravitev svojega sina postavil za merilo svoje vere v Jezusa. Jezus je poznal njegovo srce in opazil duhovno bolezen, ki je bila hujša od sinove življenjsko nevarne bolezni. Kakor da bi ga zadela strela z jasnega, je uradnik nenadoma spoznal, da lahko njegovo duhovno siromaštvo ogrozi sinovo življenje.

Pomembno je izpostaviti, da čudeži sami po sebi niso dokazovali, da je Jezus Mesija. Tudi drugi so delali čudeže in od teh so bili nekateri pravi preroki, drugi pa lažni. Čudeži samo razodevajo obstoj nadnaravnega in sami po sebi ne pomenijo, da jih vrši Bog. (Tudi Satan dela »čudeže«, če z besedo »čudež« mislimo na nadnaravno dejanje.)

Uradnik se je izročil Jezusovi milosti in moledoval za sinovo ozdravljenje. Jezusov odgovor je bil spodbuden. Rekel je: »Pojdi, tvoj sin živi.« (Jn 4,50) Glagol »pojdi« je tudi v grščini v sedanjiku, in sicer v »prihodnjem sedanjiku«, ki se uporablja za prihodnje dogodke, ki se bodo z gotovostjo zgodili. Uradnik se ni takoj podal na pot domov, temveč je veroval Jezusu in je šel domov šele naslednji dan. Doma je izvedel, da je sina vročica pustila ravno takrat, ko se je pogovarjal z Jezusom.

Kako mogočen razlog za vero v Jezusa!

`Katera druga merila moramo upoštevati, preden domnevamo, da je neki čudež, ki smo mu priča, Božji čudež?`