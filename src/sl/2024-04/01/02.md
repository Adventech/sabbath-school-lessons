---
title:  Svatba v Kani
date:   29/09/2024
---

`Kakšno znamenje je Jezus naredil v Kani? Kako je to pomagalo učencem, da so začeli verovati vanj? Jn 2,1-11`

Ko so učenci videli, kako je Jezus vodo spremenil v vino, je bil to zanje dokaz, ki je potrdil njihovo odločitev, da mu sledijo. To je bilo mogočno znamenje, ki je pričalo o tem, da Jezus prihaja od Boga. (Učenci na tej točki verjetno še niso bili pripravljeni razumeti, da je Jezus Bog.)

Mojzes je bil Izraelov vodja in je Izraelce izpeljal iz Egipta »z veliko strahoto, z znamenji in s čudeži« (5 Mz 6,22; 26,8). Bog ga je uporabil, da bi Izraelce osvobodil suženjstva Egipčanom. (V nekem smislu je bil njihov »odrešenik«.)

Bog je po Mojzesu prerokoval, da bo iz izraelskega ljudstva izšel prerok kakor on. Izraelcem je ukazal, naj ga poslušajo (5 Mz 18,15; Mt 17,5; Apd 7,37). Ta »prerok« je bil Jezus, ki je v Jn 2 naredil prvo znamenje, ki je spominjalo na rešitev Izraelovih otrok iz Egipta.

Reka Nil je bila za Egipčane glavni vir dobrin in božanstvo. Ena od šib je zadela tudi Nil – voda se je spremenila v kri. V Kani je Jezus naredil podoben čudež, vendar vode ni spremenil v kri, temveč v vino.

Voda na svatbi je bila v šestih kamnitih vrčih; uporabljala se je za judovsko očiščevanje, zaradi česar je čudež še tesneje povezan s temo zveličanja. Janez je s poročanjem o tem Jezusovem čudežu, ki je kazal na izhod Izraelcev iz Egipta, bralca želel usmeriti na Jezusa kot na Rešitelja.

Kaj si je starešina pojedine mislil o vinu, ki ga je priskrbel Jezus? Presenetila ga je kakovost pijače. Ni vedel, da je Jezus naredil čudež, zato je menil, da so najboljšo pijačo prihranili za konec.

Grška beseda oinos se uporablja tako za svež kakor za prevret grozdni sok (glej Adventistični slovar Svetega pisma – The Seventh-day Adventist Bible Dictionary). Ellen G. White pravi, da vino, ki ga je Jezus čudežno priskrbel, ni bilo alkoholno (glej poglavje »Na svatbi« v knjigi Jezusovo življenje). Tisti, ki so vedeli, kaj se je zgodilo, so bili nedvomno presenečeni.

`Zakaj slediš Jezusu?`