---
title:  Jezusove trditve
date:   03/10/2024
---

Čudež v kopeli Betesda je bil za Janeza čudovita priložnost, da poudari, kdo je Jezus. Čudež je opisal v devetih vrsticah, tistega, ki je naredil čudež, pa v približno 40 vrsticah (glej spodaj).

`Zakaj so Jezusa preganjali zaradi njegovega delovanja v soboto? Jn 5,16-18`

Na prvi pogled se nam morda zdi, da je Jezus oskrunil soboto, toda ko se poglobimo v besedilo, opazimo, da je Jezus trdil, da je njegovo delo usklajeno z Očetovim delovanjem. Bog v soboto ne preneha vzdrževati vesolja. Jezusov čudež ozdravljenja v soboto je okrepil njegovo trditev, da je Bog. Verski voditelji so ga preganjali, ker je domnevno kršil soboto in trdil, da je enak Bogu.

`Kako je Jezus poskušal pomagati voditeljem razumeti, kdo je v resnici, torej razumeti to, kar je tako močno potrdil čudež, ki ga je pravkar naredil? Jn 5,19-47`

Jezus je svoja dejanja zagovarjal v treh korakih. Prvič, pojasnil je tesen odnos, ki ga ima z Očetom (Jn 5,19-30). Izpostavil je, da z Očetom delujeta usklajeno do te mere, da ima Jezus moč soditi ljudem in obujati mrtve (Jn 5,25-30).

Drugič, Jezus je v strnjenem zaporedju v svojo obrambo poklical štiri »priče« – Janeza Krstnika (Jn 5,31-35), svoje čudeže (Jn 5,36), Očeta (Jn 5,37.38) in Svete spise (Jn 5,39). Vsaka od teh »prič« govori v Jezusovo korist.

In tretjič, Jezus je svojim tožnikom predočil njihovo lastno obsodbo, ko je razkril nasprotje med svojim poslanstvom in njihovimi prizadevanji za lastno slavo (Jn 5,40-47). Jezus pravi, da je njihov tožnik Mojzes (Jn 5,45-47), tisti, v katerega upajo.

`Ali se lahko tudi mi ujamemo v past delne izročitve Kristusu, čeprav verujemo v Boga in imamo prave nauke? Kako se izogniti temu?`