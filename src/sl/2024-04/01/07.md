---
title:  Za globlje proučevanje
date:   04/10/2024
---

»Jezus mu [hromemu] ni dal jamstva o božanski pomoči. Mož bi lahko dalje dvomil in zamudil edino priložnost za ozdravitev. Ampak veroval je Kristusovim besedam, se ravnal po njih in dobil moč.

Ista vera lahko tudi nam zagotovi duhovno ozdravljenje. Greh nas je ločil od življenja, ki je v Bogu. Naša duša je ohromela. Sami ne moremo živeti svetega življenja, prav tako kakor bolni mož ni mogel hoditi. /…/ Naj ti obupani ljudje, ki se mučijo, pogledajo navzgor. Zveličar, ki jih je odkupil s svojo krvjo, se sklanja nadnje in jim z neizrekljivo nežnostjo in usmiljenjem pravi: ›Bi rad ozdravel?‹ (Jn 5,6). Poziva vas, da vstanete zdravi in spokojni. Ne čakajte, da boste občutili, da ste ozdraveli. Zaupajte njegovi besedi, pa se bo uresničila. Izročite svojo voljo Kristusu. Odločite se, da mu boste služili, in ko boste izpolnjevali njegovo besedo, boste dobili moč. Če je morda katera koli slaba navada, prevladujoča strast, ki smo ji dolgo popuščali, zvezala dušo in telo, nas Kristus more in hoče osvoboditi. Duši, ki je mrtva ›zaradi svojih prestopkov‹, želi podariti življenje (Ef 2,1). Želi osvoboditi jetnika, ki je zvezan s slabostmi, nesrečo in verigami greha.« (Ellen G. White: Jezusovo življenje, str. 164.165 [angl. 203])

»Jezus je zavrnil obtožbo bogokletja. Dejal je: ›Moja oblast, da opravljam delo, za katero me obtožujete, temelji na tem, da sem Božji Sin, eno z njim v naravi, volji in namenu‹.« (prav tam, str. 170 [angl. 208])

**Vprašanja za pogovor**

`1. Razmisli o nauku tega tedna. Vera je bila ključni element pri ozdravljenjih, o katerih smo brali. V nasprotju s tem pa so duhovni voditelji pokazali dvom in nevero. Zakaj vprašanj, ki jih imamo, ne smemo zamenjati z dvomom? Zakaj ne gre za isto stvar in zakaj je pomembno poznati razliko med vprašanji in dvomom?`

`2. Znova preberi vprašanje na koncu četrtkovega nauka. Zakaj moramo biti adventisti sedmega dne še posebej pozorni na to nevarnost? Zakaj nas poznavanje resnice o pomembnih temah, kot sta pravi dan počitka in stanje mrtvih, ne zveličuje? Kaj nas zveličuje in kako?`

`3. Kako danes tisti, ki zavračajo svetovni potop ali stvarjenje v šestih dobesednih dneh, delajo točno to, pred čimer svari Jezus v Jn 5,47?`