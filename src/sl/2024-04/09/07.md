---
title:  Za globlje proučevanje
date:   29/11/2024
---

V knjigi Jezusovo življenje preberi poglavji »Bog z nami« in »Spopad«.

»Ko se je Kristus ponižal in vzel nase človeško naravo, je razodel značaj, ki je nasproten Satanovemu značaju. Toda na poti ponižanja se je spustil še niže: ›Po zunanjosti je bil kakor človek in je sam sebe ponižal tako, da je postal pokoren vse do smrti, in sicer smrti na križu‹ (Flp 2,7.8). Kakor je veliki duhovnik slekel svoja krasna duhovniška oblačila in opravljal svojo službo v beli laneni obleki navadnega duhovnika, tako je tudi Kristus vzel nase podobo hlapca in daroval daritev, samega sebe; On sam je bil hkrati duhovnik in daritev. ›Bil je ranjen zaradi naših prestopkov, strt zaradi naših krivd; kazen za naš mir je padla nanj‹ (Iz 53,5).

S Kristusom se je ravnalo tako, kakor smo si zaslužili mi, da bi se z nami ravnalo tako, kakor si je zaslužil On. Bil je obsojen zaradi naših grehov, katerih ni bil deležen, da bi bili mi opravičeni zaradi njegove pravičnosti, v kateri nimamo deleža. Pretrpel je smrt, ki je bila naša usoda, da bi mi lahko prejeli njegovo življenje. ›Po njegovih ranah smo bili ozdravljeni‹ (Iz 53,5).« (Ellen G. White: Jezusovo življenje, str. 16 [angl. 25])

**Vprašanja za pogovor**

`1. Jezus je dal vse, da bi rešil ta svet. Kako lahko pomagamo drugim spoznati to neverjetno resnico, da bi lahko z vero sprejeli Jezusa?`

`2. Katere so ključne razlike med sprejemanjem odločitev na človeški, posvetni ravni in odločitev, ki temeljijo na Božjem razodetju?`

`3. Kakšno mesto imata logika in razum pri razumevanju Božje besede? Katere logične ali razumske razloge imamo za svojo vero? Kako nam na primer izpolnitev prerokovanj ali osupljiva lepota in kompleksnost ustvarjenega sveta logično in razumsko kažejo na obstoj Boga in načrta zveličanja?`

`4. V razredu se pogovorite o vaših odgovorih na vprašanje na koncu torkovega nauka. Na čem temelji tvoja vera? Zakaj veruješ v Jezusa in v evangelij?`