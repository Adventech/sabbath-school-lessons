---
title:  Vera in novo rojstvo
date:   26/11/2024
---

`Kako postati kristjan? Jn 1,12.13`

Janez je evangelij zapisal zato, da bi ljudje verovali v Jezusa in bi po veri vanj prejeli večno življenje (Jn 20,31). V Jn 1,12.13 je ta proces opisan v dveh korakih. Najprej moramo sprejeti Jezusa oziroma verovati vanj. Nato nam On da oblast oziroma moč, da postanemo Božji otroci, kar je v 13. vrstici opisano kot rojstvo iz Boga. Postati kristjan tako vključuje človeški in božanski vidik. Delovati moramo v veri, sprejeti Jezusa in postati dovzetni za luč, toda Bog je tisti, ki spreminja srce.

Pravzaprav je tudi vera Božji dar; prejmemo jo, ko slišimo njegovo besedo (Rim 10,17). »Da bi imeli resnično in neomajno vero v Kristusa, ga moramo poznati, kakor je predstavljen v Svetem pismu.« (Ellen G. White: Fundamentals of Christian Education, str. 433) »Duh, ki deluje na človeški um in ga razsvetljuje, ustvarja vero v Boga.« (Ellen G. White: The Seventh-day Adventist Bible Commentary, vol. 7, str. 940)

Tisti, ki verujejo in sprejmejo Sina kot Mesija, prejmejo večno življenje. Janez je poudaril tudi sprejemanje oziroma vero v besedo, ki jo je oznanjal Jezus (Jn 5,24.38.47). Vloga Svetega Duha pa je, da nas prepriča (Jn 16,7.8; primerjaj z Rim 8,16).

`Katero načelo zveličanja v Jezusu je zapisano v Rim 8,16?`

Svetopisemska vera, ki temelji na delovanju Svetega Duha v našem srcu, je temelj naše vere. »Vera je /…/ véliki blagoslov – oči, ki vidijo, ušesa, ki slišijo.« (Ellen G. White, In Heavenly Places, str. 104) Humanistični pristop k veri pravi, da moramo najti temelj, merilo za svojo vero, in šele nato verovati. V nasprotju s tem pa svetopisemski pristop k veri pravi, da je vera temelj, Božji dar (Ef 2,8; 1 Kor 1,17-24; 1 Kor 2,1-6). Začnemo s temeljem vere, od koder rastemo v razumevanju in milosti.

`Kaj bi odgovoril nekomu, ki bi te vprašal, na čem temelji tvoja vera?`