---
title:  V njem je bilo življenje
date:   24/11/2024
---

V Jn 1,1 evangelist Janez jasno pove, da je Jezus Bog, vzvišeni Božji Sin. Posledično zanj velja tudi naslednja trditev: »V njej [v Besedi] je bilo življenje in življenje je bilo luč ljudi.« (Jn 1,4) Življenje v tej vrstici pomeni božansko življenje, izvorno večen samoobstoj. Ker je bilo v njem življenje, ga lahko da in spet prejme (Jn 10,17). Ker ima življenje v sebi, ga lahko da, komur hoče (Jn 5,21; primerjaj z Jn 14,19).

Beseda življenje (zoē) je v Evangeliju po Janezu zapisana 36-krat, kar predstavlja približno 25 odstotkov rabe te besede v Novi zavezi. V Jn 1,4.5 se ta beseda poleg vira življenja na našem planetu nanaša tudi na zveličanje. V preostanku Evangelija po Janezu je pojem življenja (zoē) najpogosteje izražen kot večno življenje, kot obljuba zveličanja (glej Jn 3,15.16.36; Jn 4,14.36; Jn 6,27.40.47.54.68; Jn 10,27.28). Tako je tisti, ki je ob stvarjenju dal življenje, hkrati tisti, ki izgubljenemu svetu prinaša zveličanje in večno življenje.

`Zakaj je Jezus prišel na ta svet? Jn 1,29; Jn 3,16; Jn 6,40; Jn 10,10; Jn 12,27`

»In kakor je Mojzes povišal kačo v puščavi, tako mora biti povišan Sin človekov, da se ne pogubi, kdorkoli veruje vanj, temveč da ima večno življenje.« (Jn 3,14.15 CHR)

Kakor je bronasta kača predstavljala »nadomestilo« za Izraelce, ki so jih ugriznile kače, je Jezus nadomestilo za vse, ki jih je zadel greh. On je prestal našo kazen, da bi mi prejeli njegovo življenje.

Poleg tega si Kristus želi, »da bi imeli življenje in ga imeli v obilju« (Jn 10,10). »Vsem pa, kateri so ga sprejeli, je dal pravico, da postanejo božji otroci; njim, ki vanj verujejo, ki se niso rodili iz krvi, ne iz poželenja mesa, ne iz volje moža, ampak iz Boga.« (Jn 1,12.13 EKU)

Kristus nam je prišel razodet Očeta, kajti »Boga ni nikoli nihče videl; edinorojeni Sin, ki je v naročju Očetovem, on ga je oznanil« (Jn 1,18 CHR). V Jezusovem značaju lahko vidimo Očetov značaj.

`Kaj se lahko iz Jezusovega življenja naučimo o Očetovem značaju? Zakaj je to razodetje tako dobra novica?`