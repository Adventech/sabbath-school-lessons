---
title:  Znamenja, dela in čudeži
date:   17/11/2024
---

Poleg konkretnih čudežev, s katerimi je Janez usmeril na Jezusa kot Mesija, je izpostavil tudi njegova številna znamenja, dela in čudeže.

Znamenja in čudeži sami po sebi niso bili dokaz Jezusove mesijanskosti, saj so mnogi preroki (tudi lažni preroki) delali čudeže. Janez znamenj ni zapisal zato, ker so razodevala velikega Čudodelca, temveč ker je želel izpostaviti edinstveno značilnost znamenj: kazala so na Jezusa kot na Mesija in razodevala, da ga je poslal sam Bog Oče.

`Kako naslednje vrstice opisujejo odnos med Jezusom in Bogom Očetom, še posebej v luči znamenj? Jn 5,17.20.36-38`

Jezus je z znamenji pokazal, da ima tesen odnos z Očetom. Bog Oče in Bog Sin sta eno. Jezusova dela so dokazovala, »da je Oče v meni in jaz v Očetu« (Jn 10,38; glej tudi Jn 14,10.11).

Namen Jezusovega prihoda je bil delati dela tistega, ki ga je poslal, da bi se njegova dela razodela svetu. To pomeni, da je prišel opravit delo, ki mu ga je dal Oče; dela, ki jih je opravljal, so jasno pričala o tem, da prihaja od Očeta.

Toda kljub mogočnim znamenjem in pričevanjem številnih posameznikov, ljudje še vedno niso želeli verovati vanj.

Verski voditelji so ga vprašali: »›Doklej nas boš pustil v negotovosti? Če si ti Mesija, nam odkrito povej!‹ Jezus jim je odgovoril: ›Povedal sem vam, pa ne verjamete. Dela, ki jih opravljam v imenu svojega Očeta, ta pričajo o meni.‹« (Jn 10,24.25)

Četudi bi Jezus naravnost povedal, da je Mesija, bi ga verski voditelji, ki so nenehno iskali kaj proti njemu, pri priči napadli. Jezus je to vedel, zato jih je raje opozoril na svoja dela. Če bi jim odkrito rekel, da je Kristus, bi si to takoj prizadevali zanikati. Toda kako naj zanikajo znamenja, dela in čudeže, ki so na mogočen način pričala o tem, kdo je Jezus in od kod je prišel?

`Kako se lahko zaščitimo pred trdosrčnostjo, ki je bila značilna za verske voditelje Jezusovega časa? Ali se morda tudi mi kdaj borimo proti Božjemu delovanju v nas?`