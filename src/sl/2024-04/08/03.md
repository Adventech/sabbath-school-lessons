---
title:  Avtoriteta Svetega pisma
date:   18/11/2024
---

Poleg znamenj in pričevanj, ki jih je zapisal evangelist Janez, da bi pokazal na Jezusa kot Mesija, se je skliceval tudi na avtoriteto Stare zaveze, še posebej na starozavezna prerokovanja, ki so napovedovala Kristusovo delo. Stara zaveza je osrednjega pomena ne le za Evangelij po Janezu, temveč za celotno Novo zavezo. Dokazi za to, kdo je Jezus, od kod je prišel, kaj je delal in kaj bo naredil, temeljijo na starozaveznih spisih.

`Kaj nas naslednje svetopisemske vrstice učijo o Jezusovem odnosu do avtoritete Svetega pisma? Jn 5,39.40.46.47`

Jezus je v evangelijih vedno znova opozarjal na avtoriteto Svetega pisma kot ključne priče, ki kaže nanj. Na primer, pogosto je omenjal dogodke iz Stare zaveze, da bi pokazal nase in na svoje delo. V Jn 3,14 je poslušalce spomnil na dogodek iz 4 Mz 21,5-9: »Kakor je Mojzes povzdignil kačo v puščavi, tako mora biti povzdignjen Sin človekov.« Jezus se tukaj ni navezal le na dobro znan starozavezni dogodek, temveč je želel z njim opozoriti nase in nam pojasniti sporočilo tega dogodka.

Poleg Jezusa so se tudi druge novozavezne osebnosti sklicevale na Staro zavezo, da bi pokazale na Jezusa. Na primer, na začetku Evangelija po Janezu beremo Filipove besede: »Našli smo njega, o katerem so pisali Mojzes v postavi in preroki.« (Jn 1,45)

`Kaj nas naslednji odlomki učijo o avtoriteti Svetega pisma, kakor sta jo razumela Jezus in apostol Janez? Kaj nam to pove o ključni vlogi, ki jo mora imeti celotno Sveto pismo za našo vero? Jn 13,18; Jn 17,12; Jn 19,24.28.36`

`Katere sile si danes prikrito ali odkrito prizadevajo spodkopati našo vero v avtoriteto Svetega pisma?`