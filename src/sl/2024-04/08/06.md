---
title:  »Vi ste od spodaj«
date:   21/11/2024
---

Med dosedanjim proučevanjem Evangelija po Janezu smo videli, kako Janez poskuša pokazati, da je Jezus zares obljubljeni Mesija, véliko upanje, po katerem je hrepenelo judovsko ljudstvo.

Pa vendar je bilo mnogo verskih voditeljev – duhovnih vodij ljudstva – Jezusovih najhujših sovražnikov. Zakaj?

`Kakšna je dinamika med Jezusom in verskimi voditelji v naslednjem odlomku? Katera svetopisemska besedila nam pomagajo bolje razumeti, zakaj ga mnogi niso želeli sprejeti? Jn 8,12-30`

Jezus je rekel, da ne poznajo ne njega ne njegovega Očeta (Jn 8,19). Poznati bi morali oba, toda ti možje so si zatiskali oči pred resnico. Bili so tako ujeti v svojo tradicijo in miselnost, da so Jezusa zavrnili, čeprav je pred njihovimi očmi delal čudeže in govoril mogočne besede.

Jezus jim je rekel, da so »od spodaj« (Jn 8,23). Z drugimi besedami: ne glede na to, kako religiozni so bili, v resnici niso bili duhovni in pobožni. Imeli so le »zunanjo obliko pobožnosti« (2 Tim 3,5) in to je bilo vse. Navzven so bili videti pobožni, toda v notranjosti so bili neverni.

To seveda ni nič novega: »Ker mi to ljudstvo prihaja naproti le s svojimi usti in me časti le s svojimi ustnicami, njegovo srce pa je daleč od mene in mu je moj strah le priučena človeška zapoved.« (Iz 29,13) Več stoletij pozneje je Jezus to misel ubesedil tako: »Toda zaman mi izkazujejo čast, ker kot nauke učijo človeške zapovedi.« (Mr 7,7) Njihovi človeški nauki in zapovedi so bili »od tega sveta« (Jn 8,23), Jezus pa je o sebi rekel: »Jaz nisem od tega sveta.« (Jn 8,23) Dovolj žalostno je, da so si ti možje zatiskali oči, a kako tragično je šele to, da so zavajali tudi druge! Kljub temu evangelist Janez izpostavi, da so zaradi pogovora, zapisanega v teh vrsticah, »mnogi začeli verovati vanj« (Jn 8,30).

Kljub slabemu duhovnemu vodstvu so se mnogi Judje sami prepričali, kdo je Jezus, in začeli verovati vanj.

`Kaj si se naučil iz tega Jezusovega pogovora z verskimi voditelji? Kako smo lahko »od zgoraj« in ne »od spodaj« in kako lahko prepoznamo razliko?`