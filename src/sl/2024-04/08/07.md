---
title:  Za globlje proučevanje
date:   22/11/2024
---

V knjigi Jezusovo življenje preberi poglavje »Vaše srce naj se ne vznemirja«.

»Resnica jim je bila zaupana kakor zlato. Judovsko versko ureditev, ki je nosila pečat nebes, je ustanovil sam Kristus. Velike resnice o odrešitvi so bile prikazane s podobami in simboli. A vendar, ko je Kristus prišel, ga Judje niso prepoznali kot tega, na katerega so kazali vsi simboli. V rokah so imeli Božjo besedo, toda izročila, ki so se prenašala iz roda v rod, in človeške razlage Svetih spisov so pred njimi skrili resnico, kakršna je v Jezusu. Njihov duhovni pomen je bil pozabljen. Zakladnica vsega spoznanja jim je bila na voljo, pa se tega niso zavedali.

Bog svoje resnice ne skriva pred ljudmi. Z lastnim ravnanjem si jo prikrijejo sami. Kristus je dal Judom obilo dokazov, da je On Mesija; toda njegov nauk je zahteval odločno spremembo. Videli so, da se bodo morali odreči priljubljenim izrekom in izročilu, svojim sebičnim in brezbožnim navadam, če bodo sprejeli Kristusa. Potrebna je bila žrtev, da bi lahko sprejeli nespremenljivo večno resnico. Ravno zaradi tega niso priznali niti najbolj trdnega dokaza, ki ga je Bog lahko dal, da bi utrdil vero v Kristusa. Razglašali so, da verujejo v Staro zavezo Svetega pisma, a kljub temu niso hoteli sprejeti pričevanj o Kristusovem značaju in življenju, ki jih je vsebovala. Bali so se pustiti prepričati, ker bi se potem morali spreobrniti in opustiti svoje predsodke. Največji zaklad evangelija, Pot, Resnica in Življenje, je bil med njimi, a so zavrnili največji dar, ki ga premorejo nebesa.« (Ellen G. White: Kristusove prilike, str. 66.67 [angl. 105])

**Vprašanja za pogovor**

`1. Kako prerokovanja, ki so se uresničila v Jezusovem življenju, krepijo našo vero?`

`2. Katere so tri ali štiri glavne ovire, ki so preprečevale verskim voditeljem, da bi verovali v Jezusa? Kako so ista načela vidna tudi danes?`

`3. Iskreno razmisli o tem, komu ali čemu zaupaš. Kaj lahko okrepi tvojo vero?`

`4. Kaj nas odgovor na vprašanje na koncu ponedeljkovega nauka uči o avtoriteti Svetega pisma? Zakaj moramo zavrniti vse, kar zbuja dvom o končni avtoriteti Svetega pisma?`