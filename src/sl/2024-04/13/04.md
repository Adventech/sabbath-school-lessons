---
title:  Luč in tema
date:   24/12/2024
---

`Katero veliko nasprotje opaziš v naslednjih odlomkih? Zakaj je to nasprotje ključnega pomena za razumevanje resnice? Jn 1,4-10; Jn 3,19-21; Jn 5,35; Jn 8,12; Jn 9,5; Jn 11,9.10; Jn 12,35`

Svet je v temi; zavrača luč in sam po sebi ne more najti poti do pravega Boga, do osebnega Boga, ki je vse ustvaril, ki se je razodel človeštvu in naredil vse za njegovo zveličanje.

»Človek sam od sebe nikoli ne more doseči spoznanja božanskega. ›Višja je kakor nebo, kaj boš naredil, globlja je kakor podzemlje, kaj boš dognal?‹ (Job 11,8). Samo duh posinovljenja nam lahko razodene globoke Božje reči, ›česar oko ni videlo in uho ni slišalo in kar v človekovo srce ni prišlo, /…/ to nam je Bog razodel po Duhu‹ (1 Kor 2,9.10).« (Ellen G. White: Jezusovo življenje, str. 362 [angl. 412])

»Boga ni nikoli nihče videl; edinorojeni Sin, ki je v naročju Očetovem, on ga je oznanil.« (Jn 1,18 CHR) Tukaj je uporabljen grški glagol exēgeomai, ki pomeni »razložiti«, »pojasniti« ali »odkriti«. Janez Jezusa predstavi kot nebeškega poslanca, ki pojasni, kaj pomeni poznati Boga. Samo po Jezusu lahko zares spoznamo Boga.

`Kako je Jezus opisal lažni temelj, na katerem so izraelski verski voditelji gradili svojo vero? Jn 8,42-44`

Tisti, ki niso zasidrani v resnici, govorijo iz svojega. Besedilo razlagajo s človeškega vidika. V nasprotju s tem moramo sprejeti, da je Kristus luč sveta, in pri razlagi svetopisemskih besedil upoštevati njegovo vodstvo. Hudič govori »iz svojega« (Jn 8,44). Če nismo pazljivi ter se v veri in poslušnosti ne izročimo Bogu, smo v nevarnosti, da naredimo enako: svetopisemska besedila beremo skozi očala svojih želja, potreb in stališč, kar je veliko lažje, kot se morda zavedamo.

`Kako se odzoveš na resnice, ki ti »stopijo na žulj«? Kako pa bi se moral odzvati nanje?`