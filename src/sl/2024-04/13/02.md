---
title:  Srečanje v Galileji
date:   22/12/2024
---

`Katere ključne resnice so predstavljene v Jn 21,1-19?`

Jn 20 se konča s predstavitvijo namena knjige in pričakovali bi, da se bo Evangelij tukaj zaključil, toda sledi še eno poglavje. Na začetku Jn 21 izvemo, da so se nekateri učenci vrnili v Galilejo. Peter je predlagal nočni ribolov. Zdi se, kot da so se vrnili stari časi, in učenci se spet ukvarjajo s svojim starim poklicem – ribolovom. Toda tisto noč niso ujeli ničesar.

Zjutraj jim je skrivnostni neznanec na obali ukazal, naj vržejo mreže na desno stran čolna. Učenci so nato ujeli toliko rib, da niso mogli izvleči mreže. Bilo je kot na začetku njihove skupne poti z Jezusom (glej Lk 5,1-11). Janez je takoj prepoznal Jezusa in to povedal Petru, ki je pri priči skočil v vodo in plaval do obale.

Jezus je Petru zastavil tri vprašanja. Vsa so se nanašala na ljubezen do njegovega Gospodarja. Pred križanjem je bil Peter prepričan, da bo dal svoje življenje za Jezusa (Jn 13,37). Takrat mu je Jezus povedal, da ga bo trikrat zatajil (Jn 13,38). Zdaj v Galileji se Peter nič več ni zanašal nase, temveč na Jezusa: »Gospod, ti vse veš; ti veš, da te ljubim.« (Jn 21,17 EKU)

Nekateri izpostavljajo, da je Jezus v svojih vprašanjih Petru (razen pri zadnjem vprašanju) uporabil besedo agapaō, ki pomeni ljubiti, Peter pa je vedno odgovoril z besedo phileō, ki pomeni imeti rad kot prijatelj. Iz tega sledi, da Peter še ni dosegel višje stopnje ljubezni.

Petrov odgovor pa pravzaprav razkriva ponižnost. Ker je gotovo veliko časa posvetil razmišljanju o svojem neuspehu, je bolj verjetno, da je v svojih odgovorih Jezusu ponižno uporabil »nižji izraz« za ljubezen, ker se ni želel zanašati nase. Jezus je potrdil Petrovo ponižnost, kar je bilo ključno za njegovo vrnitev v službo. Nedvomno je ponižnost ena od najpomembnejših lastnosti, ki jih potrebujemo za služenje, saj je na ta način v ospredju Jezus in ne mi.

Petrova vrnitev in vloga voditelja, ki jo je imel v zgodnji cerkvi, je eden najmočnejših dokazov, da je Jezus vstal od mrtvih. Težko bi bilo pojasniti Petrovo vidno mesto v zgodnji cerkvi, če ga Jezus v navzočnosti drugih učencev ne bi ponovno poklical v službo.

`Zakaj je ponižnost tako pomembna za vse, ki želijo spoznati Gospoda? S čim se lahko v luči križa sploh ponašamo?`