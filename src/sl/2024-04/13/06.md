---
title:  Ostati v Jezusu
date:   26/12/2024
---

`Kako presenetljiva izjava, ki je zapisana v Jn 12,32, opisuje avtoriteto Jezusa Kristusa?`

Kakor smo videli v nauku tega četrtletja, nas Evangelij po Janezu priteguje k Jezusu, vendar le če smo željni spoznavati Boga in delati njegovo voljo. V celotnem Evangeliju so ljudje, ki so srečali Jezusa, bodisi sprejeli luč in začeli rasti bodisi zavrnili luč in oslepeli. Nikodem, Samarijanka pri vodnjaku, kraljevi uradnik, moški v kopeli Betesda, pet tisoč mož, ki jih je Jezus nahranil s kruhom in ribami, Jezusovi bratje, verski voditelji, človek, ki je bil od rojstva slep, Marija in Marta, Pilat – vsi ti ljudje so srečali Jezusa ter se opredelili glede resnice in luči, ki ju je prinesel.

Teologija »od spodaj« se začne s človeškimi argumenti, s katerimi ugotavlja in proučuje Božji obstoj in njegovo naravo. Človeško perspektivo, ki je pomanjkljiva, grešna in polna predsodkov, se postavlja nad božansko, ki je sveta, popolna in vsevedna. Teologija »od spodaj« bo ljudi zagotovo vodila na stranpot, kakor se je dogajalo v preteklosti in se bo tudi v prihodnosti, ko bo človeška modrost, ki si bo prizadevala izpodriniti božansko, skušala svetu vsiliti lažno čaščenje (glej Raz 14,1-12).

`Kaj je skrivnost duhovne rasti in duhovnega zdravja? Jn 15,1-11`

Skrivnost duhovne rasti in duhovnega zdravja je ostati povezan z Jezusom. On je Božja beseda, kruh življenja, luč sveta, vrata ovcam, dobri pastir, vstajenje in življenje, pot, resnica in življenje ter resnična vinska trta.

Osebe Božanstva in njihova beseda, Sveto pismo, so kakor magnet. Če se jim ne upiramo, nas bodo pritegnile k sebi. »Božji glas nam govori po njegovi besedi; slišali bomo veliko glasov, toda Kristus je rekel, da se moramo bati tistih, ki bodo govorili: ›Tu je Kristus ali tam je.‹ Kako bomo torej vedeli, da ne govorijo resnice, če ne bomo vsega podredili Svetemu pismu?« (Ellen G. White, The Advent Review and Sabbath Herald, 3. april 1888) Svoje poglede moramo podrediti Božji besedi.