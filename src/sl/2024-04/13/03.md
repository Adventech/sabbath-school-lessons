---
title:  Gledati v Jezusa
date:   23/12/2024
---

`Katero vprašanje je Petra peljalo na napačno pot? Kaj je odgovoril Jezus? Jn 21,20-22`

Jezus je Petra pravkar spet poklical v službo in mu velel: »Hôdi za menoj!« (Jn 21,19) Verjetno je takrat šlo za dejansko hojo za Jezusom ob obali, saj se je Peter nenadoma obrnil in videl, da tudi Janez hodi za Jezusom. Jezusa je vprašal: »Gospod, kaj pa ta?« (Jn 21,21)

Ko je Jezus spet poklical Petra v službo, je napovedal, kako bo umrl (Jn 21,18), in zdi se, da je Petra zanimalo tudi, kako bo umrl Janez. Jezus je Petrovo pozornost preusmeril na hojo za njim in ne na skrb o tem, kaj se bo zgodilo s součencem.

`Zakaj so bile Jezusove besede napačno razumljene in kako je apostol Janez popravil ta nesporazum? Jn 21,23-25`

Ljudje so napačno razumeli Jezusove besede: »Če hočem, da ostane, dokler ne pridem, kaj ti to mar? Ti hôdi za menoj!« (Jn 21,22) Mislili so, da se bo Jezus vrnil pred Janezovo smrtjo. Sčasoma se bo Janez postaral, zato bi verniki lahko zapadli v krizo, če bi umrl pred Jezusovo vrnitvijo. Janez je popravil ta nesporazum s pojasnilom, da gre za Jezusovo voljo in ne za prerokovanje o tem, kaj se bo zgodilo.

Zamisel o tem, da se je treba osredotočiti na Jezusa in ne na druge, je odličen uvod v preostanek nauka tega tedna. Jezus in samo Jezus je naš Zveličar. Neizogibno je, da nas bodo ljudje razočarali in prizadeli.

Resnice, ki jih bomo obravnavali od torka do četrtka, bodo nadaljevale temo razumevanja Božje besede s ciljem, da sledimo in poznamo Jezusa, ki bi moral biti naš edini Gospodar in vodnik ne glede na pomoč, nasvete in smernice, ki nam jih dajejo drugi.

`Kako pogosto so te razočarali ljudje, ki si jih občudoval in spoštoval? Kaj si se naučil iz te izkušnje?`