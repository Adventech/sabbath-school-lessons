---
title:  Teologija od zgoraj ali od spodaj
date:   25/12/2024
---

`Zaradi katere težave je kraljevi uradnik prišel k Jezusu? Kaj je bil v resnici njegov problem? Jn 4,46-54`

Ta moški je prišel k Jezusu, k luči sveta, toda odločil se je, da bo veroval samo, če bo Jezus ozdravil njegovega otroka. Lahko bi rekli, da je bila teologija tega človeka od spodaj. Takšna teologija sama postavlja pravila in merila za Boga in njegovo besedo. Človeške zamisli, ki so pomanjkljive, omejene in subjektivne, postanejo končna avtoriteta pri razlagi Božje besede. Kako nevarna past!

Teologija od zgoraj pa v nasprotju s tem temelji na veri v Boga in njegovo besedo (Jn 4,48; Jn 6,14.15; 2 Tim 3,16). Kadar Sveto pismo sprejmemo po veri, postane sámo svoj razlagalec. Svetovni nazor Svetega pisma in ne filozofija določenega zgodovinskega obdobja je vodilo za razumevanje in razlago Svetega pisma. Človeška stališča morajo biti podrejena in podložna Božji besedi in ne obratno.

Če želimo verjeti Jezusovim besedam, moramo verjeti besedam Svetega pisma (Jn 5,46.47). »Če ostanete v moji besedi, ste resnično moji učenci.« (Jn 8,31) Če dvomimo o Božji besedi, njegova beseda ne more ostati v nas (Jn 5,38). »Kdor mene zaničuje in ne sprejema mojih besed, ima nad seboj sodnika; beseda, ki sem jo govoril, ta ga bo sodila poslednji dan. Kajti nisem govoril sam od sebe, temveč Oče, ki me je poslal, mi je zapovedal, kaj naj rečem in kaj naj govorim.« (Jn 12,48.49)

Poslušati Božjo besedo pomeni več kakor samo pasivno sprejemati podatke. Pomeni delati Božjo voljo, kar je aktivni odziv na Božjo besedo. »Če hoče kdo uresničevati njegovo voljo, bo spoznal glede nauka, ali je od Boga ali pa jaz govorim sam od sebe,« (Jn 7,17) je rekel Jezus.

Poslušanje in udejanjanje Božje besede je izraz naše ljubezni do njega. »Če me kdo ljubi, se bo držal moje besede in moj Oče ga bo ljubil. Prišla bova k njemu in prebivala pri njem.« (Jn 14,23)

`Kakšna je povezava med našo ljubeznijo do Jezusa in poslušnostjo njemu? Zakaj je poslušnost, ki ne temelji na ljubezni, v nevarnosti, da postane legalizem?`