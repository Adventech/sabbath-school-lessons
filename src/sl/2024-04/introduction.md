### Evangelij po Janezu

V neki teheranski trgovini v Iranu leži perzijska preproga, na kateri je upodobljen starodavni gozd. Čudovita umetnina prikazuje prizor iz Švice: gore, slap, turkizno jezero, gozdnati hribi in širno modro nebo z belimi oblaki.

Obiskovalci te trgovine lahko občudujejo podrobnosti: število vozlov na kvadratni centimeter, material, iz katerega je narejena preproga, barve … Vse te podrobnosti skupaj tvorijo čudovito preprogo.

Obiskovalci se lahko osredotočijo tudi na tehniko in teme, ki preprogi dajejo edinstveno lepoto: na gladini jezera se zrcali nebo; gorski vrhi so pobeljeni s snegom; v bujnem gozdu raste temnozelen mah. Motivi te umetnine se prepletajo v skladno upodobitev lepote mirnega alpskega kraja.

Tudi mi se bomo to tromesečje poglobili v eno izmed spretno oblikovanih umetnin. To ni prelepa slika, čudovita fotografija ali mojstrsko stkana preproga, temveč Božja beseda, ki je umetniško izražena v Evangeliju po Janezu.

Besede dobijo pomen v kontekstu. Če želi kdo razumeti Sveto pismo, ga mora proučevati v kontekstu neposrednih povedi, poglavij in odlomkov ter celotnega sporočila Svetega pisma.

Cilj nauka tega četrtletja je razumeti sporočilo Evangelija po Janezu. Ta evangelij je nekaj posebnega. Osredotoča se na osebne pogovore med Jezusom in eno ali dvema osebama, na primer Natanaelom, Nikodemom, žensko pri vodnjaku, hromcem v kopeli Betesda, človekom, ki je bil od rojstva slep, Lazarjem in njegovima sestrama, Pilatom, Petrom in Tomažem. Mnogi izmed teh dogodkov so zapisani samo v Evangeliju po Janezu.

Ta evangelij je Božja beseda, ki nam je bila posredovana po apostolu Janezu. Tako kot celotno Sveto pismo je tudi ta evangelij nastal po Božji in ne človeški volji. Janez je bil poslušno orodje, ki ga je Sveti Duh uporabil za posredovanje številnih ključnih tem, kot so Beseda (logos), luč, kruh, voda, Sveti Duh, edinost, znamenja, pričevanja in prerokovanje. Te teme Evangelija po Janezu vzajemno krepijo in osvetljujejo druga drugo.

Med proučevanjem se bomo večkrat osredotočili na pomen besede ali kratkega odlomka. Podrobno si bomo ogledali pomen te besede ali odlomka, preučili slovnico, neposredni in zgodovinski kontekst ter se, če uporabimo našo analogijo s preprogo, osredotočili na štetje vozlov na kvadratnem centimetru, na material, barvo in podlago. Vse te podrobnosti so pomembne.

Toda med proučevanjem ne pozabimo na širšo sliko. Kakor lahko nekoga ta perzijska preproga v mislih odpelje v čudovite švicarske Alpe, tako nas lahko Evangelij po Janezu odpelje nazaj v čas, vse do Jezusovega življenja in poslanstva na zemlji. Podrobnosti imajo pomembno vlogo – kažejo nam širšo sliko. V Evangeliju po Janezu je širša slika božansko navdihnjeno razodetje Jezusa, našega Gospoda in Zveličarja.


_E. Edward Zinke je bivši pomočnik vodje Inštituta za raziskovanje Svetega pisma Generalne konference Krščanske adventistične cerkve. Sodeluje pri številnih cerkvenih dejavnostih in odborih, med drugimi je podpredsednik odbora Zapuščine Ellen G. White in višji svetovalec pri adventističnem časopisu »Adventist Review«. Ima tri častne doktorate adventističnih univerz. Živi v Marylandu v ZDA._

_Thomas R. Shepherd je izredni profesor Nove zaveze na adventistični Univerzi Andrews, kjer predava od leta 2008. Z ženo Sherry sta bila misijonarja v Malaviju (v Afriki) in Braziliji. Imata dva odrasla otroka in šest vnukov._