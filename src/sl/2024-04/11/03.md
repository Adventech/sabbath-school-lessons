---
title:  Jezus in Oče
date:   09/12/2024
---

Bog Oče, Bog Sin in Sveti Duh so nas ustvarili za osebni odnos z njimi (1 Mz 1,26.27), toda zaradi greha se je ta odnos korenito skrhal. Takojšnja posledica prekinitve odnosa z Bogom se je pojavila že v raju, po tem ko sta se Adam in Eva pregrešila.

`Kaj naslednji odlomek govori o prepadu, ki ga je povzročil greh? Kaj nam o Bogu pove dejstvo, da je bil On tisti, ki je iskal Adama in Evo, in ne obratno? 1 Mz 3,7-9`

Božji namen je ponuditi vsemu človeštvu ozdravljenje od greha, čeprav vsi ne sprejmejo njegove ponudbe.

Da bi Bog lahko obnovil odnos s človeštvom, je morala ena oseba Trojice postati človek. Tako je Beseda postala meso in prebivala med nami ter razodevala Očetovo slavo (Jn 1,14-18). Po njem je človeštvo prejelo Božjo polnost in milost. Jezus je oznanjeval Božjo slavo, da bi se odnos, ki je bil pretrgan zaradi greha, lahko obnovil za vse tiste, ki so po veri pripravljeni sprejeti to, kar jim je ponujeno v Jezusu Kristusu.

`O katerem čudovitem upanju govorijo naslednje vrstice? Jn 1,1.2; Jn 5,16-18; Jn 6,69; Jn 10,10.30; Jn 20,28`

»V Kristusu je izvirno, prvotno življenje.« (Ellen G. White: Jezusovo življenje, str. 464 [angl. 530]) Toda kot utelešeni Sin, ki je »sam sebe izpraznil« in ni uveljavljal božanskih pravic (Flp 2,7), se je Kristus, ko je govoril o svojem življenju med ljudmi, lahko navezal na svoje posedovanje življenja kot na Božji dar. »Kristusovo božanstvo je vernikovo jamstvo večnega življenja.« (Ellen G. White: Jezusovo življenje, str. 464 [angl. 530])

Človeštvo Boga ni poznalo (Jn 17,25), zato je Oče poslal svojega Sina (Jn 9,4; Jn 16,5), da bi ljudje lahko spoznali Očeta.

`Neki ateist je o vesolju zapisal: »V naši negotovosti, v vsej tej prostranosti ni nobenega namiga, da bo od nekod drugod prišla pomoč, ki nas bo rešila pred nami samimi.« Kateri svetopisemski nauki kažejo na to, kako zelo se ta človek moti?`