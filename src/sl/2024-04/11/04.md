---
title:  Poznati Sina pomeni poznati Očeta
date:   10/12/2024
---

Apostol Janez v evangeliju govori o tem, da je Sin Jezus opravljal dela, ki so kazala na Očeta. Jezus je pojasnil, kdo je Oče, in pokazal, kakšen je njegov odnos do našega sveta. Vse to se sklada z Jn 1,18, ki pravi, da je Jezus »oznanil« Očeta (gr. exēgeomai; pojasniti, razložiti, razkriti). Jezus je to delal vedno znova in znova. Beseda »Oče« (patēr) se v Evangeliju po Janezu pojavi 136-krat, od tega 18-krat v Jn 1–3, kar je več kot tretjina vseh zapisov te besede v Novi zavezi. Jezusov poslovilni govor je eden od glavnih odlomkov Evangelija po Janezu, kjer Jezus razodene Očeta.

Jezus je bil Očetov predstavnik na zemlji. Prišel je, da bi v človeškem telesu uresničil Očetovo voljo. Pravzaprav je Jezus rekel, da si je v vseh stvareh prizadeval izpolnjevati Očetovo voljo (Jn 5,30). Na prvi pogled nas te besede morda presenetijo, vendar kažejo, da se je Jezus v človeškem telesu popolnoma izročil Očetu.

Jezus je rekel tudi, da ga je Oče poslal dokončat delo zveličanja človeštva in da Oče pričuje o njegovem delu (Jn 5,36-38).

Povedal je, da ga je Oče poslal služit ljudem kot edini, po katerem lahko človeštvo pride k Očetu (Jn 6,40.44). Oče si želi, da bi ljudje imeli večno življenje, ki ga lahko prejmejo po Jezusu, ki obljublja, da jih bo ob vstajenju obudil od mrtvih.

`Kaj nas naslednja besedila učijo o odnosu med Jezusom in Očetom? Jn 7,16; Jn 8,38; Jn 14,10.23; Jn 15,1.9.10; Jn 16,27.28; Jn 17,3`

Jezusove trditve o njegovem odnosu z Očetom so osupljive. Pravi, da so vsi njegovi nauki Očetovi nauki; da je vse, kar govori, osebno slišal od Očeta; da je vera vanj enaka veri v Očeta; da so njegove besede in njegova dela od Očeta; in da oba z Očetom ljubita človeštvo ter si prizadevata za zveličanje vsega sveta. Kako mogočno pričevanje o Jezusovi povezanosti z nebeškim Očetom!

`Kako bi se spremenilo tvoje življenje, če bi bile tvoje misli in dejanja popoln odraz Božje volje za tvoje življenje? Kako lahko živimo skladno s tem, kar nam je Jezus razodel o Očetovi volji za naše življenje?`