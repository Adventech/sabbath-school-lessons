---
title:  Jezusova molitev
date:   12/12/2024
---

Jn 17, ki ga včasih imenujemo »Jezusova velikoduhovniška molitev«, je konec Jezusovega poslovilnega govora. Jezus je prišel na ta svet, da bi obnovil naš osebni odnos z Bogom. Zvesto je opravljal znamenja, ki mu jih je dal Bog. Z besedami in dejanji je ljudem pokazal, kakšen je Bog.

Čas Jezusovega odhoda se je hitro približeval. Učencem je želel še enkrat pokazati svojo ljubezen. Želel je, da bi razumeli tesen odnos med njim, Očetom in Svetim Duhom. Želel jih je voditi v enak osebni odnos z Bogom Očetom in Duhom, kot ga je imel sam.

`Katere besede ali besedne zveze v Jn 17,1-26 govorijo o Jezusovem hrepenenju po tesnem in ljubečem odnosu med njim, Očetom in učenci?`

Mnogi menijo, da sta glavni sporočili Jn 17 edinost in ljubezen. Nobenega dvoma ni, da je Božji namen obnoviti naš odnos z njim in drugimi ljudmi. Toda temeljitejše branje tega poglavja kaže na veliko bolj pomembno povezavo med ljubeznijo in resnico.

»Večno življenje je pa to, da spoznajo tebe, edinega resničnega Boga,« (Jn 17,3 CHR) in ne Boga, kakršnega si predstavljamo s svojim omejenim umom. »Razodel sem tvoje ime ljudem, katere si mi dal od sveta /…/ in so se držali tvoje besede /…/ ter začeli verovati, da si me ti poslal.« (Jn 17,6.8) »Posveti jih v resnici; tvoja beseda je resnica.« (Jn 17,17)

Jezus je prišel razodet Očeta. To razodetje je bilo pomembno zaradi mnogih napačnih predstav o Bogu. Evangelij po Janezu razkriva, kako resno je Jezus vzel to poslanstvo. Pravilno je predstavil Božjo besedo in Božja dejanja. Če resnica ne bi bila pomembna, čemu bi se tako potrudil?

Jezusovo življenje je bilo izredno težko. Verski voditelji so ga zavrgli, ljudje – in včasih celo njegovi učenci – so bili ravnodušni do njega. Eden od učencev ga je izdal, drugi ga je trikrat zatajil. Prestal je hude preizkušnje in umrl na križu po rokah tistih, ki jih je prišel rešit.

`Kako lahko v svojem življenju še bolje odsevaš Božjo ljubezen, ki se kaže med Bogom Sinom in Bogom Očetom?`