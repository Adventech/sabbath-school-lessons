---
title:  Oče, Sin in Sveti Duh
date:   07/12/2024
---

### Preberi pred proučevanjem
1 Mz 3,7-9; Jn 14,10.24; Jn 16,7-11.27.28; Jn 17,1-26

> <p>Ključno besedilo</p>
> Tolažnik pa, Sveti Duh, ki ga bo Oče poslal v mojem imenu, on vas bo učil vsega in spomnil vsega, kar sem vam povedal. Jn 14,26

Evangelij po Janezu je mozaik različnih tem. Janez izpostavi znamenja (čudeže), da bi bralcu pokazal, da je Jezus Mesija, o katerem so govorili preroki. Naniza celo paleto prič, ki so verovale, da je Jezus Mesija. Zapiše tudi stavke »JAZ SEM«, s čimer pokaže na Jezusovo božanskost.

V Jn 1 so omenjene vse tri osebe Trojice (Jn 1,1-4.14.18.32-34). Ljudje že stoletja poskušamo razumeti pravo naravo Božanstva, toda ker tega ne moremo v celoti razumeti, mnogi zavračajo zamisel o Bogu. Kako nerazumno je zavrniti nekaj samo zato, ker tega ne razumemo popolnoma!

Janez pravi, da moramo pogledati v Jezusa in razodetje Božje besede, če želimo razumeti Boga. Ta pristop nam odpira nov svet odnosov med tremi osebami Božanstva, med Trojico in ljudmi ter med ljudmi samimi. V nauku tega tedna se bomo osredotočili na to, kako so v Jezusovem poslovilnem govoru predstavljeni Oče, Sin in Sveti Duh (Jn 13–17).