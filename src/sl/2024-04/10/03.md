---
title:  Gotovo bom spet prišel
date:   02/12/2024
---

`V kakšnih okoliščinah je Jezus izgovoril besede, zapisane v Jn 14,1-3?`

Na koncu Jn 13 je Jezus rekel, da odhaja (Jn 13,33), kar je Petra spodbudilo, da ga je vprašal, kam gre (Jn 13,36). Učenci niso razumeli, da je Jezus govoril o svoji smrti, vstajenju in odhodu v nebesa. Peter je trdil, da je pripravljen dati zanj svoje življenje (Jn 13,37), nakar je Jezus napovedal, da ga bo Peter zatajil (Jn 13,38).

V tem kontekstu je Jezus rekel učencem, naj se njihovo srce ne vznemirja (Jn 14,1). Glagol vznemirjati je v grščini tarassō in pomeni motiti, razburkati ali zmesti. Ne preseneča, da so učence te Jezusove besede zmedle.

Jezus je želel pomiriti njihove strahove, zato je spregovoril o Očetovi hiši, kjer je veliko prostora (to ni graščina, temveč hiša s prostori kakor gostišče). Jezus odhaja tja, da jim pripravi prostor. Njegove besede segajo dlje od prihajajočega viharja na križu v čas, ko se bo vrnil in odrešil svoje ljudstvo, žalostno obdobje greha pa se bo za vedno končalo (glej Dan 7,27).

Jezus je rekel: »Ko odidem in vam pripravim prostor, bom spet prišel in vas vzel k sebi, da boste tudi vi tam, kjer sem jaz.« (Jn 14,3) To je obljuba o njegovem drugem prihodu.

Zakaj lahko zaupamo tej obljubi? Mnogi trdijo, da zaradi uresničitve drugih svetopisemskih obljub, kar gotovo drži. Toda v Jn 14,3 beremo o drugačnem razlogu. »Bom prišel« je v grščini v sedanjiku (»prihajam«); uporabljen je glagolski čas, ki se imenuje prihodnji sedanjik. Gre za prihodnji dogodek, o katerem se govori s takšno gotovostjo, kot da se že dogaja. Zato bi bilo to besedno zvezo ustrezneje prevesti kot »gotovo spet pridem«.

Temelj našega zaupanja, da se bo Gospod vrnil, ni le izpolnitev svetopisemskih prerokovanj. Svoje upanje temeljimo na zaupanju v Človeka, ki je dal obljubo. Rekel je, da se bo gotovo vrnil po svoje ljudstvo. Tej obljubi lahko zaupamo, zato ker vemo, kdo jo je dal.

`Kaj nas križ uči o gotovosti drugega Kristusovega prihoda? Ali bi nam brez drugega prihoda Jezusova smrt sploh kaj koristila?`