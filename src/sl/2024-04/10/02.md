---
title:  Zgled sem vam dal
date:   01/12/2024
---

Jezus je v svojem poslovilnem govoru učencem dal navodila glede prihodnosti (Jn 13-17). Literarni vzorec Jezusovega slovesa je podoben Mojzesovemu slovesu v 5. Mojzesovi knjigi, Jakobovemu blagoslavljanju potomcev (1 Mz 47-49) in Davidovim navodilom Salomonu (1 Krn 28-29). Jezus je tolažil učence glede svojega odhoda. Obljubil jim je, da bo poslal svojega namestnika, Svetega Duha (Jn 14-16). Napovedal je žalost, ki bo prišla (Jn 15-16), in učence spodbudil, naj ostanejo zvesti (Jn 15).

`Kaj se zgodi v Jn 13,1-20 in zakaj je ta dogodek tako pomemben? Katere nauke je Jezus podal ob tej priložnosti?`

V tistem kraju in času so ljudje nosili sandale ali hodili bosi. Njihove noge so bile prašne in umazane. Navadno je služabnik ali suženj umil noge ljudem, ki so prišli na obed. Toda pri zadnji večerji ni bilo nobenega služabnika, da bi opravil to nalogo.

Na presenečenje vseh je Jezus vstal od večerje in umil učencem noge. Njegova dejanja so opisana korak za korakom (Jn 13,4.5). Evangelist Janez je želel posebej poudariti, da je sam Gospodar opravil to neverjetno dejanje ponižnosti.

Petrov odziv v Jn 13,8-11 poglobi občutek presenečenja in nerazumevanja Jezusovih dejanj. Le kako lahko Jezus, Gospodar in Mesija, opravlja tako ponižujočo nalogo? Peter ni želel, da bi mu Jezus umil noge, toda Jezus mu je povedal, da ne more imeti deleža z njim, če mu jih ne umije. Tedaj je Peter zaprosil za več, s čimer je izrazil svoje hrepenenje po tesni povezanosti z Jezusom.

Pomen Jezusovega dejanja je močno povezan s tem, kdo je On. V Jn 13,13 je povedal, da je Učitelj in Gospod. Tako so ga klicali učenci, Jezus pa je potrdil, da je to res. Ta naziva izražata avtoriteto in moč. Jezus je učil, da je treba to dvoje uporabiti za služenje, ne pa za poveličevanje samega sebe. Krščanska adventistična cerkev želi posnemati Jezusov zgled služenja, zato izvaja obred ponižnosti kot pripravo na sprejem Gospodove večerje.

`Kaj te obred ponižnosti uči o tem, kako hoditi za Jezusom in ponižno služiti drugim?`