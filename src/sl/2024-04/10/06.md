---
title:  Sveto pismo in resnica
date:   05/12/2024
---

V celotnem Evangeliju po Janezu imajo Pisma pomembno vlogo pri pripovedovanju o njem, ki je pot, resnica in življenje. V vseh štirih evangelijih kakor tudi v vsej Stari in Novi zavezi igra Sveto pismo ključno vlogo pri razkrivanju resnice. To še posebej velja za posredovanje znanja o tem, kdo je Jezus in kaj je naredil za nas.

`Kaj je Jezus povedal o Pismih? Jn 5,38-40`

Jezus in učenci so se vedno znova sklicevali na Pisma, da bi potrdili Jezusovo mesijansko identiteto. Jezus je rekel: »Če bi namreč verjeli Mojzesu, bi verjeli tudi meni, saj je pisal o meni. Če pa ne verjamete njegovim spisom, kako boste verjeli mojim besedam?« (Jn 5,46.47)

`Zakaj je pomembno, da je Jezus za razkritje pomena svojega poslanstva najprej pokazal na Sveto pismo? Lk 24,27`

Na nekem drugem mestu je Jezus med citiranjem 2. Mojzesove knjige rekel: »Ali niste brali, kaj vam je rekel Bog …« (Mt 22,31) Zaharija se je navezal na Božje obljube, ki jih je Bog »povedal po ustih svojih svetih prerokov iz davnih vekov« (Lk 1,70). Peter je v svoji pridigi na petdesetnico rekel: »Moralo se je izpolniti Pismo, kakor je Sveti Duh napovedal po Davidovih ustih o Judu: postal je vodnik tistih, ki so zgrabili Jezusa.« (Apd 1,16)

Sveto pismo ni znanstvena knjiga. Ne daje nam navodil za to, kako razcepiti atom ali operirati možgane. Toda njegova vloga je še pomembnejša, saj nam daje kontekst, znotraj katerega ima naše vesolje smisel. Je ključ, ki odpira vrata, in luč, ki omogoča, da vidimo. Brez njega bi bili v temi glede Božjega obstoja, njegove vloge v vesolju, svojega obstoja, pomena življenja in prihodnosti.

`Katerih resnic, ki jih uči Sveto pismo, nas znanost ne more naučiti?`