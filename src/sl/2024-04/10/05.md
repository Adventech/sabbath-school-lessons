---
title:  Jaz sem resnica
date:   04/12/2024
---

`Kako je evangelist Janez povezal resnico z Jezusom? Jn 1,14.17; Jn 8,32, Jn 14,6; Jn 15,26`

V Evangeliju po Janezu je resnica povezana z Jezusom, Očetom in Svetim Duhom. Povezana je z Jezusom, Besedo (logos) in lučjo v nasprotju s temo (Jn 1,1-14; Jn 3,19-21). Laž pa je povezana s hudičem in grehom (Jn 8,44-46). Posledično resnica v Evangeliju po Janezu ni le stvar dejstev ali številk. Seveda zajema tudi takšne stvari, vendar pa bolj kot to vsebuje moralni vidik zvestobe Bogu in njegovi volji.

»Mnogo jih je, ki jočejo po živem Bogu in hrepenijo po božanski navzočnosti. Filozofske teorije ali literarni spisi, četudi so še tako briljantni, ne morejo potešiti srca. Človeške trditve in izumi nimajo vrednosti. Božja beseda mora spregovoriti ljudem. Tisti, ki so poslušali le izročila in človeške teorije in gesla, naj slišijo glas tega, čigar beseda lahko srcu prinese večno življenje.« (Ellen G. White: Kristusove prilike, str. 19.20 [angl. 40])

Razmisli o tem, kaj pomeni, da je Jezus resnica. Jezus je logos, Beseda, ki je bila pri Bogu od začetka, in Stvarnik vsega, kar obstaja (Jn 1,1-4). Ker je eno z Očetom od večnosti, ima Jezus Očetove lastnosti, zato se tudi On imenuje »JAZ SEM«. Podrejen ni nikomur in ničemur. Nič, kar obstaja, vključno z znanjem, ne more obstajati ločeno od njega. Vse pa, kar obstaja in je bilo ustvarjeno, je ustvaril samo Jezus in obstaja samo v njem. »Kajti v njem je bilo ustvarjeno vse, kar je v nebesih in kar je na zemlji, vidne in nevidne stvari, najsi bodo prestoli ali gospostva ali vladarstva ali oblasti: vse je ustvarjeno po njem in zanj. In on je pred vsem in vse ima v njem svoj obstoj.« (Kol 1,16.17 EKU)

Jezus ni le utelešenje resnice – On je resnica. Resnica ni zamisel ali pojem, temveč oseba.

Resnico, Jezusa Kristusa, lahko primerjamo s soncem, ki raz-
svetljuje svet (Jn 8,12). C. S. Lewis je o krščanstvu napisal: »V krščanstvo verujem, kakor verujem, da je sonce vzšlo, ne samo zato ker ga vidim, temveč ker zaradi njega vidim tudi vse drugo.« (Is Theology Poetry?) Po Jezusu, ki je resnica, smo zmožni pravilno razumeti svet, v katerem živimo.