---
title:  Jaz sem pot, resnica in življenje
date:   03/12/2024
---

`Kako je Jezus odgovoril na Tomaževo vprašanje o tem, kam gre? Jn 14,5.6`

Tomaževo vprašanje se zdi povsem logično. Če ne vemo, kam nekdo odhaja, ne poznamo poti, da bi mu lahko sledili. Jezus je obrnil to vprašanje, ko je rekel, da je On pot. Toda pot kam? Pot k Očetu. V uvodu Evangelija po Janezu (Jn 1,1-18) je poudarjena tesna osebna vez med Besedo (logos), Jezusom Kristusom, in Očetom.

V Jn 1,18 piše, da je edinorojeni Sin (kar bi bilo tukaj ustrezneje prevesti edini svoje vrste) oznanil Očeta. Grška beseda za oznaniti je exēgeomai, kar pomeni pojasniti, razložiti, razkriti. Iz te grške besede izvira izraz eksegeza, ki pomeni razlaga pomena besedila. Jezus Kristus je torej vez med Očetom in svetom, ki razlaga oziroma pojasnjuje Očeta grešnim ljudem. Posledično je Jezus tudi pot k Očetu. Brez njega je naše razumevanje omejeno.

`Kako je Jezus naslovil Filipovo napačno razumevanje? Jn 14,7-11`

Filip je zahteval, naj jim Jezus pokaže Očeta, toda noben grešni človek ob pogledu nanj ne more ostati živ (primerjaj z 2 Mz 33,17–34,9; Jn 1,18). Jezus je pograjal njihovo nerazumevanje in poudaril, da lahko Očeta vidijo po njem (Jn 14,9). Iz tega sledi, da je Jezus pot do Boga. Brez Jezusa je pot temačna in negotova. On je luč, ki razsvetljuje pot k Bogu.

Jezus je povezal tri pojme – pot, resnico in življenje. Beseda pot je zapisana samo v Jn 1,23, kjer se navezuje na delo Janeza Krstnika, ki je pripravil pot za Jezusa, in v Jn 14,6. Resnica in življenje pa sta glavni temi Evangelija po Janezu. V sredo in četrtek se bomo posvetili pojmu resnice, ki je ključna tema zlasti v svetu, ki dvomi o »resnici«.

`Zakaj je tako tolažilno spoznanje, da je Jezus najboljše razodetje Očetovega značaja, ki ga lahko imamo na tem svetu?`