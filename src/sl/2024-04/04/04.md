---
title:  Dva Janezova učenca
date:   22/10/2024
---

Ob Janezu Krstniku sta bila dva učenca, ko je mimo šel Jezus. Janez je vzkliknil: »Glej, Božje Jagnje!« (Jn 1,36) Učenca sta prisluhnila Janezovemu sporočilu o Kristusu, ki bo izpolnil starozavezna prerokovanja o prihajajočem Mesiju. Zapustila sta Krstnika in začela slediti Jezusu, ker sta spoznala, da je Jezus večji od Janeza Krstnika in je izpolnitev njegovega sporočila.

`Kaj sta naredila učenca, po tem ko sta slišala Krstnikovo pričevanje o Jezusu? Jn 1,35-39`

Učenca sta začutila željo po tem, da bi bila z Jezusom, zato sta dan preživela v njegovi družbi. Kdo ve, kakšne neverjetne stvari sta se takrat naučila in doživela!

Gotovo so bile to velike stvari, saj sta svojo izkušnjo takoj želela deliti z drugimi. Andrej, ki je bil eden od teh dveh učencev, je pri priči poiskal svojega brata Simona in mu povedal: »›Našli smo Mesija‹ (kar v prevodu pomeni Maziljenec).« (Jn 1,41) Ko je Andrej svojega brata pripeljal k Jezusu, mu je Jezus takoj dal vedeti, da ga že pozna: »›Ti si Simon, Janezov sin. Imenoval se boš Kefa‹ (kar se prevaja Peter).« (Jn 1,42) Jezus je poznal in razumel Petra. Jezusovo poznavanje ljudi je eden od glavnih motivov Evangelija po Janezu. (Glej na primer Jn 2,24.25.)

»Ko bi Andrej in Janez gojila takšnega duha nevere kakor duhovniki in poglavarji, ne bi sedela kot učenca pri Jezusovih nogah. Približala bi se mu kot presojevalca, da bi sodila njegove besede. /…/ Ta prva Kristusova učenca pa nista ravnala tako. Odzvala sta se vabilu Svetega Duha v pridigi Janeza Krstnika. Zdaj sta prepoznala tudi glas nebeškega Učitelja. /…/ Božanska luč je razsvetlila nauke starozaveznih Spisov. Različne razsežnosti resnice so se pojavile v popolnoma novi luči.« (Ellen G. White: Jezusovo življenje, str. 109 [angl. 139])

Glavni poudarek Evangelija po Janezu je osvetlitev tega, kdo je Jezus, da bi to veselo novico lahko oznanili svetu.

`Kako se je tvoje življenje spremenilo zaradi Kristusa in tvoje vere vanj? Katere spremembe bi še rad videl?`