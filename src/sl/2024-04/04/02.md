---
title:  Pričevanje Janeza Krstnika
date:   20/10/2024
---

V nauku prejšnjega tedna smo videli, da se Evangelij po Janezu začne z Jezusom Kristusom, Besedo, ki je obstajala že pred stvarjenjem. V uvodu se kot Jezusova priča pojavi Janez Krstnik. Nekateri Judje Jezusovega časa so pričakovali dva mesija, duhovniškega in kraljevskega. Apostol Janez je jasno pokazal, da Janez Krstnik o sebi ni trdil, da je eden od dveh pričakovanih mesij, temveč je pričal o enem resničnem Mesiju.

`Kako je Janez Krstnik pojasnil svoje poslanstvo in službo? Jn 1,19-23`

Verski voditelji so poslali duhovnike in levite, da bi Janeza vprašali, kdo je. Ker so bila mesijanska pričakovanja v Judeji visoka, je bilo pomembno, da Krstnik pojasni svoj odnos do teh pričakovanj. On ni bil Luč, vendar ga je Bog poslal pričevati o Luči in pripraviti pot za Mesijev prihod (Jn 1,6-8). Zato jim je odgovoril tako jasno, kot je le mogel: »Jaz nisem Kristus.« (Jn 1,20 CHR)

Poleg tega je Janez Krstnik krščeval z vodo, Kristus pa s Svetim Duhom (Jn 1,26.33). Janez Krstnik ni bil vreden Jezusu odvezati jermena na sandali (Jn 1,27). Za Janezom Krstnikom je prišel On, ki je obstajal pred njim (Jn 1,30). Jezus je Božji Sin, Janez Krstnik je le pričeval o njem (Jn 1,34).

`Kako je Janez Krstnik uporabil besede, ki so zapisane v Iz 40,1-5? Jn 1,23`

Na razbrazdane ceste, polne kamnov, so pred kraljevskim sprevodom običajno poslali delavce, da so poravnali cesto in ublažili ostre ovinke ter tako kralju olajšali pot. Tako je skladno s prerokovanjem prišel Janez Krstnik, da bi pripravil srca ljudi za Jezusa.

`Na kakšen način bi morali kot adventisti sedmega dne opravljati enako poslanstvo kot Janez Krstnik? V čem sta si podobna njegovo in naše poslanstvo?`