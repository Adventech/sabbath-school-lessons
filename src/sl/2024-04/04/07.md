---
title:  Za globlje proučevanje
date:   25/10/2024
---

V knjigi Jezusovo življenje preberi poglavje »Nikodem«.

Nikodem je začel »na nov način preiskovati Pisma, ne zaradi teoretičnih razprav, temveč da bi dobil življenje za svoje srce. Ko se je podredil vodstvu Svetega Duha, je začel dojemati nebeško kraljestvo. /…/

Božjo milost sprejemamo z vero, ampak vera ni naš zveličar. Ne prinaša nikakršnih zaslug. Je zgolj roka, s katero se oprimemo Kristusa in sprejemamo njegove zasluge, ki so zdravilo zoper greh. /…/ Spokorjenje prihaja od Kristusa prav tako naravno kakor odpuščanje.

Kako se torej lahko zveličamo? ›Kakor je Mojzes povzdignil kačo v puščavi, tako mora biti povzdignjen Sin človekov‹ (Jn 3,14), da lahko pogleda vanj in živi vsak, ki ga je prevarala ali pičila kača. ›Glejte, Božje Jagnje, ki odvzema greh sveta‹ (Jn 1,29). Luč, ki sveti s križa, razodeva Božjo ljubezen. Njegova ljubezen nas privlači k njemu. Če se ji ne upiramo, nas bo privedla h križevemu podnožju v spokorjenju za grehe, ki so križali Zveličarja. Tedaj Božji Duh po veri ustvarja v človeku novo življenje. Misli in želje postanejo poslušne Kristusovi volji. Srce in um sta na novo ustvarjena po podobi njega, ki deluje v nas, da bi si vse podvrgel. Božji zakon se vpisuje v naše misli in srce, da lahko skupaj s Kristusom rečemo: ›Veselje mi je delati tvojo voljo, moj Bog, in tvoja postava je v mojem srcu‹ (Ps 40,8 CHR)« (Ellen G. White: Jezusovo življenje, str. 140.141 [angl. 175.176]).

**Vprašanja za pogovor**

`1. Janez Krstnik je Jezusu prišel pripravit pot. Kako uspešno je bilo njegovo poslanstvo s človeškega vidika? Kako opredeliti »uspeh« pri duhovnih stvareh?`

`2. Kasneje je Janez Krstnik izrazil nekaj iskrenih dvomov (Mt 11,2.3; Lk 7,19). Kaj je sprožilo njegova vprašanja in kaj se lahko iz njih naučimo o tem, kako ostati trden v veri?`

`3. V razredu se pogovorite o tem, kako je lahko nekdo kot Nikodem, ki je bil vodja prave cerkve in je gotovo imel veliko znanja, duhovno neveden glede tega, kaj je zares pomembno. Kaj se lahko naučimo iz njegove izkušnje?`