---
title:  Nikodemovo pričevanje
date:   24/10/2024
---

`Kako Nikodemovo pričevanje podpira temo Evangelija po Janezu? Jn 3,1-21`

Nikodem je bil spoštovan učitelj v Izraelu in premožen član velikega zbora. Njegovo pričevanje ima v Evangeliju po Janezu pomembno vlogo iz več razlogov. Jezusa je imenoval »rabi« in opozoril na Jezusova znamenja kot na dokaz njegovega božanskega poslanstva. Tako je Nikodem, še preden se je zavedal, kaj dela, podal dokaz v podporo Jezusovemu mesijanstvu.

Nikodem je znamenja razumel kot dokaz Jezusove božanske poklicanosti, vendar ne kot izpolnitev starozaveznih prerokovanj o Mesiju. Zato je k Jezusu prišel skupaj s svojimi dvomi. Na tej točki Jezusa še ni priznal za Kristusa.

`Kaj je Jezus rekel Nikodemu, da bi mu pokazal, da pozna njegovo notranjost? Jn 3,3-21`

Jezus pozna srce vsakega posameznika. Njegov odgovor Nikodemu se morda zdi odrezav, toda Jezus takoj naslovi problem. Čeprav so Judje verovali, da se morajo pogani spreobrniti, mnogi niso razumeli, da tudi izvoljeno ljudstvo potrebuje izkušnjo spreobrnjenja. Nihče se ne rodi zveličan, ne glede na svoje poreklo ali cerkev, v kateri odrašča.

Čudovita dediščina Judov, ki sega vse do Abrahama, je nedvomno prinašala številne prednosti (Rim 3,1.2). Toda to samo po sebi ni bilo dovolj. Jezus je Nikodemu rekel nekaj nepredstavljivega: on, učitelj in vodja v Izraelu, se mora ponovno roditi.

Jezus je Nikodema nato soočil z njegovo duhovno nevednostjo: »Ti si učitelj v Izraelu in tega ne veš?« (Jn 3,10) Kako to, da ti, ki si sposoben judovski učitelj, tega ne veš? Ta graja se je Nikodema gotovo močno dotaknila.

Kljub vsem vprašanjem, ki jih je Nikodem takrat imel o Jezusu, se je kasneje postavil na stran Jezusovih sledilcev (Jn 19,39).

`Kaj pomeni roditi se na novo in zakaj je Jezus to tako močno poudaril?`