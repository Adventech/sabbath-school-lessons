---
title:  Filip in Natanael
date:   23/10/2024
---

`Kaj Filipove besede razkrivajo o njegovi veri v Jezusa? Jn 1,43-46`

Kakor Andrej in Peter je tudi Filip prihajal iz Betsajde. Poiskal je svojega prijatelja Natanaela in mu povedal o Jezusu. Janez Krstnik je Jezusu rekel »Božje Jagnje«. Andrej je povedal Petru, da je našel »Mesija«, toda Filip je za Jezusa rekel: »Našli smo njega, o katerem so pisali Mojzes v postavi in preroki: Jezusa, Jožefovega sina iz Nazareta.« (Jn 1,45) Njegova omemba Nazareta je pri prijatelju sprožila oster odziv.

Videti je, da je imel Natanael predsodke do tega majhnega mesta. Gotovo kralj ne more priti iz tako odročnega kraja! Predsodki nas lahko zaslepijo in hitro se nam zgodi, da spregledamo resnično vrednost človeka. Morda je Filip na podlagi predhodnih pogovorov z Natanaelom spoznal, da pravilen način spopadanja s predsodki ni zapletena filozofska ali teološka argumentacija, temveč vabilo osebi, naj sama izkusi resnico. Njegov odgovor je bil preprost: »Pridi in poglej!« In prav to je Natanael tudi naredil.

`Kako je Jezus prepričal Natanaela o tem, kdo je, in kakšen je bil Natanaelov odziv? Jn 1,47-51`

Med 46. in 47. vrstico manjka ključna podrobnost o tem, kako se je Natanael odzval na Filipovo vabilo. Odločil se je, da se prepriča na lastne oči. Prijateljstvo s Filipom je bilo močnejše od predsodkov, ki jih je gojil. Njegovo življenje se bo kmalu spremenilo in nikoli več ne bo isto.

Jezus je lepo govoril o Natanaelu. Rekel mu je, da je pravi Izraelec, v katerem ni zvijače (Jn 1,47), kar se zelo razlikuje od Natanaelovega mnenja o Jezusu (Jn 1,46). Natanael je bil presenečen, saj se z Jezusom še nikoli nista srečala.

Nato mu je Jezus povedal, da ga je videl pod figovcem; ta kratka izjava je prepričala Natanaela. Jezus je z božanskim vpogledom videl Natanaela, kako moli in išče resnico (glej Jezusovo življenje, str. 110.111 [angl. 140.141]). Nato je Natanael priznal Jezusa ter mu rekel rabi, Božji Sin in Izraelov kralj. Navidez majhno razodetje je vodilo do veličastne izpovedi vere.