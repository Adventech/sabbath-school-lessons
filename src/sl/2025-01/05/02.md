---
title:  Žalosten zaradi zla
date:   26/01/2025
---

Bog Svetega pisma ljubi pravičnost in sovraži zlo. Greh in zlo izzoveta Božjo gorečnost, ki koristi zatiranim in zlorabljenim celo takrat, ko posameznikovo zlo prizadene predvsem njega samega. Bog sovraži zlo, ker zlo vedno prizadene njegova bitja, četudi so sama kriva za to. V svetopisemski pripovedi je Bog večkrat jezen zaradi tako imenovanega »cikla upora«, ki poteka tako:

Ljudstvo se upre Bogu in dela zlo, včasih celo strašne grozote, kot so žrtvovanje otrok in druge stvari, ki so v Božjih očeh gnusoba.

Bog se umakne zaradi odločitev svojega ljudstva.

Drugi narodi začnejo zatirati Božje ljudstvo.

Ljudstvo kliče k Bogu in ga prosi za rešitev.

Bog milostno reši svoje ljudstvo.

Ljudstvo se spet upre Bogu, pogosto celo bolj kakor prej.

Kljub ciklu ostudnega zla in nezvestobe se Bog na nezvestobo ljudstva odzove z večno zvestobo, potrpežljivo prizanesljivostjo, osupljivo milostjo in globokim usmiljenjem.

`Kaj govori Ps 78 o Božjem odzivu na ponavljajoče se upore njegovega ljudstva?`

Sveto pismo pravi, da se ljubezen in pravičnost prepletata. Božanska jeza je ustrezen odziv Božje ljubezni na zlo, ker zlo vedno prizadene nekoga, ki ga Bog ljubi. V Svetem pismu ne najdemo primera, ko bi bil Bog svojevoljno ali krivično besen ali jezen.

Čeprav je Božje ljudstvo nenehno pozabljalo na Boga in ga izdajalo, mu je Bog skozi stoletja še naprej potrpežljivo izkazoval usmiljenje nad vsemi razumnimi pričakovanji (Neh 9,7-33). S tem je pokazal nedoumljivo globino svojega usmiljenja in ljubezni. »Toda on [Bog] je usmiljen, izbrisal jim je krivdo in jih ni uničil, pogosto je storil, da se je obrnila njegova jeza, ni prebudil vse svoje srditosti.« (Ps 78,38)

`Gotovo si se kdaj razjezil zaradi zla, ki je bilo storjeno drugim. Kako ti to čustvo pomaga bolje razumeti Božjo jezo nad zlom?`