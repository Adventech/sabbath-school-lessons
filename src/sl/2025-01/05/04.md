---
title:  Pravična ogorčenost
date:   28/01/2025
---

Čeprav obstaja veliko neprimernih oblik jeze, Sveto pismo uči, da obstaja tudi »pravična ogorčenost«.

Predstavljaj si mamo, ki opazuje svojo triletno hčerko, kako se igra na igrišču, nato pa deklico naenkrat napade neki moški. Mar ob tem prizoru ne bi smela čutiti jeze? V takšnih okoliščinah je jeza popolnoma primeren odziv ljubezni. To nam pomaga razumeti Božjo »pravično ogorčenost«.

`Kaj nam o Božji jezi nad zlom pove Jezusov odziv na dogajanje v templju? Mt 21,12.13; Jn 2,14.15`

V teh primerih Jezus pokaže »božansko gorečnost« pravične ogorčenosti nad tistimi, ki so z Božjim templjem ravnali kakor z vsakdanjim krajem in ga spremenili v »razbojniško jamo«, da bi izkoriščali vdove, sirote in revne (Mt 21,13; primerjaj z Jn 2,16). Tempelj in bogoslužje, ki bi morala predstavljati Božje odpuščanje in milost ter čiščenje grehov, so izkoristili za goljufanje in zatiranje najranljivejših. Ali je sploh kaj nenavadnega, da se je Jezus razjezil zaradi tega?

V Mr 3,4.5 in Mr 10,13.14 je še več primerov Jezusove pravične ogorčenosti. Ko so ljudje prinašali otroke k Jezusu in so jih učenci zaradi tega grajali, se je Jezus razjezil na učence z besedami: »Pustite otroke, naj prihajajo k meni.« (Mr 10,13.14)

Ko so farizeji Jezusa obtožili, da je prestopil soboto, ker je na ta dan ozdravljal bolne, jih je Jezus vprašal: »Ali se sme v soboto delati dobro ali zlo, življenje rešiti ali uničiti?« (Mr 3,4) »Jezno jih je premeril z očmi« in bil »žalosten nad zakrknjenostjo njihovih src«, nato pa je ozdravil moškega (Mr 3,5). Kristusova jeza je tukaj povezana z žalostjo zaradi zakrknjenosti srca. To je pravična jeza, ki izvira iz ljubezni; takšna je tudi Božja jeza v Stari zavezi. Le kako zlo ne bi razdražilo ljubezni, še posebej kadar prizadene prejemnike Božje ljubezni?

`Kako se lahko obvarujemo pred tem, da sebično jezo opravičujemo kot »pravično ogorčenje«? Zakaj je to tako enostavno narediti in kako se lahko izognemo tej komaj vidni, toda resnični pasti?`