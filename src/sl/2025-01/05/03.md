---
title:  Bog je počasen v jezi
date:   27/01/2025
---

Ker je Bog ljubezen, se jezi zaradi zla. Bog je tako usmiljen in milostljiv, da ga je eden od prerokov celo okaral zaradi prevelike milosti.

`Razmisli o Jonovi zgodbi in njegovem odzivu na Božje odpuščanje Ninivljanom (Jon 4,1-4). Kaj nam to pove o Jonu in Bogu? (Glej tudi Mt 10,8.)`

Jonov odziv na Božje usmiljenje je pomemben iz dveh razlogov. Prvič, Jonov odziv razodeva trdoto njegovega srca. Jona je tako zelo sovražil Asirce zaradi tega, kar so naredili Izraelcem, da ni želel, da bi jim Bog izkazal usmiljenje.

Kakšen nauk za nas! Paziti moramo, da tudi sami ne zavzamemo takšnega stališča kot Jona, čeprav bi se nam to morda zdelo povsem upravičeno. Ljudje, ki so prejeli Božjo milost, bi morali vedeti, da je njegova milost nezaslužena in bi jo zato morali izkazovati drugim.

Drugič, Jonov odziv utrjuje dejstvo, da sta Božje usmiljenje in milost v središču Božjega značaja. Jona je dobro poznal Božjo milost. Vedel je, da bo Bog popustil in ne bo uničil Niniv, saj je »milostljiv in usmiljen«, »počasen v jezi in bogat v dobroti« (Jon 4,2). Bog ravna pravično in milostljivo z vsemi ljudstvi in narodi.

Hebrejsko frazo, ki je prevedena s »počasen v jezi« ali »prizanesljiv«, bi lahko dobesedno prevedli kot »dolgega nosu« ali »dolgonosen«. V hebrejščini je jeza v prenesenem pomenu povezana z nosom; dolžina nosu pomeni, kako dolgo traja, preden se posameznik razjezi.

Da je Bog »dolgega nosu« torej pomeni, da je počasen v jezi in potrpežljiv. Ljudje se hitro razjezimo, toda Bog je skrajno potrpežljiv. Svojo milost deli brezplačno in v obilju, pri čemer ne opravičuje greha in ne spregleda krivice. Bog je s svojo smrtjo na križu sam plačal odkupnino za naš greh in zlo. S tem je pokazal, da je pravičen in opravičuje tiste, ki verujejo vanj (Rim 3,25.26).

`Ali si kdaj odtegnil milost ali usmiljenje človeku, ki ti je storil krivico? Kako se lahko vedno zavedaš tega, kar je Bog naredil zate, ter tudi sam postaneš bolj usmiljen do drugih in s tem pokažeš, da si hvaležen za obilno Božjo milost, ki ti jo izkazuje? Kako lahko pokažemo milost in usmiljenje, ne da bi s tem odobravali greh ali dopuščali zlorabe ali zatiranja?`