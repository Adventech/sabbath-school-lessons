---
title:  Bog ne prizadene namenoma
date:   29/01/2025
---

V Svetem pismu Bog vedno znova izkazuje ljubezen zatiranim in kaže pravično ogorčenje nad zatiralci. Če ne bi bilo zla, Bog ne bi bil jezen. Njegova jeza je zmeraj usmerjena samo proti tistemu, kar škoduje njegovemu stvarstvu.

V Žalostinkah beremo, da Bog »ne muči iz srca« (Žal 3,32.33). Nad hudodelci ne želi izreči sodbe, vendar ljubezen na koncu zahteva pravičnost.

Ta resnica se kaže v tem, kako dolgo je Bog odpuščal svojemu ljudstvu in jim vedno znova dajal priložnosti, da se pokesajo in spravijo z njim. Vedno znova je Bog klical svoje ljudstvo po prerokih, vendar jih ljudstvo ni hotelo poslušati (glej Jer 35,14-17; Ps 81,11-14).

`Primerjaj Ezr 5,12 z Jer 51,24.25.44. Kaj te vrstice povedo o sodbi, ki je po Babiloncih prišla nad Jeruzalem? (Glej tudi 2 Krn 36,16.)`

Po tem, ko so ljudje vztrajno in trdovratno izzivali Božjo jezo, se je Bog umaknil in ljudstvo »izročil v roke Kaldejca, babilonskega kralja Nebukadnezarja« (Ezr 5,12 CHR). Toda Bog je to naredil šele po tem, ko ni bilo več druge možnosti (2 Krn 36,16). Bog je pozneje sodil Babilonu zaradi pretiranega opustošenja, ki ga je povzročil v Judi (Jer 51,24.25.44; primerjaj z Zah 1,15).

Mnoge druge Božje sodbe v Svetem pismu so pojasnjene kot primeri tega, ko je Bog »izročil« ljudstvo njegovim sovražnikom (Sod 2,13.14; Ps 106,41.42), ker so pozabili Gospoda in služili »bogovom« drugih narodov (Sod 10,6-16; 5 Mz 29,24-26). Božja jeza nad zlom, ki bo dosegla vrhunec z izkoreninjenjem vsega zla enkrat za vselej, izvira iz njegove ljubezni do vseh in hrepenenja po tem, da bi končno spet vse bilo dobro v vesolju, ki je vključeno v vprašanje greha, upora in zla.

`Kako na tvoje razumevanje Božje jeze in besa vpliva dejstvo, da Bog ne želi nikogar obsoditi? Če je Bog počasen za jezo, mar ne bi morali biti tudi mi bolj potrpežljivi s svojimi bližnjimi? Kako lahko to naredimo ter obenem zaščitimo in poskrbimo za žrtve napačnega ravnanja?`