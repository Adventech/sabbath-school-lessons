---
title:  Izkazuje usmiljenje
date:   30/01/2025
---

Čeprav je Božja jeza »strašna« stvar, nikakor ni nemoralna ali neljubeča. Ravno nasprotno, Bog tako v Stari kakor v Novi zavezi zaradi svoje ljubezni izraža jezo nad zlom. Božja jeza je strašna zaradi zahrbtne narave zla v nasprotju s čisto Božjo dobroto in veličastnostjo.

V tem pogledu je ljubezen za Boga bistvenega pomena, jeza pa ne. Kjer zlo ali krivica ne obstajata, ni niti jeze. Na koncu bo Božje najbolj ljubeče dejanje – uničenje zla v vsem vesolju – odpravilo tudi jezo in bes. Tako bo zato, ker nikoli več ne bo nepravičnosti ali zla. Večnost bo polna blaženosti in pravičnosti v popolnem ljubečem odnosu. Božje jeze ne bo več, ker ne bo več potrebe po njej. Kako čudovita misel!

`Nekatere ljudi skrbi, da bi lahko Božjo jezo nehote razumeli kot dovoljenje za človeško maščevanje. Kako nas lahko naslednji svetopisemski odlomki obvarujejo pred tem, da bi se maščevali? 5 Mz 32,35; Prg 20,22; Prg 24,29; Rim 12,17-21; Heb 10,30`

Sveto pismo pravi, da ima Bog pravico izreči sodbo, kar vedno naredi popolnoma pravično. Tako Stara kakor Nova zaveza pravita, da je maščevanje izključno Božje. Apostol Pavel piše: »Ne maščujte se na svojo roko, ljubi, ampak dajte prostor Božji jezi, saj je pisano: Moje je maščevanje, jaz bom povrnil, pravi Gospod.« (Rim 12,19; 5 Mz 32,35)

Čeprav Bog na koncu sodi krivico in zlo, je Kristus omogočil rešitev vsem, ki verujejo vanj. Jezus je tisti, »ki nas rešuje prihodnje jeze« (1 Tes 1,10 CHR; primerjaj z Rim 5,8.9). To je v skladu z Božjim načrtom: »Kajti Bog nas ni odločil za jezo, ampak da dosežemo zveličanje po Gospodu našem Jezusu Kristusu.« (1 Tes 5,9 CHR) Božja jeza ni razveljavljena, toda tisti, ki verujejo v Jezusa, bodo zaradi njega rešeni te jeze.

`Kako je Kristusova sprava ohranila pravičnost in nas obenem rešila pred jezo? Koliko bolj milostni bi morali biti do drugih, ko se enkrat zavemo, da je Bog kljub našim pomanjkljivostim poskrbel za nas?`