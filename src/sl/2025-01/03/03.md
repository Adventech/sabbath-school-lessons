---
title:  Radostno veselje
date:   13/01/2025
---

Čeprav si težko predstavljamo, ima za Boga vsak človek neprecenljivo vrednost, zato se veseli zveličanja enega samega človeka.

`Kako Sof 3,17 osvetljuje priliko o izgubljenem sinu?`

Zgornja vrstica govori o Božjem veselju nad njegovim odrešenim ljudstvom. V tej vrstici so zbrane skoraj vse hebrejske besede za veselje in radost. Skoraj je videti, kakor da noben izraz sam po sebi ne zadošča za opis razsežnosti Božjega veselja tistega dne.

Bodimo pozorni tudi na to, kje je Bog: »v tvoji sredi«, sredi svojega ljudstva. Sprava, ki je sad odnosa ljubezni, pride z neposredno Božjo navzočnostjo. Kakor oče, ki od daleč zagleda sina in steče k njemu, da bi bil z njim, tako je tudi Bog sredi svojega ljudstva.

V Iz 62,4 je podobna slika ubesedena s prispodobo zakonske zveze. Izaija pravi, da bodo Božje ljudstvo imenovali »Hefziba«, kar pomeni »Pri njej je moja radost«, deželo pa bodo imenovali »Beula«, kar pomeni »Omožena«. Zakaj? Ker se bo »Gospod /…/ radoval v tebi in tvoja dežela bo omožena« (CHR). Vrhunec Božje radosti je dan obnove, ko bo Bog sprejel svoje ljudstvo in se ga veselil, kakor se oče veseli vrnitve izgubljenega sina.

`Kaj o vrsti ljubezni, ki smo jo poklicani izkazovati tudi mi, pravi Ef 5,25-28?`

To svetopisemsko besedilo spodbuja može, naj ljubijo svoje žene, »kakor je tudi Kristus ljubil cerkev in je samega sebe dal zanjo« ter kakor svoje lastno telo (Ef 5,25.28). Te besede ne poudarjajo le nesebične in požrtvovalne ljubezni, ki bi jo moral mož izkazovati ženi, temveč nam kažejo, da Kristus ljubi svoje ljudstvo (Cerkev) kot del sebe.