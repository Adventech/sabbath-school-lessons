---
title:  Vreden cilj
date:   16/01/2025
---

Zaradi svoje milosti in posredovanja je Bog zadovoljen tudi z najmanjšim pozitivnim odzivom na njegovo ljubezen. Po njem, ki je edini vreden ljubezni in je sam popolnoma pravičen, je lahko vsak prištet med Božje ljubljene, ki bodo v popolni ljubezni večno živeli z njim. To je veliko upanje zveličanja, ki obsega Kristusovo delo za nas v nebesih.

Toda morda se sprašuješ, ali to vključuje tudi tebe. Kaj, če nisem dovolj dober? Kaj, če nimam dovolj vere?

`Kako je Jezus odgovoril očetu v Mr 9,17-29? Koliko vere je dovolj?`

Učenci niso mogli izgnati demona. Primer se je zdel brezupen. A ko je prišel Jezus, je očetu dejal: »Glede tega ›če moreš‹ pa – vse je mogoče tistemu, ki veruje.« (Mr 9,23) Oče je s solzami v očeh vzkliknil: »Verujem, pomagaj moji neveri!« (Mr 9,24)

Jezus očetu ni rekel: »Vrni se, ko boš imel več vere.« Očetov krik »Pomagaj moji neveri« je bil dovolj.

Brez vere ne moremo biti Bogu po volji (Heb 11,6), vendar Jezus sprejema tudi najšibkejšo vero. Po veri in Kristusovi posredniški službi smo lahko po volji Bogu. Po veri in Kristusovi posredniški službi se lahko odzovemo na načine, ki so po volji Bogu, podobno kakor je oče vesel in zadovoljen, ko mu otrok podari darilo, ki sicer nima vrednosti.

Zatorej bi morali upoštevati Pavlov nasvet: naš cilj mora biti, »da smo njemu po volji« (2 Kor 5,9.10 CHR; primerjaj s Kol 1,10; 1 Tes 4,1; Heb 11,5). Boga bi morali prositi, naj preoblikuje naša zanimanja, da bi se začeli iskreno zanimati za ljudi, in naj razširi našo ljubezen, da bo dosegla druge. »Bratovsko se med seboj ljubite; v spoštovanju drug drugega prekašajte; v gorečnosti ne bodite počasni; v duhu bodite goreči; Gospodu služite; v upanju se veselite; v nadlogi potrpite; v molitvi vztrajajte; s svetimi v potrebah delite; gostoljubje gojite.« (Rim 12,10-13 EKU)

`Če nas Bog Oče sprejema po Kristusu, koliko bolj bi morali mi sprejemati druge? Kako to zamisel osvetljujeta zapoved o ljubezni do bližnjega kakor do samega sebe (3 Mz 19,18; Mt 22,39) in zlato pravilo, da je treba z ljudmi ravnati tako, kot si želimo, da se ravna z nami?`