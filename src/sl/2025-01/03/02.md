---
title:  Dragocenejši, kot si lahko predstavljamo
date:   12/01/2025
---

Kakor smo videli v prejšnjem nauku, ni človeka, ki ga Bog ne bi ljubil. On ljubi celo najhujšega grešnika in zlobneža. Ker Bog ljudi ceni bolj, kot si sploh lahko predstavljamo, sovraži greh, ker nas ljubi in ve, kako nam greh škoduje.

`Kaj prilika o izgubljenem sinu razodeva o Božjem usmiljenju in ljubezni? Kakšno opozorilo daje tistim, ki kakor starejši sin ostanejo doma? Lk 15,11-32`

V tej Jezusovi priliki je sin predčasno zahteval svoj del dediščine ter posledično zavrnil svojega očeta in njegovo gospodinjstvo. Izgubljeni sin je nato zapravil dediščino ter se znašel v takšni revščini, da je bil pripravljen jesti prašičjo hrano. Ko je pomislil, da imajo celo očetovi služabniki dovolj hrane, se je odločil, da se bo vrnil domov v upanju, da postane eden od njegovih služabnikov.

To, kar sledi, je resnično mogočno. Nekateri očetje bi takšnega sina ob prihodu odslovili. »Sam si želel dediščino in nato šel od doma. Tukaj ni več tvoj dom.« Takšen odziv bi bil logičen in razumen, kajne? V očeh nekaterih staršev je ta sin šel predaleč, da bi ga bili pripravljeni spet sprejeti v svoj dom in ga priznati za sina.

Toda v tej priliki se oče, ki predstavlja Boga, odzove popolnoma drugače. »Ko je bil [izgubljeni sin] še daleč, ga je oče zagledal in se ga usmilil; pritekel je, ga objel in poljubil.« (Lk 15,20) Čeprav v tistih časih ni bilo dostojanstveno, da hišni gospodar teče komu naproti, je ta oče v svojem velikem usmiljenju stekel proti sinu in ga sprejel kot družinskega člana ter mu priredil celo slavje. To je prispodoba velikega Božjega usmiljenja do vsakega posameznika, ki zaide, in veselja, ki ga doživi, ko se izgubljeni vrne domov. Kakšna podoba Boga!

`Odziv sina, ki je ostal doma, je izredno zanimiv. Zakaj je reagiral na povsem človeški način, ki je vsaj deloma temeljil na pravičnosti in poštenosti, česar nam seveda ni težko razumeti? Kaj nas njegova plat zgodbe uči o tem, da človeške predstave o pravičnosti ne zajamejo globine evangelija oziroma Božje ljubezni do nas?`