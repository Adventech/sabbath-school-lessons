---
title:  Ugajati Bogu
date:   14/01/2025
---

Le kako je mogoče, da se mogočni Bog veseli ljudi, ki so minljive kapljice protoplazme na tem majhnem planetu sredi širnega vesolja? Le kako je mogoče, da smo ljudje tako pomembni temu vrhovnemu Bitju, ki je vsemogočno in ne potrebuje ničesar? Ti vprašanji lahko razčlenimo na dva dela. Prvič, kako se Bog lahko veseli? Drugič, kako mu ljudje lahko prinašajo veselje, čeprav so grešni? Prvi vidik je tema današnje lekcije, drugi vidik pa bomo obravnavali jutri.

`Kaj nam naslednje vrstice povedo o Bogu, ki se veseli svojega ljudstva? Ps 149,4; Prg 15,8.9; Iz 43,4`

Kakor smo deloma videli včeraj, se Bog lahko veseli ljudi, ker jih ljubi na način, ki upošteva njihove najboljše interese, kakor bi naredil vsakdo, ki ima rad druge in mu je mar zanje.

Nasprotno pa je Bog žalosten, ko ljudje delajo zlo. Pregovori učijo, da sta krivičnikova »daritev« in »pot« »Gospodu gnusoba«, toda »molitev iskrenih /…/ mu je všeč« in »njega /…/, ki hodi za pravičnostjo, ljubi« (Prg 15,8.9). Te besede ne kažejo le, da Bogu zlo ni po volji, temveč tudi to, da se veseli dobrote. Božje veselje in ljubezen sta neposredno povezana, kar razodeva globoko vez med Božjo ljubeznijo in veseljem, ki je prisotna v celotnem Svetem pismu.

»Gospod ljubi pravične.« (Ps 146,8) Apostol Pavel dodaja: »Bog ljubi veselega darovalca.« (2 Kor 9,7) Najprej izpostavimo to, česar ti dve vrstici ne pravita. Ne pravita, da Bog ljubi samo pravičnega ali samo veselega darovalca. Bog ljubi vsakogar. Ti vrstici preprosto sporočata, da Bog v prav posebnem smislu ljubi »pravičnega« in »veselega darovalca«. To, kar smo prebrali v Prg 15,8.9, je ključno za razumevanje teh vrstic: Bog ljubi te in druge v smislu, da mu ugajajo.

`Pomisli na to, kako tesno morajo biti povezana nebesa in zemlja, da je lahko Bog, Stvarnik vesolja, tako intimno in celo čustveno povezan z nami. Kakšno upanje ti vliva ta neverjetna misel, še posebej če prestajaš težke čase?`