---
title:  Zapravljena milost
date:   08/01/2025
---

Božja ljubezen je večna in nezaslužena, vendar jo ljudje lahko zavrnejo. To ljubezen lahko sprejmemo ali zavrnemo le zato, ker nas Bog prostovoljno ljubi s svojo popolno in večno ljubeznijo, še preden mi sploh kaj naredimo (Jer 31,3). Naša ljubezen do Boga je odziv na to, kar nam je že bilo dano, še preden smo prosili za to.

`Preberi 1 Jn 4,7-20. Še posebej se osredotoči na 7. in 19. vrstico. Kaj nam ta odlomek govori o Božji ljubezni?`

Božja ljubezen je vedno prva. Če nas Bog ne bi prvi ljubil, ga mi ne bi mogli ljubiti v zameno. Čeprav smo ustvarjeni z zmožnostjo ljubiti in biti ljubljeni, je Bog temelj in vir vse ljubezni, mi pa se moramo odločiti, ali jo bomo sprejeli in jo nato odražali v svojem življenju. Ta resnica je ponazorjena v Kristusovi priliki o služabniku, ki ni želel odpustiti (glej Mt 18,23-35).

Prilika govori o tem, da služabnik nikakor ne bi mogel vrniti tega, kar je bil dolžan svojemu gospodarju. Njegov dolg je bil 10.000 talentov. En talent je bil vreden približno 6000 denarijev, en denarij pa je bil povprečni dnevni zaslužek delavca (primerjaj z Mt 20,2). Torej bi delavec moral delati 6000 dni, da bi zaslužil en talent. Upoštevajmo še proste dni in predpostavimo, da bi povprečni delavec lahko delal 300 dni na leto in tako zaslužil 300 denarijev letno. Da bi gospodarju vrnil en talent, ki je vreden 6000 denarijev, bi potreboval približno 20 let (6000 deljeno s 300 je 20). Da bi zaslužil 10.000 talentov, bi torej moral delati 200.000 let. Služabnik nikoli ne bi mogel vrniti svojega dolga. Gospodarju se je ta služabnik zasmilil, zato mu je odpisal ves dolg.

Toda ko ta služabnik ni hotel odpustiti veliko manjšega dolga, 100 denarijev, ki mu jih je bil dolžan eden od soslužabnikov, in je svojega soslužabnika dal zaradi tega celo vreči v zapor, je gospodarja preplavila jeza in je razveljavil svojo milost. Služabnik je zapravil gospodarjevo ljubezen in odpuščanje. Čeprav Božje milosti in usmiljenja nikoli ne zmanjka, lahko ljudje dokončno zavrnemo in celo zapravimo prednosti Božjega usmiljenja in milosti.

`Razmisli o tem, kaj ti je bilo odpuščeno in koliko te je stalo, da ti je Jezus odpustil. Kaj bi ti to moralo povedati o odpuščanju drugim?`