---
title:  Zavezna ljubezen
date:   06/01/2025
---

Sveto pismo pogosto opisuje poseben ljubezenski odnos Boga do nas, pri čemer so uporabljene družinske ali sorodstvene prispodobe, zlasti prispodoba ljubezni med možem in ženo ali dobro materjo in otrokom. Te prispodobe prikazujejo poseben odnos med Bogom in njegovim zaveznim ljudstvom. Gre za odnos zavezne ljubezni, ki ne vključuje le Božje ljubezni do njegovega ljudstva, temveč tudi pričakovanje, da bodo ljudje sprejeli njegovo ljubezen ter posledično ljubili njega in drug drugega.

`Kaj nas 5 Mz 7,6-9 uči o odnosu med Božjo zavezo in dobroto?`

V 5 Mz 7,9 je opisana posebna vrsta Božje ljubezni do njegovega zaveznega ljudstva. Ta odnos je deloma odvisen tudi od tega, ali mu bo ljudstvo ostalo zvesto. Božja ljubezen je brezpogojna, toda zavezni odnos z njegovim ljudstvom ima določene pogoje.

Beseda, ki je v 5 Mz 7,9 prevedena kot »dobrota« ali »milost«, je esed in ponazarja zavezni vidik božanske ljubezni (ter še veliko drugega). esed pogosto opisuje veličino Božje milosti, dobrote in ljubezni. Med drugim se esed nanaša tudi na ljubeznivost oziroma stanovitno ljubezen do drugega v obstoječem vzajemnem ljubezenskem odnosu. Poleg tega nakazuje, da gre za odnos, v katerem se pričakuje, da bo druga stran v zameno izkazovala ljubezen.

Božji esed kaže, da je njegova ljubeznivost izredno zanesljiva, neomajna in trajna. Obenem pa je esed pogojen. Odvisen je od pripravljenosti Božjega ljudstva, da mu je poslušno in spoštuje svoje zavezne dolžnosti (glej 2 Sam 22,26; 1 Kr 8,23; Ps 25,10; Ps 32,10; 2 Krn 6,14).

Neomajna Božja ljubezen je osnova za vse ljubezenske odnose in s to ljubeznijo se ne moremo kosati. Bog nam ni le prostovoljno dal življenja, temveč nam je po Kristusu prostovoljno dal sebe. »Večje ljubezni od te nima nihče, da kdo dá svoje življenje za svoje prijatelje.« (Jn 15,13 CHR) Bog je najpopolneje razodel svojo ljubezen do nas, ko je Gospod »sam sebe ponižal tako, da je postal pokoren vse do smrti, in sicer smrti na križu« (Flp 2,8).

`Kako imaš lahko vedno pred očmi resničnost Božje ljubezni? Zakaj je to tako pomembno?`