---
title:  Za globlje proučevanje
date:   10/01/2025
---

V knjigi Pot h Kristusu preberi poglavje »Prednost molitve«.

»Zaupajte Bogu svoje potrebe, veselje, žalosti, skrbi in bojazni. Ne morete ga preobremeniti; ne morete ga utruditi. On, ki je preštel lase na vaši glavi, ni ravnodušen do potreb svojih otrok. ›Gospod je zelo sočuten in usmiljen.‹ (Jak 5,11) Njegovo ljubeče srce ganejo naše žalosti, četudi samo govorimo o njih. Povejmo mu vse, kar vznemirja naše misli. Nič ni pretežko nositi Bogu, kajti On vzdržuje ves svet in upravlja vse vesolje. Nič, kar zadeva naš mir, ni tako nepomembno, da tega ne bi opazil. Naša življenjska izkušnja nima tako temnega poglavja, da ga On ne bi bral, in ne težave, ki je ne bi mogel rešiti. Ni nobene nesreče, ki bi zadela najmanjšega med njegovimi otroki, ne skrbi, ki muči dušo, niti veselja ter iskrene molitve, do katere bi bil naš nebeški Oče nepozoren ali se ne bi takoj zanimal zanjo. ›On zdravi potrte v srcu in obvezuje njihove rane.‹ (Ps 147,3) Odnos med Bogom in vsakim posameznikom je tako poseben in popoln, kakor da ni nikogar drugega na zemlji, za kogar naj budno skrbi, nobenega drugega človeka, za katerega je daroval svojega ljubljenega Sina.« (Ellen G. White: Pot h Kristusu, str. 84 [100])

**Vprašanja za pogovor**

`1. Razmisli o naslednjih besedah iz zgornjega navedka: »Odnos med Bogom in vsakim posameznikom je tako poseben in popoln, kakor da ni nikogar drugega na zemlji, za kogar naj budno skrbi, nobenega drugega človeka, za katerega je daroval svojega ljubljenega Sina.« Kakšno tolažbo ti daje ta misel? Kako bi moral živeti svoje življenje, ko enkrat spoznaš, da ti je Bog blizu in skrbi zate? Kako se lahko naučiš živeti to čudovito obljubo? Predstavljaj si, da vsak dan resnično verjameš vanjo.`

`2. Kako v luči nauka tega tedna razumeš Ps 103,17.18? Kaj nam te besede razkrivajo o večni Božji ljubezni in o tem, da so prednosti odnosa z Bogom odvisne od tega, ali bomo sprejeli njegovo ljubezen?`

`3. Na kakšen način to spoznanje vpliva na tvoj odnos z Bogom? Kako vpliva na tvoje razmišljanje o trpljenju drugih?`