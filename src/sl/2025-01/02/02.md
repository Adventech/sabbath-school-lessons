---
title:  Večna Božja ljubezen
date:   05/01/2025
---

Sveto pismo jasno pravi, da Bog ljubi vsakogar. Ta resnica je zapisana tudi v najbolj znani svetopisemski vrstici: »Bog je namreč svet tako ljubil, da je dal svojega edinorojenega Sina, da bi se nihče, kdor veruje vanj, ne pogubil, ampak imel večno življenje.« (Jn 3,16 EKU)

`Kaj naslednji vrstici učita o tem, kako daleč segajo Božja dobrota, usmiljenje in milost? Ps 33,5; Ps 145,9`

Nekateri morda mislijo, da jih je nemogoče ljubiti ali da Bog ljubi vse – razen njih. Toda Sveto pismo dosledno pravi, da Bog ljubi vsakega posameznika. Nikogar ni, ki ga ne bi ljubil. Ker Bog ljubi vsakogar, si želi, da bi bil vsakdo zveličan.

`Kaj naslednje vrstice razodevajo o Božjem hrepenenju po tem, da se zveliča vsak človek? Ezk 33,11; 1 Tim 2,4; 2 Pt 3,9`

V Jn 3,17 beremo: »Bog namreč svojega Sina ni poslal na svet, da bi svet sodil, ampak da bi se svet po njem rešil.« Bog si želi, da bi vsak človek sprejel njegovo ljubezen in zveličanje. Toda svoje ljubezni ne vsiljuje; ljudje jo lahko svobodno sprejmejo ali zavrnejo.

Čeprav so nekateri zavrnili Božji dar, jih Bog nikoli ni prenehal ljubiti. Bog svojemu ljudstvu razglaša: »Z večno ljubeznijo te ljubim, zato ti stanovitno izkazujem dobrotljivost.« (Jer 31,3 CHR) Sveto pismo tudi na drugih mestih uči, da Božja ljubezen traja večno (glej na primer Ps 136) in da je nikoli ne zmanjka. To težko razumemo, saj se nam pogosto zdi, da številnih ljudi ni težko prezirati.

Toda kako drugače bi začeli živeti in ravnati z drugimi, če bi kot posamezniki resnično doživeli in na lastni koži izkusili Božjo ljubezen!

`Če Bog ljubi vsakogar, to pomeni, da ljubi tudi ljudi podlega in neprijetnega značaja. Kaj nas Božja ljubezen do teh ljudi uči o tem, kako naj se vedemo do njih?`