---
title:  Pogojni odnos
date:   07/01/2025
---

Bog poziva in vabi vsakega posameznika v intimen ljubezenski odnos z njim (glej Mt 22,1-14). Ustrezen odziv na to vabilo vključuje poslušnost Božjima zapovedma o ljubezni do Boga in bližnjih (glej Mt 22,37-39). Ali človek uživa koristi odnosa z Bogom, je odvisno od tega, ali se svobodno odloči sprejeti oziroma zavrniti njegovo ljubezen.

`Ali lahko zavrnemo in celo zapravimo prednosti Božje ljubezni? Jer 16,5; Oz 9,15; Rim 11,22; Jud 1,21`

V teh in drugih vrsticah je uživanje prednosti ljubezenskega odnosa z Bogom vedno znova predstavljeno kot odvisno od posameznikovega odziva na Božjo ljubezen. Vendar ne bi smeli narediti napake in misliti, da Bog kdaj koga neha ljubiti. Kakor smo videli, je Božja ljubezen večna. Čeprav v Oz 9,15 Bog svojemu ljudstvu pravi, da ga ne bo več ljubil, si je pomembno zapomniti, da pozneje v isti knjigi o svojem ljudstvu reče: »Rad jih bom ljubil.« (Oz 14,5) Oz 9,15 ne pravi, da je Bog popolnoma nehal ljubiti svoje ljudstvo. Te besede se nanašajo na pogojno plat točno določenega vidika oziroma prednosti ljubezenskega odnosa z Bogom. To, kako se odzovemo na njegovo ljubezen, je ključno za nadaljevanje tega odnosa.

»Kdor ima moje zapovedi in se jih drži, ta me ljubi; kdor pa me ljubi, tega bo ljubil moj Oče, in tudi jaz ga bom ljubil in se mu razodel.« (Jn 14,21) Jezus je učencem rekel: »Oče sam vas ima rad, ker imate tudi vi mene tako radi in trdno verujete, da sem prišel od Boga.« (Jn 16,27)

Te in druge vrstice učijo, da je ohranitev prednosti zveličavnega odnosa z Bogom odvisna od tega, ali bomo sprejeli Božjo ljubezen (kar vključuje tudi našo pripravljenost, da postanemo orodje te ljubezni). To ne pomeni, da Božja ljubezen kdaj preneha. Kakor ne moremo preprečiti soncu, da bi sijalo, vendar se lahko skrijemo pred njegovimi žarki, ne moremo narediti ničesar, da bi ustavili večno Božjo ljubezen. Lahko pa zavrnemo odnos z Bogom in se tako prikrajšamo za to, kar nam ponuja, še posebej za obljubo večnega življenja.

`Kako lahko ljudje vidijo in izkusijo resničnost Božje ljubezni ne glede na to, ali mu jo vračajo ali ne? Kako na primer narava tudi po padcu v greh razodeva Božjo ljubezen?`