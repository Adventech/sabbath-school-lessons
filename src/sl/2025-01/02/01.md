---
title:  Zavezna ljubezen
date:   04/01/2025
---

### Preberi pred proučevanjem

5 Mz 7,6-9; Jn 15,12; Rim 11,22; 2 Pt 3,9; 1 Jn 3,16; 1 Jn 4,7-20

> <p>Ključno besedilo</p>
> Jezus je odgovoril in mu rekel: »Če me kdo ljubi, se bo držal moje besede in moj Oče ga bo ljubil. Prišla bova k njemu in prebivala pri njem.« Jn 14,23

Mnogi so bili naučeni, da grška beseda agape pomeni ljubezen, ki je značilna za Boga, medtem ko druge besede za ljubezen, na primer fileo, označujejo druge vrste ljubezni, ki so manj vzvišene kot agape. Nekateri trdijo, da agape pomeni enosmerno ljubezen, ki samo daje in nikoli ne prejema, ljubezen, ki je popolnoma neodvisna od človeškega odziva.

A če se poglobimo v Božjo ljubezen v Svetem pismu, ugotovimo, da so te zamisli zmotne, čeprav so pogoste. Prvič, grška beseda agape se ne nanaša samo na Božjo ljubezen, temveč tudi na človeško, včasih celo na napačno usmerjeno ljubezen (2 Tim 4,10). Drugič, v Svetem pismu je Božja ljubezen poimenovana tudi s številnimi drugimi izrazi, ne le z agape. Jezus je na primer učil: »Oče sam vas ima rad [fileo], ker imate tudi vi mene tako radi [fileo].« (Jn 16,27) Na tem mestu grška beseda fileo ni uporabljena samo za človeško ljubezen, temveč tudi za Božjo ljubezen do ljudi. Zato fileo ne pomeni pomanjkljive ljubezni, temveč celo Božjo ljubezen.

Poleg tega Sveto pismo uči, da Božja ljubezen ni enosmerna, temveč globoko odnosna, saj je Bogu zelo pomembno, ali ljudje vračajo njegovo ljubezen njemu in drugim.