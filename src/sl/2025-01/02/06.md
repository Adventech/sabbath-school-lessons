---
title:  Brezplačno ste prejeli, brezplačno dajajte
date:   09/01/2025
---

Kakor služabnik nikoli ne bi mogel odplačati svojega dolga, tudi mi ne moremo poplačati Bogu. Njegove ljubezni si nikakor ne moremo zaslužiti. »Bog pa izkazuje svojo ljubezen do nas s tem, da je Kristus umrl za nas, ko smo bili še grešniki.« (Rim 5,8) Kako osupljiva ljubezen! »Poglejte, kakšno ljubezen nam je podaril Oče: Božji otroci se imenujemo in to tudi smo. Svet nas zato ne spoznava, ker ni spoznal njega.« (1 Jn 3,1)

Kar lahko in bi tudi morali narediti, je, da širimo Božjo ljubezen na druge, kolikor le lahko. Če smo prejeli tolikšno odpuščanje in usmiljenje, koliko bolj bi morali mi odpuščati drugim in biti usmiljeni do njih! Spomnimo se, da je služabnik zapravil gospodarjevo usmiljenje in odpuščanje, ker ju sam ni izkazal soslužabniku. Če resnično ljubimo Boga, bomo njegovo ljubezen zagotovo širili na druge.

`Kaj nas naslednji odlomki učijo o odnosu med Božjo ljubeznijo, našo ljubeznijo do Boga in ljubeznijo do bližnjih? Jn 15,12; 1 Jn 3,16; 1 Jn 4,7-12`

Takoj po besedah v Jn 15,12 je Jezus učencem povedal: »Vi ste moji prijatelji, če delate, kar vam naročam.« (Jn 15,14) In kaj jim je Jezus naročil? Med drugim je njim (in nam) naročil, naj ljubimo druge, kakor On ljubi nas. Tukaj in tudi na drugih mestih nam Gospod naroča, naj ljubimo Boga in drug drugega.

Skratka, spoznati moramo, da nam je bil odpuščen neskončno velik dolg, ki ga nikoli ne moremo odplačati, dolg, ki nam je odpuščen zaradi Jezusove smrti na križu. Zato bi morali ljubiti in slaviti Boga ter drugim izkazovati ljubezen in usmiljenje. Komur je bilo veliko odpuščeno, veliko ljubi, toda »komur se malo odpusti, malo ljubi« (Lk 7,47). Kdo izmed nas se ne zaveda, koliko mu je bilo odpuščeno?

Če ljubiti Boga pomeni ljubiti druge, moramo ljudem nujno posredovati sporočilo Božje ljubezni tako z besedami kakor dejanji. Pomagati jim moramo v njihovem vsakdanjem življenju tukaj in zdaj ter biti posredniki Božje ljubezni in usmerjati ljudi k Bogu, ki jim ponuja večno življenje v novih nebesih in na novi zemlji. Bog bo nekega dne obnovil našo zemljo, ki sta jo greh in smrt zaznamovala in uničila, kar je žalostna posledica zavračanja Božje ljubezni.

`Na katere oprijemljive načine lahko ljubiš Boga tako, da ljubiš druge? Kaj lahko narediš danes in v prihajajočih dneh, da bi ljudem pokazal Božjo ljubezen in jih (sčasoma) povabil k uživanju obljube večnega življenja?`