---
title:  Kristusova prilika o vinogradu
date:   12/03/2025
---

V priliki o lastniku vinograda v Mt 21 Jezus nadaljuje zgodbo iz Iz 5 in še bolj osvetli vinogradnikov značaj in prizadevanja za njegov vinograd.

`Preberi Mt 21,33-39 in imej v mislih vprašanje, zapisano v Iz 5,4. Kaj več bi še lahko naredil?`

Prvi del Kristusove prilike je navedek pesmi iz Iz 5 o vinogradniku in njegovem vinogradu. Nato pove, da je vinogradnik svoj vinograd dal »v najem viničarjem ter odpotoval« (Mt 21,33). A ko je vinogradnik dvakrat poslal svoje služabnike (preroke), da bi dobili pridelek, so jih najemniki pretepli in umorili (Mt 21,34-36). Na koncu je poslal svojega sina (Jezusa), rekoč: »Mojega sina bodo spoštovali.« (Mt 21,37) Vendar so tudi njega umorili in rekli: »›Ta je dedič. Dajmo, ubijmo ga in se polastimo njegove dediščine!‹ Zgrabili so ga, vrgli iz vinograda in ubili.« (Mt 21,38.39)

Kaj bi še lahko naredil? Oče nas je tako ljubil, da nam je dal svojega ljubljenega Sina (Jn 3,16). Če je vesoljni spopad takšen, kot je nakazano tukaj, ga ni mogoče predčasno rešiti po delovanju Božje moči, temveč se mora najprej javno pokazati Božji značaj. Bog je svoj značaj razodel po svojem Sinu Kristusu (Rim 3,25.26; Rim 5,8). Kaj več bi še lahko zahtevali od tega, da Bog (po Kristusu) umre za nas, da bi nas lahko opravičil, ne da bi s tem ogrozil svojo pravičnost in popolno ljubezen?

Križ sporoča, da je Bog naredil vse, kar je mogoče, da bi ublažil in izkoreninil zlo, ne da bi uničil možnosti za razcvet iskrene ljubezni. Če bi Bog imel na voljo kakšno boljšo možnost, mar je ne bi izbral? Čeprav ljudje v vesoljnem spopadu močno trpijo, je Bog tisti, ki najbolj trpi. Križ nam sporoča, kakšno trpljenje in bolečino je greh povzročil Bogu. Vendar je bila svoboda, ki je neločljivo povezana z ljubeznijo, tako sveta, da je bil Kristus pripravljen vse to pretrpeti za nas.

`Čigave bolečine in trpljenje je Kristus nesel na krž? (Iz 53,4) Kaj nam bi to moralo povedati o tem, kaj vse je Bog naredil za nas in koliko ga je stalo naše zveličanje?`