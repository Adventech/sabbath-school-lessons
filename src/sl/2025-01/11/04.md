---
title:  Pesem o mojem ljubem
date:   11/03/2025
---

Bog je na čudovite načine pokazal svojo ljubezen in pravičnost v vesoljnem spopadu. Toda nekateri se morda sprašujejo: Ali bi Bog moral narediti več, da bi preprečil in/ali odstranil zlo? Ogledali smo si okvir vesoljnega spopada, ki kaže, da je Bog spoštoval svobodno voljo, ki je potrebna za najboljši možen odnos ljubezni med njim in človeštvom. Poleg tega je v vesoljnem spopadu, ki se bije za njegov značaj in ga lahko reši samo Božja ljubezen, Bog očitno deloval znotraj moralnih mej oziroma pravil delovanja.

`O kom govori prerok Izaija v Iz 5,1-4? Koga predstavljata vinograd in vinogradnik? Kakšen je pomen vinogradnikovih dejanj, ki jih dela za vinograd? Kaj je posledica tega?`

V tem odlomku Izaija zapoje »pesem svojega ljubega o njegovem vinogradu«. Vinogradnik je Bog, vinograd pa njegovo ljudstvo (glej na primer Iz 1,8; Jer 2,21). Vendar pa lahko prispodobo razširimo tudi na Božje delo na tem svetu. Glede na te vrstice je vinogradnik (Bog) naredil vse, kar je lahko, da bi zagotovil uspešno rast svojega vinograda. Vinograd bi moral obroditi dober sad, vendar je obrodil viničje, kar nekateri drugi prevodi prevajajo kot »ničvreden sad«. Dobesedni prevod hebrejskega izraza bi se lahko glasil »smrdljivo sadje«. Božji vinograd je rodil gnilo grozdje.

V Iz 5,3 govori sam Bog, ki ljudstvo vabi, naj razsodi med njim in njegovim vinogradom. V naslednji vrstici zastavi nadvse pomembno vprašanje: »Kaj sem mogel še storiti svojemu vinogradu, pa mu nisem storil? Zakaj sem upal, da bo dajal grozdje, pa je dal viníčje?« (Iz 5,4) Kaj bi še lahko naredil? Kako osupljivo je, da Bog prosi druge, naj presodijo njegovo delo.

`Kakšen pomen imajo zate naslednje besede, ko razmišljaš o križu, kjer je Bog za naše grehe daroval samega sebe: »Kaj bi se še storilo vinogradu mojemu, česar bi ne bil že storil v njem?« (Iz 5,4 CHR)`