---
title:  Kaj bi še lahko naredil?
date:   08/03/2025
---

### Preberi pred proučevanjem

Iz 5,1-4; Iz 53,4; Mt 21,33-39; Jn 18,37; Rim 3,1-4.23-26; Rim 5,8

> <p>Ključno besedilo</p>
> Pilat mu je rekel: »Torej si ti vendarle kralj?« Jezus je odgovoril: »Ti praviš, da sem kralj. Jaz sem zato rojen in sem zato prišel na svet, da pričujem za resnico. Kdor je iz resnice, posluša moj glas.« Jn 18,37

Pred nekaj leti je bila v reviji Guide objavljena otroška zgodba z globokim sporočilom. Zgodba se dogaja v srednjem veku in govori o dečku po imenu Denis. Denis je bil sirota in je živel kot posvojen otrok pri neki družini. Na vso moč je sovražil kralja njihove dežele, ker so njegovi vojaki odpeljali njegove bolne starše in jih nikoli več ni videl. Šele pozneje je spoznal, da je kralj ukazal ločiti bolne, da bi zdravim prihranil grozote črne kuge. Resnica o kralju ga je osvobodila sovraštva, ki ga je gojil skoraj vse življenje. Kralj je vedno deloval iz ljubezni do svojega ljudstva.

Številni ljudje gledajo na Boga podobno, kot je na kralja gledal Denis. Zlo, ki so ga doživeli ali mu bili priča, jih je napeljalo k temu, da so zasovražili Boga in ga zavrnili. Kje je Bog, ko trpimo? Če je Bog dober, zakaj je na svetu toliko zla? Čeprav vesoljni spopad osvetljuje to pomembno težavo, veliko vprašanj ostaja neodgovorjenih. Ko spodletijo vsi naši poskusi, da bi odgovorili nanje, lahko pogledamo na Jezusa na križu in spoznamo, da Bogu lahko zaupamo kljub vsem vprašanjem, na katera za zdaj še ne poznamo odgovora.