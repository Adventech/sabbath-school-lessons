---
title:  Bog se izkaže pravičnega
date:   13/03/2025
---

Božje ime se izkaže pravično v vseh vidikih. Po delu Očeta, Sina in Svetega Duha v načrtu zveličanja se razodevata popolna Božja pravičnost in ljubezen, ki presegata vsakršni dvom (glej Rim 3,25.26; Rim 5,8).

`Preberi Rim 3,1-4 v luči tega, kar piše v Iz 5,3.4. Kaj nas to uči o tem, da je Bog v vesoljnem spopadu spoznan za pravičnega?`

V Rim 3 in Iz 5 Bog (v omejenem smislu) vabi stvarstvo, naj sodi njegov značaj, čeprav za to nimamo pravice ali položaja. Ko se bodo na koncu odprle »knjige«, bomo videli dokaze o popolni Božji pravičnosti. Bog se bo pred vsemi razumnimi bitji izkazal pravičnega.

`Kaj nas naslednja odlomka učita o tem, da bo Božje ime na koncu opravičeno? Raz 15,3; Raz 19,1-6`

V celotnem Svetem pismu opazimo, da je Bogu mar za njegovo ime. Zakaj? Z osebo, ki jo preziramo ali ji ne zaupamo, ne moremo imeti globokega ljubezenskega odnosa. Če bi se kdo tvojemu zakoncu ali bodočemu zakoncu grdo zlagal o tebi, bi verjetno naredil, kar bi bilo v tvoji moči, da bi pokazal neresničnost teh trditev. Če bi namreč tvoj zakonec verjel tem lažem, bi to uničilo vajin ljubezenski odnos.

Bog se kaže pravičnega zaradi križa in načrta zveličanja. V predadventni sodbi je Božji značaj opravičen pred celotnim vesoljem.

Tudi pri sodbi po Jezusovem drugem prihodu, kjer bodo odrešeni celo »sodili angelom« (1 Kor 6,2.3), se bo Bog izkazal pravičnega. Odrešeni bodo imeli priložnost proučiti knjige in se sami prepričati o tem, zakaj je Bog ravnal tako, kot je. Spoznali bodo, da so bile vse Božje sodbe vedno popolnoma pravične in narejene iz ljubezni. Le kdo od nas nima veliko vprašanj, na katera ne pozna odgovora? Preden se bo vse končalo, bomo imeli priložnost dobiti odgovore (glej 1 Kor 4,5).

Na koncu se bo vsako koleno pripognilo in vsak jezik priznal, da je Jezus Gospod (Flp 2,10.11). Vse to potrjuje, da je Bog pravičen.