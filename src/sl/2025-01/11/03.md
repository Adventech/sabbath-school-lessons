---
title:  Pravični in opravičevalec
date:   10/03/2025
---

Kristusovo delo na vsakem koraku razveljavlja Hudičevo delo. Jezus »se je razodel prav zato, da bi uničil hudičeva dela« (1 Jn 3,8) in »s svojo smrtjo uničil njega, ki ima smrti oblast, to je: hudiča« (Heb 2,14 CHR). Toda popolno uničenje sovražnikove vladavine poteka v dveh fazah. Prvič, Kristus je s tem, kar je dosegel na križu, ovrgel Satanove lažne obtožbe. Na koncu bo Bog uničil Satana in njegovo kraljestvo.

`Kaj naslednja odlomka govorita o tem, kako je Kristus odgovoril na Hudičeve obtožbe? Rim 3,23-26; Rim 5,8`

Kakor smo videli, sovražnik trdi, da Bog ni popolnoma pravičen in ljubeč. Toda Bog je po Kristusu pokazal najvišji izraz svoje pravičnosti in ljubezni; to je naredil na križu.

Po Jezusovi smrti je Satan »dojel, da je njegova krinka odtrgana. Njegov način vladanja je bil razodet pred brezgrešnimi angeli in vsem vesoljem. Razkril se je kot morilec. Ko je prelil kri Božjega Sina, je izgubil naklonjenost nebeških bitij« (Ellen G. White: Jezusovo življenje, str. 671 [761]).

`Primerjaj Raz 12,10-12 in 1 Mz 3,15. Kako ta odlomka osvetljujeta vesoljni pomen Kristusove zmage na križu?`

V zgodovini načrta zveličanja so številni dokazi o tem, da si Bog vedno prizadeva, da bi na koncu dosegel to, kar je dobro za vse. Bog Svetega pisma zmeraj dela, kar je dobro glede na možnosti, ki so mu na voljo v velikem spopadu (5 Mz 32,4; 1 Sam 3,18; Ps 145,17; Dan 4,37; Hab 1,13; Raz 15,3; 1 Mz 18,25).

`Zakaj je prikaz Božje pravičnosti in ljubezni v vesoljnem spopadu tako pomemben? Ko razmišljaš o križu in Božjem delovanju v načrtu zveličanja, kako ti Božja dela vlivajo zaupanje v njegovo ljubezen tudi med preizkušnjami in trpljenjem?`