---
title:  Izvor spopada v nebesih
date:   25/02/2025
---

1 Mz 1–3 kaže, da je zlo obstajalo, preden sta se Adam in Eva pregrešila. Četudi zlo v Edenu ni bilo konkretna resničnost, se je konceptualno že pojavilo, in sicer v imenu »drevesa spoznanja dobrega in hudega« (1 Mz 2,9.17). Kača je obtožila Boga laži, čeprav je v resnici lagala ona. Obstoj kače (Raz 12,9) in njeno laganje kažeta na resničnost zla na začetku zgodovine sveta. Tako se celo v Edenu pred grehom Adama in Eve kaže prisotnost zla.

`Preberi Ezk 28,12-19 v luči 2 Mz 25,19.20. Kaj je značilno za padec tega bitja?`

Glede na ta svetopisemski odlomek sta se zlo in vesoljni spopad začela v nebesih.

Pred svojim padcem je bilo bitje, ki je postalo znano kot Satan, »kerub, ki zaslanja«. Poleg tega je bil »pečat popolnosti, poln modrosti in dovršene lepote«; bil je »v Edenu, Božjem vrtu« (Ezk 28,12.13). Nobene od teh stvari ne moremo pripisati človeškemu tirskemu kralju (ali kateremu koli človeku). Zato vemo, da nam to besedilo daje vpogled v Luciferjev padec.

`Kaj še vemo o izvoru velikega spopada? Iz 14,12-15`

V Iz 14 piše, da se je Lucifer želel povišati in postati enak Bogu. Ta vrstica dopolnjuje to, o čemer smo brali v Ezk 28 – da se je njegovo srce prevzelo zaradi njegove lepote (Ezk 28,17), ki bi ga v resnici morala spodbuditi k slavljenju Boga, ki ga je ustvaril tako lepega. Toda postal je ponosen, in kar je še huje, v svojem ponosu je grdo govoril o Bogu in načrtoval zavzeti Božje mesto. Hebrejska beseda, ki jo v Ezk 28,16 prevajamo z besedo »trgovanje«, pomeni tudi »obrekovanje/žaljenje«, kar kaže na to, kako Satan deluje proti Bogu in tudi proti nam.

`Kako razumemo dejstvo, da je bil padli Lucifer pred padcem v greh popoln od dneva, ko je bil ustvarjen, dokler se na njem ni našla krivica (Ezk 28,15)? Kako se lahko popolno bitje pregreši, razen če biti »popoln« ne vključuje tudi resnične moralne svobode?`