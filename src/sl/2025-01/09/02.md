---
title:  Sovražnik je to storil
date:   23/02/2025
---

`Kako nam prilika v Mt 13,24-27 pomaga razumeti zlo na svetu?`

Jezus je povedal zgodbo o poljedelcu, ki je na svoji njivi posejal samo dobro seme. Toda med pšenico je vzklila tudi ljuljka. Ko so to videli gospodarjevi služabniki, so prišli k njemu in ga vprašali: »Gospod, ali nisi posejal dobrega semena na svoji njivi? Od kod torej ljuljka?« (Mt 13,27) To vprašanje je podobno temu, kar danes pogosto slišimo v povezavi s težavo zla: Če je Bog ustvaril svet popolnoma dober, zakaj je na njem zlo?

`Preberi Mt 13,28-30 v luči Kristusove razlage v Mt 13,37-40. Kako ta dva odlomka osvetljujeta naravo vesoljnega spopada?`

Gospodar je služabnikom odgovoril: »Sovražnik je to storil.« (Mt 13,28 CHR) Jezus je kasneje povedal, da je sejalec dobrega semena Sin človekov, torej sam Jezus (Mt 13,37). Pojasnil je, da je njiva svet (Mt 13,38) in sovražnik, ki je zasejal ljuljko, Hudič (Mt 13,39), kar neposredno kaže na vesoljni spopad med Kristusom in Satanom. Zakaj je na svetu zlo? Zlo je delo sovražnika (Hudiča), ki nasprotuje gospodarju. »Sovražnik je to storil.« (Mt 13,28 CHR)

Ta odgovor je sprožil novo vprašanje: »Hočeš torej, da gremo in jo [ljuljko] poberemo?« (Mt 13,28) Z drugimi besedami, zakaj ne bi takoj izkoreninili zla? Gospodarjev odgovor se glasi: »Nikakor /…/, da morda med pobiranjem ljuljke ne izpulite z njo vred tudi pšenice. Pustite, naj oboje skupaj raste do žetve.« (Mt 13,29.30; primerjaj z Mr 4,29) Ta prilika pravi, da bo Bog na koncu iztrebil zlo, vendar bi njegovo predčasno izkoreninjenje povzročilo nepopravljivo škodo dobremu.

`Katere nevarnosti se pojavijo, če poskušamo že zdaj izpuliti ljuljko na pšeničnem polju? Zakaj to ne pomeni, da preprosto ignoriramo zlo, s katerim se srečujemo?`