---
title:  Izvor spopada na zemlji
date:   24/02/2025
---

Vzporedno vprašanju iz prilike o tem, zakaj je na njivi slabo seme, če je gospodar posejal samo dobro seme, je vprašanje, kako se je pojavilo zlo, če je Bog ustvaril svet popolnoma dober?

`Kaj Božje besede v 1 Mz 1,31 razodevajo o stanju stvarstva ob koncu stvarjenja? Zakaj je ta odgovor pomemben?`

1 Mz 1,31 pravi, da je bil svet ob koncu stvarjenja »zelo dober«. V 1 Mz 1 v Božjem stvarstvu na tem planetu ni bilo niti sledi zla. Kako je torej zlo postalo del človeške izkušnje?

`Kaj nam 1 Mz 3,1-7 govori o tem, kako je zlo prišlo na zemljo? Kako ta odlomek osvetljuje značilnosti vesoljnega spopada? (Glej tudi Raz 12,7-9.)`

V tej zgodbi opazimo laži o Božjem značaju, ki jih širi kača oziroma sam Hudič (to je »stara kača« iz Raz 12,7-9). Kača je najprej postavila vprašanje, da bi vzbudila dvom o Božji zapovedi, pri čemer je skoraj popolnoma obrnila Božje besede. Nato je neposredno izpodbila Božje besede in rekla Evi: »Nikakor ne bosta umrla!« (1 Mz 3,4)

Nekdo – bodisi kača bodisi Bog – je lagal Evi, ki se je zdaj morala odločiti, ali bo verjela temu, kar ji je povedal Bog, ali pa bo zaupala kači.

V tem odlomku in tudi drugje v Svetem pismu se ta spopad tiče predvsem tega, kaj verjeti oziroma v koga verjeti, kar je samo po sebi neločljivo povezano z ljubeznijo. Tako je zato, ker naša prepričanja o nekom – o tem, kakšna oseba je in ali je vreden našega zaupanja – močno vplivajo na to, ali ga bomo ljubili in mu zaupali ter v tem primeru poslušali, kar nam pravi.

`Preberi 1 Mz 3,15. Božje besede kači, da bo ženino seme strlo kačino glavo, pogosto imenujemo »prvi evangelij« (protoevangelij) Svetega pisma. Kako to utrjuje resničnost spopada in nam hkrati vliva upanje?`