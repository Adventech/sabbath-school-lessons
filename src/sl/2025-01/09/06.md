---
title:  Narava vesoljnega spopada
date:   27/02/2025
---

Ogledali smo si nekaj svetopisemskih odlomkov, ki govorijo o vesoljnem spopadu med Bogom in Satanom. Toda kako je takšen spopad sploh mogoč? Kako lahko kdo nasprotuje vsemogočnemu Bogu? Če bi se v vesoljnem spopadu merila samo moč, bi ga bilo konec, še preden bi se začel. Torej gre za drugačno vrsto boja. Sveto pismo razodeva, da je v središču spora Božji značaj. Hudič Boga med drugim obtožuje, da ni popolnoma dober in ljubeč. Takšnih trditev ni mogoče premagati z močjo ali grobo silo, temveč s primerjanjem dveh nasprotujočih si značajev.

»Bog je v svojem ravnanju z grehom lahko uporabil samo pravičnost in resnico. Satan je smel uporabljati to, česar Bog ni mogel – laskanje in prevaro. Poskušal je popačiti Božjo besedo. Angelom je napačno predstavljal načrt Božje vladavine; trdil je, da Bog ni pravičen, ker nebeškim prebivalcem postavlja zakone in predpise ter hoče povišati samega sebe, ko zahteva od njih pokornost in poslušnost. Zato se je pred nebeškimi prebivalci in pred vsemi svetovi moralo pokazati, da je Božja vladavina pravična in njegov zakon popoln. Satan je skušal pokazati, kakor da tudi sam želi povečati blaginjo vesolja. Vsi morajo razumeti značaj tega upornika in njegov pravi cilj. Zato je moral dobiti čas, da se razodene v svojih brezbožnih dejanjih.« (Ellen G. White: Veliki spopad, str. 467 [498])

`Kaj naslednja odlomka razodevata o Hudičevi naravi in strategiji? Jn 8,44.45; Raz 12,7-9`

Hudič si že od samega začetka prizadeva prepričati razumna bitja, da Bog ni pravičen in ljubeč ter da je njegov zakon zatiralen in škodljiv. Nič nenavadnega torej ni, da je Jezus o Hudiču rekel, da je »lažnivec in oče laži« (Jn 8,44). V nasprotju z njim pa je Jezus prišel na svet pričevat za resnico (Jn 18,37). Neposredno se je zoperstavil Satanovim lažem in žaljivkam ter premagal in nazadnje uničil Hudičevo moč (1 Jn 3,8; Heb 2,14).

V Raz 12,9.10 je Satan predstavljen 1) kot »stara kača«, 2) kot tisti, ki v nebesih obtožuje Božje ljudstvo, in 3) kot zmaj, ki zapeljuje svet. Grška beseda »hudič« pomeni »obrekovalec«, kar znova kaže na to, da gre za spor, v katerem so pomembna prepričanja, vključno s prepričanji o Božjem značaju.