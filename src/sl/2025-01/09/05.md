---
title:  Če se mi pokloniš
date:   26/02/2025
---

Satanovo hlepenje po Božjem prestolu se kaže tudi v skušnjavah, ki so opisane v Mt 4 in Lk 4. Iz osupljivega srečanja med Jezusom in skušnjavcem veliko izvemo o samih značilnostih spopada. Tukaj lahko na jasen in mogočen način vidimo resničnost velikega spopada med Kristusom in Satanom.

`Kako se v Mt 4,1-11 kaže resničnost velikega spopada med Kristusom in Satanom?`

Duh je Jezusa odvedel v puščavo, da bi ga Hudič skušal (Mt 4,1). Preden se je soočil s Hudičem, se je Jezus 40 dni postil. Hudič mu je nato rekel, naj spremeni kamne v kruh, pri čemer je računal na Jezusovo lakoto. Toda Jezus se je tej skušnjavi zoperstavil s Svetim pismom in Satanova skušnjava ni bila uspešna.

Da bi Jezusa pripravil do tega, da ravna domišljavo, mu je Satan predlagal, naj se vrže z vrha templja. Satan je sprevrgel besede Svetega pisma in rekel, da bodo Jezusa angeli gotovo varovali, če je resnično Božji Sin. Toda Jezus se je tudi tej skušnjavi uprl s pravilno rabo Svetega pisma.

Tretja skušnjava je jasno razkrila Hudičeve namere. Želel je, da bi ga Jezus častil. Satan si je prizadeval prisvojiti čaščenje, ki pripada samo Bogu.

Da bi to dosegel, je Jezusu pokazal »vsa kraljestva sveta in njihovo slavo« ter nato rekel: »Vse to ti bom dal, če padeš predme in me moliš.« (Mt 4,8.9) V vzporednem besedilu v Evangeliju po Luku Hudič pravi: »Tebi bom dal vso to oblast in njihovo slavo, kajti meni je izročena in jo dam, komur hočem.« (Lk 4,6)

Jezus se je skušnjavi še tretjič zoperstavil s Svetim pismom in Satanu je spet spodletelo.

V vseh treh primerih je bilo Sveto pismo Jezusovo orožje proti sovražnikovim napadom.

`V Pismu Efežanom smo opomnjeni, da se naš boj »ne bije proti krvi in mesu, ampak proti vladarstvom, proti oblastem, proti svetovnim gospodovalcem te mračnosti, proti zlohotnim duhovnim silam v nebeških področjih.« (Ef 6,12) Zakaj se moramo vedno spominjati resničnosti boja, ki divja okoli nas, in obenem ne živeti v strahu?`