---
title:  Poklicani ravnati pravično
date:   19/03/2025
---

Preroki Svetega pisma so nenehno posredovali Božji poziv k pravičnosti v družbi. Sveto pismo ne beži pred vprašanji krivice in zatiranja. Prošnja, naj Bog sodi krivičnikom, je bila pravzaprav poziv, naj Bog vzpostavi pravičnost.

Prerok Izaija je bil brez dlake na jeziku, ko je šlo za krivice, ki so se dogajale v Izraelu njegovega časa. Njegove besede in pozivi k pravičnosti bi morali glasno in jasno odmevati tudi v naših ušesih: »Naučite se delati dobro, skrbite za pravico. Pomagajte zatiranemu, zagovarjajte siroto, branite vdovo.« (Iz 1,17) Nadalje pravi: »Gorje njim, ki izdajajo krivične odloke in pišejo okrutne sodbe /…/ in jemljejo pravico stiskanim.« (Iz 10,1.2) Svari: »Kaj boste naredili na dan obiskanja, pred viharjem, ki bo prišel iz daljave? H komu boste tekli po pomoč, kje boste pustili svoje bogastvo?« (Iz 10,3)

Tudi prerok Jeremija je oznanjeval podobno sporočilo: »Gorje mu, kdor si zida hišo brez pravičnosti, in gornje sobe brez pravice; kdor pusti svojega bližnjega garati brez plačila in mu ne da njegovega zaslužka /…/. Ali ni tvoj oče jedel in pil? Pa je vendar delal prav in pravično; tedaj mu je šlo dobro. Zavzemal se je za pravico stiskanih in ubogih; tedaj je šlo dobro. To se pravi poznati mene! govori Gospod.« (Jer 22,13.15.16)

`Kaj Jezus opredeli kot najpomembnejše? (Mt 23,23-30) Kaj so tako imenovane pomembnejše stvari v postavi?`

Če bi kdo mislil, da je bila nepravičnost le težava starozaveznih prerokov, pa tukaj in na drugih mestih, ki govorijo o Jezusovem poslanstvu, vidimo, da je bila to tudi največja Jezusova skrb. Rekel je: »Gorje vam, pismouki in farizeji, hinavci, ker dajete desetino od mete, kopra in kumine, opustili pa ste, kar je v postavi pomembnejše: pravičnost, usmiljenje in zvestobo. To bi bilo treba storiti in ónega ne opustiti.« (Mt 23,23) V vzporednem odlomku v Evangeliju po Luku Jezus izrazi svojo žalost nad tem, da so farizeji zanemarili pravičnost in Božjo ljubezen (Lk 11,42).

`Če bi se danes moral osredotočiti na pomembnejše stvari v postavi, kako bi to izgledalo v primerjavi s tvojim desetinjenjem »mete, kopra in kumine«, na kar se morda osredotočaš zdaj?`