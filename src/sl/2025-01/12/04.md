---
title:  Bog ljubi pravičnost
date:   18/03/2025
---

Sveto pismo pravi, da Bog ljubi pravičnost in sovraži zlo (glej na primer Ps 33,5; Iz 61,8). Globoko mu je mar za krivice, ki se godijo po svetu, in ogorčen je zaradi nepravičnosti, ki se dogajajo žrtvam. V Stari in Novi zavezi je Bog dosledno na strani zatiranih ter kaže svojo pravično jezo nad krivičniki in zatiralci.

`Kako Ps 82 kaže, da je Bogu mar za pravičnost na tem svetu? Kaj to pomeni za nas?`

Številni razlagalci razumejo, da ta psalm odkrito obsoja zemeljske vladarje, ki so odgovorni za krivico v družbi. Poleg tega psalm govori tudi o Božji sodbi nebeških vladarjev (»bogov«), ki stojijo za pokvarjenimi zemeljskimi sodniki in vladarji (demonske sile). Psalmist se o vladarjih sprašuje: »Doklej boste sodili napačno, dajali prednost krivičnim?« (Ps 82,2)

Nadalje so spodbujeni: »Sodite za slabotnega in siroto, odločajte prav za nesrečnega in revnega. Osvobajajte slabotnega in ubogega, rešujte ga iz rok krivičnih.« (Ps 82,3.4) Tukaj in na drugih mestih starozavezni preroki glasno pozivajo k pravičnosti. Pravičnost ni postranska tema Svetega pisma, temveč osrednje sporočilo starozaveznih prerokov in Jezusovega nauka.

Ni skrivnost, po čem hrepeni Bog in kaj pričakuje od tistih, ki trdijo, da ga ljubijo in poslušajo. To je zelo jasno povedal po preroku Mihu (o tem beremo tudi drugod v Svetem pismu): »Oznanil ti je, o človek, kaj je dobro, kaj Gospod hoče od tebe: nič drugega, kakor da ravnaš pravično, da ljubiš dobrohotnost in ponižno hodiš s svojim Bogom.« (Mih 6,8)

Te besede odzvanjajo v vsem Svetem pismu. Jezus je na primer rekel: »Po tem bodo vsi spoznali, da ste moji učenci, če boste med seboj imeli ljubezen.« (Jn 13,35; primerjaj z 1 Jn 4,8-16)

`Kako bi bile videti naše družine in cerkve, če bi se osredotočili na Mih 6,8 ter te besede načrtno udejanjali? Ne glede na to, kakšne so trenutno tvoje okoliščine, razmisli o tem, kako lahko še bolje uporabiš načela iz Mih 6,8.`