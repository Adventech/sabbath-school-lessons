---
title:  Za globlje proučevanje
date:   21/03/2025
---

V knjigi Jezusovo življenje preberi poglavje »Sobota«.

»Vohuni si vpričo množice niso upali Kristusu odgovoriti, ker so se bali, da si bodo nakopali težave. Vedeli so, da je govoril resnico. Raje so pustili človeka trpeti, kakor pa prekršili svoja izročila, medtem ko so rešili žival, ker bi sicer lastnik utrpel izgubo. Tako so izkazovali večjo skrb za nemo žival kakor za človeka, ki je ustvarjen po Božji podobi. To ponazarja delo vseh lažnih ver. Te izvirajo iz človekove težnje, da se povzdigne nad Boga, končajo pa se s ponižanjem človeka pod žival. Vsaka vera, ki nasprotuje Božji oblasti, ogoljufa človeka za slavo, kakršno je imel pri stvarjenju in kakršna bi mu morala biti vrnjena po Kristusu. Vsaka lažna vera uči svoje privržence, da so malomarni do človeških potreb, trpljenja in pravic. Evangelij daje veliko vrednost človeštvu, ker je odkupljeno s Kristusovo krvjo, in uči nežne obzirnosti do človekovih potreb in gorja. Gospod pravi: ›Storil bom, da bo smrtnik dražji od zlata, človek dražji od ofirskega zlata.‹ (Iz 13,12)

Ko je Jezus vprašal farizeje, ali je pravilno v soboto delati dobro ali zlo, življenje rešiti ali ga uničiti, jih je soočil z njihovimi hudobnimi načrti. Z ogorčenim sovraštvom so mu stregli po življenju, medtem ko je On rešil življenje mnogih in jih osrečil. Ali je bilo boljše v soboto umoriti, kar so nameravali oni, ali pa zdraviti bolne, kar je delal Jezus? Kaj je bilo bolj pravično: v Božjem svetem dnevu gojiti v srcu misli o umoru ali pa ljubiti vse ljudi in to dokazati z deli usmiljenja?« (Ellen G. White: Jezusovo življenje, str. 242 [286.287])

**Vprašanja za pogovor**

`1. Zakaj in v kakšnem smislu je res, da »vsaka lažna vera uči svoje privržence, da so malomarni do človeških potreb, trpljenja in pravic«? Kako se lahko v svoji cerkvi in širše načrtno izognemo takšni brezbrižnosti?`

`2. Kdo je moj bližnji? Kdo je tvoj bližnji? Na katere praktične načine lahko postanemo bolj podobni Samarijanu, ki je prestopil meje svojega časa, da bi človeku izkazal ljubezen?`

`3. Bog ljubi pravičnost in usmiljenje. Kako naj ravnamo v skladu s tem, kar je Bogu najpomembneje? Kako se lahko bolj osredotočimo na to, kar je Jezus imenoval pomembnejše stvari v postavi?`

`4. Kadar razmišljamo ali se pogovarjamo o sodbi, kako pogosto poudarimo, da je Jezus, ko je govoril o sodbi, poudarjal, da je zelo pomembno, koliko in ali sploh dejavno ljubimo druge, še posebej zatirane in zapostavljene? Mt 25,31-46.`