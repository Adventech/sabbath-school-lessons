---
title:  Kdo je moj bližnji?
date:   20/03/2025
---

Evangelist Luka piše, da je učitelj postave takoj po tem, ko mu je Jezus povedal, da sta dve največji zapovedi ljubezen do Boga in bližnjega, želel opravičiti samega sebe, zato je Jezusa vprašal: »In kdo je moj bližnji?« (Lk 10,29) Jezus mu je povedal danes znano, a za tisti čas šokantno priliko o usmiljenjem Samarijanu.

`Preberi priliko o usmiljenem Samarijanu v Lk 10,25-37. Kako lahko nauke te prilike povežemo s pozivi prerokov, naj ravnamo usmiljeno in pravično, ter s krivicami, ki so jih različne skupine ljudi v zgodovini človeštva povzročale »drugim«?`

Jezus ni le učil pravičnosti, temveč jo je prinesel na ta svet. Jezus je bil in bo izpolnitev preroškega poziva in hrepenenja po pravici (glej Lk 4,16-21; Iz 61,1.2). On je hrepenenje vseh narodov, še posebej tistih, ki prepoznajo potrebo po zveličanju.

V neposrednem nasprotju s sovražnikom, ki hlepi po moči in se želi povzpeti na Božji prestol, se je Jezus ponižal in se poistovetil s tistimi, ki so podvrženi grehu, krivici in zatiranju, pri čemer ga greh ni omadeževal. Premagal je sovražnika, ko je iz ljubezni žrtvoval samega sebe, da bi vzpostavil pravičnost kot tisti, ki je pravičen in opravičuje vse, ki verujejo vanj. Kako lahko trdimo, da nam je pomembna postava, za katero je Kristus umrl, da bi jo izpolnil, če nam ni pomembno to, kar Kristus imenuje pomembnejše stvari v postavi (Mt 23,23)?

Sveto pismo pravi: »On sam bo sodil svet s pravičnostjo, razsojal med ljudstvi po pravici. Tako je Gospod zatiranemu zavetje, zavetje v času njegove stiske.« (Ps 9,9.10 [Ps 9,8.9 CHR]) Bog »pomaga do pravice zatiranim, daje kruha lačnim; Gospod osvobaja jetnike. Gospod odpira oči slepim, Gospod vzdiguje upognjene, Gospod ljubi pravične. Gospod varuje tujce, podpira siroto in vdovo, pot krivičnikov pa izkrivlja« (Ps 146,7-9).

Ali je lahko Božja beseda še bolj jasna glede tega, kako bi morali služiti tistim, ki so v pomanjkanju in bolečinah?

`Kaj se lahko iz Jezusovega življenja in službe naučimo o tem, kako doseči ljudi v potrebi? Kako je lahko naša pomoč mnogim prizadetim dovolj »čudežna«, čeprav ne moremo delati takšnih čudežev, kot jih je delal Jezus?`