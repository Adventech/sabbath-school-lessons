---
title:  Srce se mi trga
date:   20/01/2025
---

V knjigi preroka Ozeja so prikazane neskončne globine Božje ljubezni in usmiljenja do človeštva. Bog je Ozeju ukazal: »Pojdi, vzemi si vlačugarsko ženo in vlačugarske otroke, kajti dežela se vlačuga, vlačuga stran od Gospoda.« (Oz 1,2) V 11. poglavju je s prispodobo očeta, ki ljubi otroka, opisan Božji odnos do njegovega ljudstva.

`Kako prispodoba v Oz 11,1-9 kaže, da Bog ljubi in skrbi za svoje ljudstvo?`

Božja ljubezen do njegovega ljudstva se primerja z nežno ljubeznijo starša do otroka. Uporabljena je podoba, ko oče uči otroka hoditi. Bog drži svoje ljudstvo v rokah, zdravi ga in vzdržuje ter nežno skrbi zanje. V Svetem pismu beremo, da je Bog »nosil« svoje ljudstvo, »kakor človek nosi svojega sina« (5 Mz 1,31). »V svoji ljubezni in prizanesljivosti jih je sam odkupil, vzdignil jih je in jih nosil vse dni iz davnine.« (Iz 63,9)

A v nasprotju z neomajno Božjo zvestobo je bilo ljudstvo nenehno nezvesto svojemu Bogu. Na koncu ga je zavrglo, si nakopalo sodbo in ga globoko razžalostilo. (Kasneje bomo videli, da sta Božja ljubezen in pravičnost nerazdružljivi.)

Ali si bil kdaj tako vznemirjen, da se ti je »trgalo srce«? Ta podo-
ba je uporabljena za opis globine Božjih čustev do njegovega ljud-
stva. Podoba trgajočega se srca in prekipevajočega sočutja kaže na globoka čustva ter se uporablja tako za Boga kakor za ljudi.

Metaforika prekipevajočega sočutja (kamar) je uporabljena tudi v primeru dveh žensk, ki sta prišli pred Salomona. Vsaka je trdila, da je živ dojenček njen. Ko je Salomon ukazal, naj dojenčka presekajo na dvoje (brez namena, da bi škodoval otroku), je s to metaforo opisan čustven odziv prave matere (1 Kr 3,26; primerjaj z 1 Mz 43,30).

`Vsak starš ve, o čem govori današnji nauk. Nobena druga zemeljska ljubezen se ne more primerjati s starševsko ljubeznijo. Kako nam to pomaga razumeti resničnost Božje ljubezni do nas in kakšno tolažbo lahko oziroma bi morali črpati iz tega razumevanja?`