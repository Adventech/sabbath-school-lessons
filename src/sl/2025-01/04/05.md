---
title:  Ljubosumen Bog
date:   22/01/2025
---

Bog Svetega pisma je »usmiljen Bog«. V hebrejščini je Bog imenovan »el raum« (5 Mz 4,31). Beseda »el« pomeni Bog, »raum« pa je druga oblika korena besede usmiljenje (»raam«). Toda Bog ni le usmiljen, temveč tudi ljubosumen (»el qana‘«): »Gospod, tvoj Bog, je ogenj, ki požira, ljubosumen Bog [el qana‘].« (5 Mz 4,24; glej 5 Mz 6,15; Joz 24,19; Nah 1,2.)

`Sveto pismo pravi, da »ljubezen ni nevoščljiva« (1 Kor 13,4). Kako je potem lahko Bog nevoščljiv (oziroma ljubosumen; v angleškem prevodu je v obeh primerih uporabljen pridevnik »ljubosumen«)? Preberi 2 Kor 11,2 in razmisli o tem, na katere načine je bilo Božje ljudstvo vso svetopisemsko zgodovino nezvesto Bogu (glej na primer Ps 78,58). Kako nam ti odlomki pomagajo razumeti Božjo »ljubosumnost«?`

Božje ljubosumje je pogosto napačno razumljeno. Ko rečemo, da je mož ljubosumen ali žena ljubosumna, to verjetno ni mišljeno kot kompliment. Ljubosumje ima v številnih jezikih negativen prizvok, vendar v Svetem pismu Božja ljubosumnost ni nič slabega. Je pravična strast ljubečega moža do izključnega odnosa z ženo.

Čeprav obstaja vrsta ljubosumja, ki je nasprotna ljubezni (1 Kor 13,4), pa Sveto pismo pravi, da obstaja tudi dobro in pravično ljubosumje (2 Kor 11,2). Apostol Pavel ga je poimenoval »Božja ljubosumnost«. Božja ljubosumnost je zmeraj pravična oblika ljubosumnosti in bi jo lahko bolje opisali kot strastno ljubezen Boga do njegovega ljudstva.

Božja gorečnost (qana‘) do njegovega ljudstva izvira iz njegove velike ljubezni do njih. Bog si želi izključen odnos s svojim ljudstvom; želi, da bi edino On bil njihov Bog. Vendar je Bog v Svetem pismu pogosto zaničevan ljubimec, ki je na drugem mestu in čigar ljubezen ni 
uslišana (glej Oz 1–3; Jer 2,2; Jer 3,1-12). Božje ljubosumje in gorečnost nikoli nista brez povoda, vedno ju izzoveta nezvestoba in zlo njegovega ljudstva. Božje ljubosumje (ali »goreča ljubezen«) nima negativnega prizvoka človeškega ljubosumja. Njegovo ljubosumje nikoli ni nevoščljivo, temveč gre vedno za pravo in pravično koprnenje po izključnem odnosu z njegovim ljudstvom in za željo, da bi mu bilo dobro.

`Kako lahko tudi mi v odnosu do drugih odsevamo to dobro »ljubosumnost«, ki jo Bog izkazuje do nas?`