---
title:  Za globlje proučevanje
date:   24/01/2025
---

V knjigi Misli z Gore blagrov preberi poglavje »Blagri«.

»Kdor koli se zaveda svojega globokega siromaštva in čuti, da v njem ni ničesar dobrega, lahko najde pravičnost in moč z gledanjem na Jezusa. On pravi: ›Pridite k meni vsi, ki ste utrujeni in obteženi, in jaz vam bom dal počitek‹ (Mt 11,28). Ponuja nam, da zamenjamo svoje uboštvo za bogastvo njegove milosti. Nismo vredni Božje ljubezni, a Kristus – naša gotovost – je vreden in zmožen zveličati vse, ki pridejo k njemu. Kakršna koli je naša pretekla izkušnja in so naše trenutne okoliščine še tako pogum jemajoče, če pridemo k Jezusu takšni, kakršni smo – šibki, nebogljeni in obupani – nam bo naš sočutni Zveličar prišel naproti. Ko bomo še daleč, nas bo objel z ljubečimi rokami in ogrnil s plaščem svoje pravičnosti. Očetu nas predstavlja oblečene v bela oblačila svojega značaja. Pred njim nas zagovarja z besedami: ›Jaz sem zavzel grešnikov prostor. Ne glej na tega tavajočega otroka, temveč name.‹ Ko nas Satan glasno obtožuje greha in si nas lasti kot plen, se zavedajmo, da ima Kristusova kri večjo moč.« (Ellen G. White: Misli z Gore blagrov, str. 21 [8.9])

**Vprašanja za pogovor**

`1. Razmisli o tem, kako smo, zahvaljujoč Jezusu, predstavljeni Očetu: »Očetu nas predstavlja oblečene v bela oblačila svojega značaja.« Zakaj se moramo zmeraj vračati k čudoviti novici, da nas Oče sprejema, ker nas Jezus »predstavlja oblečene v bela oblačila svojega značaja« ne glede na to, kako obupani smo včasih zaradi svojih napak in pomanjkljivosti ali zaradi tega, ker ne odsevamo ljubezni, ki nam jo Bog izkazuje?`

`2. Poskušaj si predstavljati, kako se je počutila mama otroka, ki je skupaj z drugo žensko prišla pred Salomona. Vsaka je zase trdila, da je otrok njen. Razmisli o jeziku čustev v 1 Kr 3,26. Kako to osvetljuje isto vrsto jezika, ki je uporabljen za opis Božjih čustev do njegovega ljudstva v Oz 11,8?`

`3. Evangeliji razkrivajo, da so Jezusa pogosto ganile potrebe drugih. In kaj je naredil potem? Odgovoril je na njihove potrebe. Na katere praktične načine lahko kot posameznik – ali morda kot sobotnošolski razred – zadovoljiš/zadovoljite potrebe tistih, ki potrebujejo tolažbo?`