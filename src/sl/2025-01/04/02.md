---
title:  Večja kot materina ljubezen
date:   19/01/2025
---

Morda je največja ljubezen, ki je skupna človeški izkušnji, ljubezen staršev do otroka. Sveto pismo pogosto uporablja prispodobo odnosa med staršem in otrokom, da bi posredovalo sporočilo o osupljivi Božji milosti, ki jo izkazuje ljudem, pri čemer je poudarjeno, da je Božje usmiljenje neskončno večje od najglobljega in najlepšega človeškega izraza tega čustva.

`Kaj naslednje prispodobe sporočajo o lastnostih in globini Božjega usmiljenja? Ps 103,13; Iz 49,15; Jer 31,20`

Ta besedila kažejo, da Bog gleda na nas kot na svoje ljubljene otroke. Ljubi nas, kakor ljubeča mama in oče ljubita svoje otroke. A kakor pojasnjuje Iz 49,15, lahko celo mama »pozabi svojega otročiča« in »se ne usmili otroka svojega telesa«, toda Bog nikoli ne pozabi svojih otrok, njegovo usmiljenje je neizčrpno (Žal 3,22 EKU).

Hebrejski izraz raam, ki je v tej vrstici ter na mnogih drugih mestih preveden kot usmiljenje in opisuje obilno ter milostno Božjo ljubezen, menda izvira iz hebrejske besede za maternico (reem). Poznavalci pravijo, da je Božje usmiljenje kakor »materina maternična ljubezen«. Seveda je Božje usmiljenje neskončno večje od človeškega in celo od materinega usmiljenja do novorojenčka.

Jeremija pravi, da Bog gleda na svoje zavezno ljudstvo kot na svojega »dragega sina« in »otroka ljubljenčka« (Jer 31,20), kljub dejstvu, da se mu je pogosto uprlo in ga žalilo. Bog pravi, da njegovo srce bije zanj in da se ga bo gotovo usmilil (Jer 31,20). Hebrejska beseda, ki je tukaj prevedena kot »usmiljenje«, je prav tako raam (božansko usmiljenje). Stavek »moje srce bije« bi lahko dobesedno prevedli kot »moje drobovje buči«. Tukaj je uporabljen izrazito čustven jezik, ki ponazarja veliko globino Božje milosti in ljubezni do njegovega ljudstva. Kljub njegovi nezvestobi mu Bog še naprej velikodušno izkazuje milost in usmiljenje ter to dela nad vsemi razumnimi pričakovanji.

`Za nekatere od nas je spoznanje, da je Božje usmiljenje do nas podobno usmiljenju ljubečega očeta ali mame, izredno pomirjujoče. Vendar je nekaterim ljudem to težko dojeti, saj njihov starš ali starši niso bili ljubeči. Na katere druge načine jim Bog lahko razkrije svoje usmiljenje?`