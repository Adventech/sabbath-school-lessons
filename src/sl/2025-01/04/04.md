---
title:  Jezusovo usmiljenje
date:   21/01/2025
---

V Novi zavezi so za opis Božjega usmiljenja uporabljene enake podobe kakor v Stari zavezi. Apostol Pavel o Bogu Očetu pravi, da je »Oče usmiljenja in Bog vse tolažbe« (2 Kor 1,3). Nadalje pojasnjuje, da je Bog »bogat v usmiljenju« in rešuje ljudi zaradi svoje velike ljubezni (Ef 2,4).

Sam Kristus je za opis Očetovega usmiljenja v različnih prilikah večkrat uporabil izraze, ki poudarjajo močna čustva (Mt 18,27; Lk 10,33; Lk 15,20). Enak jezik, ki opisuje božansko usmiljenje v Stari in Novi zavezi, se uporablja tudi v evangelijih za Jezusov usmiljen odziv na ljudi v stiski.

`Kaj naslednje vrstice razodevajo o tem, kako je Jezus doživljal stisko drugih? Mt 9,36; Mt 14,14; Mr 1,41; Mr 6,34; Lk 7,13 (Glej tudi Mt 23,37.)`

V evangelijih na več mestih beremo, da so se ljudje, ki so bili v stiski in potrebi, smilili Jezusu. Usmiljenje ga je gnalo, da je odgovoril na njihove potrebe.

Poleg tega je Jezus tudi žaloval nad svojim ljudstvom. V njegovih očeh si lahko predstavljamo solze, ko je opazoval mesto: »Jeruzalem, Jeruzalem, ki moriš preroke in kamnaš tiste, ki so poslani k tebi! Kolikokrat sem hotel zbrati tvoje otroke, kakor zbira koklja svoja piščeta pod peruti, pa niste hoteli.« (Mt 23,37) Ta Kristusova žalostinka je zelo podobna Božjim žalostinkam v Stari zavezi. Pravzaprav številni strokovnjaki za Staro zavezo ugotavljajo, da se je prispodoba ptice, ki skrbi za svoje mladiče, na starem Bližnjem vzhodu uporabljala samo za božanstvo. Tu mnogi vidijo podobnost s prispodobo iz 5 Mz 32,11, kjer je Bog prikazan kot ptica, ki kroži nad svojimi mladiči, jih ščiti in skrbi zanje.

`Jezus je najboljši primer velike Božje ljubezni in sočutja do nas. Njegova žrtev za nas je najvišji izraz ljubezni. Vendar Kristus ni le popolna podoba Boga Očeta, temveč tudi popoln zgled ljudem. Kako lahko v svojem življenju posnemamo Kristusa in se bolj osredotočimo na potrebe drugih ter tako ne le oznanjujemo Božje ljubezni, temveč jo tudi izkazujemo na povsem konkretne načine?`