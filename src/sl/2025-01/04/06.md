---
title:  Usmiljen in goreč
date:   23/01/2025
---

Bog Svetega pisma je usmiljen in goreč. Ti božanski čustvi sta prišli do najvišjega izraza v Jezusu Kristusu. Bog je sočuten (Iz 63,9; Heb 4,15), globoko ga prizadene trpljenje njegovega ljudstva (Sod 10,16; Lk 19,41) ter je pripravljen poslušati ljudi, jim odgovoriti in jih potolažiti (Iz 49,10.15; Mt 9,36; Mt 14,14).

`Kako lahko v odnosih z drugimi odsevamo Božje usmiljenje in ljubezen? 1 Kor 13,4-8`

Ljudje si želijo biti v družbi tistih, ki so zgled ljubezni, opisane v 1 Kor 13,4-8. Toda kako pogosto si prizadevamo postati takšni? Sami sebe ne moremo narediti potrpežljivih in dobrotljivih, prav tako sami po sebi ne moremo doseči, da izgine naša nevoščljivost, ponašanje, napihnjenost in brezobzirnost. Sami v sebi ne moremo proizvesti ljubezni, ki »vse prenaša, vse veruje, vse upa, vse prestane« in »nikoli ne mine« (1 Kor 13,7.8). Tudi mi lahko odsevamo takšno ljubezen, vendar le kot sad Duha. Hvala Bogu, da Sveti Duh izliva Božjo ljubezen v srca tistih, ki verujejo v Kristusa Jezusa (Rim 5,5).

Na katere praktične načine se lahko po Božji milosti in moči Svetega Duha odzovemo in odsevamo Božjo globoko čustveno, a vedno popolnoma pravično in razumno ljubezen? Prvič, edini primeren odziv je slavljenje Boga, ki je ljubezen. Drugič, na njegovo ljubezen bi se morali odzvati tako, da smo zmeraj usmiljeni do drugih in jim izkazujemo ljubezen. Naša krščanska vera je vir tolažbe, ki nas mora spodbuditi, da začnemo tolažiti tudi druge. In tretjič, zavedati se moramo, da sami ne moremo spremeniti svojega srca; to lahko naredi samo Bog.

Zato prosimo Boga, naj nam da novo srce, ki bo živelo zanj in za druge. Prosimo ga za čisto in očiščujočo ljubezen, ki povzdiguje tisto, kar je dobro, in odstranjuje plevel iz notranjosti.

»Naj Gospod nakloni rast in preobilje v ljubezni, s katero ljubite drug drugega in vse, /…/ da bi tako utrdil vaša srca, da bodo neoporečna v svetosti pred Bogom in našim Očetom, ko pride naš Gospod Jezus z vsemi svojimi svetimi.« (1 Tes 3,12.13) To naj bo tudi naša molitev.

`Zakaj je umiranje sebi ter sebičnosti in pokvarjenosti našega srca edini način, da začnemo odsevati takšno ljubezen? Katere odločitve lahko sprejmemo, da bi umrli sebi?`