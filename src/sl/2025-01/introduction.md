### Božja ljubezen in pravičnost

Bog je ljubezen. Tako pravi 1 Jn 4,8.16. To dejstvo potrjuje celotno Sveto pismo. Božji značaj ljubezni je središče krščanske vere. Ljubezen je bistvo tega, kdo je Bog, bistvo vsega, kar verujemo, in bi morala biti bistvo vsega, kar delamo. Kako razumemo ljubezen, torej vpliva na našo vero in delovanje. Če nekdo na primer veruje, da si je treba Božjo ljubezen zaslužiti, potem morda misli, da ga Bog nima rad, ker je grešen in nevreden človek. V odnosih z drugimi pričakuje, da si je treba ljubezen zaslužiti, kar pa je pravzaprav recept za katastrofo.

Ta in drugi načini našega razumevanja Božje ljubezni imajo ogromen vpliv na našo vero in delovanje. Toda kaj je ljubezen? Če bi desetim ljudem zastavili to vprašanje, bi verjetno dobili deset različnih odgovorov. Celo med kristjani je veliko mitov in napačnih pogledov na Božjo ljubezen.

Kristjani na primer različno odgovarjajo na vprašanja, kot so:

Ali Božja ljubezen samo daje in nikoli ne prejema? Ali je Božja ljubezen izključno samopožrtvovalna ali pa se Bog veseli ljubezni ljudi in je zadovoljen z njimi? Je Božja ljubezen čustvena? Je Bogu resnično mar za ljudi? Ali lahko Božjo ljubezen zavrnemo ali zapravimo? Ali se Božji ljubezenski odnos z ljudmi vrti v krogu? Ali je jeza nezdružljiva z ljubeznijo? Kako gresta skupaj ljubezen in pravičnost? Če je Bog ljubezen, zakaj na svetu obstaja zlo in zakaj ga je toliko? Ali lahko ljudje ljubijo tako, kot ljubi Bog? Če lahko, kako je to videti?

Odgovori na nekatera navedena vprašanja se morda zdijo očitni, vendar se kristjani pogosto ne strinjajo glede odgovorov nanje. Poleg tega po globljem premisleku spoznamo, da so mnogi odgovori, ki se včasih zdijo očitni, nezdružljivi s tem, kar o Božji ljubezni uči Sveto pismo. Teh odgovorov ne bomo obravnavali naenkrat, temveč postopoma vse četrtletje. Spoznali bomo, da je Božja ljubezen veliko večja, kot si morda mislimo. Božja ljubezen, kakor je predstavljena v Svetem pismu, je veliko boljša od pomenov, ki jih ima beseda ljubezen v današnjem svetu. V prihajajočih tednih si bomo podrobneje ogledali nekatere najpomembnejše in najlepše vidike Božje ljubezni, ki so razodeti v Svetem pismu.

Ogledali si bomo, kako sta Božja ljubezen in pravičnost neločljivo povezani. Bog Svetega pisma ljubi pravičnost (glej na primer Iz 61,8) in Sveto pismo jasno kaže, da Božja ljubezen in pravičnost ne moreta obstajati druga brez druge. Ker je Bog ljubezen, je globoko zaskrbljen zaradi nepravičnosti in trpljenja na svetu. Istoveti se z zatiranimi in trpečimi ter prostovoljno vstopa v bolečino in žalost, ki ju je zlo prineslo stvarstvu, pri čemer najbolj trpi sam. Trpi tako močno, da je sam največja žrtev zla.

V celotnem Svetem pismu je Bog nenehno žalosten in prizadet zaradi zla in trpljenja, ker vsakega človeka ljubi bolj, kot si lahko predstavljamo. V Kristusovi žalostinki nad njegovim ljudstvom zaznamo globino Božje ljubezni: »Jeruzalem, Jeruzalem, ki moriš preroke in kamnaš tiste, ki so poslani k tebi! Kolikokrat sem hotel zbrati tvoje otroke, kakor zbira koklja svoja piščeta pod peruti, pa niste hoteli.« (Mt 23,37)

Ljubeči Bog Svetega pisma je pogosto strtega srca in žalosten, ker ljudje zavračajo njegovo ljubezen. Celotna svetopisemska zgodba govori o Božjih preteklih in sedanjih prizadevanjih za obnovo ljubezni v vsakem kotičku vesolja. To in še veliko več so teme, ki jih bomo obravnavali v nauku tega četrtletja.

_John C. Peckham je urednik revije »Adventistični pregled« (»Adventist Review«). Med pisanjem teh naukov je bil profesor teologije in krščanske filozofije na Adventistični teološki fakulteti Univerze Andrews._

Sveto pismo jasno kaže, da Božja ljubezen in pravičnost ne moreta obstajati druga brez druge.