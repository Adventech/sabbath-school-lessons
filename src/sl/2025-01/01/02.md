---
title:  Božja milost
date:   29/12/2024
---

Bog nas ne sprašuje le, ali ga ljubimo, temveč sam z največjim veseljem ljubi vsakega posameznika. Tebe, mene in vse ljudi ljubi bolj, kot si sploh lahko predstavljamo. To vemo na podlagi tega, kako je Bog deloval v zgodovini svojega ljudstva.

`Preberi 2 Mz 33,15-22 ter razmisli o kontekstu teh vrstic in širši zgodbi. Kaj nam ta odlomek, še posebej 19. vrstica, razodeva o Božji volji in ljubezni?`

Videti je bilo, kakor da je vse izgubljeno. Nedolgo po osupljivi Božji osvoboditvi ljudstva iz egiptovske sužnosti, so se Izraelci uprli Bogu in začeli častiti zlato tele. Ko je Mojzes prišel z gore in videl, kaj so naredili, je razbil plošči z desetimi zapovedmi. Čeprav je ljudstvo izgubilo vsakršno pravico do zaveznih prednosti in blagoslovov, ki jim jih je Bog velikodušno podaril, se je Bog odločil, da bo vztrajal v zaveznem odnosu z njimi, čeprav niso bili vredni njegovih blagoslovov.

Besede, zapisane v 2 Mz 33,19, so večkrat napačno razumljene, češ da se Bog samovoljno odloča, do koga bo sočuten in milostljiv in do koga ne bo: »Izkazoval bom milost, komur hočem biti milostljiv, in usmilil se bom, kogar se hočem usmiliti.« Toda kontekst nam pove, da se Bog o tem, do koga bo usmiljen in milostljiv, ne odloča samovoljno. Bog ne deluje tako, čeprav priljubljena teologija pravi, da vnaprej določi ljudi za večno pogubo.

Kaj je torej Bog tukaj želel povedati? Kot Stvarnik vsega ima pravico in oblast brezplačno ponuditi milost in usmiljenje tudi tistim, ki si to najmanj zaslužijo. Tako je ravnal tudi v tej situaciji, celo po uporu z zlatim teletom. Izraelcem je ponudil milost, čeprav si je niso zaslužili.

To je eden od mnogih primerov, ko je Bog pokazal svojo ljubezen, ki presega vsa razumna pričakovanja. Kako dobra novica je to za nas, kajne?

`Na kakšne načine ti Bog razodeva in izkazuje svojo ljubezen, ki presega vsa razumna pričakovanja?`