---
title:  Brezplačna ljubezen
date:   31/12/2024
---

Bog je še naprej obsipaval Izraelce s svojo ljubeznijo kljub njihovim ponavljajočim se uporom. Čeprav smo grešniki, Bog tudi nam nenehno izkazuje svojo ljubezen. Njegove ljubezni si ne zaslužimo in nikoli ne moremo plačati zanjo. Bog nas ne potrebuje, pravzaprav ne potrebuje ničesar (Apd 17,25). Njegova ljubezen do tebe in mene ter do vseh ljudi v celoti temelji na njegovi lastni volji.

`Kaj nam naslednji vrstici govorita o Božji svobodi v odnosu do stvarstva? Raz 4,11; Ps 33,6`

Bog je prostovoljno ustvaril ta svet. Zaradi tega je vreden vse slave, časti in moči. Bogu ne bi bilo treba ustvariti sveta, saj je že pred nastankom sveta užival v odnosu, ki vlada med osebami Trojice.

`Kaj nam Jn 17,24 razodeva o Božji ljubezni pred nastankom sveta?`

Bog ni potreboval ljudi, da bi imel koga ljubiti. V skladu s svojim značajem ljubezni se je odločil ustvariti svet in vzpostaviti ljubezenski odnos s svojim stvarstvom.

Ne le da je Bog prostovoljno ustvaril ta svet kot dar svoje velikodušne ljubezni, temveč še naprej prostovoljno ljubi ljudi celo po tem, ko sta se prva človeka pregrešila v Edenu, in kljub našim osebnim grehom.

Adam in Eva po padcu v greh nista več imela pravice živeti in prejemati Božjo ljubezen. Toda Bog, ki »vzdržuje vse z besedo svoje moči« (Heb 1,3 CHR), je v svoji veliki ljubezni, milosti in usmiljenju ohranil njuni življenji in našel način, da človeštvo pripelje nazaj k sebi. Ta sprava vključuje tudi nas.

`Kaj nam o Božji ljubezni in značaju pove dejstvo, da Bog svetu izkazuje ljubezen kljub zlu in našemu padcu v greh? Kako nas ta resnica spodbuja, da mu vračamo ljubezen?`