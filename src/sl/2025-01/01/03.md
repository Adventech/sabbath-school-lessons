---
title:  Neuslišana ljubezen
date:   30/12/2024
---

V Ozejevi zgodbi najdemo presenetljiv primer Božje ljubezni do padlega človeštva. Bog je preroku Ozeju ukazal: »Pojdi, vzemi si vlačugarsko ženo in vlačugarske otroke, kajti dežela se vlačuga, vlačuga stran od Gospoda.« (Oz 1,2) Ozej in njegova nezvesta žena sta postala živa slika Božje ljubezni do izraelskega ljudstva kljub njihovi nezvestobi in duhovnemu vlačuganju. To je zgodba o neskončni Božji ljubezni do njih, ki si je ne zaslužijo.

Toda kljub Božji zvestobi in ljubezni se je ljudstvo nenehno upiralo. Zato je Bog v Svetem pismu večkrat opisan kot ljubimec nezveste žene. Svoje ljudstvo je ljubil popolno in zvesto, toda ljudstvo ga je preziralo in služilo drugim bogovom, kar ga je globoko razžalostilo in uničilo odnos. Škoda se je zdela nepopravljiva.

`Kaj naslednje vrstice razodevajo o zvesti Božji ljubezni do njegovega ljudstva? Oz 14,1-5`

Po ponovnem uporu ljudstva je Bog naznanil: »Ozdravil jih bom njihovega odvračanja, rad jih bom ljubil.« Beseda »rad« v stavku »rad jih bom ljubil« je prevod hebrejske besede nedabah in pomeni prostovoljno ljubezen. Ta isti izraz se je uporabljal tudi za prostovoljne daritve v svetišču.

V Ozejevi knjigi in v svetopisemski pripovedi na splošno je Bog osupljivo predan in usmiljen s svojim ljudstvom. Čeprav je ljudstvo vedno znova šlo za drugimi ljubimci in prelomilo zavezni odnos, mu je Bog še naprej prostovoljno izkazoval ljubezen. Ljudstvo si ni zaslužilo Božje ljubezni; zavrnilo jo je in izgubilo vsakršno pravico do nje. Vendar jih je Bog še naprej obsipaval s svojo ljubeznijo, ne da bi bil pod moralno ali drugo prisilo. Tukaj in tudi drugod v Svetem pismu je Božja ljubezen dosledno prikazana kot brezplačen in prostovoljen dar.

`Številni ljudje mislijo, da je Bog oddaljeni in strogi vladar in sodnik. Kako ti slika Boga kot zavrnjenega in zaničevanega ljubimca nezveste žene pomaga, da ga vidiš v drugačni luči? Kako to vpliva na tvoj pogled na osebni odnos z Bogom?`