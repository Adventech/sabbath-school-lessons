---
title:  Križan za nas
date:   02/01/2025
---

Bog vabi vsakega od nas v ljubezenski odnos z njim, toda samo tisti, ki prostovoljno sprejmejo vabilo, bodo uživali večne sadove. Kakor smo videli v priliki o poročni pojedini, mnogi povabljeni niso hoteli priti (Mt 22,3).

Kristus je tik pred križanjem žaloval: »Jeruzalem, Jeruzalem, ki moriš preroke in kamnaš tiste, ki so poslani k tebi! Kolikokrat sem hotel zbrati tvoje otroke, kakor zbira koklja svoja piščeta pod peruti, pa niste hoteli.« (Mt 23,37) Isti grški glagol, ki se prevaja s »hoteti« (thelo), se uporablja tudi za Kristusovo hrepenenje, da bi jih rešil, in za njihovo ne-hotenje, da se rešijo (ta izraz je uporabljen tudi v Mt 22,3 na začetku tega nauka).

Da, Kristus je šel na križ za te ljudi in za nas. Kakšna ljubezen! Plačilo za greh je smrt, toda sam Bog je po Kristusu plačal ceno ter obnovil uničen odnos med nebesi in zemljo. Kristus nam še naprej izkazuje ljubezen, čeprav k temu ni zavezan; to dela prostovoljno.

`Kaj nam sporočajo naslednje vrstice? Jn 10,17.18; Gal 2,20`

V križu, ki je vrhovni prikaz Božje ljubezni, vidimo, da se je Kristus prostovoljno žrtvoval za nas. Svoje življenje je dal na svojo lastno pobudo. Nihče mu ni vzel življenja, temveč ga je sam svobodno dal skladno z načrtom zveličanja, ki je bil zasnovan v nebesih še pred stvarjenjem sveta.

»Načrt za našo odkupitev ni bil poznejši domislek, torej narejen šele po Adamovem padcu. Bil je razodetje ›skrivnosti, ki je bila zamolčana skozi večne čase‹ (Rim 16,25). Je razkritje načel, ki so bila od večnosti temelj Božjega prestola. Bog in Kristus sta od začetka vedela za Satanov odpad in za človekov padec zaradi goljufive moči odpadništva. Ni Božja volja, da bi obstajal greh, le videl ga je vnaprej in pripravil ukrep, s katerim se bo postavil po robu tej strašni nevarnosti. Njegova ljubezen do sveta je bila tako velika, da se je zaobljubil dati svojega edinorojenega Sina, ›da bi se nihče, kdor vanj veruje, ne pogubil, ampak imel večno življenje‹ (Jn 3,16).« (Ellen G. White: Jezusovo življenje, str. 13.14 [22])