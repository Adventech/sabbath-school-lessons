---
title:  Veliko je poklicanih, a malo izvoljenih
date:   01/01/2025
---

Bog ne le prostovoljno ljubi ljudi, temveč jih vabi, naj tudi oni ljubijo njega. O tem, da nam je Bog dal možnost svobodne odločitve, ali bomo sprejeli ali zavrnili njegovo ljubezen, govori tudi prilika o poročni gostiji.

`Kakšen je pomen te prilike? Mt 22,1-14`

V Kristusovi priliki o poročni gostiji je kralj pripravil poroko za svojega sina in poslal služabnike, »da skličejo povabljene na svatbo, vendar ti niso hoteli priti« (Mt 22,2.3). Kralj je večkrat poslal služabnike poklicat povabljene, toda ti se niso menili za njegovo vabilo in so nekaj služabnikov celo ubili (Mt 22,4-6).

Ko je kralj kasneje obračunal s tistimi, ki so umorili njegove služabnike, je preostalim služabnikom rekel: »Svatba je pripravljena, toda povabljeni je niso bili vredni. Pojdite torej na križišča in povabite na svatbo, kogar koli najdete.« (Mt 22,8.9) Po še enem zapletu, ko je bil človek brez svatovskega oblačila odgnan s poroke – kar poudarja nujnost tega, da gost sprejme svatovsko oblačilo od kralja, če se želi udeležiti poročne pojedine – Jezus zaključi priliko s skrivnostnimi, a zelo pomenljivimi besedami: »Veliko je namreč poklicanih, a malo izvoljenih.« (Mt 22,14)

Kaj to pomeni? »Izvoljeni« oziroma »izbrani« so tisti, ki sprejmejo Gospodovo vabilo na poroko. Beseda, ki je v tej priliki prevedena s »poklicani« ali »povabljeni«, je kaleo. O tem, kdo bo nazadnje »izvoljen« (eklektos), odloča to, ali bo oseba prostovoljno sprejela vabilo.

Bog vsakogar vabi na poročno pojedino. Od nas je odvisno, ali bomo sprejeli Božjo ljubezen ali ne. Za ljubezen je bistvena svoboda. Bog nikoli nikomur ne vsiljuje svoje ljubezni. Ljudje se lahko na žalost odločijo, da z Bogom ne bodo stopili v ljubezenski odnos.

»Izvoljeni« so tisti, ki sprejmejo Božje vabilo. Zanje, ki ljubijo Boga, je Bog pripravil stvari, ki so čudovitejše od vsega, kar si lahko predstavljamo. Spet se vse vrti okoli vprašanja ljubezni in svobode, ki sta neločljivo povezani.

`Kaj v tvojem življenju kaže na to, da si sprejel Božje vabilo na poročno gostijo in prišel primerno oblečen?`