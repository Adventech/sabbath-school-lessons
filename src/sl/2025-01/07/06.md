---
title:  Ljubezen in zlo?
date:   13/02/2025
---

Bog je dal ljudem svobodno voljo, ker je pomembna za ljubezen; zloraba svobodne volje je vzrok vsega zla. Kljub temu ostaja še veliko neodgovorjenih vprašanj. Bog dopušča zlo (za nekaj časa), čeprav ga sovraži iz vsega srca. Izključitev možnosti zla bi pomenila izključitev ljubezni. Predčasno uničenje zla bi lahko škodovalo zaupanju, ki je potrebno za ljubezen.

»Na zemlji je zavladala tema zaradi napačnega dojemanja Boga. Da bi se lahko temne sence razsvetlile in bi se svet lahko povrnil k Bogu, je morala biti uničena Satanova goljufiva moč. Tega pa ni bilo mogoče doseči s silo. Uporaba sile je v nasprotju z načeli Božje vladavine; On želi samo službo iz ljubezni; te pa se ne da ukazati; ni je mogoče doseči s silo ali veljavo. Samo ljubezen lahko zbudi ljubezen. Poznati Boga pomeni ljubiti ga; njegov značaj se je moral pokazati nasproti Satanovemu značaju.« (Ellen G. White: Jezusovo življenje, str. 13 [22])

Ljubezen ne more obstajati brez svobodne volje. Če je Bog ljubezen, potem je logično, da ne more zanikati ljubezni ali svobode, ki je potrebna za obstoj ljubezni. Prav tako lahko domnevamo, da ne bi želeli, da nam Bog odvzame svobodo, četudi bi od začetka poznali konec, kot ga pozna Bog. Navsezadnje, kdo bi želel živeti v vesolju brez ljubezni?

`Kako nas lahko naslednje vrstice opogumijo, da zaupamo Božji dobroti kljub zlu na tem svetu? Rim 8,18; Raz 21,3.4`

Bog od začetka vidi konec tudi takrat, ko mi vidimo samo temo. Vidi tudi večno srečo, obljubljeno vsem, ki verujejo v Jezusa. Apostol Pavel pravi: »Mislim namreč, da se trpljenje sedanjega časa ne dá primerjati s slavo, ki se bo razodela v nas.« (Rim 8,18) Ali imamo dovolj vere in zaupanja, da verjamemo tej veličastni obljubi?

Ljubezen in svoboda, ki je neločljivo povezana z ljubeznijo, sta tako sveti in bistveni, da je bil Jezus pripravljen v hudih bolečinah umreti na križu, namesto da bi nam ju odrekel. Dal nam je svobodo, čeprav je vedel, koliko ga bo to stalo. Zakaj je to tako pomembna misel, ki jo moramo imeti vedno pred očmi?

`Kako nas dejstvo, da nam Bog daje svobodno voljo, varuje pred mislijo, da je vse, kar se zgodi, Božja volja?`