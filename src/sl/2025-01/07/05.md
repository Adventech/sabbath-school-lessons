---
title:  Argument svobodne volje
date:   12/02/2025
---

Čeprav ne razumemo vseh Božjih poti in misli, pa Sveto pismo razkriva nekatere stvari, ki nam lahko pomagajo pri obravnavi težave zla. Ena od možnosti za logično reševanje težave zla se imenuje argument svobodne volje.

Gre za stališče, da je zlo posledica zlorabe svobodne volje. Bog torej ni kriv za zlo, saj je zlo posledica tega, da so ustvarjena bitja zlorabila svobodno voljo, ki jim jo je dal Bog iz dobrih razlogov. Toda čemu nam je Bog dal svobodno voljo? C. S. Lewis je zapisal, da je »svobodna volja, čeprav je zaradi nje možno zlo, tudi tisto, zaradi česar je možna vsakršna ljubezen ali dobrota ali veselje, ki ga je vredno imeti. Svetá avtomatov – bitij, ki bi delovala kot stroji – že ne bi bilo posebej vredno ustvariti. Sreča, ki jo Bog zasnuje za svoja višja bitja, je sreča svobodne, prostovoljne združenosti z njim in drug z drugim v zanosu ljubezni in veselja.« (Golo krščanstvo, str. 58 [52])

`Kaj nas naslednji odlomek uči o moralni svobodi, ki je bila dana Adamu in Evi? 1 Mz 2,16.17`

Zakaj bi jima Bog sploh kaj zapovedal, če ne bi imela svobodne volje? Adam in Eva sta jedla prepovedan sadež in od takrat je naš planet poln zla. V 1 Mz 4 – samo eno poglavje po poročilu o padcu človeštva – se pojavijo obupne posledice greha: Kajn ubije svojega brata. Poročilo o padcu v greh kaže, kako je zloraba svobodne volje Adama in Eve prinesla greh in zlo v zgodovino našega planeta.

Resničnost svobodne volje lahko vidimo v celotnem Svetem pismu (glej 5 Mz 7,12.13; Joz 24,14.15; Ps 81,12-15 [Ps 81,11-14 CHR]; Iz 66,4). Vsak dan našega življenja uporabljamo svobodno voljo, ki nam jo je dal naš Stvarnik. Brez nje bi bili bistveno drugačna bitja. Podobni bi bili stroju ali morda celo robotu brez uma.

`Korporacija Sony je ustvarila robotskega psa po imenu Aibo. Ta pes ne bo zbolel, ne bo dobil bolh, ne bo ugriznil, ne potrebuje cepljenja in ne pušča dlake. Ali bi svojega psa iz mesa in krvi zamenjali za Aiba? Če ne, kako vam lahko vaš odgovor pomaga bolje razumeti, zakaj nas je Bog kljub tveganjem ustvaril s svobodno voljo?`