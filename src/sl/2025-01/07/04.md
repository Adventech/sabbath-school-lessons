---
title:  Skeptični teist
date:   11/02/2025
---

Bog pravi: »Kajti moje misli niso vaše misli in vaše poti niso moje poti, govori Gospod. Kajti kakor je nebo visoko nad zemljo, tako visoko so moje poti nad vašimi potmi in moje misli nad vašimi mislimi.« (Iz 55,8.9)

Božje misli so veliko višje od naših. Niti zamisliti si ne moremo zapletenosti Božjega načrta za zgodovino. Zakaj naj bi glede na to sploh pričakovali, da bomo poznali Božje razloge za to, kar dela ali česar ne naredi v določenih okoliščinah?

Eden od načinov obravnavanja težave zla temelji na zavedanju tega, kako malo vemo. To se imenuje »skeptični teizem«. Skeptični teist je človek, ki verjame, da ima Bog dobre razloge za svoje ravnanje, in se zaveda, da zaradi našega omejenega znanja ne moremo pričakovati, da bomo poznali te razloge. Skeptični teist je skeptičen glede človeške zmožnosti, da bi se zavedali ali v celoti razumeli Božje razloge v zvezi z zlom na tem svetu. To, da ne moremo videti mikrobov, ki so v zraku okoli nas, ne pomeni, da jih ni. Dejstvo, da ne poznamo Božjih razlogov, zagotovo ne pomeni, da Božji razlogi niso dobri.

`Kako se psalmist sooča z zlom in krivico okoli sebe? Kaj spremeni njegovo stališče? Ps 73`

Psalmista zelo muči zlo na svetu. Ko pogleda okoli sebe, vidi, da se hudobnim godi dobro. Vse se zdi krivično in nepošteno. Ne pozna odgovorov. Sprašuje se, ali je sploh vredno verovati v Boga in mu služiti. Tako je vse do tedaj, ko pogleda v svetišče.

Svetišče je del ključa za razumevanje težave zla. Obstaja pravični Sodnik, ki bo ob svojem času prinesel pravico in sodbo.

`Kako lahko adventistično razumevanje nauka o sodbi in svetišču osvetli težavo zla? Ali ti je v pomoč spoznanje, da se bodo podrobnosti zgodovine in pravične Božje sodbe na koncu razkrile, čeprav imamo zdaj veliko vprašanj?`