---
title:  Za globlje proučevanje
date:   14/02/2025
---

V knjigi Očaki in preroki preberi poglavje »Zakaj je bil greh dopuščen?«

»Neskončna Modrost ni uničila Satana niti tedaj, ko je bi vržen iz nebes. Ker je Bogu sprejemljiva samo služba iz ljubezni, mora vdanost njegovih stvarstev počivati na prepričanju o njegovi pravičnosti in dobroti. Prebivalci nebes in vseh svetov niso bili v stanju dojeti narave ali posledic greha, zato ne bi mogli videti Božje pravičnosti v Satanovem uničenju. Če bi bil takoj uničen, bi nekateri služili Bogu iz strahu, ne pa iz ljubezni. Zapeljivčev vpliv ne bi bil popolnoma uničen, niti ne bi bil popolnoma izbrisan duh uporništva. Zaradi blaginje celotnega vesolja skozi neskončna stoletja je moral popolneje razviti svoja načela, da bi obtožbe proti božanski vladavini vsa ustvarjena bitja videla v pravi luči ter da bi bili Božja pravičnost in milost in nespremenljivost njegovega zakona za vedno rešeni dvomov.

Satanov upor naj bi bil nauk celotnemu vesolju skozi vse prihodnje veke – neprestano pričevanje o naravi greha in njegovih strašnih posledicah. Uničenje Satanove vladavine ter njegovi vplivi na ljudi in angele bodo pokazali, kaj je sad zapostavljanja božanske oblasti. To bo pričalo, da je z obstojem Božje vlade povezana blaginja vseh bitij, ki jih je ustvaril. Tako naj bi bila zgodovina tega strašnega poskusa upora nenehna zaščita vsem svetim bitjem. Preprečevala naj bi jim, da bi jih zapeljala narava prestopkov. Obvarovala naj bi jih pred grešenjem in trpljenjem zaradi kazni.« (Ellen G. White: Očaki in preroki, str. 19 [42.43])

**Vprašanja za pogovor**

`1. Izraz teodiceja pomeni »opravičevanje Božje pravičnosti glede na dopuščanje, obstajanje zla« (vir: Fran.si). Pri tem ne gre za opravičevanje zla. Predstavljaj si, da nekdo reče, ko bomo že v nebesih: »Da, Jezus, zdaj razumem, zakaj je bila moja družina mučena in umorjena pred mojimi očmi. Zdaj se mi vse zdi smiselno. Hvala, Jezus!« To je povsem nelogično. Kako razumeš to, da bo na koncu velikega spopada opravičen Bog in ne zlo? (Glej 9. nauk.)`

`2. Ali si se kdaj počutil kakor Job? Ali si bil kdaj v skušnjavi, da bi pomislil, da za tvoje trpljenje ali trpljenje tvojih bližnjih ni dobre razlage? Kako Jobovo končno spoznanje – da je govoril, česar ni razumel (Job 42,3) – osvetljuje naš položaj glede vprašanj, ki jih imamo?`