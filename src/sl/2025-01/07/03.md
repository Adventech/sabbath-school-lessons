---
title:  »Veliko stvari ne vemo«
date:   10/02/2025
---

Na koncu zgodovine bo ljubezen premagala zlo. Toda do takrat ostajajo številna težka vprašanja. Kako lahko razmišljamo in govorimo o težavi zla na način, ki je koristen?

`Kako Božji odgovor Jobu osvetljuje težavo zla? Koliko vemo oziroma ne vemo o tem, kar se odvija v zakulisju? Job 38,1-12`

Job je veliko pretrpel in je imel veliko vprašanj o tem, zakaj ga je doletelo toliko zla in trpljenja. Zahteval je, da mu Bog prisluhne, ker je želel najti odgovore na svoja vprašanja. Vendar Job ni vedel, da se v ozadju – v nebesih – dogaja veliko več (glej Job 1–2).

Božji odgovor Jobu je osupljiv. »Tedaj je Gospod iz viharja spregovoril Jobu in rekel: ›Kdo je ta, ki zatemnjuje posvèt z govori brez znanja?‹« (Job 38,1.2) Eden od prevodov pravi: »Zakaj toliko govoriš, ko pa tako malo veš?« Bog nadaljuje: »Kje si bil, ko sem utemeljeval zemljo? Povej to, če imaš kaj razuma!« (Job 38,4)

`Kaj Jobov odgovor pove o tem, kako bi morali razumeti svoj položaj? Job 42,3`

Bog v svojem odgovoru Jobu jasno pokaže, da je veliko stvari, ki jih Job ne razume. Kakor Job moramo tudi mi ponižno priznati, da se na svetu in v zakulisju odvija veliko stvari, o katerih ne vemo ničesar. Dejstvo, da ne poznamo odgovorov na svoja vprašanja, ne pomeni, da dobri odgovori ne obstajajo ali da nekega dne ne bo vse rešeno. Do takrat pa moramo zaupati Božji dobroti, ki nam jo je razodel na številne načine.

`Pomisli, kako malo vemo o čemer koli! Zakaj se moramo potemtakem naučiti živeti z neodgovorjenimi vprašanji o najtežjih temah, tudi o zlu in trpljenju?`