---
title:  Omejitve in pravila
date:   06/03/2025
---

Vesoljni spopad je predvsem spor o Božjem značaju, ki so ga sprožile Hudičeve žaljive obtožbe proti Božji dobroti, pravičnosti in vladavini. To je neke vrste vesoljna zavezna tožba.

Takšnega spora ni mogoče rešiti samo z močjo, zahteva namreč praktične dokaze.

Če so proti osebi na oblasti vložene resne obtožbe, je svobodna, poštena in odprta preiskava najboljši in morda edini način, da se obtožbe ovržejo. Če obtožbe ogrožajo celotno vladavino (v tem primeru vladavino ljubezni), jih ne moremo preprosto pomesti pod preprogo.

Kaj to pomeni za razumevanje vesoljnega spora in kako je to povezano s težavo zla? Ali bo Bog prelomil svojo obljubo? Seveda ne! V kolikor se Bog strinja s pravili delovanja, so njegova dejanja v prihodnosti (moralno) omejena. Tako je zlo v začasni domeni kraljestva teme.

`Kaj naslednji vrstici govorita o tem, kako je lahko celó Božje delovanje neločljivo povezano z dejavniki, kot sta vera in molitev? Mr 6,5; Mr 9,29`

V obeh primerih se zdi, da so v veljavi nekatere omejitve oziroma pravila delovanja, ki so dinamično povezana s stvarmi, kot sta vera in molitev. Tudi drugod v Svetem pismu vidimo, da molitev lahko spreminja svet, saj odpira poti za Božje delovanje, poti, ki sicer (moralno) morda ne bi bile dostopne. Kljub temu pa ne bi smeli misliti, da sta vera in molitev edina dejavnika. Verjetno obstaja še veliko drugih dejavnikov, ki jih ne poznamo.

Kot smo rekli, v velikem spopadu obstajajo določena pravila delovanja, ki vsaj za zdaj omejujejo to, kar lahko Bog moralno naredi. Zaradi tega je zlo začasno v domeni kraljestva teme.

`Kako nas naslednja svetopisemska odlomka spodbujata, da lahko kljub naši nevednosti o številnih stvareh zaupamo, da Bog ve, kaj je najbolje, da si želi to, kar je dobro, ter da bo na koncu uničil zlo in vzpostavil večno blaženost? Rim 8,18; Raz 21,3.4`