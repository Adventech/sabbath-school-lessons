---
title:  Angel, ki zamuja
date:   02/03/2025
---

Kakor smo videli, so lažni »bogovi« narodov pravzaprav demoni. Tudi v nekaterih drugih odlomkih lahko vidimo dokaze, da se za zemeljskimi vladarji včasih skrivajo demonski vladarji. Sovražnikove sile lahko nasprotujejo celo angelom, ki jih pošlje Bog.

`Kaj naslednji odlomek razkriva o velikem spopadu? Kako razumeš to, da je Božjemu angelu »stal nasproti« knez perzijskega kraljestva enaindvajset dni? Dan 10,1-14`

Kako je mogoče, da se lahko kdo tri tedne zoperstavlja Božjemu angelu? Ker je Bog vsemogočen, bi lahko takoj odgovoril Danielu, če bi se tako odločil. Če bi izkoristil to moč, bi se angel lahko takoj pojavil pred Danielom. Toda angelu, ki ga je poslal, se je postavil nasproti knez perzijskega kraljestva in vztrajal tri tedne. Kaj se je dogajalo?

»Tri tedne se je Gabriel bojeval s silami teme in hotel izničiti vplive, ki so delovali na Cirov um. /…/ Nebesa so naredila vse, kar se je dalo narediti za Božje ljudstvo. Končno je bila dosežena zmaga. Sile zla so bile ustavljene ves čas Cira in njegovega sina Kambisa.« (Ellen G. White: Preroki in kralji, str. 343 [572])

V takšnem sporu Bog ne sme uporabiti vse svoje moči. Sovražnik mora imeti resnično svobodo in moč, ki mu je Bog ne odvzema po lastni presoji, temveč jo omejuje z dejavniki, ki so znani obema stranema (te podrobnosti nam niso razodete). Zdi se, da v vesoljnem spopadu obstajajo dejavniki, ki jih morajo upoštevati celo Božji angeli, kar bomo v naukih prihodnjih dni imenovali »pravila delovanja«.

V določenem smislu razumevanje teh omejitev morda ni težko, če dojamemo zamisel, o kateri smo že govorili, da Bog deluje samo z ljubeznijo in da je temelj njegove vladavine ljubezen, ne prisila. Zamisel, da Bog deluje samo po načelih, ki izhajajo iz ljubezni, nam lahko pomaga bolje razumeti veliki boj.

`Kako si izkusil meje delovanja po načelih ljubezni in ne prisile? Katerih naukov si se naučil o mejah moči?`