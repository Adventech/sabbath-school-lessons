---
title:  Začasni vladar tega sveta
date:   05/03/2025
---

V prejšnjih naukih smo videli, da so Satan in njegova vojska v vesoljnem spopadu dobili začasno pristojnost na tem svetu, ki jo omejujejo nekakšna pravila delovanja.

Ta pravila ne omejujejo le sovražnikovih dejanj (dejanj Hudiča in njegove vojske), temveč tudi Božje delovanje za uničenje oziroma lajšanje zla, ki je začasno v sovražnikovi pristojnosti. Ker Gospod ne bo nikoli prelomil svojih obljub, je v okviru pravil delovanja, s katerimi je Hudiču dal omejeno in začasno vladavino, moralno omejil svoje prihodnje ravnanje (ne da bi s tem zmanjšal svojo moč).

`Kaj nam naslednje vrstice povedo o sovražnikovem vladanju temu svetu? Lk 4,6; Jn 12,31; Jn 14,30; Jn 16,11; 2 Kor 4,4`

Nova zaveza opisuje spopad kraljestva luči in kraljestva teme. Tema je značilna za Satana in njegov upor. Del Kristusovega poslanstva je bilo premagati Satanovo kraljestvo: »Kdor pa ravna grešno, je od hudiča, kajti hudič greši že od začetka. Božji Sin pa se je razodel prav zato, da bi uničil hudičeva dela.« (1 Jn 3,8)

Kljub temu pa obstajajo »pravila«, ki omejujejo to, kar Bog lahko naredi, medtem ko ostaja zvest načelom svoje vladavine. Te omejitve vsebujejo vsaj: 1) zagotavljanje svobodne volje razumskim bitjem; in 2) zavezna pravila delovanja, ki nam vsaj za zdaj niso znana. Te ovire in meje Božjega delovanja močno vplivajo na Božjo moralno zmožnost, da zmanjša in/ali takoj odpravi zlo na tem svetu. Zato smo priča nenehnemu zlu in trpljenju, kar lahko vzbudi dvom o Božjem obstoju ali njegovi dobroti. Toda ko razumemo ozadje velikega spopada in omejitve, ki si jih je Bog postavil pri svojem ravnanju z zlom, lahko vsaj do neke mere bolje razumemo, zakaj so stvari takšne, kakršne so – vsaj do končne Božje zmage nad zlom.

`Kako nam dejstvo, da je Jezus Satana imenoval »vladar« tega sveta, pomaga razumeti zlo, ki obstaja na svetu? Kako tolažilno je vedeti, da gre le za začasno vladarstvo!`