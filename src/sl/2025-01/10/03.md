---
title:  Zmaj iz Razodetja
date:   03/03/2025
---

Splošen vidik nebeških vladarjev v vesoljnem spopadu je zajet v knjigi Razodetje, kjer je Hudič predstavljen kot »veliki zmaj«, ki nasprotuje Bogu in »zapeljuje vesoljni svet« (Raz 12,9).

`Kaj naslednji odlomek razkriva o obsegu zmajeve oblasti? Raz 13,1-8`

Zmaj (Satan) ni le v vojni z Bogom (Raz 12,7-9) in Božjimi služabniki (npr. Raz 12,1-6), temveč je prikazan tudi kot vladar zemeljskih kraljestev, ki so vso zgodovino preganjala Bogu zveste ljudi.

Zmaj je dal zveri iz morja »svojo moč, svoj prestol in veliko oblast« (Raz 13,2; primerjaj z Raz 13,5; Raz 17,13.14). Zveri iz morja »so bila dana usta, s katerimi je govorila objestnosti in bogokletstva. Dana ji je bila oblast, da to počenja dvainštirideset mesecev« (Raz 13,5).

Satan (zmaj) daje moč in oblast zveri (zemeljska versko-politična sila). Ta moč se uporablja zato, da bi zmaj prejel čaščenje, ki pripada samo Bogu. Zver preklinja Božje ime; poleg tega se bojuje in vsaj za nekaj časa premaguje ljudi, ki so zvesti Bogu (sveti). To svetovno oblast in avtoriteto ji je dal zmaj, ki si je prilastil oblast nad svetom.

Vendar imajo Satan in njegovi služabniki tudi jasne omejitve, ki so tudi časovne narave. »Zato se veselite, nebesa, in vi, ki prebivate v njih! Gorje pa vama, zemlja in morje, ker je hudič sestopil k vama, poln divjega besa, ker ve, da ima le malo časa.« (Raz 12,12)

Satan ve, »da ima le malo časa« (Raz 12,12). Dogodki, opisani v Razodetju, potekajo po preroški časovnici, ki kaže določene meje vladanja zlih sil (glej Raz 12,14; Raz 13,5).

Bog bo na koncu zmagal. »In obrisal bo vse solze z njihovih oči in smrti ne bo več, pa tudi žalovanja, vpitja in bolečine ne bo več. Kajti prejšnje je minilo.« (Raz 21,4)

`Čeprav nam je zdaj težko razumeti, bo na koncu dokončno zmagalo dobro in ne zlo. Zakaj je tako pomembno, da nikoli ne pozabimo te čudovite obljube?`