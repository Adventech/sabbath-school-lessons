---
title:  Jobov primer
date:   04/03/2025
---

Jobova knjiga nam daje nekaj osupljivih vpogledov v resničnost velikega spopada.

`Katera načela velikega spopada so razkrita v Job 1,1-12 in Job 2,1-7?`

Iz teh vrstic lahko razberemo veliko pomembnih podrobnosti. Prvič, zdi se, da gre tukaj za prizor nebeškega zborovanja in ne zgolj za pogovor med Bogom in Satanom; vključena so tudi druga nebeška bitja.

Drugič, na obstoj spora kaže dejstvo, da Bog vpraša Satana, ali je opazoval Joba. Čemu bi ga moral opazovati? Vprašanje je smiselno v kontekstu večjega, še ne končanega spora.

Tretjič, ko Bog razglasi, da je Job popoln, iskren in bogaboječ, Satan zatrdi, da je tako samo zato, ker ga Bog ščiti. Ta pogovor se razvije v žaljenje Boga in Joba (primerjaj z Raz 12,10 in Zah 3).

Četrtič, Satan Boga obtoži, da je krivičen, ker ščiti Joba in zato Satan ne more dokazati svojih trditev. To kaže na nekatere Satanove omejitve (pravila delovanja) in na to, da je Satan očitno poskušal škodovati Jobu.

Bog je na Satanove obtožbe odgovoril pred nebeškim zborom. Satanu je dovolil, da preizkusi svojo teorijo, vendar mu je postavil določene omejitve. Najprej je Satanu dal oblast nad vsem Jobovim imetjem in mu prepovedal osebno škodovati Jobu (Job 1,12). Ko je pozneje Satan trdil, da je Jobu mar le zase, mu je Bog dovolil osebno prizadeti Joba, toda Satan mu ni smel vzeti življenja (Job 2,3-6).

Satan je na Joba in njegovo družino spustil številne nesreče, vendar je Job še naprej blagoslavljal Božje ime (Job 1,20-22; Job 2,9.10), s čimer je ovrgel Satanove obtožbe.

Iz Jobove zgodbe se lahko naučimo veliko stvari – na primer da v vesoljnem spopadu obstajajo določena pravila. V nebesih veljajo pravila, s katerimi je mogoče razrešiti obtožbe proti Bogu, ne da bi pri tem Bog kršil sveta načela, ki so neločljivo povezana z ljubeznijo, temeljem Božje vladavine in tega, kako vlada vesolju in razumnim bitjem v njem.

Nebeški prizori v Jobovi knjigi nam dajejo osupljiv vpogled v resničnost velikega spopada in v njegov potek na zemlji.