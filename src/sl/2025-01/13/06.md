---
title:  Predvsem pa ljubite drug drugega
date:   27/03/2025
---

Če je ljubezen izpolnitev postave, potem Božje postave ne moremo izpolnjevati v polnem pomenu zgolj tako, da se vzdržimo grešnih dejanj. Postava ljubezni ne zapoveduje le, naj ne delamo zla, temveč nas spodbuja k dejanjem, ki razodevajo Božjo ljubezen do drugih – ne le sovernikom, temveč tudi svetu na splošno, ki obupno potrebuje pristne krščanske priče.

`Katera ključna sporočila lahko izluščiš iz Jak 2,1-9?`

V tem odlomku Jakob močno obsoja nepravičnost v družbi, pri čemer izpostavi sramotenje revnih in zatiralsko vedenje bogatašev. Potem pozornost usmeri na postavo ljubezni do bližnjega in pravi, da izpolnjevanje te zapovedi pomeni ravnati prav (Jak 2,8).

Ellen G. White je to ubesedila tako: »Ljubezen do človeka je proti zemlji usmerjen izraz Božje ljubezni. Kralj slave je postal eno z nami, da bi nam lahko vsadil to ljubezen in bi nas naredil za otroke ene družine. Ko bomo izpolnili njegove poslovilne besede, ›da se ljubite med seboj, kakor sem vas jaz ljubil‹ (Jn 15,12), in bomo ljubili svet, kakor ga je ljubil On, tedaj bo dovršeno njegovo poslanstvo za nas. Pripravljeni bomo za nebesa, saj jih bomo imeli v srcu.« (Ellen G. White, Jezusovo življenje, str. 566 [641])

Ko ljubimo svet, kakor ga je ljubil Kristus, smo pripravljeni za nebesa. Kako mogočen izraz tega, kaj pomeni biti Jezusov sledilec!

Jezus nam je zapovedal, naj ljubimo drug drugega, kakor je On ljubil nas (Jn 13,34). Rekel je tudi: »Po tem bodo vsi spoznali, da ste moji učenci, če boste med seboj imeli ljubezen.« (Jn 13,35) Ker je Bog ljubezen, je ljubezen bistvo krščanske vere (1 Jn 4,8.16). Tisti, ki trdijo, da ljubijo Boga, morajo ljubiti tudi drug drugega (primerjaj z 1 Jn 3,11; 4,20.21).

Apostol Peter opominja kristjane: »Pred vsem pa imejte iskreno ljubezen med seboj, ker ljubezen pokriva grehov obilost.« (1 Pt 4,8 CHR; glej tudi Heb 10,24 in 1 Tes 3,12)

`Znova razmisli o tem, kaj pomeni ljubiti svet, kakor ga ljubi Kristus. Kako nam lahko to pomaga razumeti pojem krščanske popolnosti in pripravljenosti na večno življenje? O tem se pogovorite tudi v sobotnošolskem razredu.`