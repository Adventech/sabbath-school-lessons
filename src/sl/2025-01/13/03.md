---
title:  Postava je sveta, pravična in dobra
date:   24/03/2025
---

Ljubezen je temelj Božje postave. Ko Bog potrdi postavo, potrdi ljubezen. Jezus je umrl, da bi rešil grešnike, da bi lahko potrdil postavo in nam obenem izkazal milost. Zato je Jezus pravičen in obenem opravičuje tiste, ki verujejo vanj (Rim 3,25.26). Kakšna ljubezen! Postava se zaradi načrta zveličanja ni razveljavila, temveč le še bolj potrdila.

`Kaj nam naslednje vrstice govorijo o postavi celo po Kristusovi smrti? Rim 6,1-3; Rim 7,7-12`

Medtem ko nekateri verujejo, da milost in odrešenje razveljavljata postavo, je apostol Pavel jasen, da ne smemo vztrajati v grehu, da bi se pomnožila milost. Nasprotno, tisti, ki so v Kristusu po veri, so bili »krščeni v njegovo smrt« in se morajo zato šteti za mrtve grehu in žive v Kristusu.

Božja postava ni greh, temveč (med drugim) osvetljuje greh in našo grešnost. Zaradi tega je »postava svéta in zapoved je svéta, pravična in dobra« (Rim 7,12). Postava nam razkriva našo ogromno potrebo po zveličanju in odrešenju, ki prihajata samo po Kristusu. V skladu s tem nikakor ne razveljavljamo postave, »ampak postavo uveljavljamo« (Rim 3,31).

Kristus ni prišel, da bi razveljavil postavo, temveč da bi izpolnil vse, kar nam je Bog obljubil v postavi in prerokih. Zaradi tega je poudaril, da »dokler ne preideta nebo in zemlja, ne bo prešla niti ena črka ali ena črtica postave« (Mt 5,18).

Božja postava predstavlja Božjo svetost – njegov popoln značaj ljubezni, pravičnosti, dobrote in resnice (3 Mz 19,2; Ps 19,8.9 [Ps 19,7.8 CHR]; Ps 119,142.172). V zvezi s tem je pomembno, da je sam Bog napisal deset zapovedi na kamniti plošči (2 Mz 31,18). Vklesani v kamen so ti zakoni pričali o nespremenljivem značaju Boga in njegove moralne vlade, ki temelji na ljubezni, kar je osrednja tema velikega spopada.

`Kako nam povezava med postavo in ljubeznijo pomaga bolje razumeti Jezusove besede »Če me ljubite, se boste držali mojih zapovedi« (Jn 14,15)?`