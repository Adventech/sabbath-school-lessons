---
title:  Postava in milost
date:   25/03/2025
---

Kakor smo videli, postava in milost nista nasprotna pojma, pač pa opravljata različne naloge v skladu z Božjo ljubeznijo in pravičnostjo. Ostro nasprotje med postavo in milostjo bi lahko zmedlo stare Izraelce, ki so videli, kako jim je Bog dal postavo kot velik izraz svoje milosti. »Bogovi« okoliških narodov so bili muhasti in nadvse nepredvidljivi ter ljudem niso povedali, kaj si želijo od njih in kaj jim je po volji, toda Bog Svetega pisma je svojemu ljudstvu dal zelo jasna navodila o tem, kar si želi. To, kar mu je po volji, je prav tisto, kar je v dobro njegovega ljudstva – posameznikov in skupnosti.

Toda postava nas ne more rešiti greha ali spremeniti človeškega srca. Zaradi prirojene grešnosti potrebujemo duhovno presaditev srca.

`Kaj nas Jer 31,31-34 uči o Božji obljubi, da nam bo dal novo srce? Ta odlomek primerjaj s Kristusovimi besedami Nikodemu v Jn 3,1-21 o novem rojstvu. Glej tudi Heb 8,10.`

Sam Bog je zapisal deset zapovedi na kamniti plošči (2 Mz 31,18), toda Božja postava mora biti zapisana tudi v srcu Božjega ljudstva (Ps 37,30.31). Idealno bi bilo, če Božja postava ljubezni ne bi bila nekaj zunanjega, temveč nekaj, kar je del našega značaja. Samo Bog lahko zapiše svojo postavo v človeško srce; obljubil je, da bo to naredil za svoje zavezno ljudstvo (glej Heb 8,10).

Izpolnjevanje postave nas ne more rešiti. Rešeni smo po milosti z vero, kar ni iz nas temveč je Božji dar (Ef 2,8). Postave ne izpolnjujemo zato, da bi bili rešeni, temveč ker smo že rešeni. Postave ne izpolnjujemo, da bi bili ljubljeni, temveč ker smo že ljubljeni ter si zato želimo ljubiti Boga in ljudi (glej Jn 14,15).

Obenem nam postava razkriva naš greh (Jak 1,22-25; Rim 3,20; Rim 7,7), kaže nam našo potrebo po Zveličarju (Gal 3,22-24), usmerja nas na dobre življenjske poti in nam razodeva Božji značaj ljubezni.

`Kaj je tvoje upanje pri sodbi? Ali je tvoje upanje dosledno in zvesto izpolnjevanje postave ali pa Kristusova pravičnost, ki te pokriva? Kaj tvoj odgovor pove o vlogi Božje postave pri tem, kaj lahko naredi oziroma česa ne more narediti?`