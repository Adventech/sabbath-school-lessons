---
title:  Ljubezen je izpolnitev postave
date:   26/03/2025
---

Povezave med ljubeznijo in postavo ne moremo preceniti oziroma preveč poudariti. Sveto pismo pravi, da ljubiti pomeni izpolniti postavo.

V Pismu Rimljanom Pavel uči, da »kdor ljubi drugega, je izpolnil postavo« (Rim 13,8 CHR). Po tem, ko apostol našteje več zapovedi, ki govorijo o našem odnosu do drugih (zadnjih šest zapovedi), zapiše, da so vse zajete v zapovedi »Ljubi svojega bližnjega kakor samega sebe« (Rim 13,9). Pavel povsem jasno uči, da je ljubezen izpolnitev postave (Rim 13,10). V Pismu Galačanom pojasnjuje: »Saj je celotna postava izpolnjena v eni zapovedi, namreč: Ljubi svojega bližnjega kakor samega sebe.« (Gal 5,14) Toda kakšna je ta ljubezen, ki izpolnjuje postavo? Kako je videti takšna ljubezen?

`Kaj je »pomembnejše v postavi«? (Mt 23,23.24) Preberi tudi 5 Mz 5,12-15 in Iz 58,13.14. Kako ti odlomki kažejo na odnos med postavo (zlasti zapovedjo o soboti) ter Božjim zavzemanjem za pravičnost in osvoboditev ljudi?`

Jezus je rekel, da je »pomembnejše v postavi« »pravičnost, usmiljenje in zvestoba«. Zlasti v povezavi z zapovedjo o soboti lahko vidimo, da je sama sobota neločljivo povezana z osvoboditvijo in pravičnostjo.

V 5 Mz 5 je zapoved o soboti utemeljena v Božji osvoboditvi Izraela iz sužnosti. To pomeni, da sobota ni samo spomin na stvarjenje, temveč tudi spomin na osvoboditev iz sužnosti in zatiranja. V kontekstu tega, da se v soboto odpovemo svojim željam, da bi soboto imenovali užitek in »Gospodov sveti dan častitljiv« (Iz 58,13.14), je poudarek na delih ljubezni in pravičnosti do drugih – dobra dela, hranjenje lačnih, iskanje doma za brezdomce (glej Iz 58,3-10).

Glede na vse te in številne druge nauke bi moralo tiste, ki si želijo z ljubeznijo izpolnjevati postavo, skrbeti ne le zaradi storjenih grehov, temveč tudi zaradi greha zanemarjanja drugih. Ljubezen kot izpolnitev postave ne zajema le izpolnjevanja postave v smislu izogibanja grehu, temveč vključuje tudi dejavno prizadevanje za dobra dela ljubezni, ki zvesto pospešujejo pravičnost in usmiljenje. Biti zvest Bogu pomeni več kot le izpolnjevati črko zakona.