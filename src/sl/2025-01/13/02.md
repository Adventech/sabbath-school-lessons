---
title:  Postava ljubezni
date:   23/03/2025
---

Božja postava ni zbirka abstraktnih načel, temveč izraz odnosa. To je izrecno vidno v desetih zapovedih. Osnovna načela desetih zapovedih so veljala že v Edenu. Načelo ljubezni je urejalo odnos med Bogom in ljudmi ter odnose med ljudmi.

Ko je bilo deset zapovedi vklesanih v kamen (2 Mz 20), jih je Izrael prejel v kontekstu zaveznega odnosa. Zapovedi so bile zapisane po tem, ko je Bog Izraelce izpeljal iz Egipta. Temeljile so na Božji ljubezni in obljubah narodu (glej 2 Mz 6,7.8; 3 Mz 26,12). Iz dveh delov desetih zapovedi je razvidno, da so namenjene temu, da bi uravnavale človekov odnos z Bogom in drug z drugim.

`Kako naslednje vrstice izražajo načela ljubezni do Boga in ljubezni drug do drugega? 2 Mz 20,1-17`

Prve štiri zapovedi govorijo o človeškem odnosu do Boga, naslednjih šest pa o naših medsebojnih odnosih. Tako naš odnos do Boga kakor naši odnosi do drugih morajo temeljiti na načelih Božje postave.

Ta dva dela postave se popolnoma skladata z največjima zapovedma, ki ju je omenil Jezus: »Ljubi Gospoda, svojega Boga, z vsem srcem, z vso dušo in z vsem mišljenjem« (Mt 22,37; primerjaj s 5 Mz 6,5) in »Ljubi svojega bližnjega kakor samega sebe« (Mt 22,39; primerjaj s 3 Mz 19,18).

Prve štiri zapovedi govorijo o tem, kako naj ljubimo Boga z vsem svojim bitjem, zadnjih šest pa o tem, kako naj ljubimo druge kakor samega sebe. Jezus je jasno povedal, da sta ti dve zapovedi o ljubezni neločljivo povezani s postavo. »Na teh dveh zapovedih stoji vsa postava in preroki.« (Mt 22,40)

Celoten Božji zakon je utemeljen na Božji ljubezni. Njegova ljubezen in zakon sta neločljivo povezana. Pogosto slišimo ljudi reči: »Ni nam treba izpolnjevati postave, moramo le ljubiti Boga in bližnje.« Zakaj takšno stališče ni smiselno?

`Kako lahko izkazujemo ljubezen Bogu ali drugim, če kršimo katero od desetih zapovedi?`