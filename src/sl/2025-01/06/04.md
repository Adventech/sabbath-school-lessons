---
title:  Nespremenljiv Božji značaj
date:   04/02/2025
---

`Kaj naslednji vrstici učita o Božjem značaju? Mal 3,6; Jak 1,17`

Bog pravi: »Da, jaz, Gospod, se ne spreminjam.« (Mal 3,6) Nekateri razumejo te besede v smislu, da se Bog ne spreminja v nobenem pogledu, toda preostanek vrstice in njeno neposredno sobesedilo kažeta, da se nespremenljivost Božjega značaja tukaj nanaša na Božjo moralno nespremenljivost. Preostanek vrstice nakazuje, da se Bog lahko spremeni na področju odnosov, kajti pravi: »Zato vi, sinovi Jakobovi, ne boste pokončani.« (Mal 3,6 CHR, drugi del) V naslednji vrstici Bog svojemu ljudstvu pravi: »Vrnite se k meni in jaz se vrnem k vam.« (Mal 3,7)

Bog torej vstopa in izstopa iz odnosov s svojim stvarstvom, vendar pri vsem tem njegov značaj ostaja nespremenljiv. To potrjuje tudi Jakob v svojem pismu, ko pravi, da vsako dobro in popolno darilo prihaja od Boga, pri katerem ni spremembe ne sence menjave (Jak 1,17). Bog ni vir zla.

Tukaj in na drugih mestih Sveto pismo uči, da je Božji značaj nespremenljiv. Povedano drugače, Sveto pismo dosledno uči, da se Bog moralno ne spreminja. Bog lahko vstopa v resnične odnose z ljudmi, na katere se vedno odziva z ljubeznijo in pravičnostjo.

`Kaj naslednje vrstice razodevajo o Bogu? 2 Tim 2,13; Tit 1,2; Heb 6,17.18`

Bog ne more zatajiti samega sebe; Bog nikoli ne laže; njegovih obljub se ne da prelomiti. Zaupamo lahko, da je Bog Svetega pisma isti Bog, ki se je po Kristusu prostovoljno žrtvoval za nas na križu. On je Bog, ki mu lahko zaupamo brez zadržkov. Naša prihodnost je polna upanja, saj je »Jezus Kristus /…/ isti, včeraj in danes in na veke« (Heb 13,8).

`Kako se lahko naučiš zaupati v Božjo dobroto tudi takrat, ko so tvoje življenjske okoliščine zares težke? Kako ti podoba Boga na križu pomaga zaupati v njegovo dobroto?`