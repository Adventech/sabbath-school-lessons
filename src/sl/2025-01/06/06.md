---
title:  Drži se ljubezni in pravičnosti
date:   06/02/2025
---

Sveto pismo dosledno uči, da je »Gospod, tvoj Bog, Bog, zvesti Bog, ki ohranja zavezo in dobroto tistim, ki ga ljubijo in izpolnjujejo njegove zapovedi, do tisočega rodu« (5 Mz 7,9). Jezus je na križu v največji meri pokazal dober in ljubeč Božji značaj (glej Rim 3,25.26; Rim 5,8). »Zakaj Gospod je dober, na veke traja njegova dobrota, od roda do roda njegova zvestoba.« (Ps 100,5) Bogu torej lahko zaupamo; svojim otrokom daje le dobre darove (Jak 1,17; primerjaj z Lk 11,11-13). Pravzaprav daje dobre stvari tudi tistim, ki se opredeljujejo kot njegovi sovražniki.

`Kaj nas Mt 5,43-48 uči o osupljivi Božji ljubezni? Kako bi se morali v luči tega Jezusovega nauka vesti do drugih?`

Mt 5 pravi, da je Božja ljubezen popolna. Če ljubimo samo tiste, ki ljubijo nas, je naša ljubezen nepopolna. Toda Bog ljubi celo tiste, ki ga sovražijo, zato je njegova ljubezen popolna.

Čeprav Božja ljubezen in usmiljenje zdaleč presegata vsa razumna pričakovanja, nikoli ne prevladata nad pravičnostjo ali ji nasprotujeta. Ravno nasprotno, ljubezen združuje pravičnost in usmiljenje (Ps 85,11 [Ps 85,10 CHR]). Sveto pismo nas svari: »Ohrani ljubezen in pravičnost, in stanovitno zaupaj v svojega Boga!« (Oz 12,7 EKU) Neki drugi prevod pravi: »Drži se ljubezni in pravičnosti.« (primerjaj z Lk 11,42)

Na koncu bo Bog vzpostavil popolno pravico. V Pismu Rimljanom beremo, da »se bo razodela pravična sodba Boga« (Rim 2,5 EKU). Na koncu bodo odrešeni peli: »Velika in čudovita so tvoja dela, Gospod, Bog, vladar vsega. Pravična in resnična so tvoja pota, kralj narodov! Kdo se ne bi bal, Gospod, in ne slavil tvojega imena? Zakaj ti edini si svet. Vsi narodi bodo prišli in se poklonili pred tabo, ker so se razodele tvoje sodbe.« (Raz 15,3.4; primerjaj z Raz 19,1.2)

`Prerok Izaija pravi: »Gospod, ti si moj Bog, slavim te in hvalim tvoje ime, ker uresničuješ čudovite sklepe, oddavnaj zvesto in zanesljivo.« (Iz 25,1) Kako se lahko naučimo slaviti Boga tudi v težkih časih? Na kakšen način je lahko tvoje življenje hvalna daritev Bogu v smislu, da si na svojem področju vpliva prizadevaš za pravičnost?`