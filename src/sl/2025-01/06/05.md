---
title:  Bog, ki mu je žal?
date:   05/02/2025
---

Ali je Bogu lahko žal? Če da, kaj to pomeni? Videli smo, da se Božji značaj ne spreminja. Toda nekateri svetopisemski odlomki govorijo o Bogu, ki mu je žal, o Bogu, ki obžaluje. Pri ljudeh to, da nam je žal, vključuje spoznanje, da smo naredili nekaj slabega. Kako lahko torej nekateri svetopisemski odlomki govorijo o Bogu, ki mu je žal?

`Preberi 2 Mz 32,14 in ta odlomek primerjaj z Jer 18,4-10. Kako razumeš ta opisa Božjega kesanja?`

V teh in številnih drugih odlomkih je Bog prikazan kot ta, ki mu je žal zaradi sodbe, ker so se ljudje pokesali in ga prosili odpuščanja. Bog obljubi, da bo opustil sodbo, ki jo je načrtoval, če se bodo ljudje odvrnili od svojih hudobij. To, da Bog opusti sodbo, ker se ljudje pokesajo, je pogosta tema Svetega pisma.

`Kaj naslednji vrstici učita o tem, ali je Bogu žal ali ne ter ali se kesa ali ne? 4 Mz 23,19; 1 Sam 15,29`

Ti vrstici jasno povesta, da Bog ni človek, da bi se kesal (1 Sam 15,29), in »Bog ni človek, da bi lagal, ne sin človekov, da bi se kesal. Ali morda reče in ne stori, govori in ne izpolni?« (4 Mz 23,19) Če vzamemo v obzir še druge odlomke, teh dveh vrstic ne moremo razumeti, kot da Bogu sploh ni žal, temveč da ne obžaluje oziroma se ne kesa na človeški način. Bog vedno drži svoje obljube in čeprav je pripravljen spremeniti načrt, kadar se ljudje pokesajo, bo to vedno naredil v skladu s svojo dobroto in besedo. Ko se ljudje pokesajo, Bog opusti sodbo, ker je njegov značaj dober, pravičen, ljubeč in usmiljen.

`Kakšen je pomen svetopisemskega prikaza Božjega obžalovanja? Kaj nam to pove o nespremenljivosti Božjega značaja in o dejstvu, da si Bog želi pristnih obojestranskih odnosov?`