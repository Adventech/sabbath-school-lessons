---
title:  Bog je popolnoma dober in pravičen
date:   03/02/2025
---

Poleg tega, da Bog trdi, da ljubi pravico in poziva ljudi, naj jo ljubijo in izvršujejo, je sam Bog popoln in neomajen zgled teh lastnosti. Sveto pismo uči, da je Bog popolnoma svet, zvest, pravičen in ljubeč. Bog vedno dela samo to, kar je ljubeče, pravično in dobro. Nikoli ne naredi ničesar narobe.

`Kaj naslednja odlomka učita o Božji zvestobi in pravičnosti? 5 Mz 32,4; Ps 92,16 (Ps 92,15 CHR)`

Ta in mnogi drugi odlomki pravijo, da je Bog pravičen in ljubeč – 
»krivice v njem ni nobene« (Ps 92,15 CHR; primerjaj s Ps 25,8; Ps 129,4). »Gospod /…/ ne ravna hudobno. Jutro za jutrom daje svojo pravico na svetlo, nikoli ne odpove, vendar hudobnež ne pozna sramu.« (Sof 3,5) Ali opaziš neposredno nasprotje med Božjim značajem in značajem tistih, ki ljubijo krivico?

Bog ve, kaj je najbolje za vsakogar, in si to tudi želi za nas ter se neprestano trudi doseči najboljši izid.

`Kaj naslednje vrstice učijo o Bogu? Ps 9,8.9 (Ps 9,7.8 CHR); Ps 145,9-17`

Bog Svetega pisma je »pravičen sodnik« (Ps 7,12 [Ps 7,11 CHR]) in mu ni všeč krivica (Ps 5,5 [Ps 5,4 CHR]). »Bog je luč in v njem ni nobene teme.« (1 Jn 1,5) Bog ni le popolnoma dober, ampak ga tudi »zlo ne more skušati« (Jak 1,13; primerjaj s Hab 1,13).

V vsem tem sta Božja dobrota in slava neločljivo povezani. Mnogi malikujejo moč, toda Bog, ki je vsemogočen, svojo moč uporablja samo na pravičen in ljubeč način. Ni naključje, da je Bog na Mojzesovo prošnjo »Pokaži mi, prosim, svoje veličastvo!« odgovoril: »Storil bom, da pojde mimo tebe vsa moja dobrota.« (2 Mz 33,18.19)

`Zakaj tako dober Bog dopušča zlo, ki se dogaja na svetu? V sobotnošolskem razredu se pogovorite o tem vprašanju.`