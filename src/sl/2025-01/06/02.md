---
title:  Ljubezen in pravičnost
date:   02/02/2025
---

Ljubezen in pravičnost sta v celotnem Svetem pismu povezani. Prava ljubezen zahteva pravičnost, prava pravičnost pa je lahko določena in izvršena samo v ljubezni. O teh dveh pojmih nismo vajeni razmišljati skupaj, to pa zato, ker je človeštvo močno izkrivilo ljubezen in pravičnost.

`Kako naslednje vrstice osvetljujejo Božji odnos do pravičnosti? Ps 33,5; Ps 85,11; Ps 89,15 (Ps 89,14 CHR); Iz 61,8; Jer 9,24`

Ta besedila jasno pravijo, da Bog ljubi pravičnost (Ps 33,5; Iz 61,8). V Svetem pismu sta ljubezen in pravičnost neločljivo povezani. Božja ljubezen in pravičnost gresta skupaj; Bog si močno prizadeva, da bi se na svetu godila pravičnost.

Iz tega razloga preroki vztrajno obsojajo vse krivice, tudi nepoštene zakone, lažnivo tehtnico ter zatiranje siromašnih, vdov in vseh drugih ranljivih skupin. Čeprav ljudje zagrešijo veliko zla in krivic, Bog nenehno dela dobro, prav in pravično na zemlji (Jer 9,23 [Jer 9,24 CHR]). Zato v celotnem Svetem pismu tisti, ki so zvesti Bogu, pričakujejo Božjo sodbo kot nekaj zelo dobrega, saj prinaša kazen tistim, ki delajo zlo in hudo, ter pravico in rešitev tistim, ki so žrtve krivic in zatiranja.

Pravzaprav sta pravičnost in pravica temelj Božje vladavine. Božja moralna vladavina ljubezni je pravična, kar se precej razlikuje od pokvarjenih vlad tega sveta, ki pogosto ohranjajo krivično stanje, ker jim to koristi in daje moč. V Bogu se srečujeta dobrota in zvestoba, pravičnost in mir se poljubita (Ps 85,11 [Ps 85,10 CHR]).

Bog je jasno povedal, kaj pričakuje od nas. »Bilo ti je razodeto, o človek, kaj je dobro, kaj Gospod hoče od tebe: nič drugega, kakor da pravično ravnaš, da ljubiš usmiljenje in da si ponižen pred svojim Bogom.« (Mih 6,8 EKU) Tudi mi moramo posnemati to, kar je značilno za Božji značaj – ljubezen ter pravičnost in usmiljenje, ki izvirata iz ljubezni. To je osrednjega pomena.

`Katerih primerov sprevržene človeške pravičnosti se spomniš? Le kako ne bi hrepeneli po popolni Božji pravičnosti, ki bo nekoč zavladala?`