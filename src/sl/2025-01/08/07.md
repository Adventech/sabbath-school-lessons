---
title:  Za globlje proučevanje
date:   21/02/2025
---

V knjigi Jezusovo življenje preberi poglavje »Bog z nami«.

»Načrt za našo odkupitev ni bil poznejši domislek, torej narejen šele po Adamovem padcu. Bil je razodetje ›skrivnosti, ki je bila zamolčana skozi večne čase‹ (Rim 16,25). Je razkritje načel, ki so bila od večnosti temelj Božjega prestola. Bog in Kristus sta od začetka vedela za Satanov odpad in za človekov padec zaradi goljufive moči odpadništva. Ni Božja volja, da bi obstajal greh, le videl ga je vnaprej in pripravil ukrep, s katerim se bo postavil po robu tej strašni nevarnosti. Njegova ljubezen do sveta je bila tako velika, da se je zaobljubil dati svojega edinorojenega Sina, ›da bi se nihče, kdor vanj veruje, ne pogubil, ampak imel večno življenje‹ (Jn 3,16).« (Ellen G. White: Jezusovo življenje, str. 13.14 [22])

**Vprašanja za pogovor**

`1. Kako dejstvo, da Bog ne dobi vedno tistega, kar hoče, vpliva na tvoje razmišljanje o tem, kar se dogaja na svetu? Katere so praktične posledice razumevanja, da ima Bog neizpolnjena hrepenenja?`

`2. Spomnimo se primerjave s pecivom v četrtkovem nauku. Zakaj nas je Bog vseeno ustvaril, čeprav sta Bog Oče in Bog Sin »vedela za Satanov odpad«? Ljubezen je morala biti ena od sestavin, saj ljubezen pomeni svobodo. Namesto da bi nas ustvaril kot bitja, ki niso zmožna ljubiti, nas je ustvaril kot bitja, ki lahko ljubijo. To je naredil z zavedanjem, da bo Kristus zaradi tega nekoč umrl na križu. Kaj nam dejstvo, da je Kristus raje trpel na križu, kakor da bi nam odrekel svobodo, ki je neločljivo povezana z ljubeznijo, sporoča o tem, kako sveta in temeljna je ljubezen za Božjo vladavino?`

`3. Pogosto obžalujemo zlo in trpljenje na svetu, a kako pogosto si vzamemo čas za razmislek o tem, da je tudi Bog globoko žalosten in prizadet zaradi trpljenja in zla? Kako drugače razmišljaš o zlu in trpljenju zaradi spoznanja, da tudi Bog trpi zaradi zla?`

`4. Kako ti resnica, da se na svetu dogaja veliko stvari, ki niso v skladu z Božjim načrtom, pomaga pri spopadanju z lastnim trpljenjem, še posebej kadar tvoje trpljenje nima smisla in se zdi, da ne vodi k ničemur dobremu?`