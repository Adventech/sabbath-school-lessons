---
title:  Božji idealni in popravljalni načrt
date:   19/02/2025
---

`Kaj pravi Ef 1,9-11 o vnaprejšnji Božji določitvi človekovega zveličanja oziroma pogubljenja? Ali so nekateri ljudje res vnaprej določeni, da bodo zveličani, drugi pa, da bodo pogubljeni?`

Grški izraz, ki je tukaj in na drugih mestih Svetega pisma preveden z besedo »predestinacija« (prohorizo), sam po sebi ne uči, da Bog vnaprej določa zgodovino. Ta grški izraz preprosto pomeni »odločiti se vnaprej«.

Seveda se lahko vnaprej odločimo, ne da bi se prej posvetovali s kom ali ga vprašali, če se strinja z našo odločitvijo. Ali pa se lahko vnaprej odločimo na način, ki upošteva svobodne odločitve drugih. Sveto pismo uči, da Bog ravna tako, da upošteva naše odločitve.

Tukaj in tudi na drugih mestih (npr. v Rim 8,29.30) se izraz, ki je preveden kot »vnaprej določeni«, nanaša na to, kar Bog načrtuje za prihodnost, po tem ko je že upošteval to, kar je predvidel o svobodnih odločitvah ljudi. Tako lahko Bog v svoji previdnosti usmerja zgodovino k ciljem, ki so dobri za vse, in obenem spoštuje svobodo ljudi, ki je potrebna za pristen odnos ljubezni.

Brali smo, da Bog »vse uresničuje po sklepu svoje volje« (Ef 1,11). Ali to pomeni, da določa, da se bo vse zgodilo tako, kot si želi? Če Ef 1,9-11 beremo ločeno od konteksta, se res zdi tako. Toda takšna razlaga bi bila v nasprotju s številnimi besedili, ki smo jih že proučili in kažejo, da ljudje včasih zavrnejo Božje načrte (Lk 7,30; primerjaj z Lk 13,34; Ps 81,12-15 [Ps 81,11-14 CHR]). Če si Sveto pismo ne nasprotuje, kako potem najti skladno razlago za te odlomke?

Ta odlomek je popolnoma smiseln, če prepoznamo razliko med tem, kar bi lahko poimenovali Božji »idealni načrt« in Božji »popravljalni načrt«. Božji idealni načrt je to, kar si Bog želi, da bi se zgodilo, in kar bi se zgodilo, če bi vsi vedno delali natanko to, kar želi On. Božji popravljalni načrt pa upošteva vse druge dejavnike, tudi svobodne odločitve ljudi, ki se včasih razlikujejo od tega, kar si želi Bog. Zdi se, da Ef 1,11 govori o Božjem »popravljalnem načrtu«.

`Bog tako dobro pozna prihodnost, da lahko kljub poznavanju vseh naših odločitev, tudi tistih slabih, še vedno vse stvari izpelje na dobro (Rim 8,28). V kakšno tolažbo ti je ta resnica?`