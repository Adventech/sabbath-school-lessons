---
title:  Bog, naš vrhovni vladar
date:   16/02/2025
---

»Bog je vrhovni vladar,« je pastor mladih povedal skupini srednješolcev. »To pomeni, da ima nadzor nad vsem, kar se dogaja.« Neki srednješolec, ki mu to ni šlo v račun, je vprašal: »Torej je Bog imel nadzor tudi takrat, ko je umrl moj pes? Zakaj bi Bog ubil mojega psa?«

Pastor je poskušal odgovoriti na to vprašanje: »Uf, to je res težko,« je začel. »Bog včasih dovoli, da gremo skozi težave, da bi se pripravili na težje stvari, ki nas čakajo v prihodnosti. Spomnim se, kako težko mi je bilo, ko je umrl moj pes, vendar mi je ta izkušnja pomagala, da sem se kasneje lahko spoprijel s še težjimi okoliščinami, ko je umrla moja babica. Ali sem ti pomagal vsaj malo razumeti to stvar?«

Srednješolec je nekaj časa molčal, nato pa odgovoril: »Torej je Bog ubil mojega psa, da bi me pripravil na to, da bo ubil mojo babico?« (Marc Cortez, citirano v John C. Peckham, Divine Attributes: Knowing the Covenantal God of Scripture [Michigan: Baker Academic, 2021], str. 141)

Ljudje včasih predpostavljajo, da se vse zgodi tako, kot želi Bog. Dogodki na svetu so po njihovem mnenju natanko takšni, kot si jih zamisli Bog. Navsezadnje je Bog vsemogočen. Kako bi se torej lahko zgodilo kaj, česar Bog ne bi hotel? Ne glede na to, kaj se zgodi, in ne glede na to, kako slabo je, je to Božja volja – tako vsaj uči ta pogled na Boga.

`Kaj naslednji odlomki govorijo o tem, ali se vedno zgodi Božja volja? Ps 81,12-15 [Ps 81,11-14 CHR]; Iz 30,15.18; Iz 66,4; Lk 13,34`

Čeprav veliko ljudi meni, da Bog vedno dobi to, kar želi, pa Sveto pismo pravi povsem drugače. Sveto pismo na številnih mestih pravi, da Božje želje in hrepenenja niso bila izpolnjena. To pomeni, da so dogodki pogosto v nasprotju s tem, kar si želi Bog, da bi se zgodilo. V mnogih primerih je Bog jasno povedal, da je to, kar se je zgodilo, v nasprotju s tem, kar bi si On želel. Za svoje ljudstvo je želel določen razplet, toda ljudstvo se je pogosto odločilo drugače. Bog žaluje in pravi: »Toda moje ljudstvo ni poslušalo mojega glasu /…/. O da bi me moje ljudstvo poslušalo, da bi Izrael hodil po mojih potih, takoj bi zatrl njihove sovražnike.« (Ps 81,12.14.15 EKU [Ps 81,11.13.14 CHR])

`Razmisli o posledicah katerega koli teološkega stališča, ki vse, kar se zgodi, pripisuje Božji volji. Katere globoke težave, še posebej v kontekstu zla, opazimo pri takšnih stališčih?`