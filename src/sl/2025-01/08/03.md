---
title:  Vsemogočni
date:   17/02/2025
---

Celotno Sveto pismo razodeva čudovito Božjo moč. V njem je nešteto zgodb o tem, kako Bog uporablja svojo moč in dela čudeže. Kljub temu pa se zgodi veliko stvari, ki jih Bog ne želi.

`Kaj nas naslednji svetopisemski odlomki učijo o Božji moči? Jer 32,17-20; Mt 19,26; Lk 1,37; Raz 11,17`

Ta in druga besedila učijo, da je Bog vsemogočen in vzdržuje svet po svoji moči. V Razodetju večkrat preberemo, da je Bog »Gospod Bog, Vsegamogočni« (npr. Raz 11,17 CHR; primerjaj z 2 Kor 6,18; Raz 1,8; Raz 16,14; Raz 19,15; Raz 21,22). Dejstva, da je Bog vsemogočni, ne potrjujejo le besede. Njegova vsemogočnost se kaže v številnih osupljivih primerih, ko je Bog uporabil svojo moč za rešitev svojega ljudstva ali kako drugače čudežno posegel v svet.

Da je Bog »vsemogočen« ne pomeni, da lahko naredi kar koli. Sveto pismo uči, da nekaterih stvari ne more narediti, na primer ne more zatajiti samega sebe (2 Tim 2,13).

Večina kristjanov se strinja, da je Bog vsemogočen. Bog ima moč narediti vse, kar ni protislovno, torej vse, kar je logično mogoče in skladno z njegovo naravo. Kristusova molitev v Getsemaniju razkriva, da Bog določenih stvari ne more narediti, ker so protislovne. Kristus je trdil, da je pri Bogu vse mogoče (Mt 19,26), a ko se je bližal čas njegovega križanja je molil: »Moj Oče, če je mogoče, naj gre ta kelih mimo mene, vendar ne, kakor jaz hočem, ampak kakor ti.« (Mt 26,39)

Seveda bi Oče lahko rešil Sina pred trpljenjem na križu, toda ni mogel narediti tega in obenem rešiti grešnikov. Moralo je biti eno ali drugo, nikakor pa ne oboje.

`Sveto pismo uči, da si Bog želi rešiti vsakogar (na primer Ezk 33,11; 1 Tim 2,4-6; Tit 2,11; 2 Pt 3,9), vendar na koncu ne bo rešen vsak. Kaj nam to pove o resničnosti svobodne volje in o mejah Božje moči pri njegovem ravnanju z bitji, ki jim je dal svobodno voljo?`