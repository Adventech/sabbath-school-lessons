---
title:  Kristus je premagal svet
date:   20/02/2025
---

Če bi se vse zgodilo v skladu z Božjim idealnim načrtom, ne bi bilo zla, temveč le popolna blaženost ljubezni in skladnosti. Na koncu bo Bog obnovil vesolje po svojem idealnem in popolnem načrtu. Medtem pa svoj načrt uresničuje na način, ki upošteva svobodne odločitve ustvarjenih bitij.

Predstavljaj si tekmovanje v peki peciva, na katerem morajo vsi tekmovalci uporabiti določen nabor sestavin, vendar lahko dodajo tudi druge sestavine po lastni izbiri, da bi spekli poljubno pecivo. Na koncu bo pecivo, ki ga je tekmovalec spekel, vsaj delno odvisno od sestavin, ki jih ni izbral.

Na neki način bi lahko to primerjali s svetovno zgodovino. Ker se je Bog zavezal, da bo spoštoval našo svobodo, ki je potrebna za ljubezen, mnogih »sestavin«, ki sestavljajo svetovno zgodovino, ni izbral in so pravzaprav v nasprotju s tem, kar želi.

V tem pogledu Božja previdnost ni enodimenzionalna, kot da bi Bog samovoljno nadzoroval vse, kar se dogaja. To zahteva vsaj dvodimenzionalen pogled na Božjo previdnost. Nekatere stvari na tem svetu je povzročil Bog, druge stvari pa so posledica naših svobodnih odločitev (na primer zlo). Veliko stvari se zgodi, čeprav si Bog ne želi, da bi se zgodile.

`Kakšno upanje nam lahko vlijejo Jezusove besede v Jn 16,33?`

Zlasti med trpljenjem in preizkušnjami lahko vera opeša, ker so ljudje zmotno prepričani, da bi jih Bog moral obvarovati pred trpljenjem. Toda Jezus nam je povedal popolnoma drugačno zgodbo ter posvaril svoje sledilce, da bodo na tem svetu res prestajali preizkušnje in težave, vendar obstaja upanje, saj je On premagal svet (Jn 16,33).

Dejstvo, da nas doletijo stiske in trpljenje, ne pomeni, da je to Božji idealni načrt za nas. V mislih moramo imeti širšo sliko: veliki spopad. Vendar pa smo lahko prepričani, da Bog lahko tudi slabe dogodke uporabi za kaj dobrega, čeprav zlo samo po sebi ni dobro. Če zaupamo Bogu, lahko On uporabi celo naše trpljenje, da nas pripelje bliže k sebi ter nas spodbudi k sočutju in skrbi za druge.