---
title:  Bilin a Makipaset
date:   21/09/2021
---

Ti naimpadtoan a dakkel a ladawan ti pakasaritaan ket saannatayo laeng a palubosan nga agtugaw lattan nga awan a pulos ti aramiden kabayatan a mapasamak dagiti naiipadto, paspasamak a pudno a saantay a matengngel. Masansan unay a ti kababalin ket, “Ania ngarud, dagiti maudi a paspasamak ket mapasamakda a kas naipadto, isu nga ania ngay iti maaramidtayo maipapan dayta no di laeng makibuyog kadagita? Ta kalpasan ti amin, ania ngay iti mabalinko nga aramiden?”

Ngem saan a kasta iti pannakinaig dagiti Cristiano iti lubong nga aglikmut kadakuada ken, nangnangruna, kadagiti maudi a paspasamak. Ti Apocalipsis 14 ibagana kadatayo a ti panggeptayo iti daytoy a tiempo iti pakasaritaan ket ibaga kadagiti sabsabali maipapan iti panangukom ti Dios ken tulongan ida nga agsagana nga agpaay iti maikadua a yaay ni Jesus.

`Basaen ti Apocalipsis 14:6-12. Ania iti naisuro ditoy, ken ania iti iwaragawagtayo iti lubong? Apay a daytoy a mensahe ket adda pannakaidagadagna?`

Kas Adventista, mamatitayo a sititibker iti “pudno nga isu nga icutantayo ita” (2 Ped. 1:12) ket masarakan a masinunuo kadagitoy bersikulo nga ibagbagatayo a kas “damdamag dagiti tallo nga angel.” Ditoy a masarakantayo ti kababagas ti nakaayabantayo iti daytoy a tiempo iti pakasaritaan ti daga.

Paliiwen, dayta ket mangrugi iti “agnanayon nga evangelio,” ti nakaskasdaaw a damage ti ipapatay ken panagungar ni Cristo, nga isu laeng iti nagdas-alan ti namnama ti pannakaisalakantayo. Adda pay idiay ti damage a “dimteng ti horas ti panangocomna” (Apo. 14:7), maysa a mannakabalin a pagilasinan a mangitudo iti panungpalan ti panawen. Kalpasan pay dayta, adda idiay ti ayab a daydayawen ti maysa a “nangaramid iti langit ken iti daga,” a maisupadi iti nakabutbuteng a pakdaar maipapan kadagidiay nga isu, nga aggigian idiay Babilonia, nga agdaydayaw “iti animal ken ti ladawanna.” Kamaudiananna adda idiay ti pannakaipakita dagiti tattao ti Dios iti panawen-ti-panungpalan: “Daytoy ti kinaanus dagiti sasanto, nga salimetmetanda dagiti bilbilin ti Dios, ken ti pammati ken Jesus.”

`Basaen ti Apocalipsis 14:11. Ania ti kunana maipapan iti nakurang a panaginana dagidiay nga agdayaw iti animal ken ti ladawanna?`

Awan panaginana, iti aldaw ken rabii, dagiti agrucbab iti animal ken iti ladawanna? Nupay agduduma dagiti adda a kapanunotan maipapan iti apagisu a kaipapanan daytoy, amin ket umanamong a dagitoy a tattao ket saanda a mapadasan ti kita ti panaginana nga ipaay ti Dios kadagidiay a matalek Kenkuana.

`Apay ngata a ti umuna a paset ti damage ti tallo nga angel ket ti “agnanayon nga evangelio”? Apay a masapul a kankanayon nga ikabiltayo daytoy nakaskasdaaw a kinapudno iti sangoanantayo bayat nga ipakdaartayo dagitoy a damdamag ditoy lubong? Kasano nga iti pannakaawat iti evangelio ket isu iti kangrunaan iti kapanunotan ti panaginana?`