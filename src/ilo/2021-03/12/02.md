---
title:  Agtaray nga Umadayo
date:   12/09/2021
---

Ni Jonas ket maysa idi a nakaskasdaaw unay a naballigi a misionero. Kasta met, isu idi ket maysa a nakedked unay, idi un-unana. Aniaman pay iti ar-aramiden idi ni Jonas, ti ayab ti Dios ket siningana ti biagna iti dakkel a wagas. Imbes nga alaenna ti sangol ti Dios kadagiti abagana ken takuatenna iti mismo a bagbagina a ti sangol ti Dios ket nalaka ken ti awitna ket nalag-an (Mat. 11:30), inkeddeng ni Jonas a sapulenna iti bukodna a "panaginana," ket dayta idi ti panagtalaw a maisungani iti turong a nangayaban ti Dios kenkuana a papanan.

`Sadino iti namnamaen ni Jonas a pakasarakanna iti talna ken inana manipud iti ayab ti Dios? Ania iti nagbanagan dayta kenkuana? Basaen ti Jonas 1.`

Nagrubbuat ni Jonas a maisupadi iti nangayaban ti Dios kenkuana a papanan. Dipay simmardeng tapno makirinnason koma iti Dios, a kas kadagiti adu a dadduma a mammadto idiay Biblia idi naayabanda nga agbalin koma a babaunen ti Dios (kitaen, kas pangarigan, Exo. 4:13).

Makapangayangay unay, saan a daytoy iti umuna a daras a naayaban ni Jonas nga agsao nga agpaay ti Dios, a kas naisingasing iti 2 Ar-ari 14:25. Nupay kasta, iti dayta a kasasaad, agparparang a ni Jonas ket naaramidna ti imbaga ti Dios nga aramidenna. Nupay kasta, saan iti daytoy a tiempo.

Apay?

Dagiti nailanad a naibatay iti historya ken arkeolohiya ket indokomentona ti kinadawel dagiti agtuturay iti Baro-nga-Asiria nga isu a nangituray iti kadaanan nga Asideg a Daya idi maikawalo a siglo sakbay ni Cristo, idi tiempo a nagministro ni Jonas idiay Israel. Agarup 75 a tawtawen ti napalabas, ti ari ti Baro-nga-Asiria a ni Sennakerib ket rinautna ti Juda. Ti Israel ken Samaria ket narbadan nga immun-una kalpasan ti agarup duapulo a tawtawen, ket ni ari Ezekias ket nalawag a nakikadua iti maysa a lokal a panagkakappon a bimmusor-iti-Asiria.

Itan dimteng ti tiempo kadagiti taga Asiria a bumales. Ti Biblia (2 Ar-ari 18, Isaias 36), dagiti dokomento a naibatay iti historya ti taga ASiria, dagiti tanda a nabatbati iti pader ti palacio ni Sennakerib idiay Nineve ket amin ibagada kadatayo ti nadawel nga istoria maipapan ti pannakarba ti Lakis, maysa kadagiti kapapatgan ken nasayaat-ti-pannakasarikedkedna iti makin-abagatan a beddeng a sarikedked ni Ezekias. Iti maysa a naisurat, ibagbaga ni Sennakerib a naalana ti nasurok a dua gasut a ribu a balud manipud kadagiti 46 a nasarikedkedan a ciciudad nga imbagana a dinadaelna. Idi ti ari ti Asiria ket innalana ti Lakis, ginasgasut wenno rinibribu dagiti balud a naubon; dagiti napasnek a kadua ni Ari Ezekias ket naballusongda [nalalatanda] a sibibiag, kabayatan a dadduma ket naibaunda idiay Asiria a kas trabahador a nalaka nga adipen.

Dagiti taga ASiria ket mabalin a nakaro unay a nadawel, uray pay kadagiti pagrukodan ti lubong iti dayta a panawen. Ket ti Dios ket ibabaunna idi ni Jonas idiay mismo a pannakapuso iti dayta a pagarian?

Pagsiddaawan kadi pay no apay a di kinayat ni Jonas iti mapan?

`Tumaray manipud iti Dios? Naaramidmo kadin dayta idi? No kasta, ania iti nagbanaganna dayta kenka? Ania dagiti ad-adal a masursurom koma manipud iti dayta a biddut?`