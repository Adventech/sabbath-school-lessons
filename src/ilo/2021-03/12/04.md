---
title:  Nalpas ti Trabaho
date:   14/09/2021
---

No maidilig iti aniaman a ciudad wenno ili idiay Israel, ti Nineve ket maysa a dakkel a ciudad. Dayta ket maysa a "dackel unay nga ili, a tallo nga aldaw a pagnaen" (Jon. 3:3).

`Basaen ti Jonas 3:1-10. Ania ti sungbat daytoy nadangkes a lugar? Ania dagiti adal a maalatayo manipud iti daytoy nga istoria nga agpaay kadagiti bagbagitayo iti gandattayo nga agsaksi kadagiti sabsabali?`

Kabayatan a pagpagnaenna ti ciudad, ni Jonas ket impukkawna ti mensahe ti Dios: "'uppat a pulo nga aldaw manipud ita, ket ti Nineve maracracto!'" (Jon. 3:4). Ti mensahe ket apagisu unay. Nupay saan a naibinsabinsa iti pannakaitedna, nalawag a ti mensahe ket nagtinnag kadagiti nakasagana a dumngeg a lapayag, ken dagiti tattao iti Nineve pinatida dagiti sasao nga imballaag ni Jonas.

Iti maysa a kadawyan a kababalin idiay Asideg a Daya, maysa a bilin ti impakdaar ti ari ti Nineve tapno maipaduyakyak iti maysa a panagbalbaliw ti puso. Tunggal maysa—pakairamanan dagiti animal—ket masapul nga agayunar ken agladingit (no kasano ti panagladingit dagiti animal, ti teksto ket dina imbaga). Ti ari ket bimmaba manipud iti tronona ket nagtugaw iti tapok ti daga, maysa a nakapatpateg a mangisimbolo nga aramid.

`Basaen ti Jonas 3:6-9. Idilig dayta iti Jeremias 25:5, Ezequiel 14:6, ken Apocalipsis 2:5. Ania dagiti elelemento a nairaman iti sasao ti ari, nga isu a mangipakita a maawatanna no ania ti kaipapanan iti pudno a panagbabawi?`

Ti kasaba ket ababa, diretso, ngem napno iti husto a teolohiya [sursuro] maipapan iti pudno a panagbabawi. Kabayatan a mangaskasaba ni Jonas, ti Espiritu Santo ket agtartrabaho ket ngata iti kasta unay kadagiti puspuso dagiti taga Nineve.

Dagiti taga Nineve ket saanda a naaddaan kadagiti is-istoria maipapan iti nadungngo a panagidaldalan ti Dios a kas iti adda idi kadagiti Israelitas, ngem nupay kasta, kaskasdi a simmungbatda Kenkuana iti naimbag a wagas. Ibagbagada, "Itedtayo dagiti bagbagitayo iti kinamanangngaasi ti Dios, saan nga iti bukodtayo a naaramidan! Agtalektayo a naan-anay iti parabur ken kinaimbagna."

Nakaskasdaaw unay, ni Jonas, nga isu a nakapadas iti primera mano a parabur ti Dios nga agpaay kenkuana a mismo a personal, ket kas la pagarupenna a ti parabur ti Dios ket maysa a banag a nailaslasin unay a dagiti laeng sumagmamano ti maaddaan gundaway nga aginana iti dayta.

`Apay a ti panagbabawi ket napateg unay iti kapadasan ti Cristiano? Ania iti kayat a saoen ti napudpudno a panagbabawi kadagiti basbasoltayo, nangnangruna kadagiti basbasol nga isu a maulit-ulit nga ar-aramidentayo?`