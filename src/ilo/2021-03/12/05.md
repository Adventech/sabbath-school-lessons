---
title:  Maysa A Makaung-unget, Di-makaidna a Misionero
date:   15/09/2021
---

Daksanggasat, ti istoria ni Jonas ket saan nga agpatingga iti kapitulo 3.

`Basaen ti Jonas 4:1-11. Ania iti problema ni Jonas? Ania nga adal ti maadaltayo manipud iti nabiddut a kababalinna?`

Ti Jonas 4 ket mangrugi iti unget ni Jonas ken Apo Dios agsipud ta ti panangasabana ket naballigi unay. Ni Jonas ket madanagan maipapan iti panagparangna a maag. Masarakantayo ti Dios a mangipapaay iti tiempo a makisao ken makirinnason iti mammadtona, nga isu nga agtigtignay a kas la maysa nga ubing a bassit nga addaan ugali a panagulang-ulang.

Ditoy ket paneknekanna a dagiti pudno a pasurot ti Dios—uray dagiti mammadto—ket mabalin nga addaanda iti sumagmamano nga aramiden pay a panagdakkel ken panagballigi.

"Idi naammoan ni Jonas ti panggep ti Dios a mangispal iti ciudad nga, uray pay iti laksid iti kinadangkesna, ket naiturong a nagbabawi iti nakersang a lupot ken dapo, isu koma iti immuna a nagrag-o gapu iti parabur ti Dios; ngem imbes a kasta, pinalubosanna ti panpanunotna a nagtaeng iti kapanunotan a mabalin a pannakaibilangna a kas maysa nga ulbod a mammadto. Iti panagimonna iti dayaw, napukaw iti panangkitana iti awan patinggana a dakdakkel a pateg dagiti karkararrua iti dayta nakaay-ay-ay a ciudad."—Ellen G. White, _Prophets and Kings,_ p. 271.

Ti kinaanus ti Dios iti mammadtona ket nakaskasdaaw. Kas la ingagara ti Dios iti panangaramatna ken Jonas, ket idi nagtalaw ni Jonas, ti Dios ket nangibaun iti bagyo ken ti ikan a mangisubli kenkuana. Ket uray pay ita, manen, idi ni Jonas ket maisupadi, ti Dios ket nakirinnason ken Jonas ken iti dakes a kababalinna, a kinunana kenkuana: "'Naimbag aya ti aramidem iti panagpungtotmo?'" (Jon. 4:4).

`Basaen ti Lucas 9:51-56. Kasano a daytoy nga istoria ket maipada iti napasamak idiay istoria ni Jonas?`

"'Ta casta la unay ti panagayat ti Dios iti lubong; nga intedna ti Anacna a Bugbugtong, tapno amin a mamati kencuana, saan a mapucaw, no di ket adda biagna nga agnanayon'" (Juan 3:16) wenno, kas iti panangibaga ti Dios idiay Jonas 4:11: "Ket siac awanto ngata ti caasic iti Nineve, daydiay ili a dackel, isu a yan ti nasuroc a sangagasut ket duapulo a ribu a tattao a dida ammo ti macanawan ken macatigid; ken castamet adu a vacvaca?'" Anian a panagyamantayo koma ta, iti kamaudiananna, ti Dios—a saan ketdi a dagiti bagbagitayo—ti mamimpinsan nga Okom dagiti puspuso ken panpanunot ken dagiti panggep.

`Kasano iti pannakasursurotayo a maaddaan iti kita ti kinamanagayat ken kinaanus kadagiti sabsabali nga adda iti Dios, wenno masursurotayo man laeng nga ipaduyakyak dayta a kinamanagayat ken kinaanus?`