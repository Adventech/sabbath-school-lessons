---
title:  Nabautisaran ken Moises
date:   05/09/2021
---

`Basaen ti 1 Corinto 10:1-11. Ania iti kayat nga ibaga ni Pablo kadagiti bumasa kenkuana idiay Corinto idi sinaritana dagiti "ulidan"?`

Ti balikas ti Griego a naaramat idiay 1 Corinto 10:6 (ken naaramat met iti maysa nga umas-asping a langa idiay 1 Corinto 10:11) a naipatarus a kas "ulidan" ket _typos_. Iti Inglis, ti sao a _type (anniniwan)_ ket naibatay iti daytoy a sao ti Griego. Ti anniniwan (wenno ulidan) ket saan a pulos nga isu ti orihinal no di ket sumagmamano a kita ti simbolo wenno mangitakder iti dayta. Dayta ket maysa a pagtuladan [modelo] iti maysa a banag a sabali.

Ti Hebreo 8:5 ket mangipaay iti maysa a naimbag nga ulidan daytoy a kita ti panagkakayamet: "Isuda (dagiti papadi kadagiti serbisio iti templo iti Daan a Tulag) nga agservi a cas la pacakitaan ken anniniwan dagiti banbanag a nailangitan; a cas met ni Moises binalacadan ti Dios idi irugina a bangonen ti tabernaculo; ta cunana kencuana: 'Kitaem, ta aramidem coma dagiti isuamin a banbanag cas iti paguadan a naipakita kenca idiay bantay.'"

Daytoy a teksto idiay Hebreo ket ipaganetgetna ti diretso a panagsilpu ti nailangitan ken naidagaan a kinapudno, ket kalpasanna adawenna ti Exodo 25:9, nga idiay ti Dios ket imbagana ken Moises a mangbangun iti santuario idiay let-ang "cas mayannurot cadagiti... pagwadan" a nakitana idiay bantay. Ti ponto ket dayta a naidagaan a santuario, agraman dagiti al-alagadenna ken ar-aramidna ket, isuda dagiti "ulidan," dagiti simbolo, dagiti pagwadan (modelo) a mapaspasamak idiay langit, a ni Jesus ti Nangato a Paditayo idiay nailangitan a santuario.

Sipapanunottayo iti daytoy, mabalin a maawatantayo a nasaysayaat ti sarsaritaen ni Pablo maipapan ti 1 Corinto 10. Kadagitoy a bersikulo ni Pablo ket linagipna manen dagiti sumagmamano a kangrunaan a kapkapadasan dagiti tattao ti Dios idiay let-ang idiaiy dalanda nga agturong idiay Naikari a Daga. "Dagiti ammatayo" ket tudtudoenna dagiti kapuonan ti Judio a pimmanaw idiay Egipto, ket addada idi iti baba ti ulep, bimmallasiwda iti baybay, ket, iti kasta, ket nabautisaranda amin iti maysa a baro a biag ti wayawaya manipud pannakaadipen.

Ibilang ni Pablo dagitoy napateg nga istasyon ti panagpagpagna idiay let-ang a kas maysa nga anniniwan, wenno maysa nga ulidan, ti minnaysa a panagbautisar. Kas maiyannurot iti nainsiriban a panpanunot ni Pablo, ti matudtudo a "pagtaraon a naespirituan" ket tudtudoenna ti mana (idilig iti Exo. 16:31-35). Ti Israel imminom manipud iti bato, nga isu a ninagan ni Pablo a ni Cristo (1 Cor. 10:4). Utobem ni Jesus, kas pangarigan, kas "tinapay ti biag" (Juan 6:48) ken kas "danum a nabiag" (Juan 4:10), ken amin daytoy ket adda naan-anay a kais-iskanna. Gapuna, ti makitatayo ditoy ket ti panangaramat ni Pablo iti pakasaritaan ti Daan a Testamento a kas maysa nga ulidan a mangiparangarang kadagiti naespirituan a kinapudno a mabalin a maipakat kadagiti Cristiano ita nga aldaw.

`Lagipen ti kapadasan dagiti Israelitas idiay Exodo. Ania dagiti naespirituan nga ad-adal a maadaltayo manipud kadagiti "ulidan" da, nga agpadpada a naimbag ken dakes nga imbatida kadatayo?`