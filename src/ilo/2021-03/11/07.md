---
title:  Adalen Pay
date:   10/09/2021
---

"Saantayo a kankanayon a siaanamong a mapan ken Jesus a kadua dagiti suot ken rigrigattayo. No dadduma ibokboktayo dagiti pakariribokantayo kadagiti nataoan a lapayag, ket ibagatayo dagiti rigrigattayo kadagidiay a saan a makatulogn kadatayo, ket maliwayantayo nga ipudno amin ken Jesus, nga Isu a makabael a mangbalbaliw iti naladingit a dalan a maipan kadagiti daldalan ti rag-o ken talna. Ti panangtallikod-iti-bukod a bagi ken panangisakripicio-iti-bukod a bagi ket mangted dayag ken balligi iti kruz. Dagiti karkari ti Dios ket napategda. Masapul nga adalentayo ti Saona no kayattayo a maammoan iti pagayatanna. Dagiti napaltiingan a sasao, no maadal a siaannad ken napraktikalan a matungpal, ket idalanna dagiti saksakatayo iti maysa a nasimpa a dalan, a sadiay ket mabalin a magnatayo a saan a maitibkol. O, no amin dagiti miministro ken tattao ket ipanda dagiti dadagsen ken mangted kadakuada iti talna ken inana! Isu ket dina pulos a baybay-an dagidiay a mangikabil iti talekda Kenkuana."—Ellen G. White, _The Signs of the Times,_ March 17, 1887, p. 161.

"Mabalinyo kadi, dongdongoen nga agtutubo, iti kumita iti masakbayan a nabuyogan iti napnoan rag-o a namnama ken pananginanama iti tiempo inton ti Apo, ti nalinteg nga Okomyo, ket ipudnonanto ti naganyo iti sangoanan ti Ama ken dagiti nasantoan nga angeles? Ti kaiimbagan a panagsaganayo nga agpaay iti maikadua a panagparang ni Cristo ket ti panagtalek a nabuyogan iti natibker a pammati iti dakkel a panangisalakan a naiyeg kadatayo idiay immuna a Yaayna. Masapul a mamatikayo ken Cristo a kas maysa a personal a Mangisalakan."—Ellen G. White, _Our High Calling,_ p. 368.

**Salsaludsod a Pagiinnadalan:**

`1. Ania iti naisangsangayan unay maipapan ti maikapito-nga-aldaw ti Sabado nga iyanninawna ti nailangitan a panaginana ti Dios nga agpaay kadagiti tattaona? Dayta ket, kasano a ti panaginana iti Sabado ket mangted kadatayo iti maysa a pannakaraman iti kinaagnanayon?`

`2. Ti pannakaabbong ket kaipapananna ti pannakaikappia ken ipakpakitanan ti panagsubli ken Apo Dios. Utoben daytoy napateg a sasao a masarakan idiay Roma 5:11: "Ket saan laeng a casta, no di ket agrag-otayo iti Dios, gapu ken Apotayo a Jesu-Cristo, a gapu kencuana inawattayon ita ti pannacaicappia." No ti maysa a tao ket damagennaka koma, "Ania iti kayatna a saoen iti maikappia iti Dios, ken ania a pakaidumaan ti inaramid daytoy a pannakaikappia iti biagmo," ania koma iti sungbatmo?`

`3. Kasano amaliklikantayo ti mangipangpangruna kadagiti babbabassit a bambanag iti mamagtaginayon kadatayo a nakasentro iti dakkel a ladawan a naitanggaya idiay Sao ti Dios?`

`4. Utoben manen amin dagiti biddut ken nakurang a pammati dagiti annak ti Israel a naipaduyakyak idiay let-ang. Nupay ti pannakabinsabinsa [detalye] dagiti karitda ket naiduma kadatayo (saantayo nga agkalkallautang idiay nalawa a let-ang), ania dagiti pagpapadaan a principio nga adda idiay? Dayta ket, kasano nga iti bukodtayo a Nacristianoan a pannagna ket nalabit a maipasangotayo kadagiti isu met laeng a karit a sinangoda idi ken kasano iti pannakaadaltayo manipud kadagiti biddutda?`