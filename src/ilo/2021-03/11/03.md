---
title:  Alagaden ken Datdaton
date:   06/09/2021
---

Ti sistema ti alagaden ken datdaton iti Daan a Testamento, kas iti masarakan idiay Levitico, ket mangipaay iti ad-adu nga ulidan ngem iti nakitatayo idi kalmanâ€”dagiti simbolo iti Daan a Testamento a mangitudtudo kadagiti kinapudno iti Baro a Testamento. Nupay dagiti kabaroanan [moderno] nga agbasa iti Biblia ket masansan a labsanda dagitoy nga al-alagaden, launenda dagiti adu a napateg a naespirituan a kinapudno a mabalin a dakkel ti pategda kadagidiay a mangadal kadakuada.

`Basaen dagiti bilbilin nga agpaay iti daton gapu ti basol nga agpaay iti maysa nga Israelita idiay Levitico 4:32-35. Ania iti maadaltayo manipud daytoy nga alagaden, uray pay no awan ti santuariotayo wenno templo nga addaan iti maysa nga altar a pangidatagantayo kadagiti datdatontayo gapu kadagiti basbasoltayo? Isilpu daytoy nga alagaden iti Juan 1:29 ken 1 Pedro 1:18-21.`

Ti alagaden ket maysa a mangnibinibi a mangibaga kadagiti napateg a kababalin ken pakaammo, ken masapul a maawatan koma iti lawagna. Dayta ket kadawyan a sapulenna ti matudtudo a tiempo, matudtudo a lugar, ken naipakpakauna a panagsasaganad dagiti maaramid tapno naberbertud [epektibo]. Pudno unay, no basaentayo amin dagiti bilbilin a naibatay iti Biblia idiay Daan a Testamento maipapan ti daton, agbalin a nalawag a ti Dios ket nangted kadagiti masinunuo unay a pannakaibinsabinsa no ania iti maidaton, ken no inton ano, sadino, ken no ania nga alagaden ken ornos iti suroten.

Ti kangrunaan iti adu kadagiti al-alagaden, ket pudno unay a, ti dara ken ti pannakaibokbok ken pannakaiwarsi ti dara. Saan a napintas daytoy, wenno agbalin koma a kasta, agsipud ta tartratarenna ti kadadaksan a banag ditoy universo, ket dayta ti basol.

Ania iti apagisu a paset nga inaramid ti dara, ken apay a masapul idi a maikabil kadagiti sarsara ti altar? Kabayatan a kaaduan kadagiti al-alagaden a nairaman iti santuario ket agparangda kadagiti langa a bilbilin (dayta ket, mangtedda kadagiti bilbilin no kasano nga aramiden dayta), saan a kankanayon nga iramanda ti pannakailawlawag. Nalabit a gapu ta dagiti tattao ket naawatandan ti kaipapananna. Ta kalpasan ti amin, dagiti tattao ti Israel ket naawatandan ti kinapateg ti dara (Lev. 17:11).

Nupay kasta, ti ulidan a naala manipud Levitico 4:32-35, ket launenna ti maysa a napateg a panglawlawag idiay Levitico 4:35: "Ti padi aramidennanto a pacaabbonganna a maipanggep iti basolna a nacabiddutanna, ket mapacawanto." Gapuna, ti dara idi ti tulbek iti sibubukel nga aramid ti pannakaabbong, ti wagas nga isu a mabalin a mailinteg dagiti managbasol iti maysa a Santo a Dios. Ti ngarud makitatayo kadagitoy a datdaton, ket maysa nga anniniwan, maysa a pagwadan [modelo], iti panagministro ken ipapatay ni Cristo iti biangtayo.

`Utoben no kasano ti napaypayso a kinadakes ti basol nga innalana ti pannakaidaton, ti panangidaton iti bagi, ti Maysa a kamkameng ti Kinadios, ni Jesus, tapno mapakawan dayta. Ania koma ti isuro daytoy kadatayo no apay a masapul nga agtalektayo laeng iti parabur ket saan a pulos a kadagiti ar-aramid? Ta kalpasan ti amin, ania ngay iti mabalintayo nga inayon iti addan a naaramidan ni Cristo nga agpaay kadatayo?`