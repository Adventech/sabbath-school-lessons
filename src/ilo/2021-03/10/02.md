---
title:  Sabado ken Panamarsua
date:   29/08/2021
---

Kadagiti Sangapulo a Bilbilin, ti laeng maikapat ti mangrugi iti sao a "Laglagipem." Saan a, "Laglagipem, dika agtakaw," wenno "Laglagipem, dika agagum." Adda laeng "Laglagipem ti aldaw a panaginana..."

Ti kapanunotan a "pananglaglagip" ket isingasingna ti historya [pakasaritaan], isingasingna nga adda maysa a banag a napasamak iti napalabas a masapul a laglagipen. No lagipentayo, mangaramidtayo iti panangisilpu idiay napalabas, ket ti "Laglagipem ti aldaw a panaginana, tapno santificarem" ket mangmarka iti maysa a nalinteg nga uged nga agsubli idiay lawas ti Panamarsua a mismo.

`Basaen ti Genesis 1:26, 27 ken Genesis 9:6. Ania ti isuro dagitoy a bersikulo kadatayo no kasano iti kinaisangsangayantayo a tattao, ken no asano iti nakaro a pannakaidumdumatayo kadagiti dadduma a naidagaan a parsua ti Dios? Ken kasta met, apay a napateg a maawatantayo daytoy a pannakailasin?`

No malagiptayo ti panamarsua, malagiptayo a naparsuatayo a kaladawan ti Dios, maysa a banag a saan a naibaga maipapan iti aniaman a banag a sabali a naipakita idiay pakasaritaan ti Panamarsua. Nalawag a, kas tattao, nakaro unay iti pannakaidumatayo kadagiti dadduma a parsua ditoy planeta, uray pay no kasano ti kaadu ti DNA a pagpapadaantayo kadagiti sumagmamano nga an-animal. Ken, maisupadi iti pagaammo nga is-istoria, saantayo laeng a nangatngato a sunggo wenno nangatngato iti nagbalinanna a bersion dagiti nagkauna a sunggo. Kas tatto a naaramid iti ladawan ti Dios, naisalsaluminatayo kadagiti amin a pinarsua ti Dios ditoy lubong.

`Kasano a ti istoria ti Panamarsua ket palagipannatayo iti panna-kaikayamettayo iti sangaparsuaan? Genesis 2:15, 19.`

Iti pannakaammo a pinarsua pay ti Dios ti lubongtayo ket ipalagipna kadatayo ti pagrebbengantayo iti sangaparsuaan. "Iturayantayo" koma ti sangaparsuaan. Iti panangituraytayo ket saanna a kayat a saoen a gundawayan dayta. Masapul nga agturaytayo a kas gobernador ti Dios. Masapul a makilangentayo iti lubong ti natoralesa a kas pannakilangen ti Dios.

Wen, ti basol ket minulitan ken ginulona dagiti amin a banbanag, ngem daytoy a daga ket kaskasdi a parsua ti Dios, ket awan a pulos iti mangted kadatayo iti kalintegan a manggundaway dayta, nangnangruna iti pakadadaelan dagiti dadduma a tattao, nga isu a masansan unay a kasta iti kasasaadna.

`Malaksid pay iti panangpadayaw iti pakalaglagipan iti Dios a kas Namarsua, ania dagiti wagas a ti panagsalimetmet iti Sabado ket matulongannatayo nga agbalin nga ad-adda a sipapanunot iti kinapateg iti panagbalintayo a managaywan iti aglawlaw?`