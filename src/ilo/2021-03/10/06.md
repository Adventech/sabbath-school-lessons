---
title:  Ti Tanda a Kukuanatayo ti Dios
date:   02/09/2021
---

Idi Maikadua a Sangalubongan a Gubat _(World War II)_, ti England ket pakpakadaanna ti maysa nga asideg nga iraraut ti buybuyot [armada] ti Alemania. Naaramid dagiti panagsagana a mangsaripda iti tagipuro iti amin a mabalinan. Dagiti nayon a pangpapigsa ket naikabil kadagiti ig-igid ti baybay. Agpayso, dagiti kalkalsada, ket mabalin a mangipaay kadagiti kabusor iti naparpardas a panangdanonda kadagiti panggepda isu a dagiti lapped ket naikabilda kadagiti kasayaatan a luglugar. Dagiti agturay nga Inglis ket nangaramidda iti maysa a banag a karkarna. Tapno pabuntogen ken ulawenda ti kabusor, dagiti pagilasinan kadagiti riles ti tren ket inikkatda ken dagiti pagilasinan ti kalkalsada ket naikkatda. Dagiti naiyukit a tanda iti bato wenno kadagiti patpatakder ket saan a maikkat ngem nakalubanda iti cemento.

Dagiti tanda ket napategda. Agservida a kas tanda ken bagnos. Idi panawen sakbay ti GPS _(Global Positioning System),_ datayo amin ket addaan kadagiti mapa ken kumitkita kadagiti pagilasinan.

`Ania a tanda ti pagpaayan ti Sabado? Basaen ti Exodo 31:13, 16, 17. Ania dagiti wagas a maipakattayo iti naibaga ditoy kadagiti bagbagitayo, itanga aldaw, tattao a mamati iti kinaagnanayon ti linteg ti Dios?`

Nupay dagitoy a sasao ket matudtudo a naisao nga agpaay iti kadaanan nga Israel, datayo a tattao ni Cristo ket "caputotan ni Abraham, ken agtawid as iticari" (Gal. 3:29), ket ti Sabado ita nga aldaw ket agtalinaed a maysa a tanda iti nagbaetan ti Dios ken dagiti tattaona. Ti Exodo 31 itudona a ti Sabado ket maysa nga agnanayon a tulag ti Dios (Exo. 31:16, 17). Daytoy a tanda ket tulongannatayo a "mangammo" iti Namarsuatayo, ti Mannubbottayo, ken ti Mangsantificar kadatayo. Kas la maysa a bandera a maiwagayway iti tunggal pito nga al-aldaw ken agkurri a kas maysa a banag a tumulong kadatayo a manglagip, idinto ta agduyostayo a makalipat.

Ti Sabado ti Dios ket maysa nga agtultuloy a mangipalagip ti naggapuantayo, ti pannakawayawayatayo, ti pagtungpalantayo, ken ti pagrebbengantayo kadagiti nailaksid ken napanglaw. Kinaagpaysoanna, ti Sabado ket napateg unay ta imbes a mapantayo kenkuana, umay kadatayo, tunggal lawas ken awan iti mailaksid, maysa nga agnanayon a palagip no siasinotayo, asino iti nangaramid kadatayo, ania iti ar-aramidenna nga agpaay kadatayo, ken no ania iti mamimpinsan nga aramidenna kadatayo inton aramidenna ti maysa a baro a langlangit ken baro a daga.

Ti santo a Dios awisenna ti tao a kaduana iti tulag a mangkita iti rikos a mangituray iti napaypayso a maibilangâ€”ti makaisalakan a panagkayamet iti nagbaetan ti Namarsua ken Mannubbot ken ti nayaw-awan a parsuana. Tunggal lawas, ken nabuyogan iti pwersa ken turay nga aggapu iti Dios, nabilintayo a sumrek iti panaginana a naited kadatayo nga awan baybayadna ken Cristo Jesus, "a pangulo ken mangtungpal ti pammati, isu a gapu iti rag-o a naicabil iti sangoananna, inibturanna ti cruz" (Heb. 12:2).

`Kasano iti pannakasursurom a maaddaan iti maysa a naun-uneg a kapadasan iti Dios tunggal Sabado?`