---
title:  Ti Ganggannaet iti Ruruanganyo
date:   31/08/2021
---

`Basaen ti Exodo 19:6. Ania ti ibaga daytoy a teksto kadatayo maipapan ti kasasaad ti kadaanan nga Israel? (Kitaen met ti 1 Ped. 2:9.)`

Ti Israel ket naayaban a rummuar iti Egipto tapno agbalin a tattao ti tulag ti Dios, ti nacion nga isu a, no nagtalinaedda koma a matalek, ti evangelio ket naiwaras koma ditoy lubong. Awan duadua, isuda ti naisangsangayan nga ay-aywanan ken pakaseknan ti Dios, naikkan kadagiti naisangsangayan a gundaway, ken kasta met, naikkan kadagiti naisangsangayan a pagrebbengan.

`Basaen ti Exodo 23:12. Ania pay iti sabali a mapaspasamak ditoy? Ania ti isuro daytoy a teksto kadatayo no kasano iti panangkita ti Dios kadagiti sabsabali malaksid kadagiti Israelitas a mismo?`

Ti kinasapasap ti Sabado ket maysa a banag a malibtawan dagiti adu a tattao. Agpayso, ti pagaammo unay a biddut ket daytoy ket agpaay laeng kadagiti Judio, ti biddut a naibutaktak kadagiti dua nga immuna a kapitulo ti Genesis. Ta kalpasan ti amin, ti Dios ket pinarsuana amin a tattao; isu nga, amin a tattao ket masapul a laglagipenda ti aldaw ti Sabado.

Nupay masapul a kankanayon a laglagipentayo ti itakderan ti Sabado kadatayo, masapul pay a laglagipentayo, no ania ti amsapul nga ibagana kadatayo maipapan met kadagiti sabsabali. Iti maysa a panangkita, ti panaginanatayo ken pannakinaig iti Namarsua ken Mannubbottayo ket giddato nga itundanatayo a mangkita kadagiti sabsabali a nabuyogan iti baro a panagkita, tapno kitaen ida a kas tattao a pinarsua iti Isu met laeng a Dios a kas kadatayo, inayat ti Isu met la a Dios nga Isu a nangayat akdatayo ken Isu a nangayat kadatayo ken Isu a natay gapu kadakuada a kas met kadatayo. Kas iti nakitatayon (Exo. 20:10; Deut. 5:14), dagiti babaunen, dagiti ganggannaet, uray pay dagiti an-animal ket masapul a maikkan iti maysa a panaginana iti Sabado.

Nga uray pay dagiti ganggannaet iti uneg dagiti ruruanganda; dayta ket uray pay digidiay a saan pay a mairaman kadagiti naintulagan a karkari a naited iti Israelâ€”nga uray pay isuda ket masapul a nanamenda ti Sabado a panaginana. Dagiti tattao, uray dagiti an-animal, ket saanda koma a mangundawayan, mairurumen [maabuso]. Tunggal lawas, dagiti tattao a Hebreo (ken datayo met) ket mapalagipan koma iti maysa a napigsa a pamay-an no kasano iti kaadu iti pagpapadaantayo kadagiti dadduma a tattao, ken uray pay no nanamentayo dagiti bendicion ken gundaway a saan a naananamen dagiti sabsabali, masapul a laglagipentayo a kaskasdi a pasettayo iti isu met laeng a pamilya, ket iti kasta tratarentayo dagiti sabsabali a nabuyogan raem ken takneng.

`Kasano koma a ti bukodmo a panagsalimetmet iti Sabado, nalabit, ket agbalin a maysa a bendicion kadagidiay a saan a mangsalimetmet iti Sabado? Dayta ket, kasano iti panangaramatmo iti Sabado a kas maysa a saksi kadagiti sabsabali?`