---
title:  Riribok iti Pagtaengan
date:   01/08/2021
---

Ammo ni Jose ti maipapan kadagiti nariribok a pampamilya. Nangrugin dayta kadagiti ap-apongna, da Abraham ken Sara. Idi naammoan ni Sara nga isu ket lupes, inawisna ni Abraham a mapan ken adipenna a Hagar. Apaman a nagsikog ni Hagar, ti salisal nangrugin. Gapu ta dimmakkelda iti kastoy a lugar, da Ishmael ken Isaac ket innalada ti riribok iti bukodda a pamilya. Ni Isaac kinaykayatna ni Esua, ket ni Jacb ginastarna ti biagna a mangtegged iti ayat ken raem ti amana. Iti ud-udina, ni Jacob ket naallilaw iti panangasawana iti dua nga agkabsat a di agkatunosan ken nagsalsalisalda iti maysa ken maysa babaen iti panaganak, nga uray pay inramanda dagiti ad-adipenda iti listaan a mangyanak kadagiti annak ni Jacob.

`Uliten a kitaen ti pasamak a naibinsabinsa idiay Genesis 34. Ania a kita nga epekto iti nainriknaan ken nainkayametan ti inyeg amin daytoy a pasamak iti pamiliya a kas sibubukel ken kasta met iti agtutubo a Jose?`

Ti salisal iti nagbabaetan dagiti inna ket nalawag a nagluppiasda kadagiti an-annak, nga isu a dimmakel a nakasagana iti maysa a dangadang. Kabayatan a nataengan nga agtutubo, dagiti in-inauna a kakabsat ni Jose ket inkisapda a pinapatay amin a lallaki idiay ili ti Shechem. Ti inauna a ni Reuben ket impakitana iti kinaturay ken iti dina panangikaskaso iti lumaklakay nga amana babaen iti pannakikaiddana ken Bilha, ti babaunen ni Raquel ken ina iti adu kadagiti annak ni Jacob (Gen. 35:22). Kabayatanna, ti kabsat ni Jose a ni Juda ket nagkamalianna ti balo a manugangna a babai a balangkantis ket nagbunga kadagiti singin (Genesis 38).

Ni Jacob ket pinarubrobanna ti apuy dagitoy a riribok iti pamilya babaen iti nalawag a panangidumdumana ken Jose iti panangtedna kenkuana iti maysa a nangina nga adut' marisna a pagan-anay (Gen. 37:3). No addaman iti nariribok a pamilya, ti pamilya ti patriarka ket mabalin a makisalisal iti dayta.

`Apay ngata a ni Abraham, Isaac, ken Jacob ket nailistada a kas banwar ti pammati idiay Hebreo 11:17-22 idinto a no kitaen ket nagulo ti panagkakayamet ti pamilyada?`

Dagiti kampeon ti Dios iti pammati ket masansan nga agkurangda met iti bukodda ken kadagiti inanamaen ti Dios kadakuada. Dagitoy a lallaki nailista idiay Hebreo 11 saan a gapu iti nagulo a panagkakayamet ti pamilyada no di iti laksid dagitoy. Nakaadalda—masansan nga iti narigat a wagas—maipapan iti pammati, ayat, ken panagtalek iti Dios kabayatan a nakibalubalda kadagitoy a pagsasaritaan [isyu] ti pamilya.

`Ania a pagkurangan ti pamilya ti natawidmo? Kasano nga ti isusuko iti mismo a bagbagim iti Apo ken kadagiti wagasna ket makatulong a mangburak iti dayta a pagwadan, agpaay iti masakbayan?`