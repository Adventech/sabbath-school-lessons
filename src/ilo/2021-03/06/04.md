---
title:  Panangsarak iti Pudno a Pateg-ti-Bukod a Bagi
date:   03/08/2021
---

No koma pinanunot ni Jose ti aniaman a namnama a tumaray ken sapulenna ti dalanna nga agsubli nga agawid, napardasda idi a dumanon idiay Egipto, nga idiay a ni Jose ket nailako manen iti maysa a mabigbigbig a sangakabbalayan. Ti Genesis 39:1 ket ibagana kadatayo a "ginatang ni Potifar, maysa nga oficial ni Faraon, a pangoloen dagiti agbanbantay, lalaki nga Egipciano, iti ima dagiti Ismaelitas, a nangipan kencuana sadiay." Kellaat a ti agtutubo ket naipurwak iti maysa a ganggannaet ken kabarbaro a pagsasao ken kultura.

Dagiti pamilya ken nasinged a panagkakayamettayo ket napategda iti pannakapasayaat ti bukodtayo-a-dayaw. Ni Jose ket dimmakel a mamati nga isu ket maysa a naisangsangayan—ti inauna nga anak ti naay-ayat unay nga asawa (Gen. 29:18). Sigurado nga isu iti ipangpangruna ti amana, ken isu laeng iti addaan iti napintas a bado a naggarit iti adu a kita (Gen. 37:3, 4).

_Ngem asino isuna itan?_ Maysa nga adipen, maysa a tao a mabalin a magatang wenno mailako. Kitaen no kasano iti kinapardas a nabaliwan ti sibubukel a kasasaadna. Kitaen no kasano ti kinapardas ti kas la panangsango [panangbusor] ti biag kenkuana.

Pudno unay, masursuro ni Jose ti adal a masapul a sursuroentayo amin. No agdasdas-altayo kadagiti dadduma a mangibaga kadatayo no ania iti pategtayo, iti kasta sumrektayo iti maysa  nagurdo a panaglugan ken sibubuteng a maulaw, agsipud ta saan nga isuamin ket apresyarenda no siasinotayo wenno ania iti kapadpadatayo. No di ket, masapul a sapulen ti bukodtayo a pateg iti panunot ti Dios kadatayo—no kasano iti panangkita ti Dios kadatayo—ket saan a kadagiti paset nga adda kadatayo iti agdama.

`Kasano ti panangkita ti Dios iti tunggal maysa kadatayo? (Isa. 43:1; Mal. 3:17; Juan 1:2; Juan 15:15; Rom. 8:14; 1 Juan 3:1, 2).`

Ti Dios ket kitaenna iti tunggal maysa kadatayo a nabuyogan iti anteojos a natintaan iti parabur. Isu ket makitana iti mabalin, napintas, ken talunggading a ditaiy pay mabalin a panunoten. Namimpinsan, Isu ket nakasagana a matay nga agpaay kadatayo tapno mabalin a maalatayo ti gundaway nga agbalin amin a kas iti nakaparsuaantayo. Nupay ipakpakitana kadatayo ti kinamanagbasoltayo ken ti dakkel a gatad a mabayadan a mangsubbot kadatayo manipud iti dayta, ti Kruz ipakitana pay kadatayo ti dakkel a pakaikariantayo ken pategtayo iti Dios. Uray pay no ania iti panangipagarup dagiti sabsabali kadatayo wenno uray pay no ania iti panangipagaruptayo kadagiti bagbagitayo, ti Dios ket ay-ayatennatayo ken sapulenna ti panangsubbot kadatayo saan laeng a manipud iti pannakabalin dagiti basol ita no di pay ket manipud iti agnanayon a patay nga iyegda.

Ti ngarud kangrunaan a saludsod, ket kankanayon nga isu met laeng: Kasano iti panangsungbattayo iti kinapaypayso ti ayat ti Dios, a kas naiparangarang ken Jesu-Cristo?

`Adda adu a bunggoy ken indibidwal a mangibagbaga kadatayo a mangayat kadagiti bagbagitayo a kas iti kasasaadtayo ken awaten dagiti bagbagitayo a di dildillawen. Apay a daytoy ket napaypayso a makaallilaw iti bukod a bagi? Apay a napateg a ti kaikariantayo ket aggapu iti ruar dagiti bagbagitayo ken manipud iti Maysa nga Isu a nangaramid kadatayo ken makaammo iti pudno a mabalin a pagbalinantayo?`