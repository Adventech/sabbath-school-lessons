---
title:  Panangpili iti Baro a Turong
date:   02/08/2021
---

Intugtugot ni Jose kenkuana ti ladingit, nariribok a panagkakayamet, ken panagdandanag kabayatan a nagpagpagna nga agturong idiay Egipto, nga idiay a mailakonto a kas adipen. Daytoy ket saan a makapainana a viahe kabayatan a linablabananna dagiti luluana.

"Kabayatanna, ni Jose ken dagiti nangkayaw kenkuana ket addada iti dalan nga agturong idiay Egipto. Kabayatan a ti ubing a lalaki ket mailasinna dagiti adayo a turturod a nakaikabilan dagiti tolda ti amana iti kinaagmaymaysa ken rigrigatna. Manen ti buya idiay Dothan dimteng iti imatangna. Nakitana dagiti makaung-unget a kakabsatna ken nariknana dagiti narungsot a talgiap a naiturong kenkuana. Ti makasilud, makainsulto a sasao a nangsabat iti agtutuok a dawdawatna ket mangmangngegna kadagiti lapayagna. Iti agpigpigerger a puso kinitana ti masakbayan. Anian a panagbaliw ti kasasaad—manipud iti maing-ingungot nga anak a lalaki agingga iti nabaybay-an ken awan mabalbalinna nga adipen! Agmaymaysa ken awan gayyemna, ania ngata iti gasatna idiay gnggannaet a daga nga isu a papananna? Iti panaglabas ti tiempo inted ni Jose ti bagbagina iti di matengngel a liday ken buteng....

"Kalpasanna dagiti panpanunotna ket naiturong iti Dios ti amana. Iti kinaubingna naisuro a mangayat ken agbuteng Kenkuana. Masansan nga idiay tolda ti amana nangngegna ti istoria ti sirmata a nakita ni Jacob kabayatan a pimmanaw idiay pagtaenganda a maysa a kayaw ken walangwalang.... Itan amin dagitoy nga ad-adal dimtengda a silalawag iti imatangna. Ni Jose pinatina a ti Dios dagiti ammana ket Isu iti Diosna. _Itendna ngarud a naan-anay ti bagbagina iti Apo, ken inkararagna a ti Mangay-aywan iti Israel ket makiadda kenkuana idiay daga a pakakayawanna._"—Ellen G. White, _Patriarchs and Prophets,_ pp. 213, 214 _(italics supplied)._

Dadduma a kultura ipaganetgetda ti paset ti komonidad iti maysa a tao, kabayatan a dadduma a kultura ket agduyosda a mangipaganetget iti paset ti maysa a tao iti komonidad. Kabayatan a masarakantayo iti maysa a natimbeng a nagbaetan dagitoy dua idiay Sursurat, adda iti nalawag nga ayab a napersonalan kasta met iti ayab ti pannakaitalaga ti kagimongan ken Apo Dios. Inrugi ni Jose a makasarak iti inana iti pannakikayametna babaen iti panangaramidna iti maysa a napersonalan a pangngeddeng a mangsurot iti Dios.

`Ania ti isuro kadatayo dagiti sumaganad a teksto maipapan iti napersonalan a pannakaitalaga? (Deut. 4:29; Jos. 24:15; 1 Cron. 16:11; Sal. 14:2; Prov. 8:10; Isa. 55:6).`

Tapno makasarak iti panaginana, tunggal maysa kadatayo ket masapul a mangaramid iti maysa a napersonalan a pangngeddeng a suroten ti Dios. Uray pay no dagiti kapuonantayo ket higanteda iti naespirituan, daytoy a pammati ken kinaespirituan ket saan a maiyallatiw. Laglagipen a ti Dios ket addaan laeng kadagiti an-annak, awan appokona.

`Apay a napateg iti inaldaw, uray iti tunggal kanito ti tunggal aldaw, a pilien nga italaga ta bagbagim iti Dios? Ania iti mapasamak no saanmo nga ikomit ta bagim?`