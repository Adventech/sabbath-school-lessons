---
title:  Adalen Pay
date:   06/08/2021
---

Iti lawag iti napasamak ken Jose iti asawa ni Potifar, insurat ni Ellen White: "Adtoy iti maysa a pagwadan kadagiti amin a kapkaputotan nga agbiag koma iti rabaw ti daga.... ti Dios ket adda a tumulong, ken ti Espirituna maysa a salaknib. Nupay napalikmutan kadagiti kakakaroan a sulisog, adda iti maysa a paggapuan iti pigsa nga isu a maipakat ken mangtukkiad kadakuada. Kasano iti kinarungsot idi ti panangduklosna iti nasayaat a kababalin ni Jose. Naggapu iti maysa nga adda impluwensyana, ti kangrunaan a mabalin a mangidalan iti pannakaiyaw-awan. Nupay kasta kasano iti dagus ken natibker a pannakatukkiadna.... Isu ket inkabilna ti dayawna ken ngayangayna kadagiti im-ima ti Dios. Ket nupay isu ket agsagrap tapno madangran, tapno mangisagana kenkuana a mangpunno iti maysa a napateg a saad, ngem ti Dios ket sitatalged nga inaywananna dayta a dayaw a pinangisit iti maysa a nadagkes a mangidardarum, ket kalpasanna, iti bukodna a naimbag a tiempo, pinataudna nga agraniag. Ti Dios ket inaramidna pay ti pagbaludan a wagas ti pannakaipangatona. Ti kinasingpet ket iyegna ti gungguna iti bukodna a tiempo. Ti salaknib nga isu a nangkalub iti puso ni Jose, ket ti panagbuteng iti Dios, nga isu a namagbalin kenkuana nga agbalin a matalek ken nalinteg iti Apona, ken napudno iti Dios. Isu ket linaisna dayta a di-panagyaman a mabalin a mangiturong kenkuana a mangirurumen iti panagtalek ti apona, nupay ti apona ket nalabit a saanna a pulos a maammoan ti kinapudno."â€”Ellen G. White, _The Spirit of Prophecy, vol. 1,_ p. 132.

**Salsaludsod a Pagiinnadalan:**

`1. Iti panagbalin a gagangay laeng a Cristiano wenno maysa nga Adventista iti kultura laeng ket saannatayo a matulongan a makasarak iti panaginana kadagiti panagkakayamettayo. Ania dagiti nagdudumaan ti maysa nga Adventista iti kultura laeng ken iti maysa a pudno a mamati?`

`2. Ni sister X ket nabiit pay a timmipon iti iglesia. Isu ket naiyasawa iti saan a mamati. Ay-ayatenna ti asawana, ngem ti asawana ket saanna a kayat dagiti panagbalbaliw a nakitana kenkuana. Ania koma iti balakadmo a naibatay kadagiti principio ti Biblia iti kabarbaro a kamkameng ti iglesiayo?`

`3. Ti mannurat a taga Russia a ni Leo Tolstoy insuratna: "Amin a naragsak a pampamilya ket agpapadada; tunggal maysa a saan a naragsak a pamilya ket saanda a naragsak iti bukodda a wagas." Amin a pampamilya, iti maysa a tukad wenno iti sabali, ket agsagrap iti riribok, agsipud ta amin ket nabukel kadagiti managbasol, tunggal maysa ket iyegna ti bukodna a pagkurangan iti panagkakayamet ti pamilya. Kasano babaen iti parabur ti Dios, a ti tunggal maysa kadatayo, ket sapulenna a suroten dagiti principio ti Biblia nga ayat, pammakawan, panagtitinnulong, ken dadduma pay a mangyeg iti sumagmamano a pannakaagas ti panagkakayamet ti pamilyatayo?`

`4. Nakaad-adu dagiti tattao a naaddaan iti kapadasan kadagiti banbanag a naimbag kadkuada ken iti pamilyada idi, kellaat, di-napakpakadaan, ket kimmabil ti leddaang. Kadagiti tiempo a kakastoy, apay nga iti ikakapet iti pammati, ikakapet kadagiti karkari iti Sao ti Dios, ket napateg unay? Nangnangruna no dagiti tiempo ket nasayaatda, apay a napateg a nakasagana, iti naespirituan, kadagiti dakes a tiempo?`