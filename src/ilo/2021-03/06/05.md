---
title:  Panangaramid iti Panagkakayamet iti Wagas ti Dios
date:   04/08/2021
---

Iti rugrugi ti istoria ni Jose idiay Egipto ket addaan ti maysa a nasayaat a nagbanagan. Ni Jose ket intalekna ti mismo a bagbagina iti Dios, ket ti Dios bendicionanna ni Jose, nga isu a ngumato kadagiti pampantok a dina pinanpanunot idiay sangakabalayan ni Potifar.

`Ania dagiti napraktikalan a wagas a makita dagiti bendicion ti Dios iti biag ni Jose? Ania iti kita dagiti nainlangenan a pannakikayamet ni Jose? Basaen ti Genesis 39:1-6.`

Nupay ni Jose ket kas la nasayaaten iti pannakikadkaduana ken Potifar, ken ti pannakikayametna kadagiti trabahador iti uneg ti balay ken idiay talon ket kas la nalamuyot—adda mangrugrugi a riribok. Maysa a tao idiay pagtaengan ket saan a makaidna.

`Ania a parikut iti panagkayamet ti sangsangoen ni Jose? Kasano iti panangpilina a mangimanehar dayta? Basaen ti Genesis 39:7-10.`

Adda problema ni Jose iti asawa ni Potifar. Nalabit a baliwantayo koma dayta: _ti asawa ni Potifar ket adda problemana._ Isu ket kitaenna dagiti sabsabali a kas "banbanag" a mabalin a gundawayan [bibiangan] ken aramaten. Kayatna nga "aramaten" ni Jose. Ni Jose ket nailadawan a kas "nangayed a lalaki, ken nacaay-ayo a makita" (Gen. 39:6). Ti Biblia ket manmano nga ibagana dagiti napisikalan a kababalin dagiti tattao, agsipud ta ti Dios "'saan a cumita a cas iti ikikita ti tao; ta ti tao kitaenna iti akinruar a panagparang, ngem ni Jehova kitaenna ti puso'" (1 Sam. 16:7). Iti daytoy a kasasaad ti nasayaat a langa ni Jose ket kas lad ad-adda a maysa a lapped ngem iti maysa a tulong iti pananggun-od iti kinatarnaw ken kinamatalek kadagiti principio ti Dios.

Iti laksid daytoy nadangkes a panangipappapilit ti babai, ni Jose ket nangaramid iti maysa a banag a kas la mangballikog iti panggep. Isu ket impakatna dagiti principio a naibatay ti Biblia kadagiti amin a panagkakayamet—iti daytoy a kasasaad, ti asawa ni Potifar. Dagiti principio a naibatay iti Biblia ket saanda a kadaanan-nga-uso, a kas paneknekan iti siasinoman (a pakairamanan amin) nga isu a nagsagrap iti supapak ti basol.

Ti istoria a naibatay iti Biblia ket itudona a daytoy ket saan a mammaminsan a sulisog. Ti asawa ni Potifar ket inulit-ulitna ti nangkamkamat kenkuana (Gen. 39:10). Ni Jose ket pinadasna nga inlawlawag ti panggepna iti pangngeddengna (Gen. 39:8, 9) ngem daytoy ket kas la saan nga agkurri.

Ammo ni Jose a saanna a maiturayan dagiti pili dagiti sabsabali. Nupay kasta, isu ket inkeddengna nga agbiag, agayat, ken tratarenna dagidiay aglikmut kenkuana iti wagas a mangpadayaw iti Dios. Ni Jose ket nasursurona iti agbiag iti imatang ti Dios. Daytoy a pannakaammo ket timmulong kenkuana a mangtukkiad iti sulisog.

`Napadasmo kadin nga impakat dagiti principio a naibatay iti Biblia kadagiti amin a pannakikayametmo, uray pay kadagidiay dadduma a tattao a saan a "nasayaat ti aramidda"? Kasano iti panagkurrina? Basaen ti Mateo 5:43-48. Apay a napateg iti agbiag a kastoy?`