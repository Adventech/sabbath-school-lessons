---
title:  Pammati ken Pagpagarup
date:   08/07/2021
---

`Ania dagiti makitayo a pagpapadaan iti panagkalkallautang ti Israel idiay let-ang ken kadagiti tattao ti Dios nga agbibiag iti sakbay unay iti Maikadua a Yaay ni Jesus? (Kitaen ti 1 Cor. 10:1-11.)`

Iti amin a pakasaritaan [historya], dagiti tattao ti Dios ket agkalkallautangda idiay let-ang kadagiti adu a rupa. Itan a mismo, ti langana ket kas la awan patinggana a panaglaplapusanan ti midya, ti kankanayon a panaguni dagiti dumteng a mensahe, ken ti pauneg nga ungor ti di-mapugsat a pagraragsakan. Padasenna a lakuan datayo iti pornograpia a kas ayat ken namaterialan a kas sungbat kadagiti parparikuttayo. No laeng makapagbalintayo a nasalsalun-at, naub-ubing, nabakbaknang, nasekseksi bassit – sungbatanna aminen dagiti amin a pakakumikoman ken parparikuttayo.

Kas kadagiti Israelitas, agwalangwalangtayo iti panagsapsapul iti talna, ket masansan unay a kitaentayo dayta kadagiti saan a husto a luglugar.

`Kasano iti isusungbat idi dagiti Israelitas iti panangukom ti Dios idiay Numeros 14:39-45?`

Ti sungbat ti Israel iti nadiosan a panangukom ket gagangay. "Ta nagbasolcami," kunada. "'Sumang-atcamto iti disso nga incari ni Jehova'" (Num. 14:40).

Ti saan a naimpusoan a pannakaitalaga ket kas la saan a nasayaat a pannakabakuna – saan nga agkurri. Ita nga aldaw, dagiti dodoktor isingasingda iti pannakabakuna iti Hepatitis B kalpasan unay iti pannakaiyanak, iti umuna a 24 nga oras ti biag. Naimbag dayta a panangrugi. Nupay kasta, iti sumaruno iti dayta nga injection, no awan iti dua wenno tallo a mangpadur-as iti dayta a naaramid a bakuna iti umiso a tiempo ken umiso a kaadu, iti kasta ket awan ti salknib a maibusor iti Hepatitis B.

Iti nasalungasing a panagbaliw ti Israel, a naipadamag idiay maudi a bersikulo iti Numeros 14, ket nagbanag iti patay ken pannakauppapay kabayatan a dagiti Israelitas ket tukkiadenda nga awaten dagiti kabarbaro a panangiturong ti Dios ken sisusungit nga aramidenda ti maysa nga iduduprak nga awan ti lakasa ti tulag wenno panangipangulo ni Moises.

Ti pagpagarup ket nangina unay; ti pagpagarup ket mangiturong iti patay. Masansan unay, ti pagpagarup ket papigsaen ti buteng. Gapu ta mabutengtayo iti maysa a banag, mangar-aramidtayo kadagiti pangngeddeng a pagbabbabawiantayo iti ud-udina.

`Utoben maipapan iti maysa a tiempo a nagtignayka iti pammati ken iti maysa a tiempo a nagtignayka iti pagpagarup. Ania ti napateg a nagdumaanda?`