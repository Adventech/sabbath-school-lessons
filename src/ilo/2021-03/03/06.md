---
title:  Panangparut iti Di-pannakaidna
date:   15/07/2021
---

`Basaen ti Juan 14:1-6. Iti tengnga ti bukodtayo a di-pannakaidna, ania iti maaramidantayo a dagiti puspusotayo ket saan a mariribok? Ania ti tulbek a panangparmek iti panagsusupadi, kinaimbubukodan, ambisyon, panaginsisingpet, ken ti napaypayso a pannakasarak iti panaginana?`

Iti panangparmek iti di-pannakaidna ket kankanayon latta a mangrugi ken Jesus. Isu _ti_ dalan, _ti_ pudno, ken _ti_ biag. Ammona iti husto a pagturongan no agalla-allatayo idiay let-ang ti naslep-iti-midya a lubongtayo; kas nadiosan a Mangted-linteg Isu a Mismo ket nagtao a Kinapudno, ken ti Espirituna ket idalannatayo iti _amin_ a kinapudno (Juan 16:13). No madangrantayo, mabannog, mapaksuyan, agsakit, ken mauppapay, Isu _ti_ biang – saan laeng nga aniaman a biag. Kinaagpaysoanna, inkarina kadatayo ti biag a nawadwad (Juan 10:10). Daytoy ket iramanna ti agnanayon a pagtaengantayo ken agnanayon a biag, ngem saklawenna pay ditoy ti maysa a naiduma a kalidad ti biag. Ti Namarsua ket sigurado a kabaelanna iti mangted a siwawadwad ken di-marukod, uray pay itan.

Ti "saan coma nga agpulcoc ti pusoyo" ket maysa nga awis nga agbiag nga agsaksakbay. No agsasadottayo, Isu ket kabaelanna nga itag-ay iti maysa a nangatngato a tanap. No makibalubaltayo iti sipnget ken basol, Isu iti Maysa a saan laeng a nangirugi no di pay ket mangileppas iti naimbag nga aramid kadatayo (Fil. 1:6).

Uray pay no kasano iti kinadakes dagiti banbanag ditoy (ket wen, mabalin a dumakdakesda) kitaen ti kari a naited kadatayo ken Jesus. Isu ket mangisagsagana iti maysa a "lugar" nga agpaay kadatayo, maysa a lugar a ti aldingittayo, di-pannakaidna, ken rigrigat ket kankanayonton a mapukaw. Dayta iti namnama a naited kadatayo kem Cristo Jesus, ken naitanggaya kadatayo amin, uray pay no siasinotayo, uray pay no ania iti naggapgapuantayo, uray pay no kasano iti kinarugit dagit panagbiagtayo idi wenno uray ita.

Nupay kasta, ti tulbek, ket datayo a mapan ken Apo Dios iti aniaman a wagas iti kinakapuytayo, iti pannakadangrantayo, iti pannakaburaktayo, ken iti kadawyan a natnag a kasasaadtayo, pagaammo nga inawatnatayo iti laksid kadagitoy a banbanag. Dayta iti amin a kaipapanan ti parabur, ken no apay a masapul a patientayo a naikkantayo iti dayta no birukentayo babaen ti pammati.

`Basaen ti Jeremias 3:22. Ania iti dawaten ti Dios nga aramidentayo, ket kalpasanna, ania iti aramidenna a kas sungbatna kadatayo?`

`Utoben dagiti sasao ni Jesus: "'Umayacto manen, ket icuyogcayto caniac met laeng: tapno no adino ti yanco, addacay met coma'" (Juan 14:3). Ania koma ti ibaga daytoy kadatayo no kasano a kangrunaan ken napateg ti kari ti Maikadua a Yaay? Nangnangruna kadatayo a kas Adventista (agraman iti pannakaawattayo iti patay), apay a ti kari ti Maikadua a Yaay ket napateg unay?`