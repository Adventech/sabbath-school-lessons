---
title:  Ambisyon
date:   13/07/2021
---

Iti panangad-adal iti maudi a lawas ti panagministro ni Jesus ditoy daga sakbay iti pannakaibartayna iti kruz ket kankanayon a maysa a paggapuan ti pannakapabileg ken inspirasyon. Ipaayna pay ti maysa a buya no kasano a ti kinaawan inana ken ambisyon ket mangiduron kadagiti tattao nga agaramid ken agsao kadagiti dakes a banbanag.

`Basaen ti Lucas 22:14-30 ken utoben maipapan ti rikrikna ni Jesus kabayatan a mangngegna dagiti disipolosna nga agririkkiar iti daytoy madama a nasolemne a pannangan maipapan no asino koma iti agbalin a maibilang a kadakkelan (Lucas 22:24). Apay a dagiti disipolos idi ket naisiasida manipud iti daytoy dakkel nga okasyon ken naisentroda iti nataoan a kinadakkel?`

Manmano a sasrsaritaentayo kadagiti sabsabali no asino iti kadakkelan idiay iglesiatayo, ti pamilyatayo, wenno iti pagtrabahoantayo. Mabalin a panunoten unay dayta, ngem asino, iti napaypayso a silalatak a mangsarita maipapan dayta?

Saan a daytoy iti immuna a tiempo a nairuar daytoy a saludsod iti komonidad dagiti pasurot ni Jesus. Ti Mateo 18:1 ibagana a dagiti disipolos ket iyegda ti saludsod ken Jesus ken ar-aramidenda dayta nga ad-adda a narikrikut: "Asino ti cadackelan idiay pagarian ti langit?" Ti sungbat ni Jesus ket iramanna ti maysa a banag a pakaadalan. Kalpasan iti panangayabna iti maysa nga abing, inkabilna ti ubing iti tengnga ti bunggoy. Dagiti mata ket nagmulagatda; ngimmato dagiti kiday. Ti aramid ni Jesus ket sapulenna iti pannakailawlawag, ket idiay Mateo 18:3 ti Apo ipaayna: "Pudno cunac cadacayo, a no dicayto agsubli ken agbalin a cas la ububbing, dicayto sumrec iti pagarian ti langit.'"

Ti pannakakonvertir ket pamuon nga agpaay iti pannakasarak iti pudno a panaginana ken Jesus. Mabigbigtayo a kasapulantayo iti tulong iti ruar. Kellaat a mabigbigtayo a saantay a makapagdas-al kadagiti mismo a bagbagitayo no di ket masapul iti agtalek ken Jesus. Mapadasantayo ti maysa a pannakabalbaliw dagiti kababalin ken ambisyontayo. Ni Jesus ibagana kadagiti disipolsna: _Agtalekkay Kaniak ken agpannuraykayo Kaniak a kas iti daytoy nga ubing. Ti pudno a kinadakkel ket panangisuko iti kalintegam [karbengam] ken arakupen dagiti kababalin ti pagarian._

Daksanggasat laeng ta kas la dagiti disipolos ket saanda pay a nasursuro daytoy nga adal iti tiempo a kinnan ni Jesus ti maudi a pangrabii a kaduana ida. Dagiti panagririkkiar ken panagsasalisalda ket dindaelna ti maysa a naan-anay a kanito a panagkakadua a saanen a pulos a maulit manen.

Amin daytoy, uray pay iti kalpasan dagiti tawtawen a kaduada ni Jesus, nagministro a kadua ni Jesus, ken agdengdengngeg ken agsursuro idiay sakaananna? Anian a nagkas-ang nga ehemplo no kasano iti panagtalinaed ti kinadakes iti puso ti tao! Nupay kasta, iti ad-adu a nasayaat a bangir, utoben maipapan iti kankanayon-a-kaadda ti kinapaypayso ti parabur ti Apo, nga iti laksid dayatoy nakalkaldaang a panagiinnadal dagiti pasurotna, ni Jesus ket saan nga immibbet kadakuada.

`Apay koma a ti panangtaginayun a nakasentrotayo ken Jesus idiay kruz ket agbalin a nabileg a rimedyo a maibusor iti tarigagay nga agpaay iti bukod-a-panangitan-ok iti bagbagi, nga isu a, kas natnag a tattao, datayo amin ket agpeggad iti dayta?`