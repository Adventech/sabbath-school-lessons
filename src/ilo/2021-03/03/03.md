---
title:  Kinaimbubukodan
date:   12/07/2021
---

Kas iti kasasaad ti kayo nga aspen ken iti dakdakkel a sistemana iti uneg ti daga, ti kinaimbubukodan ket paset iti dakkel a sistema iti uneg ti daga a nagnaganen iti "basol," nga isu a manglaplapped kadatayo iti pannakasarak iti pudno a panaginana ken Jesus. Kadagiti amin a pannakaipakita ti basol kadagiti biagtayo, ti kinaimbubukodan ket kas la isu ti kalalakaan a makita, saan kadi? Ta kaaduan kadatayo, ti kinaimbubukodan ket kas kadawyan a panaganges.

`Basaen ti Lucas 12:13-21. Iladawan ti parikut a naipaganetget idiay pangngarig ni Jesus. Iti kadi panagplano nga agpaay iti masakbayan ket naimbubukodan ken panangipakpakita iti di panangikankano iti pagarian ti Dios? No saan, wenno no saan a nasken, ania iti patigmaan ni Jesus kadatayo?`

Daytoy a pangngarig ket agparang laeng idiay Evangelio ni Lucas ken naibaga a sungbat iti maysa a di-am-ammo a nagsaludsod kadagiti agdengdengngeg. Nadamag ti maysa a saludsod maipapan iti maysa a tawid, ni Jesus simmungbat babaen iti panangtukkiadna iti trabaho ti maysa a mangukom kadagiti agkabsat. No di ket, pinilina nga itudo ti dakdakkel nga agdama a parikut, nga isu a, kinaimbubukodan. Isu ket nagkali iti naun-uneg tapno ipakitana ti dakdakkel a ramut iti sirok dagiti minnaysa nga ar-aramidtayo.

`Utoben dagiti pakakitaan ti kinaimbubukodan iti biagmo. Kasano a ti kinaimbubukodan ket balbaliwanna ti pannakaikayamettayo iti Dios, kadagiti assawa ken pamilyatayo, iti pamilya it iglesiatayo, kadagiti karruba ken katrabahoantayo? Ania ti tulbek a masarakan idiay Filipos 2:5-8?`

Babaen iti panangisentro kadagiti bukodna laeng a kasapulan ken ambisyon, ti saan nga am-ammo a nabaknang a lalaki iti pangngarig ni Jesus ket nalipatanna a kitaen dagiti saan a makita a nailangitan a kinapudno. Dakdakkel, nasaysayaat, ken ad-adu pay ket saan a dagitoy dagiti pamuon a principio ti pagarian ti Dios. Ni Pablo ket ipaayna kadatayo iti maysa a talgiap no anian iti nangguyogoy ken Jesus kabayatan nga inkeddengna nga agbalin a Sunotayo.

Ti Filipos 2:5-8 iladawanna ti plano _(blueprint)_ ti di-naimbubukodan, kinapakumbaba, ken ayat. No ti ayat iti Dios ken dagiti sabsabali ket saanna nga iduron dagiti pili ken ipangpangrunatayo, agtultuloytayo a mangbangun kadagiti ad-adu pay a kamalig nga agpaay kadagiti bagbagitayo ditoy ken mangikabil iti basbassit a gameng idiay langit (Mat. 6:20).

`Apay a nalaka unay iti maisinggalot kadagiti kinabaknang ken namaterialan a sanikua? Nupay datayo amin ket masapultayo iti matudtudo a gatad ti kuarta tapno agbiag, apay a kas la uray pay no kasano iti kaadun ti addan a kukuatayo, kankanayon latta a kayattayo pay iti ad-adu?`