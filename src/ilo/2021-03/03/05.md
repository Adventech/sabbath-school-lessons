---
title:  Panaginsisingpet
date:   14/07/2021
---

Ti maysa a managinsisingpet ket maysa a tao nga agpampammarang, nga isu ket kayatna iti agparang a maysa a tao a dayta a lalaki wenno babai ket saan met nga isu. Daytoy a balikas ket naaramat iti naminpito a daras idiay Mateo 23 idiay maysa a panagsasarita nga idiay ket imbabain ni Jesus iti publiko dagiti escribas ken Fariseo, dagiti mismo a sentro ti narelihiyosoan a panangipangpangulo dagiti Judio (Mat. 23:13, 14, 15, 23, 25, 27, 29). Dagiti Evangelio ket ipakitada kadatayo a ni Jesus ket ipapaayna ti parabur ken pammakawan kadagiti mannakikamalala, dagiti agsingsingir ti buis, dagiti balangkantis, ken uray pay kadagiti mammapatay, ngem impaduyakyakna ti bassit a kinamanangngaasi kadagiti managinsisingpet (kitaen dagiti adu a mainayon a pakasarakan idiay Mat. 6:2, 5, 16; Mat. 7:5; Mat. 15:7-9; Mat. 22:18).

`Basaen ti Mateo 23:1-13 ken mangilista iti uppat a kangrunaan a kababalin ti maysa a managinsisingpet nga imbaga ni Jesus.`

Ni Jesus ket inaigna dagiti uppat a kababalin kadagiti escribas ken Fariseo. Kadagiti adu a maris ti kina-Judio iti umuna a siglo A.D., dagiti Fariseo ket itakderanda ti kadaanan a narelihiyosoan nga alagaden [konserbatibo a grupo].Interesadoda iti naisurat ken naisao a linteg ken impaganetgetda ti alagaden ti kinadalus. Iti sabalin a sikigan ti maris ket dagiti Saduceus, maysa a bunggoy a kaaduanna ket dagiti nabaknang a pangpangulo, masansan a nainaig kadagiti natan-ok a klase ti kinapadi. Nasursuroanda a naimbag iti kina-Hellenista (dayta ket, agsaoda iti Griego ken pagaammoda ti pilosopia ti Griego) ken dida patien iti maysa a panangukom wenno maysa a biag kalpasan ti patay. Iladawantayo ida a kas liberal. Isuda a dua a bunggoy ket nakabasolda iti panaginsisingpet.

Segun ken Jesus, datayo ket managinsisingpet no saantayo nga aramiden ti ibagbagatayo, no aramidentayo ti relihiyon a narigrigat kadagiti sabsabali nga awan iti panangipakat kadagiti isu met laeng a pagrukodan kadagiti mismo a bagbagitayo, no kayattayo a dagiti dadduma ket padayawanda dagiti narelihiyosoan a kinaregtatayo, ken no sapulentayo ti dayaw ken pannakabigbig a kukua laeng ti nailangitan nga Amatayo.

Uray pay no kasano iti kinatadem ken kinaapagisu dagiti Sasaona, ti pannakilangen ni Jesus kadagidiay a ninaganna a managinsisingpet ket napnoan pay laeng iti ayat ken pakaseknan, uray pay kadagitoy a managinsisingpet.

"Ti nadiosan nga asi ti naimarka iti rupa ti Anak ti Dios kabayatan a kinitana iti nasakit a kita ti templo ken kalpasanna kadagiti agdengdengngeg Kenkuana. Iti maysa a timek a mabekbekkel gapu iti nauneg a saem ti puso ken napait a lulua indir-ina, 'O Jerusalem, JErusalem a mamapatay cadagiti mammadto, ken mangubor cadagiti maibaon kenca! Naminano a kinayatco nga urnongen coma dagiti annacmo, a cas iti maysa nga upa umongenna dagiti piecna iti siroc dagiti payacna, ket dica kinayat!'"â€“Ellen G. White, _The Desire of Ages,_ p. 620.

`Apay a saanmo a masapul nga agbalin a maysa a narelihiyosoan a pangulo tapno makabasol iti kita ti managinsisingpet a babbabalawen unay ni Jesus ditoy? Kasano a masursurotayo a makita iti aniaman a panaginsisingpet kadagiti bagbagitayo no adda, ken no kasano iti panangikkattayo iti dayta?`