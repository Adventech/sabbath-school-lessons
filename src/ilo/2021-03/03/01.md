---
title:  Dagiti Ramut ti Di-Pannakaidna
date:   10/07/2021
---

### Basaen Agpaay ti Adal ita a Lawas
Mat. 10:34-39; Lucas 12:13-21; Fil. 2:5-8; Lucas 22:14-30; Mat. 23:1-13.

> <p>Paset a Maiyulo</p>
> “Ta no sadino ti yan dagiti agum ken panagriringgon adda idiay ti riribuc ken amin nga aramid a kinadangcuc” (Santiago 3:16).

Dagiti aspen ket napintasda a kaykayo, dumanonda iti 45-90 a pie (15-30 a metro) iti kangato. Agbiagda kadagiti nalamiis a klima nga addaan kadagiti nalamiis a tikag. Dagiti tarikayoda ket maaramat kadagiti al-alikamen ken kasta met iti kasafuego ken papel. Ti ugsa ken dadduma pay nga an-animal ket masansan nga agtaraonda kadagiti naganos a kaykayo ti aspen iti panawen dagiti lam-ek agsipud ta dagiti ukisda ket aglaun kadagiti sustansya. Dagiti aspen ket kasapulanda iti adu nga init, ken dumakkelda a kankanayon – uray pay iti kalam-ekna, a mamagbalin kadakuada a napateg a paggapuan iti taraon nga agpaay kadagiti agduduma nga an-animal.

Nupay kasta, dagiti aspen, ket isuda dagiti kakakaroan ta iti kinaagpaysoanna addaanda iti maysa kadagiti kadadakkelan a sistema ti ramut iti lubong ti mula. Dagiti ramutna ket agwarasda iti uneg ti daga nga agsusop ken buklenda iti maysa a bunggoy a makapagwaras a napardas unay, a saknapenna iti nalawa a lugar. Ti maysa a kayo ti aspen ket makapagbiag agingga iti 150 a tawtawen, ngem ti dakdakkel nga organismo iti uneg ti daga ket makapagbiag iti rinibribu a tawtawen.

Iti adal ita a lawas, kayattayo a takuaten ti sumagmamano kadagiti ramut ti panagwalangwalangtayo. Adda dagiti adu a banbanag a mabalin a makalakapped kadatayo iti pannakasarak iti pudno a panaginana ken Jesus. Dadduma kadagitoy ket nalatak ken saanda a masapul iti adu a panangikaso. Dagiti dadduma ket mabalin a saan unay a nalatak kadatayo ken, kas iti dayta maysa a dakkel nga organismo ti aspen iti uneg ti daga, mabalin a saan a kankanayon nga ammotayo dagiti kababalin ken ar-aramid a mangisina kadatayo manipud iti Mangisalakantayo.

_* Adalen ti adal ita a lawas tapno maisagana agpaay ti Sabado, Hulyo 17._