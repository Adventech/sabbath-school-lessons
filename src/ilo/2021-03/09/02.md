---
title:  Pauna iti Panaginana
date:   22/08/2021
---

Ti Dios ket adda idiay punganay. Ni Jehova a Dios nagsao, ket naaramid. Ti lawag inlasinna ti aldaw manipud iti rabii; ti tangatang, ken dagiti baybay ket naisaoda ket naaddada iti maikadua nga aldaw; ti namaga a daga ken mulmula ket simmaruno iti maikatlo. Ti Dios buklenna ti kangrunaan a balabala ti tiempo ken luglugar, ken kalpasanna ket pinunnona dayta kadagiti sumaruno a tallo nga aldaw. Dagiti silsilaw ket iturayanda ti tangatang iti aldaw ken iti rabii. Naiduma manipud kadagiti is-istoria dagiti kadadaanan a kultura, ti naibatay iti Biblia a pakasaritaan ti Panamarsua ket nawadwad unay ti kinalawagna a ti init, ti bulan, wenno dagiti bitbituen ket saanda a dios. Naaddada laeng iti maikapat nga aldaw ken iturayan ida iti sao ti Dios.

Ti panangiladawan ni Moises iti maikalima ken maikanem nga al-aldaw (Gen. 1:20-31) ket napno iti biag ken pintas. Dagiti tumatayab, ikan, an-animal ti daga—punuenda amin ti law-ang nga insagana ti Dios.

`Ania iti ipakpakita ti Dios iti panangkitana maipapan ti Panamarsua? Basaen ti Genesis 1:1-31.`

Daytoy ket saan a basta aniaman a law-ang a pinarsua ti Dios; _dayta ket maysa nga awan pagkuranganna a lugar._ Aglaplapusanan a parsua ti nangpunno iti daga. Kas iti koro ti maysa a makaawis nga ayug, ti Dios ket kankanayon a kinuna a "nasayaat" kalpasan iti tunggal aldaw.

`Ania iti nakaidumaan ti pannakaparsua ti sangkataoan kadagiti dadduma a naparsua iti lubong? Basaen ti Genesis 1:26, 27 ken Genesis 2:7, 21-24.`

Ti Dios nagrukob ket rinuggianna a sukogen ti pitak. Ti pannakaparsua ti sangkataoan a kaladawan ken kaasping ti Dios ket maysa nga adal ti kinasinged ken kinaasideg. Nagrukob ti Dios ket impuyotna ti biag kadagiti agong ni Adan, ket naadda iti maysa a sibibiag a tao. Ti naisangsangayan a pannakaparsua ni Eva manipud iti paragpag ni Adan ket mangnayon iti sabali pay a napateg nga elemento ti lawas ti Panamarsua. Ti panagassawa ket paset iti disenyo ti Dios nga agpaay iti sangkataoan—maysa a nasagradoan a talek a panagkadua iti nagbaetan ti _'ish_ ken _'ishshah_, "lalaki" ken "babai."

Daytoy a tiempo, idi makita ti Dios dagiti isuamin a banbanag nga inaramidna iti maikanem nga aldaw, dagiti koro ti un-uni ket naiduma: "Ket ti Dios nakitana amin nga inaramidna, ket, _adtoy, nasayaatda unay._" (Gen. 1:31, naipaay ti paganetget).

`Utoben no kasano iti nakaro a pannakaiduma ti istoria ti Panamarsua a naibatay iti Biblia manipud iti isuro ti sangkataoan nga awan ti panangidalan ti Sao ti Dios. Ania koma ti ibaga daytoy kadatayo no kasano ti masapul a kadakkel ti panagtalektayo iti Sao ti Dios nga agpaay iti pannakaawat iti kinapudno?`