---
title:  Ti Bilin nga Aginana
date:   23/08/2021
---

Ti panamarsua ket mabalin a "nasayaat unay," ngem saan pay a naan-anay. Ti panamarsua agpatingga iti panaginana ti Dios ken ti maysa a naisangsangayan a pannakabendicion iti maikapito nga aldaw, ti Sabado. "Ket binendicionan ti Dios ti aldaw a maicapito ket sinantificarna: agsipud ta kencuana ti naginanaanna cadagiti amin a gapuanan a ti Dios pinarsuana ken inaramidna" (Gen. 2:3).

Ti Sabado ket paset ken nayon ti panamarsua ti Dios. Kinaagpaysoanna, isu iti pagpatinggaan ti Panamarsua. Ti Dios inaramidna ti panaginana ken mamarsua iti maysa a lugar nga agpaay iti komonidad nga idiay ti sangkataoan (kadagidiay nga al-aldaw ti bugas ti pamilya ni Adan ken Eva) ket mabalinda nga isardeng dagiti inaldaw-aldaw nga ar-aramidda ken aginanada iti abay iti Namarsuada.

Daksanggasat laeng, simrek ti basol ditoy lubong ket binaliwanna ti isuamin a banbanag. Awanen iti direkta a pannakisao iti Dios. No di ket, nasakit a panaganak, narigat a trabaho, narasi ken nariribok a panagkakayamet, ken dadduma pay—ti atiddog a panagsasaganad ti kinaay-ay-ay a pagaammotayo unay amin kas biag ditoy natnag a lubong. Ngem kaskasdi, uray pay iti tengnga amin daytoy, ti Sabado ti Dios agtalinaed, maysa a naindor a simbolo ti pannakaparsuatayo ken kasta met a namnama ken kari iti pannakaparsuatayo-manen. No kasapulan ti tao ti Sabado a panaginana sakbay ti basol, di ad-adda pay iti kalpasanna?

Kalpasan iti adu a tawtawen, idi winay awayaan ti Dios dagiti annakna manipud iti pannakaadipen idiay Egipto, pinalagipanna manen ida iti daytoy naisangsangayan nga aldaw.

`Basaen ti Exodo 20:8-11. Ania ti isuro daytoy kadatayo maipapan iti kinapateg ti Sabado a kas mainaig iti Panamarsua?`

Iti daytoy a bilin, ti Dios ayabannatayo a manglagip iti naggapuantayo. Maisupadi iti patpatien dagiti adu, saan a datayo dagiti bunga ti karkarna a nalamiis, di-mangilala, ken bulsek a pwersa. Iti kasupadina, datayo ket tattao a naparsua iti ladawan ti Dios. Naparsuatayo a makipelosip [makilangen] iti Dios. Saan a napateg uray pay no dagiti Israelitas ket natratarda kas bassit ti pategna nga ad-adipen. Iti tunggal Sabado, iti maysa a naisangsangayan a wagas naayabanda a manglagip iti pudno a kinasiasinoda, tattaoda a naaramid iti ladawan a Mismo ti Dios.

"Ket idinto a ti Sabado ket maysa a pakalaglagipan ti trabaho ti panamarsua, dayta ket maysa a tanda ti ayat ken pannakabalin ni Cristo."—Ellen G. White, _The Desire of Ages,_ p. 281.

`Utoben no kasano ti kinapateg ti doktrina ti panamarsua iti innem-nga-aldaw. Ta kalpasan ti amin, ania pay iti sabali a sursuro a napateg unay nga imbilin ti Dios a pangitalagaantayo iti apagkapito kadagiti biagtayo, iti tunggal lawas, nga awan laksid, a pananglaglagip dayta? Ania koma iti isuro kadatayo daytoy a kinapudno no kasano ti kinapateg dayta a laglagipentayo dagiti pudno a naggapuantayo, a kas naipakita idiay libro ti Genesis?`