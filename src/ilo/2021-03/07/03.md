---
title:  Panangisagana Kadagiti Mapasamak
date:   09/08/2021
---

Ni Jose ket pinakawanna dagiti kakabsatna. Ditay ammo iti apagisu no kaano a pinakawan ni Jose ida, ngem nalawag a nabayag sakbay a nagparangda. Ni Jose ket nalabit a saan a pulos a nagbiag idiay Egipto no saan a nangpakawan agsipud ta, no saan, ti pungtot ken kinapait ket kinnanna koma ti kararruana ken dinadaelna ti pannakilangenna iti Apona.

Adu dagiti ad-adal maipapan kadagiti nakalasat iti leddaang nga impatay kadakuada dagiti sabsabali ket naipaganetget ti kinapudno a kadagiti biktima ti kabubutngan a panagrigrigat, ti pammakawan ket isu ti maysa a kangrunaan a banag tapno makasarak iti pannakaagas ken tapno maurnos manen dagiti biagda. No awan iti pannakapakawan, agtalinaedtayo a biktima. Ti pannakapakawan ket adda ad-adu nga aramidenna kadagiti bagbagitayo ngem iti tao wenno dagiti tattao a nangdangran kadatayo.

Uray pay no napakawan ni Jose dagiti kakabsatna, isu ket saan a siaanamong a mangpalabas lattan a ti panagkakayamet ti pamilya ket mangrugi idiay nangibatyanna kadakuada; dayta ket, idiay namaga nga abut ti Dotan. Masapul a kitaenna no adda aniaman a banag a nagbaliw.

`Ania iti nangngeg ni Jose? Basaen ti Genesis 42:21-24. Ania ti nasursurona maipapan kadagiti kakabsatna?`

Amin a panagsasarita ket maar-aramid babaen iti maysa a paraipatarus, isu a dagiti kakabsat ni Jose ket saanda nga ammo nga isu ket maawatanna ida. Ni Jose ket nangngegna dagiti panagpudno dagiti kakabsatna. Dagiti agkakabsat ket pinanunotda a babaen iti panangikkatda ken Jose, wayawayada nokua kadagiti panagipadpadamagna iti amada. Impagarupda a saan a masapul a bumangonda kadagiti tagtagainepna wenno makitada nga agragsak iti paset a panangipangpangruna ti amana. Ngem imbes a makasarakda iti panaginana, nadidigrada iti maysa a nakabasol a konsiensya kadagiti napalabas a tawtawen. Ti ar-aramidda ket nangiturong iti pannakariribok ken maysa a makabibineg a buteng iti panagibales ti Dios. Kinapudnoanna maladingitan ni Jose iti panagrigrigatda. Nagsangit isuna nga agpaay kadakuada.

Ni Jose ammona a ti bisin ket agpaut pay kadagiti adu pay a tawtawen, isu nga impailitna nga ikuyogda kadakuada ni Benjamin inton sumaruno nga umayda gumatang ti bukel (Gen. 42:20). Imbaludna pay no Simeon (Gen. 42:24).

KAlpasan a nakitana a sibibiag pay laeng ni Benjamin, nangorganisar iti maysa a fiesta nga isu a nalawag a mangipakita iti panangipangpangrunana ken Benjamin (Gen. 43:34) ta kitaenna no ti daan a pagwadan ti kinaimon ket adda pay laeng idiay. Dagiti agkakabsat ket saanda nga ipakita iti aniaman a tanda ti kinaimon, ngem ni Jose ket ammona no kasano iti kinasikapda. Ta kalpasan ti amin, inallilawda idi iti maysa a sibubukel nga ili (Gen. 34:13), ket sigurado nga inulbodanda ti bukodda nga ama maipapan iti gasatna (Gen. 37:31-34). Isu a, nangaramid iti maysa pay a kangrunaan a suot. (Kitaen ti Genesis 44.)

`Basaen ti Genesis 45:1-15. Ania ti ibaga daytoy kadatayo no kasano iti narikna ni Jose maipapan kadagiti kakabsatna ken ti pammakawan nga intedna kadakuada? Ania dagiti ad-adal nga alaentayo koma manipud iti daytoy nga istoria nga agpaay kadagiti mismo a bagbagitayo?`