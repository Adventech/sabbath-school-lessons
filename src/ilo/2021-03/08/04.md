---
title:  Tumaray a Pumanaw
date:   17/08/2021
---

Iti naibatay iti datos a naggapu iti _World Health Organization_ (WHO), ti kaaduan a sakit iti sangalubongan, a mangdangdangran iti nasursurok ngem tallo gasut a riwriw a tattao iti kada tawen, ket saan a kankanayon nga adda nalawag a makita a simtomasna. Ti dipresyon [panagleddaang] ket isu iti umun-una a gapu iti sangalubongan a pannakabaldado ken kangrunaan a mangmangted [makagapu] iti sangalubongan a dadagsen iti sakit.

Daksanggasat laeng, masansan a ti dipresyon ket saan a masasao iti Cristianismo agsipud ta mabalin a kitaen dayta a kas maysa a tanda ti nakurang a pammati. Ta kalpasan ti amin, saan kadi a dagiti Cristiano ket kankanayon koma a napnoda iti rag-o ken kinaragsak ken ti kakitana? Isu a, saan kadi a ti dipresyon ket maysa a tanda ti maysa a banag a saan a husto a pannakikayamettayo iti Dios?

Kaaduanna a tattao ket amoda a daytoy ket saan nga agpayso. Uray pay dagiti Cristiano, ket no dadduma ket makibalubalda iti dipresyon, nangnangruna iti kalpasan iti maysa a makariribok a pasamak, ket daytoy ket saan a maysa a tanda ti nakurang a pammati wenno panagtalek iti Dios. Manen, ti maysa ket mabalinna a basaen dagiti Salmo ket makitana ti ut-ot, panagrigrigat, ken tutuok a sinagrap dagiti matalek a tattao ti Dios.

No dadduma ti maysa a dipresyon ket in-inut ken siuulimek a tenglennatayo, ket mabigbigtayo laeng dayta inton irutanna ti panangpetpetna. No dadduma ket kellaat a sumaplit, kalpasan iti maysa a matudtudo a makapaatyan a rikrikna wenno napisikalan a pasamak. Kas pangarigan, ti matalek a mammadto ti Dios nga Elias ket namimpinsan a naatyanan, iti rikrikna ken iti napisikalan, kalpasan iti Bantay Carmelo.

`Idiay 1 Ar-ari 18, ni Elias ket kakitkitana laeng ti datdatlag ti Dios nga apuy a bimmaba manipud langit. Iti sungbat iti kararagna, nakitana ti tudo ken panagpatingga ti tallo-a-tawen nga igaaw. Apay nga intarayan ni Elias ti pangam-ames ni Jezabel? Basaen ti 1 Ar-ari 19:1-5.`

Ni Elias ket naaddaan iti makabannog unay a duapulo ket uppat nga oras. Daytoy a kapadasan, nakaduaan pay iti maysa a nagurdo a panagriing ken mangam-ames a patay, ket nagservi a maysa a nangkalbit iti dipresyon ken Elias. Kasta met, ni Elias ket adda idi agarup 850 a mammadto ni Baal ket napapatayda, nalabit a dadduma kadakuada ket babaen kadagiti bukodna nga im-ima (1 Ar-ari 18:40). Iti kasta a pasamak, uray pay iti nalinteg a gapu, ket nalaka laeng a mangiturong iti nakaalliaw a panagdanag kadagidiay a makakita wenno dakdakes pay, diay adda pasetna.

Isu a ni Elias mangrugin nga agtaray, padpadasenna iti pumanaw. No dadduma agtaraytayo a mapan idiay _refrigerator_ ket padpadasentayo a pakanen dagiti bagbagitayo tapno rumagsak manen. No dadduma ket padpadasentayo nga iturog dagiti napaksuyan a rikriknatayo. No dadduma kumitatayo iti kabarbaro a pakaikayametan, trabaho, wenno lugar a kas sungbat iti panagtalawtayo. Ket no dadduma ilumlumtayo dagiti bagbagitayo iti ad-adu pay a trabaho, ad-adu pay nga ikamakam, ken pakitulagan, kabayatan a padpadasentayo nga ikarigatan iti pumanaw manipud iti awan naganna a maysa a banag a mangpapaatyan iti rag-o ken panaginanatayo. Ken agpayso, adu a tatto iti agus-usar iti "ag-agas" iti nadumaduma a kita, amin ket gapu iti maysa a gandat, ti mangbibineg iti ut-ot. Nupay iti kamaudiananna, dagitoy a banbanag ket kalubanna laeng dagiti simtoma; saanda a risoten [solbaren] ti parikut, ken masansan a pagbalinenda laeng a dakdakes.