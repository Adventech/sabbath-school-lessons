---
title:  Pannakaagas ti Ramut
date:   16/08/2021
---

Ti di makagunay ket naibaba iti sangoanan ni Jesus, ket amin a mata nakakitada ken Jesus. Pilienna ngata ti mangagas iti maysa a nalawag a managbasol? Agsao ngata iti maysa a sao a mangbabalaw iti sakitna?

`Kasano iti panangagas ni Jesus iti di makagunay? Ania iti umuna a banag nga aramiden ni Jesus kenkuana? Basaen ti Marcos 2:5-12.`

Agsipud ta masansan a ditay madmadlaw ti maysa a sakit agingga a madlawtayo dagiti simtomasna, masansan a panunotentayo a ti sakit ket simtomasda laeng. Pagarupentayo nga iti panangikkat kadagiti simtomas ket kaipapananna ti pannakaagas. Ni Jesus ket asikasoenna ti sakit iti naiduma a wagas. Isu ket ammona ti ramut ti amin a rigrigat ken sakit ket kayatna a trataren daytoy nga umuna

Iti kasasaad ti di makagunay, imbes a dagus a trinatarna dagiti nalawag a sakitna, ni Jesus ket diretso iti ramut a mangsingsinga unay iti lalaki. Ti di makagunay ket mariknana ti dagsen ti basolna ken pannakaisina manipud iti Dios nga ad-adda a nakarkaro ngem iti pannakariknana iti sakitna. Ti maysa a tao nga agdasdas-al iti Dios ket kabaelanna nga ibturan iti aniaman a napisikalan a rigat a mabalin nga agtinnag kenkuana iti daytoy a masakit-iti-basol a lubong. Isu a, ni Jesus ket diretso idiay ramut ket impaayna ti pammakawan nga immuna.

Dagiti narelihiyosoan a pangpangulo ket nakigtotda idi nangngegda ni Jesus a nangibaga iti pannakapakawan. Iti sungbat kadagiti di naiyebkas a pammabasolda, ni Jesus ket nangiruar iti maysa a saludsod.

`Basaen ti Marcos 2:8, 9. Ania a karit ti it-ited ni Jesus kadagiti escribas idiay? Ania a pagsasaritaan [isyu] iti napaypayso a tartratarenna?`

Ti agsao ket gagangay a nalaka, ngem saan no ti Dios ti agsao. Babaen ti mannakabalin a sao ti Dios, amin a banbanag napaaddada (Genesis 1). Nupay ti pammakawan ket saan a maysa a banag a makitatayo, dayto ket nangina. Ti pammakawan ket imbayadna ti biag ti Anak ti Dios idiay kruz. Isuamin a dadduma a banbanag ket maikadua laeng. Tapno maipaduyakyak ti pannakabalin ken kinapaypayso ti pammakawan, ni Jesus ngarud ket pinilina nga agasan ti di makagunay.

Kayat ti Dios nga agasannatayo iti akin-uneg nga umuna. Kalpasanna no dadduma pilienna nga iyeg kadatayo ti giddato a napisikalan a pannakaagas, a kas iti di makagunay, wenno no dadduma masapul nga aguraytayo iti bigat ti panagungar tapno mapadasan ti napisikalan a pannakaagas. Uray no ania kadakuada, ti Mangisalakantayo ket kayatnatayo nga aginana iti kinatalged ti Ayat ken Paraburna ken pammakawan uray pay itan, uray pay iti tengnga ti panagrigrigattayo.

`Kasano iti pannakasaraktayo iti panaginana ken talna, uray pay no dagiti karkararagtayo nga agpaay iti pannakaagas ket saanda a nasungbatan?`