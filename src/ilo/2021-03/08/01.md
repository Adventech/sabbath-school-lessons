---
title:  Wayawaya nga Aginana
date:   14/08/2021
---

### Basaen Agpaay ti Adal ita a Lawas
Marcos 2:1-12; 1 Ar-ari 18; 1 Ar-ari 19:1-8; Mat. 5:1-3; Isa. 53:4-6; 2 Ar-ari 2:11.

> <p>Paset a Maiyulo</p>
> “Ni Jehova isu ti silaw ken salacanco; asino ti cabutengconto? ni Jehova isu ti bileg ti biagco; siasino ti pagbutengacto?” (Sal. 27:1).

Adu kadagiti tattao a nasarakan ni Jesus iti naidagaan a panagministrona ket masakit, no dadduma uray pay iti patay. Nagdadarisonda a napan ken Jesus nga agpaay iti pannakaagas ken panaginana manipud kadagiti rigrigatda. Ket kankanayon a naawatda met dayta.

No dadduma ket agsao laeng iti maysa a sao, ket naan-anayen nga umimbagda. No dadduma sagidenna ti masakit, ket datdatlag, naagasanda. No dadduma, pagawidenna ida, ket ti pannakaagas mapasamak kabayatan nga addada iti dalan. Ni Jesus inagasanna dagiti lallaki, babbai, ub-ubbing, Judio, saan a Judio, nabaknang a tattao, ken napanglaw, napakumbaba a tattao. Ti kadadaksan a kasasaad ti kukutel ken kinabulsek ket saanda a dina madanon. Pudno unay, inagasanna pay dagidiay nga addaan iti kadadaksan amin a "sakit"—ti patay.

Ita a lawas, intayo kitaen ti dua nga agduma unay a pagwadan iti panagagas. Iti maysa, ti agsagsagrap ket masaksakit unay ta saan pay a makapan ken Jesus a bukbukodna. Dagiti simtomasna ket nalawag unay a makita ti isuamin. Iti sabali a kasasaad, awan iti nalawag a makita a simtomas. Kadagiti dua a kasasaad, ti pannakaagas ket immay iti tiempo ken wagas ti Dios.

Kabayatan nga intay sukisuken ti topiko ti panaginana manipud ut-ot ken panagrigrigat, intayo pay utoben ti saludsod a adatayo amin, iti sumagmamano a ponto wenno iti sabali, ket napadasantayo iti Nacristianoan a pannagnatayo. Ken ania iti mapasamak no dagiti karkararagtayo nga agpaay iti pannakaagas ket saanda a masungbatan?

Kasano ngarud iti pannakasaraktayo iti panaginana?

_* Adalen ti adal ita a lawas tapno maisagana agpaay ti Sabado, Agosto 21._