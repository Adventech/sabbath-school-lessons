---
title:  Makaagas a Panaginana
date:   15/08/2021
---

No addaman iti maysa a tiempo a kasapulantayo ti panaginana, dayta ket inton masakittayo. Kasapulantayo iti napisikalan a panaginana tapno dagiti bagitayo ket mapapigsada ti _immune system_ tayo.

Ken masansan a kasapulantayo met ti panaginana ti panunot. No dadduma ket maysa laeng a banag a saan a makapatay a kas iti maysa a panateng wenno maysa a sakit ti olo. Agiddatayo ken padpadasen a saan a panunoten a pulos dagiti masapul koma nga aramidentayo ngem saantayo a maaramid.

No dadduma, no maysa a banag a mabalin a mangam-ames-iti-biag, agiddatayo a siririing ken madanagan no ania iti resulta ti _medical test_ tayo. Ket kalpasanna masansan a rugiantayo a saludsuden no apay. Dayta kadi saan a nasalun-at nga istilo ti panagbiag ket apitentayo ti supapakna? Dagiti kadi droga nga impapaunegtayo kadagiti napalabas a 20 a tawtawen? Ti kadi nalablabes a dagsen nga inaw-awittayo kadagiti napalabas a sumagmamano a tawtawen? Dusdusaennatayo kadi ti Dios gapu iti dayta nalimed a basol nga awan a pulos iti sabali a makaam-ammo?

`Basaen ti Marcos 2:1-4. Ania idi ti mapaspasamak ditoy?`

Iti di makagunay iti daytoy nga istoria, daytoy ket maysa a nalawag a kasasaad. Iti _The Desire of Ages_ (pp. 267-271), maalatayo ti pakaistoriaanna. Ti di makagunay ket nakaaramid kadagiti sumagmamano a banbanag a saanna a sakit, ket dagiti batido iti naespiritualan ket nangyugedda iti nalinteg nga uged manipud iti gapu ken iti tungpalna. Inyegna daytoy a sakit iti bagbagina gapu kadagiti basbasolna, ket awan iti agasna.

Daytoy a kababalin ket gagangay unay. Kas la kankanayon a nairuamtayon iti _asino iti nangaramid dayta._ No sumagmamano a krimen ti naaramid, maysa a tao ti masapul nga agbayad iti dayta. No adda maysa nga aksidente idiay maysa a lugar, maysa a tao iti masapul a maidarum. Ngem ti panagpabasol ket saanna nga iyeg ti pannakaagas wenno pasalun-aten iti maysa a masakit.

Ti sigud nga inaramid ti Dios ket saanna nga inraman ti ut-ot, sakit, ken rigrigat. Ti sakit dimteng laeng iti daytoy a planeta gapu iti iseserrek ti basol. Dayta iti gapu no apay a ti Dios ket intedna kadatayo dagiti pagsurotan ti salun-atâ€”tapno mananamtayo iti maysa a nasaysayaat a kalidad ti biag ita. Ngem agingga nga addatayo iti daytoy masakit-iti-basol a lubong, awanto iti pammatalged ti salun-at, uray pay no kasano iti kapasnek iti panagsurottayo kadagiti nasalun-at a principio.

Ti naimbag a damag ket ti Dios mabalinna nga ited kadatayo ti inana uray pay no masakittayo wenno nasalun-attayo; uray pay no ti sakittayo ket bunga ti bukodtayo nga ar-aramid wenno kinaliway ti maysa a tao, wenno bunga laeng iti panagbibiag iti daytoy a lubong. Ti Dios ammona no kasano iti panangtedna kadatayo iti panaginana.

`No ti maysa a tao ket agsakit, saan a naimbag iti agpabasol. Kasta met, apay a ti pannakaawat iti gapu ti maysa a sakit, kadagiti sumagmamano a kasasaad, ket maysa a napateg nga addang nga agturong iti pannakaagas ken panaglaing?`