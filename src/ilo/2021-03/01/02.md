---
title:  Nausaos ken Napaksuyan
date:   27/06/2021
---

`Basaen ti Genesis 2:1-3. Apay koma a ti Dios ket mangparsua iti maysa nga aldaw a panaginan sakbay pay a mabannog iti uray asinoman?`

Uray pay sakbay a sidadaras a nagturong ti sangkataoan iti bukod tayo-nga-inkabil a makapadanag [makapasikor] a biag, ti Dios ket nangipasdek iti maysa a tanda, maysa a sibibiag a wagas a mangwagwag iti lagiptayo. Daytoy nga aldaw ket agbalin koma a maysa a tiempo nga agsardeng ken sigagagara a nanamen iti biag; maysa nga aldaw a panagbalin ken saan a panagaramid, maysa nga aldaw a naisangsangayan a panangrambak iti sagut ti ruot, angin, atap a biag, danum, tattao, ken kangrunaan amin, ti Namarsua iti amin a naimbag a sagut.

Daytoy nga awis ket saan a maymaysa-a-tiempo a nagleppas iti pannakapapanaw manipud Eden. Ti Dios kayatna nga ipasigurado a ti awis ket mabalinna a maibturan ti suot ti tiempo, isu a manipud ti punganay ket inlabagna ti Sabado a panaginana iti mismo a labag ti tiempo. Adda latta a kankanayon ti awis, maulit-ulit, iti maysa a napnoan inana a pannakarambak ti Panamarsua iti tunggal maikapito nga aldaw.

Ti maysa ket mabalin a panunotenna a kadagiti amin nga arruatentayo a makaispal-bannog ket basbassit koma ti napisikalan a pannakabannogtayo ngem kadagiti tattao iti napalabas a dua a ribu a tawtawen. Ngem, kinaagpaysoanna, ti inana ket kas la agkurkurang uray pay ita nga aldaw. Uray pay kadagiti kankanito a saantayo nga agtartrabaho ket nagastar iti inaapura nga ar-aramid. Kas la kankanayon a maud-uditayo; uray pay no ania iti ar-aramidentayo a panangimanehar tapno adda malpas, adda latta kankanayon ken ad-adu nga aramiden.

Ti takuat ket ipakitana pay a nakurkurang iti turogtayo, ken adu a tattao ti napalalo iti panagdas-alda iti kape tapno agtultuloyda. Nupay addaantayo kadagiti naparpardas a selpon, naparpardas a kompyuter, naparpardas a koneksion iti _internet,_ kaskasdi a saantayo a pulos a maaddaan iti makaanay a tiempo.

`Ania ti isuro dagiti sumaganad a teksto no apay nga iti maaddaan iti inana ket napateg? (Marcos 6:31; Salmo 4:8; Exodo 23:12; Deuteronomio 5:14; ken Mateo 11:28.)`

Ti Dios a namarsua kadatayo ket ammona a masapultayo iti napisikalan nga inana. Binangunna dagiti panagrikos iti tiempo – rabii, ken Sabado – a managipaay kadatayo iti maysa a gundaway agpaay iti napisikalan nga inana. Iti panangawat ken Jesus a kas Apo ti biagtayo ket iramanna met ti panangipapati kadagiti pagrebbengantayo a mangaramid iti tiempo nga aginana. Ta kalpasan ti amin, ti bilin a Sabado ket saan laeng a maysa a singasing. Dayta ket maysa a bilin!

`Ti ngay nagulogulo a kaaddam [panagbiagmo]? Ania iti maaramidam tapno nasaysayaat a mapadasam, iti agpadpada a napisikalan ken naespiritualan, ti inana a kayat ti Dios a maadda kadatayo?`