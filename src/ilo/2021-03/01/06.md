---
title:  Agwalangwalang nga Agpagpagna
date:   01/07/2021
---

`Basaen ti Genesis 4:1-12. Ania iti nangaramid ken Cain a "walang-walangcanto ken agpagpagnacanto" (Gen. 4:12) iti daga?`

Ti teksto a naibatay ti Biblia ket saan a nalawag iti panangibagana no apay a ti Dios ket pinatpategna ni Abel ken ti datonna ngem dina "incancano" ni Cain ken ti datonna (Gen. 4:4, 5). Ngem ammotayo no apay. "Ni Cain napan iti sangoana ti Dios a napakuyogan tantanabutob ken bassawang iti pusona maipapan iti naikari a daton ken ti kinanasken ti nainsakripicioan a datdaton. Ti sagutna ket naiparang nga awan panagbabawina iti basol. Nariknana, a kas marikna dagiti adu ita, a dayta ket panangawat iti kinakapuy a panangsurot iti apagisu a plano nga imparang ti Dios, a talken ti panangisalakanna a sibubukel ti panangabbong ti naikari a Mangisalakan. Pinilina ti dalan a panagtalek iti bukodna a bagi. Isu ket mapan kadagiti bukodna a pakaikarian."â€“Ellen G. White, _Patriarchs and Prophets_, p. 72.

Idi kinuna ti Dios a ni Cain ket agbalinto a "walangwalangcanto ken agpagpagnacanto" iti daga, saan nga inaramid ti Dios nga agbalin isuna a kasta; no di ket, dayta iti napasamak a kas _bunga_ ti naimbasolan nga ar-aramid ken panagsukima. Saan a makasarak iti panaginana ken Apo Dios, ni Cain natakuatanna a saanna a masarakan dayta iti aniaman a sabali a wagas, saan no pudno a panaginana.

Ti sao ti Hebreo a naipatarus a kas "pinatpateg" (Gen. 4:4) ket mabalin pay nga ipaay a "kinita a nalaing, imbilangna a siaannad." Ti sentro ti naannad ken panangkita a nalaing ti Dios ket saan unay a maipapan iti daton no di ket ad-adda a ti kababalin ti agdaton. Ti panangtukkiad ti Dios iti bungbunga a daton ni Cain ket saan a maysa a di-mabalbaliwan a sungbat iti maysa nga agbaliwbaliw a Dios. No di ket, iladawanna ti aramid ti naannad a panangkita ken panangtimbang ti kababalin, galad, ken pannakaguyogoy ti maysa a mangiyeg iti daton. Dayta ket maysa a naimbag a pagtuladan iti maysa a nausigan a panangukom.

`Basaen ti Genesis 4:13-17 ket iladawan ti sungbat ni Cain iti panangukom ti Dios.`

No padpadasentayo ti tumaray nga umadayo manipud iti imatang ti Dios, agbalintayo a walangwalang. Padpadasentayo a punoan ti tarigagay ti nadiosan a parabur kadagiti banbanag, nataon a panagkakayamet, wenno nalabes a karibuso ti biag. Rinuggian ni Cain a mangbangun iti pagarian ken maysa a ciudad. Agpadpadada a naindaklan a nagun-od ken saritaenna ti pangngeddeng [diterminasyon] ken pigsa, ngem dayta ket maysa nga awan diosna a pagarian ken maysa a nasukir a ciudad, agtinnag a mamimpinsan nga awan kapaypay-anna.

`Uray pay no agtungpaltayo iti panagsagrap kadagiti supapak dagiti basbasoltayo a kas kadawyan a mapasamak kadatayo, kasano iti pannakasursurotayo a mangawat iti pannakapakawan manipud kadagitoy a basbasol a naipaay kadatayo babaen ti kruz?`