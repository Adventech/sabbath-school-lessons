---
title:  Adalen Pay
date:   02/07/2021
---

"Iti pananggatad dagiti manursuro _[rabbi]_ dayta ket dagup ti relihiyon nga agbalin a kankanayon a maysa nakaribuso nga aramid. Nagdas-alda iti sumagmamano nga akinruar nga aramid tapno ipakitada ti nangato a kinasantoda. Gapuna nga insinada dagiti kararruada manipud iti Dios, ket binangunda dagiti bagbagida iti bukod a panaglaplapusanan. Isu met laeng dagiti peggad a kaskasdi nga agraraira. Kabayatan nga umadu ti aramid ket dagiti tattao ket agbalinda a naballigi iti panagaramid iti aniaman a trabaho nga agpaay iti Dios, adda dagiti peggad a panagtalek kadagiti nataoan a plano ken waga. Adda ti panagduyosda a nakurkurang a panagkararag, ken basbassit a pammati. Kas kadagiti disipolos, agpeggadtayo iti pannakapukaw iti panangkita iti panagtalaktayo iti Dios, ken panangsapul a mangaramid iti maysa a mangisalakan iti trabahotayo. Masapul a kumitatayo a kankanayon ken Jesus, a bigbigentayo a ti pannakabalinna ti mangaramid iti trabaho. Kabayatan nga agtrabahotayo a sipapasnek nga agpaay iti pannakaisalakan ti napukaw, masapul nga ikkantayo met ti tiempo iti panagut-utob, iti kararag, ken iti panagadal iti Sao ti Dios. Ti laeng trabaho a nalpas a nabuyogan iti adu a kararag, ken napasanto babaen iti pakaikarian ni Cristo, iti mangpaneknek iti ud-udina ti makaanay nga agpaay iti naimbag."–Ellen G. White, _The Desire of Ages,_ p. 362.

**Salsaludsod a Pagiinnadalan:**

`1. Ti kankanayon a pannakakomikom nga agbalin nga adda iti ngatoen dagiti banbanag, adda a sidadaan iti amin a tiempo (napisikalan wenno saan), ken panangpadpadas nga agbiag kadagiti pagwadan a mabalin a saan a napaypayso wenno saan nga inted-ti-Dios ket mabalin a makaited sakit kadagiti tattao – emosyonal, napisikalan, ken naespiritualan. Kasano a ti iglesiayo ket agbalin a maysa a mangawat a lugar nga agpaay iti napaksuan, nabannog a tattao nga agsapsapul iti panaginana?`

`2. Mabalin kadi a kumaribusotayo unay, uray pay iti panagarmid kadagiti naimbag a banbanag nga agpaay iti Dios? Utoben ti istoria ni Jesus ken dagiti disipolos idiay Marcos 6:30-32 ken pagiinnadalan ti pakaipakatanna iti bunggoy ti Eskuela Sabatinayo.`

`3. Idi 1899, ti nailanad a kapardasan ket natapawan. Maysa a tao iti nangtapaw idi dimmanon iti 39.24 a milya iti kada oras a kapardas ti luganna – ket nagbiag a mangibaga dayta! Ita nga aldaw, agpayso, dagiti luglugan ket ad-adda a naparpardas nga amang ngem iti dayta. Ken ti kapardas ti _prosesor_ dagiti celpontayo ket naparpardas nga amang ngem ti kapardasan a dadakkel a kompyuter iti napalabas a kaputotan. Ken ti panagviahe iti tangatang ket naparpardas ngem iti kadawyan a kapardas idi, ken pumarpardas pay. Ti ponto ket nganngani amin nga aramidentayo ita nga aldaw ket maaramidda a naparpardas ngem iti napalabas, ngem, ania? Kaskasdi a ti riknatayo ket agap-apura ken awan iti umdas a panaginana. Ania koma ti ibaga dayta kadatayo maipapan ti kangrunaan a kababalin ti tao ken no apay a ti Dios ket nangaramid iti panaginana a nakapatpateg unay ta dayta ket maysa kadagiti bilbilinna?`

`4. Agtaeng nga ad-adda iti kapanunotan nga uray idiay Eden, sakbay ti basol, ti panaginana iti Sabado ket naipasdek. Iti laksid ti makapangayangay a nateolohiyaan nga ipakpakita daytoy a kinapudno, ania koma ti ibaga daytoy kadatayo maipapan no kasano a ti panaginana ket kasapulan idi uray pay idiay maysa nga awan basol, naan-anay a lubong?`