---
title:  Komentaryo Dagiti Mannursuro
date:   28/02/2025
---

### Paset I: Pakabuklan 

**Kangrunaan a Teksto**: Genesis 3:15

**Sentro ti Adal**: Gen. 3:1–4; Isa. 14:12–15; Ezek. 28:12–19; Mat. 13:24–30; Juan 8:44; Apo. 12:7–9.

**Panangyammo**: Ti nailangitan a dangadang ket apektaranna dagiti isuamin a tattao iti inaldaw ken ti sibubukel nga uniberso. Ni Satanas gandatna nga agawen ti dayaw a rumbeng nga agpaay iti Dios, ngem isu ket maabak idiay panungpalan.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a kapanunotan.

1. Ti nailangitan a dangadang ket saan a gubat dagiti dua a mannakabalin-amin a turay: Ti nailangitan a dangadang ket naisentro iti namoralan a kinaan-anay ti kababalin ti Dios. Ti dangadang ket saanna nga iraman dagiti dua nga agpadpada nga independiente a turay nga aglalaban iti awan patinggana a gubat, agsipud ta ni Lucifer ket sigud a pinarsua ti Dios ken inkeddengna a pagduaduaan ti kababalin ti Namarsua kenkuana.
2. Ti nailangitan a dangadang ket iramanna dagiti tattao ti Dios: Ti sibubukel nga uniberso ket mariknana ti bunga ti nailangitan a dangadang. Idiay langit, ni Cristo ti kangrunaan a pontiria iti yaalsa ni Lucifer. Idiay let-ang, ni Satanas nagduduaanna ni Jesus nga Anak ti Dios. Nupay kasta, ni Jesus ket nagballigi, ken Isu ket napabileg a mangaramid kadatayo nga annak a lallaki ken annak a babbai ti Dios.
3. Ti pangngeddeng ti nailangitan a dangadang ket saan a mabalin a saan a naluom: Umayto ti maysa nga aldaw inton ti Dios iti kamaudiananna ket iyusuatna ti panagpatingga ti dakes. Kabayatanna, ti dakes ket napalubosan nga umay iti panagtaengna tapno dagiti saan a husto a pammabasol a naaramid a maibusor iti nadiosan a gobierno ket makitanto iti pudno a lawagda kadagiti amin a nabiag.

**Panangipakat iti Biag**: Kasano koma a ti kinapudno a sangsangoentayo dagiti bunga ti nailangitan a dangadang iti inaldaw ket pagbalinennatayo nga ad-adda pay a makarikna ken siaanamong nga agdas-al iti Dios iti amin a tiempo?

### Paset II: Komentaryo

**1. Ti Nailangitan a Dangadang ket Saan a Gubat Dagiti Dua a Mannakabalin-amin a Turay.**

Adda dagiti agduduma a bersion ti nailangitan a dangadang kadagiti nadumaduma a narelihiyosoan ken/wenno napilosopiaan a gunglo. Maysa a nalatak a saan a nacristianoan a bersion ket ti dualismo. Kas iti imbaga ni C. S. Lewis, ti dualismo ket “ti pammati nga adda dagiti dua nga agpadpada ken independiente a pannakabalin iti likudan ti isuamin a bambanag, maysa kadakuada ket naimbag ken ti sabali ket dakes, ket daytoy nga uniberso ket isu iti lugar a paggugubatan a ditoy ket aglablabanda iti maysa nga awan patinggana a gubat.” Iti panagkuna a dagitoy a pannakabalin ket agpadpadada nga independiente ket kayatna a saoen nga “agpadpadada a naaddada manipud iti amin a kinaagnanayon.”—Mere Christianity (New York: The Macmillan Co., 1960), pp. 33, 34). Daytoy dualismo a panagrupak ket saan nga isu ti kita ti nailangitan a dangadang a naipaganetget idiay Biblia. Manipud iti panangkita a naibatay iti Biblia, ti maysa nga itan ket nanaganan iti Satanas ket “pinarsua ti Dios, ken isu ket naimbag idi naparsua, ngem dimmakes.” Umasping iti dualismo, ti Nacristianoan a panangkita ket ti “unibersotayo ket madama iti gubat.” Ngem saan a kas ti dualismo, “saanna a panunoten a daytoy ket maysa a gubat iti nagbaetan dagiti dua nga independiente a turay. Panunotenna a daytoy ket maysa a gubat ti sibil, maysa a yaalsa, ket agbibiagtayo iti maysa a paset ti uniberso nga inokopar ti ribelde.”—Mere Christianity, p. 36.

Iti kasta ngarud, imbes a maysa a nailangitan a dangadang a paglablabanan dagiti dua nga independiente a mannakabalin-amin a turay, ti adda kadatayo ket maysa a yaalsa ti parsua a maibusor iti Namarsua. Segun iti naadaltayo maipapan iti paset ti manangallilaw nga uleg idiay Genesis 3, ti dangadang ket nakasentro iti panangkita iti kababalin ti Dios a kas naiyanninaw iti lintegna. Iti sabali a pannao, ti Dios kadi ket mapagtalkan? Mabalin kadi a patientayo dagiti Sasaona? Nalawag unay, dagitoy dua a salsaludsod ket napategda agpaay iti maysa a naayat a panagkakayamet. Kangrunaan unay nga imposible a mapasayaattayo ti maysa a napudno ken nauneg a panagkayamet ti ayat iti maysa a tao a ditay mapagtalkan.

Ti yaalsa ni Lucifer a maibusor iti Dios, nga isu ti marka ti panangrugi ti nailangitan a dangadang, ket nangrugi idiay langit ken nadakamat idiay Isaias 14:12–15 ken Ezequiel 28:12–19, nangnangruna kabayatan nga idiligtayo dagitoy a kapitulo iti Genesis 3 ken Apocalipsis 12. Idinto ta dagiti teksto idiay Isaias ken Ezequiel ket direkta a tudtudoenna dagiti ar-ari ti Babilonia ken Tiro, “iti tunggal teksto adda iti maysa a tignay manipud ti lokal ken naibatay iti pakasaritaan a gunglo dagiti naidagaan nga ar-ari a napan iti nailangitan a gunglo a mangiladladawan ken Lucifer/Satanas ken ti itataud ti Dakkel a Panagbinnusor.”—Richard Davidson, “Cosmic Narrative for the Coming Millennium,” Journal of the Adventist Theological Society 11/1–2 (2000): p. 107. Nasken unay, ni Lucifer/Satanas ket kayatna nga aramiden ti bagbagina a maitan-ok a kas iti Dios. Iti ad-adda pay a kinaapagisu, isu ket tarigagayna a tagikuaen/agawen ti natakneng ken naturay a kasasaad ti Dios, ngem saan a ti naayat a kababalinna, agsipud ta ni Lucifer/Satanas ket ginandatna nga itan-ok ti bagbagina babaen ti pamuspusan a panagtagilako/pamadpadakes (Eze. 28:16) ken ulbod (Gen. 3:4; Juan 8:44).

**2. Ti Nailangitan a Dangadang ket Iramanna Dagiti Tattao ti Dios.**

Idinto ta ti nailangitan a dangadang ket nangrugi iti yaalsa ni Lucifer a maibusor iti Dios idiay langit, iti ud-udina ket inramanna ti sibubukel nga uniberso. Ad-adda pay a masinnunuo, dayta ket inramanna dagiti angeles (Apo. 12:7–9) ken tattao (Genesis 3). Agsipud ta ni Eva ket natnag iti panulisog ti diablo ket ni Adan ket nainggandatan a sinurotna ti babai, ti lubongtayo ket nagbalin nga entablado ti nailangitan a dangadang. Iti maysa a managbasol a lubong, ti biag ti tao ket iladawan ti nailangitan a dangadang. Iti sabali a pannao, dagiti parsua a tattao ket sangoenda ti kaadda ken bunga ti nailangitan a dangadang iti inaldaw. Nalawag unay, daytoy a buya ket pudno met nga agpaay iti pakasaritaan dagiti tattao ti Dios iti amin a Sursurat.

No ti nadiosan a Cristo ket isun iti kangrunaan a pontiria ti yaalsa ni Lucifer idiay langit (Apo. 12:7; kitaen met Ellen G. White, Patriarchs and Prophets, chapter 1 [“Why was Sin Permitted?”]), ti naidagaan a kasasaadna kas Mannubbottayo ken ti baro a mangibagi kadagiti tattao ti Dios, ti maikadua nga Adan (Rom. 5:14; 1 Cor. 15:22, 45), ket ikabilna ti naglasag a Cristo a kas kangrunaan a pontiria ti nakaro a panangduprak ni Satanas idiay let-ang.

Ti istoria ni Lucas maipapan iti sulisog ni Cristo ket sinarunona iti nadiosan a pammasingked ti kinaanakna (“ ‘Sica ti Anacco a dungdungoen, maayayoac unay kenca’ ” Lucas 3:22) iti istoria ti pannakabautisarna, nga isu a sinaruno ti maysa a listaan ​​ti kapuonan, a mangrugi ken ni Jesus kas “anak ni Jose” (Lucas 3:23), ken in-inut nga agsubli (Lucas 3:23–38) ken Adan, “ti anak ti Dios” (Lucas 3:38). Daytoy a pakasaritaan ti kinaanak a pagsasao iti panunot, ti nasiput nga agdengdengngeg/agbasa iti Evangelio ket makitana ni Satanas a mangirugi kadagiti pannulisogna idiay let-ang babaen ti panangipaayna iti duaduana no ni Jesus ket, iti kinapudnona, “ti Anak ti Dios” (Lucas 4:3), nga isu a nalawag unay ken apagisu unay nga imbaga ti nadiosan a timek ken Jesus kadagiti immun-una a sumagmamano a bersikulo. No alaentayo ni Adan a kas napateg a pagibasaran iti kapuonan sakbay unay ti istoria ti sulisog, adda iti nalawag a pagpadaan iti pannulisog ti uleg idiay Eden, nga idiay nga iti panunotna ket napagduaduaan met ni Eva (kitaen Gen. 3:1, 4) ti maysa a nalawag a sasao manipud iti Dios iti asawana a lalaki ken kenkuana maipapan iti makapatay a bunga iti pannangan iti kayo ti pannakaammo ti naimbag ken dakes, kas naipakita iti sumagmamano nga immuna a bersikulo (kitaen Gen. 2:17).

Iti aniaman a kasasaad, ti naimbag a damag ti istoria ti sulisog idiay Evangelio ket addaantayo iti maysa a naiduma a pakasaritaan ti sangkataoan ken Jesus, ti baro nga Adan. Kabayatan a ni Adan ket natnag iti sulisog idiay Eden, ni Jesus ket nagballigi idiay sulisog idiay let-ang. Ti balligina ket linukatanna ti maysa a baro a pangrugian kadagiti annak a lallaki ken babbai ti Dios iti nailangitan a dangadang, idinto ta ni Cristo ket Isu iti baro nga Adan, dayta ket, ti baro nga olo ti pamilya ti tao.

Iti Evangelio ti Mateo, ti istoria ti sulisog ket agparang kalpasan unay ti istoria ti pannakabautisar ni Jesus. Imbes a ti sapasap a panangibaga ni Lucas ken Adan, ni Mateo ket kas la adda iti nakemna dagiti tattao ti Israel. Ti kapuonan ket isentrona kadagiti tattao a kas kada Abraham ken David (Mat. 1:1–17), ken ti bilin a pannakapapatay dagiti ubbing iti lawag ti pakasaritaan ni Jesus (Mat. 2:13–16) ket yallangoganna ti pakasaritaan ni Moises. Ti panangidilig kadagiti tattao ti Israel ket agbalin nga ad-adda ti pannakaipaganetgetna no mapaliiwtayo nga amin a sungbat nga inted ni Jesus iti diablo idiay let-ang ket naadaw iti Sursurat manipud iti kapadasan ti Israel idiay let-ang (Deut. 8:3; Deut. 6:16; Deut. 6:13). Iti pangababaan, no sadino iti saan a nagballigian ti Israel, ni Jesus ket nagballigi, nga isu a manglukat iti maysa a baro a pangrugian agpaay kadagiti tattao ti Dios iti nailangitan a dangadang, kabayatan nga alaen ni Cristo iti panangibagi iti maysa a baro nga Israel.

**3. Ti Pangngeddeng ti Nailangitan a Dangadang ket Saan a Mabalin a Saan a Naluom.**

Ti pangngarig ti trigo ken zizania idiay Mateo 13:24–30 ket ipakitana ti kaadda ti maysa a nailangitan a dangadang iti sursuro ni Jesus maipapan iti pagarian ti langit. Ti kabusor ket nabalinanna iti nangimula kadagiti ruruot a dumakkel agraman iti trigo (ti naimbag a bukel). Daytoy a panagmula ket saan laeng a maysa a dakes nga aramid, no di pay ket maysa a makaallilaw, agsipud ta iti aniaman a gandat a panangparut a dagus kadagiti ruruot tapno matarimaan daytoy a parikut ket mabalin a pagpeggadenna ti trigo (Mat. 13:29). Gapu itoy, nasken a ti panangilasin ken panamagsina kadakuada ket mauray agingga ti panagapit wenno maudi a panangukom (Mat. 13:30).

Napateg a paliiwen a ti istoria ni Ellen G. White iti sungbat ti Dios ken Lucifer/Satanas idiay rugrugi dagiti tukad ti nailangitan a dangadang idiay langit ket sumurot iti isu met laeng a principio iti Biblia a naipaganetget idiay pangngarig ti trigo ken zizania. Kabayatan nga ilawlawagna no apay a ti Dios ket dina dinadael a dagus ni Satanas, ni Ellen G. White ket itudona a “ti bileg ti manangikulbo saan koma a naan-anay ti pannakadadaelna, ket ti espiritu ti yaalsa saan met koma a napukaw a naikisap. Ti dakes napalubosan a nagluom. Agpaay a pagimbagan ti amin a law-ang kadagiti awan sardayna a panpanawen, masapul a ni Satanas paluomenna a nalaing dagiti isursurona, tapno dagiti ipabpabasolna a maikaniwas iti gobierno ti Dios makita ida dagiti amin a naparsua, iti pudno a lawagda, ken tapno ti kinalinteg ken ti di panagbaliw ti lintegna maipasdek koman nga agnanayon nga awanen ti duadua.”— The Great Controversy, p. 499.

### Paset III: Panangipakat iti Biag

Pagiinnadalan dagiti sumaganad a salsaludsod kadagiti estudyantem:

1. Kasano iti kasayaatan a panangilawlawagmo iti kababalin ti nailangitan a dangadang iti maysa a saan a mamati, no kitaentayo a datayo amin ket sumangsango kadagiti epekto daytoy a dangadang iti lubong?
2. Kabayatan nga utobentayo ti wagas a panangtratar ti Dios iti saan a husto a pammabasol nga inruar ti diablo, matignaytayo gapu iti naayat ken mapagtalkan a kababalinna. Kasano nga iti panangbangun iti panagkakayamet ti panagtalek iti maysa ken maysa iti uneg ti iglesia ket ipakitana ti naayat a kababalin ti Dios?
3. Iti panangayat ken panagtalek iti maysa a tao ket agdas-al iti namoralan a kababalin dayta a tao. Iti bukodmo a biag, ania dagiti galad a kasapulam a pasayaaten, babaen ti parabur ti Dios, tapno maipaduyakyak ti kababalin ti Dios?
4. No dagiti tattao ket umadayuda ken agsardeng ti kinasingedda iti Dios, masansan nga adda iti panagbaliw iti panangkitada iti kababalin ti Dios. Tapno maliklikan daytoy a peggad, ania dagiti wagas nga agbalintayo nga ad-adu a nainggandatan maipapan iti panangpadas iti kaadda ti Dios ken panangitan-ok/panangiyebkas kadagiti kababalinna ken naayat a kababalin kadagiti sabsabali?

`Notes`