---
title:  No Agdaydayawka Kaniak
date:   26/02/2025
---

Ti panangsapul ni Satanas a mangagaw iti trono ti Dios ket naiparangarang met kadagiti istoria ti sulisog a masarakan iti Mateo 4 ken Lucas 4. Iti nabatad a panagsabet ni Jesus ken ti manangsulisog, adu ti naiparangarang maipapan iti kababalin ti dangadang. Ditoy makitatayo ti kinapaypayso ti dakkel a panagbinnusor iti nagbaetan ni Cristo ken ni Satanas, ngem naaramid kadagiti nakaro ken napnoan buya a balbalikas.

`Basaen ti Mateo 4:1–11. Kasano a ti kinapaypayso ti dakkel a panagbinnusor iti nagbaetan ni Cristo ken ni Satanas ket naiparangarang ditoy?`

Ti Espiritu ket “inturongna” ni Jesus idiay let-ang nga agpaay iti nalawag a panggep a ni Jesus ket “sulisugen ti diablo” (Mat. 4:1). Ket sakbay a sangoenna daytoy naisaksakbay a panagsabet, ni Jesus ket nagayunar iti uppat a pulo nga al-aldaw. Isu nga idi immay ti diablo, sinulisogna ni Jesus a pagbalinenna a tinapay dagiti bato, a ginundawayanna ti nakaro a bisin ni Jesus. Ngem ni Jesus sinumrana daytoy a sulisog babaen ti Sursurat, ket ti gakat ni Satanas ket saan a nagballigi.

Kalpasanna, iti maysa a gandat a mangala ken Jesus tapno agtignay iti panangipapan, ti diablo sinulisogna ni Jesus nga itapuakna ti mismo a Bagbagina manipud iti toktok ti templo. Ni Satanas tiniritirna ti Sursurat tapno isingasingna a no ni Jesus ket pudno nga Anak ti Dios, dagiti angeles ket salaknibanda Isuna. Ngem babaen iti umiso a panangbasa iti Sursurat, manen ni Jesus sinumrana ti sulisog.

Ti maikatlo a sulisog ket nalawag unay nga iparangarangna ti padpadasen ti diablo a magun-od. Kayatna a ni Jesus ket agdayaw kenkuana. Ni Satanas ket gandatna nga agawen ti dayaw a rumbeng laeng a maipaay iti Dios.

Ket iti panangaramid a kasta, impakitana ken Jesus “dagiti isu-amin a pagpagarian ti lubong ken ti dayagda” ken kalpasanna kinunana: “ ‘Amin dagitoy itdecto kenca no agrucbabca nga agdayaw caniac’ ” (Mat. 4:8, 9). Pudno unay, idiay Lucas 4:6, maysa a teksto a pumada iti Mateo, ti diablo kunana: “ ‘Amin dagitoy a pannacabalin, ken ti dayag dagitoy a pagpagarian itedco kenca, ta naitedda caniac, ket itedco iti pagayatac’ ” (Lucas 4:6).

Maminsan pay, ni Jesus sumraenna ti sulisog babaen iti Sursurat, ket manen ni Satanas ket saan a nagballigi.

Iti amin a tallo a kasasaad, ni Jesus inaramatna ti Sursurat a mangsalaknib a maibusor kadagiti panangduprak ti kabusor.

`Ti Efeso 6:12 ipalagipna kadatayo a “ti pannakidangadangtayo saan a maibusor iti lasag ken dara, no di ket cadagiti ar-ari, cadagiti mannacabalin, cadagiti agturay iti lubong daytoy a sipnget, cadagiti espiritu ti kinadakes idiay ngato.” Nupay saantayo koma nga agbiag iti buteng, apay a masapul a kankanayon a laglagipentayo ti kinapaypayso ti balubal a maar-aramid iti likmuttayo?`