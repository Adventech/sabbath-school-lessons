---
title:  Ti Nagtaudan ti Panagbinnusor Idiay Langit
date:   25/02/2025
---

Ti Genesis 1–3 ket ipakitana a naadda ti dakes sakbay ti Pannakatnag da Adan ken Eva. Iti kapanunotan, ti “dakes” ket addan a nagparang, iti nagan ti “cayo ti pannacaammo ti imbag ken ti dakes” (Gen. 2:9, 17). Kalpasanna ti uleg pabasolenna ti Dios nga agul-ulbod idinto nga, iti kinapudno, isu, ti uleg, ti agul-ulbod. Ti kaadda ti uleg (Apo. 12:9), kadua ti panagul-ulbodna, ket ipakitana ti kinapaypayso ti dakes idiay. Gapuna, uray pay idiay Eden sakbay ti Pannakatnag, ti kaadda ti dakes ket naipaduyakyak.

`Basaen ti Ezequiel 28:12–19 iti lawag ti Exodo 25:19, 20. Ania ti kababalin daytoy natnag a nabiag?`

Segun daytoy a teksto, ti nagtaudan ti dakes ken ti nailangitan a dangadang ket nangrugi idiay langit.

Sakbay a natnag, ti nabiag nga isu a nagbalin a pagaammo a kas Satanas ket maysa idi a kerubin a mangabbong. Iti labes ti pannakayammo a kas kerubin, isu ket “Sica selloam ti pacadagupan, napno ti sirib, ken awan pagcuranganna iti imnas’ ” ken adda idi “ ‘diay Eden, a minuyongan ti Dios’ ” (Ezek. 28:12, 13). Awan kadagitoy a bambanag ti mabalin a maibaga iti nataoan nga ari ti Tiro (wenno aniaman a sabali a tao). Gapuna, ammotayo a naited kadatayo ditoy ti talgiap iti pannakatnag ni Lucifer.	

`Basaen ti Isaias 14:12–15. Ania pay ti mainayon a lawag nga ited daytoy maipapan iti nagtaudan ti dakkel a panagbinnusor?`

Segun iti Isaias 14, ni Lucifer inkeddengna nga itan-ok iti bagina ken pagbalinen ti bagina a kas Dios. Daytoy a bersikulo ket nayunanna ti nakitatayo idiay Ezequiel 28, a ti “pusom timmangsit” gapu iti “imnasmo” (Eze. 28:17), nga isu a nangiturong koma kenkuana a mangidaydayaw iti Dios nga isu a nangaramid kenkuana a naimnas. No di ket, isu ket nagbalin a napasindayag. Dakdakes pay, iti daytoy a kinapasindayag, nagtignay isuna a mangala iti lugar ti Dios ken mangpadakes Kenkuana. Ti balikas ti Hebreo iti “panagtagilakom” idiay Ezequiel 28:16 ket kaipapananna pay ti “panangpadakes,” maysa a panangipakita no kasano ti panagtrabaho ni Satanas a maibusor iti Dios ken maibusor met kadatayo.

`Kasano iti pannakaawattayo iti kinapudno a ni Lucifer, nga isu a natnag, ket sigud idi nga “awan ti pagcurangam . . . nanipud idi aldaw” a pannacaparsuana agingga iti “nasarac kenca ti kinakillo” (Eze. 28:15)? Kasano koma a ti maysa nga awan pagcuranganna a nabiag ket matnag malaksid no iti panagbalin nga “awan pagcurangana” ket iramanna ti napudno a namoralan a wayawaya?`