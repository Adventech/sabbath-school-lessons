---
title:  Ti Nagtaudan ti Panagbinnusor Ditoy Daga
date:   24/02/2025
---

Ti kapadpada ti saludsod idiay pangngarig—maipapan no apay nga adda dakes a bukel idiay talon no ti makinkukua ket nagmula laeng iti nasayaat a bukel—ket sabali pay a saludsod: no ti Dios ket pinarsuana ti lubong a namimpinsan a nasayaat, kasano ti itataud ti dakes ditoy?

`Basaen ti Genesis 1:31. Ania ti iparangarang dagiti sasao ti Dios maipapan iti kasasaad ti sangaparsuaan idi nalpas ti Dios iti panamarsua, ken apay a daytoy a sungbat ket napateg?`

Segun iti Genesis 1:31, idi nalpas ti Dios a pinarsua ti lubong, dayta ket “nasayaatda unay.” Idiay Genesis 1, awan ti pamalatpatan ti kinadakes iti panamarsua ti Dios iti daytoy a planeta. Kasano ngarud, iti idadateng ti kinadakes iti kapadasan ti tao?

`Basaen ti Genesis 3:1–7. Ania ti ibaga daytoy kadatayo no kasano ti yaadda ti dakes ditoy rabaw ti daga? Ania a lawag ti ited daytoy iti kababalin ti nailangitan a dangadang? (Kitaen pay ti Apo. 12:7–9.)`

Iti daytoy nga istoria, makitatayo dagiti ulbod maipapan iti kababalin ti Dios nga inruar ti uleg, naitudo nga isu ti diablo a mismo (ti “daan nga uleg”) idiay Apocalipsis 12:7–9. Ti uleg ket immuna a nagaramat iti maysa a saludsod tapno mangibato iti duadua iti bilin ti Dios, a nganngani mangbaliktad iti imbilin ti Dios iti saludsodna. Kalpasanna, ti uleg direkta a kinaritna ti kinuna ti Dios, a kunana ken Eva, “ ‘Saan a pudno a mataycayonto’ ” (Gen. 3:4).

Adda maysa, mabalin a ti uleg wenno ti Dios, a nagulbod ken Eva, nga itan ket mangaramid iti maysa a pili no isu ket mamati iti imbaga ti Dios kenkuana wenno iti imbaga ti uleg.

Ditoy ken iti dadduma pay a pakasarakan iti Sursurat, ti kababalin daytoy a dangadang ket kangrunaan a maipapan no ania ken asino ti patien, a daytoy a mismo ket naigamer iti pannakainaigna iti ayat. Ket dayta ket agsipud ta dagiti patpatiem maipapan iti maysa a tao, ti kita ti kinatao dayta a lalaki wenno babai, ken no dayta a lalaki wenno babai ket mapagtalkan, ket nauneg iti epektona no ayatem ken talkem dayta a tao ken, iti daytoy a kasasaad, dumngegka iti ibagana kenka.

`Basaen ti Genesis 3:15. Ti sasao ti Dios iti uleg maipapan iti bukel ti babai, a tudtudoenna ti Misias, a sugatennanto ti ulo ti uleg ket masansan a nainaganan a kas immuna nga evangelio (protoevangelium) iti Sursurat. Kasano a daytoy ket agpadpada a pasingkedanna ti kinapaypayso ti dangadang ken kaskasdi a mangipaay iti namnama nga agpaay kadatayo iti tengnga dayta?`