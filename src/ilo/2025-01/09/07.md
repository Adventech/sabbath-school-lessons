---
title:  Adalen Pay
date:   28/02/2025
---

Basaen ti surat ni Ellen G. White, “The Origin of Evil,” pp. 492–504, iti The Great Controversy.

“Awan nabatbatad ti pannakaisurona iti uneg ti Nasantoan a Surat ngem daytoy, a ti Dios uray kaskasano saan nga Isut’ mapabiddut iti iseserrek ti basol; awan nainpilitan a pannakaipanaw ti nadiosan a parabur, awan nagkurangan ti nadiosan a gobierno, a nakaipuonan ti ibabangon ti yaalsa. Ti basol simrek a sali, a ti kaaddana awan razon a maited. Isut’ palimed, di mabalin nga ibaga ti gapuna; ti panangipambar iti basol isut’ panangsalaknib kenkuana. . . . No naigiddato la a napukaw a naminpinsan [ni Satanas], nagservida koman [dagiti agtaeng idiay langit ken dadduma a lublubong] iti Dios gapu iti buteng, a saan a gapu iti ayat. Ti bileg ti manangikulbo saan koman a naan-anay ti pannakadadaelna, ket ti espiritu ti yaalsa saan met koma a napukaw a naikisap. Ti dakes napalubosan a nagluom. Agpaay a pagimbagan ti amin a law-ang kadagiti awan sardayna a panpanawen, masapul a ni Satanas paluomenna a nalaing dagiti isursurona, tapno dagiti ipabpabasolna a maikaniwas iti gobierno ti Dios makita ida dagiti amin a naparsua, iti pudno a lawagda, ken tapno ti kinalinteg ken ti di panagbaliw ti linteg ti Dios maipasdek koman nga agnanayon nga awanen ti duadua.”—Ellen G. White, The Great Controversy, pp. 492, 493, 499.

**Salsaludsod a pagiinnadalan**:

`Adu dagiti tattao a masdaaw no kasano a ti awan basolna a parsua a kas ken Lucifer ket makabasol iti umuna a gundaway. Apay a ti basol ket “palimed” unay ken “di mabalin nga ibaga ti gapuna”? Kasano a mailawlawagtayo daytoy umuna a basol a ditay irasonan wenno ikalintegan? Dayta ket, apay a ti panangilawlawag iti nagtaudanna ket isu met laeng ti panangikalintegan iti dayta?`

`Apay a ti Dios ket dina pinunas latta koman a dagus ni Satanas? Apay a ti dakes ket “masapul a mapalubosan nga agluom”? Kasano daytoy nga “agpaay a pagimbagan ti amin a law-ang kadagiti awan sardayna a panpanawen”?`

`Apay a napateg unay a maawatan a ti dangadang iti nagbaetan ti Dios ken ni Satanas ket saan nga agpaay laeng iti pannakabalin, no di ket maysa a dangadang iti naiduma a kita? Kasano a ti maysa a dangadang maipapan ti kababalin ket nainkalintegan kadagiti adu a wagas a ti maysa a dangadang maipapan iti pannakabalin laeng ket saan nga umiso?`

`Kasano a ti pannakaawat iti kababalin ti dangadang ket guyodenna nga ibaba ti bengbeng, no ar-arigen, kadagiti wagas a ti bukodmo a biag ket nalabit nga agbalin a bassit a ladawan ti nailangitan a dangadang? Ania dagiti wagas nga uray pay itan ket mapadpadasam ti kinapaypayso daytoy a dangadang? Kasano ti panangsungbatmo iti wagas a mangipakita no ania a sikigan iti napaypayso nga ayanmo?`