---
title:  Ti Kababalin ti Nailangitan a Dangadang
date:   27/02/2025
---

Nakitatayo dagiti sumagmamano a teksto a mangisuro iti maysa a nailangitan a dangadang iti nagbaetan ti Dios ken ni Satanas. Ngem kasano a posible iti kasta a dangadang? Kasano nga iti asinoman ket mabalinna a suppiaten ti mannakabalin-amin a Dios? No ti nailangitan a dangadang ket maipapan laeng iti pannakabalin, nalpas koman sakbay a nangrugi dayta. Masapul a dayta ket naiduma a kita. Pudno unay, ti Sursurat iparangarangna a ti dangadang ket maysa a riri maipapan iti kababalin ti Dios—maysa a dangadang maipapan iti pammadakes nga ipabpabasol ti diablo a maibusor iti Dios, nga (kadagiti dadduma a bambanag) Isu ket saan a naan-anay a naimbag ken naayat. Dagita a pammabasol ket saan a mabalin a maabak babaen ti pannakabalin wenno naranggas a pwersa no di ket babaen iti panamagdilig kadagiti dua nga agsalsalisal a kababalin.

“Iti panangrupirna iti basol, ti Dios mabalinna laeng nga aramaten ti kinalinteg ken pudno. Ni Satanas mabalinna nga aramaten ti di mabalin nga aramaten ti Dios—ti pasablog ken allilaw. Sinapulna a pinadakes ti sao ti Dios, ket binalinsuekna ti panggep ti gobiernona iti sangoanan dagiti angel, nga impappapatina a ti Dios saan a nalinteg iti panangibilinna kadagiti linteg ken annuroten kadagiti agnaed sadi langit; nga iti panangkiddawna kadagiti parsuana iti panagruknoy ken panagtulnog, sapsapulenna laeng ti pannakaitan-ok ti bagina. Anansata ngarud masapul a maipakita iti sangoanan dagiti agnaed sadi langit, ken kasta met kadagiti adda iti amin a lubong, a ti gobierno ti Dios nalinteg, ket ti lintegna naimbag nga awan pagkurkuranganna. Pinagparang ni Satanas nga isu a mismo ket sapsapulenna ti pannakaparang-ay ti pagimbagan ti universo. Ti pudno a kababalin ti agaagaw turay, ken ti pudno a panggepna, ket masapul a maawatan iti amin. Masapul nga adda tiempona a mangipaduyakyak iti mismo a bagbagina babaen kadagiti nadangkes nga ar-aramidna.”—Ellen G. White, The Great Controversy, p. 498.

`Basaen ti Juan 8:44, 45 iti lawag ti Apocalipsis 12:7–9. Ania ti iparangarang dagitoy a teksto maipapan iti kababalin ti diablo ken ti planona?`

Ti plano ti diablo manipud idi punganay ket tapno pagbalinenna dagiti parsua a mamati a ti Dios ket saan a pudno a nalinteg ken naayat ken ti Lintegna ket makaparigat ken makadangran kadakuada. Isu a di pagsiddaawan a tudtudoen ni Jesus ti diablo a kas “isu manangulbod ket ama ti kinaulbod” (Juan 8:44). Iti kasungani, ni Jesus immay a “ ‘tapno panecnecac ti pudno’ ” (Juan 18:37) ken direkta a sumraenna dagiti ulbod ken pammadakes ni Satanas, abaken ken, mamimpinsan, a dadaelen ti diablo ken ti pannakabalinna (1 Juan 3:8; Heb. 2:14).

Ti Apocalipsis 12:9, 10 ket inagananna ni Satanas a kas (1) ti “uleg a cadaanan”, (2) kas maysa a mangidardarum kadagiti tattao ti Dios idiay nailangitan a paraangan, ken (3) kas agturturay a dragon nga isu a mangallilaw iti lubong. Ti sao ti Griego a naipatarus a “diablo” ket kaipapananna ti “managpadpadakes,” a maminsan pay nga ipakpakitana a ti kababalin ti dangadang ket maipapan kadagiti patpatien, pakairamananen dagiti patpatien maipapan iti kababalin ti Dios.