---
title:  Naayaban a Mangipasdek iti Hustisya
date:   19/03/2025
---

Dagiti mammadto iti Sursurat ket agtultuloy nga ipaganetgetda ti ayab ti Dios agpaay iti hustisya iti sociedad. Maulit-ulit, ti Sursurat ket saan nga agsanud manipud kadagiti panangipaganetget kadagiti isyu ti kinakillo ken panangidadanes. Pudno unay, ti ayab ti Dios a mangiyeg iti panangukom ket iti bagbagina a mismo isu ayab ti Dios a mangipasdek iti hustisya.

Kas pangarigan, ti mammadto Isaias ket saanna a laglag-anen dagiti sasao maipapan iti kinakillo idiay Israel iti dayta a tiempo. Dagiti sasaona ken ayab nga agpaay iti hustisya ket aguni koma a napigsa ken nalawag kadagiti lapayagtayo ita nga aldaw. “ ‘Sursuroenyo ti agaramid iti naimbag; sapulenyo ti kinajusticia, saranayenyo dagiti maparigat, icalinteganyo dagiti ul-ulila, salacnibanyo ti balo a babai’ ” (Isa. 1:17). Mainayon pay, ipakdaarna “ ‘asi pay’ ” a maibusor kadagiti “ ‘mangituyang iti nakillo a bilin’ ” ken “ ‘tacawenda ti calintegan dagiti napanglaw’ ” (Isa. 10:1, 2), ballaag: “ ‘Ket ania ti aramidenyonto iti aldaw ti isasarungcar, ken ti pannacarba nga umayto nga aggapu iti adayu? Asino ti pagcamanganyo a tumulong cadacayo? ket sadino ti pangibatianyonto ti dayagyo?’ ” (Isa. 10:3).

Kasta met, ti mammadto Jeremias ipakdaarna ti mensahe ti Dios: “ ‘Asi pay daydiay mangbangon iti balayna babaen iti kinakillo, ken dagiti siledna iti saan a kinajusticia; nga aramatenna ti bannog ti caarrubana nga awan ti tangdan, ket dina ited kencuana ti gungona. . . . Saan aya a ni amam ti nangan ken imminum, ken nagararamid iti kinajusticia ken kinalinteg? Idi a casta nasayaat kencuana. Isu inocomna ti panggep ti napanglaw ken nacacaasi; idi a casta nasayaat: Saan aya a daytoy ti panangammo caniac? cuna ni Jehova” (Jer. 22:13, 15, 16).

`Basaen ti Mateo 23:23–30. Ania ti isuro ni Jesus ditoy no ania iti kapapatgan unay? Ania ngata iti kayatna a saoen idi imbagana dagiti “banag a napatpateg”?`

Di la ket ta panunoten ti maysa a ti kinakillo ket pakaseknan laeng dagiti mammadto iti Daan a Testamento, makitatayo a nalawag unay ditoy ken iti dadduma a pakasarakan iti panagministro ni Jesus a daytoy ket kangrunaan unay a pakaseknan ni Cristo a Mismo. Kas iti panangibagana: “ ‘Asicayo pay, escriba ken Fariseo, a managinsisingpet! ta agbayadcayo ti pagcapul-lo ti yerbabuena, ti anis ken ti comino, ket dicay incancano dagiti banag a napatpateg iti linteg nga isuda, ti kinalinteg, ti panangngaasi ken ti pammati. Dagitoy rebbengyo coma nga aramiden, ket dicay met bay-an dagiti dadduma’ ” (Mat. 23:23). Iti maipada a teksto idiay Lucas, ni Jesus inyunnoyna a “ ‘liclicanyo ti kinalinteg ken ti ayat ti Dios’ ” (Lucas 11:42).

`No isentrotayo ti imatangtayo kadagiti “napatpateg a banag” ita nga aldaw, ania ngata iti kitana dayta a kas maisupadi iti aniaman a “pagcapul-lo ti yerbabuena, ti anis ken ti comino” a nalabit nga isu ketdi iti pangisensentroantayo iti imatangtayo?`