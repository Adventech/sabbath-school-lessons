---
title:  Ti Dios Ayatenna ti Hustisya
date:   18/03/2025
---

Ti Sursurat ipakdaarna a ti Dios ayatenna ti hustisya ken guraenna ti dakes (kas pangarigan, Sal. 33:5; Isa. 61:8), ken maseknan unay Isuna maipapan iti kinakillo, nga isu a mangriing iti nalinteg a luksaw iti biang dagiti amin a biktima ti kinakillo. Iti amin a Daan ken Baro a Testamento, ti Dios ket agtultuloy a naayat agpaay iti pagimbagan ti nailupitlupit ken naidadanes kabayatan nga iyebkasna ti nalinteg nga unget a maibusor kadagiti mangbikbiktima ken mamarparigat.

`Basaen ti Salmo 82. Kasano iti panangiyebkas daytoy a Salmo iti pakaseknan ti Dios iti kinakillo iti daytoy a lubong? Ania iti mabalin a kaipapananna kadatayo ita nga aldaw?`

Kas iti pannakaawat dagiti adu a komentarista, daytoy a teksto ket babalawenna dagiti naidagaan nga agtuturay a responsable iti kinakillo iti kagimungan ken isu met iti mangitudtudo iti panawen a ti Dios ket okomenna dagiti nailangitan nga agtuturay (dagiti “didios) iti likudan ti rinuker a naidagaan nga ok-okom ken agtuturay (nalawag a, dagiti sinasairo a pwersa). Masinnunuo, dagiti agtuturay ket madamag, “Casano ti cabayag ti panangocomyonto a sikikillo, ken pammadayawyo cadagiti tattao a managdacdakes?” (Sal. 82:2).

Mainayon pay, maidarumda: “Ocomenyo dagiti napanglaw ken ul-ulila: aramidenyo ti kinalinteg cadagiti naladingit ken nacurapay. Subbotenyo dagiti napanglaw ken macasapul: ispalenyo ida iti ima dagiti managdacdakes” (Sal. 82:3, 4). Ditoy ken kadagiti dadduma pay a pakasarakan, dagiti mammadto ti Daan a Testamento ket ibagada ti nalawag nga ayab agpaay iti hustisya. Daytoy ket saan a sumegunda laeng a pakaseknan ti Sursurat; dayta ket kangrunaan iti mensahe dagiti mammadto iti intero a Daan a Testamento ken iti sinao ni Jesus idi adda ditoy a naglasag.

Saan a palimed dagiti tarigagay ken sapsapulen ti Dios kadagiti mangibaga nga ay-ayaten ken agtulnogda Kenkuana. Ipatuldona a nalawag unay idiay Mikias 6:8 (ken kadagiti umas-asping a teksto kadagiti dadduma a pakasarakan): “Imparangna kenca, O tao, daydiay naimbag; ket ania aya ti iparebbeng ni Jehova kenca, no di laeng ti agaramid a sililinteg, ken iti kinamanangngaasi ken pannagna a sipapacumbaba iti Diosmo?”

Daytoy a sentimiento ket naiyallangogan iti amin a Sursurat. Kas pangarigan, ni Jesus kunana: “ ‘Gapu itoy mailasindanto a dacayo ti adalac, no adda ayatyo iti maysa ken maysa’ ” (Juan 13:35; idilig iti 1 Juan 4:8–16).

`Ania ngata ti langa dagiti pampamilya ken ig-iglesiatayo no isentrotayo iti Mikias 6:8 ken nainggandatan nga aramiden dayta iti sao ken aramid? Iti aniaman a lawag nga ayanmo, kasano a ti pannakaipakat dagitoy a principio ket maipaduyakyak a nasaysayaat?`