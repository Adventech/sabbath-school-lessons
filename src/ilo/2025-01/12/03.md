---
title:  Dagiti Dua a Kadakkelan a Basbasol
date:   17/03/2025
---

Segun ken Jesus a Mismo, dagiti dua a kadakkelan a bilbilin ket ti ayat nga agpaay iti Dios ken ayat nga agpaay iti maysa ken maysa. Ken iti panangaramid kadagitoy a bilbilin ket iramanna ti sakripicio a mangipakita iti ayat kadagiti sabsabali, nga isu iti kaipapanan iti napaypayso a panangsurot kadagiti tugot ni Jesus.

Ita, no dagiti dua a kadakkelan a bilbilin ket ayat nga agpaay iti Dios ken ayat nga agpaay iti sabsabali, ania dagiti dua a kadakkelan a basbasol?

`Basaen ti Salmo 135:13–19. Ania ti iparangarang daytoy maipapan iti maysa a gagangay a basol a naipaganetget iti amin a Sursurat?`

Ti Daan a Testamento ket agtultuloy a mangipaganetget iti kinapateg ti ayat nga agpaay iti Dios iti ngatoen ti amin (kitaen ti Deut. 6:5). Daytoy ket nasinged unay a nainaig iti dakkel a basol ti panagdayaw iti ladladawan, nga isu iti kasupadi ti ayat nga agpaay iti Dios.

`Basaen ti Zacarias 7:9–12. Segun iti mammadto Zacarias iti daytoy a teksto, ania iti babalawen ti Dios? Kasano a dayta ken ti basol a panagdaydayaw iti ladladawan ket mainaig kadagiti dua a dakkel a bilbilin?`

Saan laeng nga iti panagdaydayaw iti ladladawan a simmungbat ti Dios a nabuyogan iti unget ti ayat, no di pay ket iti saan a husto a panangtratar dagiti tattaona, uray pay no minnaysa wenno innadu. Ti Dios ket makaunget iti kinakillo agsipud ta ti Dios ket isut’ ayat.

Dagiti dua a dadakkel a basbasol a naipaganetget iti amin a Daan a Testamento ket dagiti saan a panagballigi a mainaig iti dua a dadakkel a bilbilin: ayaten ti Dios ken ayaten ti maysa ken maysa. Dagiti dua a kadadakkelan a basbasol ket dagiti saan a panagballigi ti ayat. Iti ababa a pannao ngarud, ket saanmo a masalimetmetan dagiti bilbilin no saanmo nga ay-ayaten ti Dios ken no saanmo nga ayaten dagiti dadduma.

Pudno unay, ti 1 Juan 4:20, 21 kunana: “No adda agcuna: Siac ayatec ti Dios, ket guraenna ni cabsatna, isu ti maysa a naulbod ta ti saan nga agayat iti cabsatna, isu a nakitana, saanna a mabalin nga ayaten ti Dios, isu a dina nakita. Ket daytoy a bilin a naadda cadatayo nagtaud kencuana: Nga ti agayat iti Dios, ayatenna met coma ni cabsatna.”

`Kasano iti panangilawlawagmo no apay nga iti panangayat iti Dios ket saan a mabalin a maisina manipud iti panangayat iti dadduma a tao? Kasano iti panangawatmo iti daytoy di mapagsina a silpu?`