---
title:  Komentaryo Dagiti Mannursuro
date:   21/03/2025
---

### Paset I: Pakabuklan 

**Kangrunaan a Teksto**: 1 Juan 4:20

**Sentro ti Adal**: Mat. 19:16–22; Mat. 22:35–40; Mat. 25:40, 45; Lucas 10:30–37; 1 Juan 4:20.

**Panangyammo**: No ay-ayatentayo ti Dios, ayatentayo iti maysa ken maysa ken makarikna iti pannakaseknan agpaay iti pagimbagan dagiti dadduma.

**Dagiti Tema ti Liksion**: Daytoy adal ita a lawas ket ipaganetgetna dagiti dua a kangrunaan a kapanunotan.

1. Ti di mapugsat a panagsilpo ti panangayat iti Dios ken panangayat kadagiti sabsabali (hustisya): Iti Sursurat, ti panangayat iti maysa a kapammatian ket iramanna ti natibker a naayat nga ar-aramid babaen ti panangibingay kadagiti namaterialan a bambanag iti maysa a kabsat a lalaki ken kabsat a babai nga agkasapulan. Ti panagiinnayat iti maysa ken maysa ket ipasimudaagna ti maysa a pakaseknan agpaay iti pagimbagan ti kabsat a babai wenno lalaki. Ti bukod a nainsakripicioan nga ayat ni Cristo agpaay kadatayo ket isu ti pakaibatayan ti pannakaammo ken aramidtayo iti ayat, isu nga iti saan a panagballigi a mangayat kadagiti sabsabali ket kaipapananna ti saan a panagballigi a makakita iti Dios nga Isu a naiparangarang ken Jesu-Cristo.
2. Dagiti Di Panagballigi ti ayat—no ti ayat ken hustisya ket agsinada: No ay-ayatentayo ti Dios, ayatentayo dagiti sabsabali ken mariknatayo ti pakaseknan agpaay iti hustisya a naisentro iti pagimbagan dagiti tattao. Iti kasunganina, ti panagsina iti panangayat iti Dios ken ti panangaramid iti hustisya kadagiti sabsabali ket ipaduyakyakna ti nakurang a pannakaitalaga iti panangsalimetmet kadagiti bilbilin ti Dios. Daytoy ket isu ti kasasaad iti pakasaritaan ti baknang nga agturay nga agtutubo, nga isu a nangipagarup a tungtungpalenna dagiti bilbilin ngem saan a nagballigi a mangipakita iti ayat kadagiti napanglaw. Ti sabali pay a pangarigan kadagiti Evangelio ket ti padi ken ti Levita idiay pangngarig ti naimbag a Samaritano. Impagarupda met a sursurotenda dagiti paglintegan ti kinadalus ngem dida nagballigi a nangipakita iti kinamanangngaasi ken ayat.

**Panangipakat iti Biag**: Kasano nga agbibiagka a maitunos iti kapanunotan nga iti panagayat iti Dios ket ramanenna ti panangasikaso kadagiti kasapulan dagiti sabsabali?

### Paset II: Komentaryo

**1. Ti Di Mapugsat a Panagsilpo ti Panangayat iti Dios ken Panangayat Kadagiti Sabsabali (Hustisya)**

Ti panagsilpo ti panangayat iti Dios ken panangayat kadagiti sabsabali, iti 1 Juan 4:20, ket mangipaay iti maysa a napateg a pannakailawlawag dagiti patigmaan ni Juan a maibusor iti saan a panagballigi a panangayat kadagiti kakabsat a lallaki ken kakabsat a babbai, a kas naipaganetget kadagiti immun-una a teksto. Ni Karen H. Jobes ket ipakitana nga iti 1 Juan 4:20, “ni Juan agtultuloy iti panangsaritana iti ayat, nangnangruna kadagiti padana a mamati.”—1, 2, & 3 John: Zondervan Exegetical Commentary on the New Testament (Grand Rapids, MI: Zondervan, 2014), p. 206. Adda dagiti tallo a teksto iti 1 Juan a mangtratar iti daytoy a topiko.

Idiay 1 Juan 2:9–11, ni Juan inaigna dagiti kababalin a panagayat ken saan a panagayat/pananggura kadagiti pada a mamati kadagiti agsupadi a ladawan ti lawag ken sipnget. Kadagiti sasaona, “Ti agcuna nga adda iti lawag ket guraenna ni cabsatna, adda pay laeng iti kinasipnget agingga ita. Ti agayat iti cabsatna, agtalinaed iti lawag, ket awan kencuana ti aniaman a pacaiculboan. Ngem ti gumura iti cabsatna, adda iti kinasipnget ket magmagna iti sipnget, ket dina ammo no sadino ti papananna, agsipud ta ti sipnget kinullaapanna dagiti matana.” (1 Juan 2:9–11).

Kasta met, idiay 1 Juan 3:10, 11, ti panamaglasin ket iti nagbaetan dagiti annak ti Dios ken dagiti annak ti diablo. “Iti daytoy maiparangarang dagiti annac ti Dios ken dagiti annac ti diablo, siasinoman a saan nga agaramid ti kinalinteg, saan a tao ti Dios, uray ti di agayat ken cabsatna. Ta daytoy ti damag a nangngegyo nanipud idi punganay: Nga agayan-ayattayo coma” (1 Juan 3:10, 11).

Kalpasanna, idiay 1 Juan 3:14–17, masarakantayo dagiti ad-adu pay a pannakaibinsabinsa maipapan kadagiti patigmaan ni Juan iti daytoy a banag, itan iti panagsupadi ti biag ken patay. “Ammotayo nga immalistayo nanipud ken patay, agingga iti biag agsipud ta ayatentayo dagiti cacabsat; ti saan nga agayat, agtalinaed ken patay. Siasinoman a gumura ken cabsatna mangpapatay ket ammoyo nga awan ti manangpapatay nga adda biagna nga agnanayon, nga agtaeng kencuana. Itoy ti pacaammoantayo iti ayat agsipud ta isu intedna ti biagna a maipaay cadatayo; ket datayo rebbengtay nga ited dagiti biagtayo a maipaay cadagiti cacabsat. Ngem dayta agicut cadagiti sanicua daytoy a lubong, ket makitana ni cabsatna nga aglac-am iti pannacasapul, ket punitanna kencuana ti pusona, casano ti panagnaed ti ayat ti Dios kencuana?” (1 Juan 3:14–17).

Dua a napateg a nabinsabinsa dagiti napaliiw iti daytoy a teksto. Umuna, iti panangayat iti maysa a kapammatian ket naipakita kadagiti balbalikas a panangibingay kadagiti material a bambanag iti maysa a kabsat a lalaki wenno babai nga isu nga agkasapulan. Daytoy natibker a naayat nga aramid ket maysa a napateg a langa ti hustisya, idinto a ti panangitandudo iti hustisya wenno pagimbagan ti sociedad ket nasayaat unay a maawatan a kas pannakaparang-ay iti pagimbagan dagiti sabsabali, nga isu a mangipasimudaag iti pannakapalag-an ti panagsagsagaba ditoy lubong. Ti panagsagsagaba ket makita ditoy a kas nalatak a langa ti kinakillo. Maikadua, ti ayat nga agtakder agpaay iti hustisya, iti aramid a panangipaay kadagiti kasapulan dagiti sabsabali, ket paset ni Cristo a naibatay idiay 1 Juan 3:16 (“Itoy ti pacaammoantayo iti ayat agsipud ta isu intedna ti biagna a maipaay cadatayo; ket datayo rebbengtay nga ited dagiti biagtayo a maipaay cadagiti cacabsat”). Dayta ket, ti bukod a panagsakripicio ti ayat ni Cristo agpaay kadatayo ket isu iti pakaibatayan iti pannakaammotayo ken aramid ti ayat.

Iti kasta ngarud, no basaentayo ti 1 Juan 4:20 (“No adda agcuna, ‘Siac ayatec ti Dios,’ ket guraenna ni cabsatna, isu ti maysa a naulbod ta ti saan nga agayat iti cabsatna, isu a nakitana, saanna a mabalin nga ayaten ti Dios, isu a dina nakita?”) iti lawag ti 1 Juan 2:9–11; 1 Juan 3:10, 11, ken nangnangruna ti 1 Juan 3:14–17, posible nga adawen dagiti sumaganad a pakadagdagupan. Umuna, ti saan a panagballigi a mangayat kadagiti kapammatian ket nangnangruna a maipakita iti panangliway a mangipaay kadagiti namaterialan a kasapulan dagiti kakabsat a lallaki ken babbai. Segun iti nateolohiyaan a kapanunotan iti 1 Juan 4:20, daytoy a saan a panagballigi ket maysa a pammaneknek a ti agkunkuna a mamati ket saanna nga ay-ayaten ti Dios. Ti nateolohiyaan a panangadal iti kababalin ti tao [antropologo] ket mabalin nga isu ti pakaibatayan daytoy a kapanunotan, agsipud ta ti Dios pinarsuana dagiti tattao iti kaladawanna (Gen. 1:27).

Nupay kasta, ti pakaibatayan ti kapanunotan ti 1 Juan 4:20 ket kas la met a ken Cristo. Dayta ket, kas iti nakitan idiay 1 Juan 3:16, ti bukod a panagsakripicio ti ayat ni Cristo ket agpadpada nga isu ti pamuon ti pannakaammotayo iti ayat ken ti mangtignay a pagwadan/pannakabalin agpaay iti panangayattayo kadagiti sabsabali. Daytoy a pakaibatayan ken Cristo ket naulit a napasingkedan idiay 1 Juan 4:9–11.

Kabayatan nga “awan ti tao a nacakita iti Dios uray caano” (1 Juan 4:12), ti ayatna ket makita wenno “nacaiparangarangan ti ayat ti Dios cadatayo” agsipud ta “imbaon ti Dios ti Anacna a bugbugtong ditoy lubong” (1 Juan 4:9). Kinapudnona, ti sasao nga “agayattayo” iti Dios, “agsipud ta isu inayatnatayo nga immuna” (1 Juan 4:19) ket nailawlawag a naibatay ken Cristo iti panangkita a saan a datayo ti immuna a nangayat iti Dios, “no di ket gapu ta isu inayatnatayo, ket imbaonna ti Anacna a daton a subbot cadagiti basbasoltayo” (1 Juan 4:10). Ket “no casta unay ti pinagayat ti Dios cadatayo, rebbengtay met ti agayanayat” (1 Juan 4:11).

Ti kapanunotan a ni Cristo ket isu ti makita a pannakaipaduyakyak ti ayat ti Dios, nga Isu a saantayo a makita (1 Juan 4:12), ket napasingkedan manen babaen ti bukod a testimonio ni Juan kas maysa a nakasaksi ken Jesus: “Ket dacami nakitami ket sacsianmi a ti Ama imbaonna ti Anac a Manangisalacan iti lubong” (1 Juan 4:14; kitaen pay ti Juan 1:14, 18). Gapuna, kas iti kuna ni Jobes, “ti saan a panagballigi a panangayat kadagiti sabsabali ket kayatna a saoen a ti maysa a tao ket saan a nagballigi a makakita iti Dios nga isu a naiparangarang ken Jesu-Cristo ket iti kasta ngarud ket saanna a kabaelan a pulos nga ayaten ti Dios.”—1, 2, & 3 John: Zondervan Exegetical Commentary on the New Testament, p. 207. Daytoy di mapugsat a panagsilpu ti panangayat iti Dios ken panangayat kadagiti sabsabali (iti banag a panangparang-ay iti hustisya, dayta ket, ti pagimbagan dagiti sabsabali), a makita manipud iti takder a naisentro ken Cristo, ket palagipannatayo iti pinasingkedan ni Jesus idiay Mateo 25:40: “ ‘Pudno cunac cadacayo, a gapu ta inaramidyo iti maysa cadagitoy canunumoan cadagitoy cacabsatco, inaramidyo met caniac;’ ” kitaen pay ti Mat. 25:45, nga isu a mangaramat iti negatibo a pagsasao a mangiyebkas iti daytoy a principio).

**2. Dagiti di Panagballigi ti Ayat—No ti Ayat ken Hustisya ket Agsinada**

Ti panagsilpu iti nagbaetan ti panangayat iti Dios ken panangayat kadagiti sabsabali, nangnangruna iti langa ti hustisya (panangparang-ay iti pagimbagan ken pannakapalag-an iti panagsagsagabada) ket ipaayna ti nasken a pannakailawlawag iti biag agpaay kadagiti amin a bilbilin a masarakantayo idiay Sursurat. Iti panangibaga iti sabali a wagas, ti panagsina ti panangayat iti Dios ken panangaramid iti hustisya agpaay kadagiti sabsabali (panangayat kadakuada) ket kaipapananna nga awan ti napaypayso a panagtutunos iti biagtayo, kabayatan a gandatentayo a salimetmetan dagiti bilbilin ti Dios. Maysa a pagwadan daytoy a principio ket ti nabaknang a baro nga agturay (Mat. 19:16–22), nga isu a pinagarupna a tungtungpalenna dagiti bilbilin, ngem saan a nagballigi a mangipakita iti ayat kadagiti napanglaw a mabuyogan kadagiti namaterialan a sanikua ken kalpasanna, iti kamaudianna, ket saan a nagballigi a sumurot ken Jesus. Sabali pay a napateg a pagwadan kadagidiay Evangelio ket ti padi ken ti Levita idiay pangngarig ti naimbag a Samaritano (Lucas 10:30–37), kabayatan a pinagarupda a sursurotenda dagiti linlinteg ti kinadalus, a nainaig idiay templo, ngem saanda a nagballigi a mangipakita iti asi ken ayat iti lalaki nga agngabngabit ken patay idiay dalan manipud Jerusalem a mapan Jerico.

Ni Jesus ipaganetgetna iti maysa a pannakitungtong iti maysa nga abogado, kas nailanad idiay Mateo 22:35–40, nga iti agayat iti Dios ken iti maysa a karruba ket dua dagitoy a pagibitinan a mangtengngel iti amin a sursuro ti Biblia (ti linteg ken dagiti mammadto). Kabayatan nga adu a patarus (iti ingles) iti Mateo 22:40 ket ipaayda ti berbo ti Griego a kremánnymi a kas agdasdas-al (“Kadagitoy dua a bilbilin agdas-alda amin iti Linteg ken dagiti Mammadto [bukod a patarus]”), dagiti ad-adu a patarus (iti ingles) ket inaramatda ti litiral a kaipapanan a nakabitin (“ ‘Kadagitoy dua a bilbilin nakabitin amin ti Linteg ken dagiti Mammadto, [bukod a patarus]’ ”).

### Paset III: Panangipakat iti Biag

Iti lawag ti di mapugsat a panagsilpu ti panangayat iti Dios ken panangayat kadagiti sabsabali, ti nainsakripicioan nga ayat ni Cristo idiay krus ket isu iti pakaibatayan ti ayatmo kadagiti sabsabali. Manipud daytoy a panangkita, pagiinnadalanyo iti klaseyo dagiti sumaganad a salsaludsod:

1. Ania dagiti wagas a ti ayat ti Dios, kas naiparangarang idiay kruz, ket isu ti pagwadam iti panangayatmo kadagiti sabsabali?
2. Ania dagiti sakripicio a napersonalan nga ar-aramidem iti panangayat kadagiti sabsabali ken tapno mangipaay iti hustisya/tulong iti kasapulanda?
3. No dagiti tattao ket agsagabada gapu iti kinapanglaw, pannakaparparigat, wenno aniaman a kita ti kinakillo, ania ti mabalin nga aramidentayo kas maysa nga iglesia a tumulong kadakuada?

`Notes`