---
title:  Adalen Pay
date:   07/03/2025
---

Basaen ti surat ni Ellen G. White, “The Power of Satan,” pp. 341–347, iti Testimonies for the Church, vol. 1.

“Ti natnag a tao ket isu ti nainkalintegan a kayaw ni Satanas. Ti misyon ni Cristo ket tapno arayaten isuna manipud iti pannakabalin ti dakkel a kabusorna. Ti tao ket naikasigudan nga agduyos a sumurot kadagiti singasing ni Satanas, ken saanna a pagballigian a tukiaden iti nakabutbuteng a kabusor malaksid no ni Cristo, ti nabileg a Manangparmek, ti agtaeng kenkuana, mangibagnos kadagiti tarigagayna, ken mangted kenkuana iti pigsa. Ti Dios laeng iti makabalin a manglimitar iti pannakabalin ni Satanas. Isu ket mapan ken agsubli ditoy daga, ken magna nga agpangato ken agpababa iti dayta. Isu ket dina maliwayan a buyaen iti uray maysa a kanito, gapu iti buteng a mapukawna iti maysa a gundaway a mangdadael kadagiti karkararua. Napateg a maawatan dagiti tattao ti Dios daytoy, tapno maliklikanda dagiti palab-ogna. Ni Satanas ket isagsaganana dagiti pangallilawna, nga iti maudi a kampanyana a maibusor kadagiti tattao ti Dios ket mabalin a dida maawatan nga isuna daytoy. 2 Corinto 11:14: ‘Ket saan a nacascasdaaw; ta uray ni Satanas agbalin a cas la angel ti lawag.’ Kabayatan a dagiti naallilaw a karkararua ket ibagada nga awan ti Satanas, al-alaen ni Satanas ida a kayaw, ken agtartrabaho babaen kadakuada iti maysa a nalawa a pamayan. Ni Satanas ket ad-adda a nasaysayaat ti pannakaammona ngem dagiti tattao ti Dios iti pannakabalin a maadda kadakuada a mangabak kenkuana no ti pigsada ket adda ken Cristo. No sipapakumbabada a mangawis iti nabileg a Manangparmek nga agpaay iti tulong, ti kakakapsutan a mamati iti kinapudno, nga agtaltalek a sititibker ken Cristo, ket mabalinanna a tukiaden a sibaballigi ni Satanas ken dagiti amin a kakaduana. Isu ket nasikap unay nga umay a silalatak, sibibileg, agraman dagiti pannulisogna; agsipud ta no kasta, ti agdungdungsa a pigsa ti Cristiano ket mariing, ket agdas-al iti napigsa ken nabileg a Mangisalakan. Ngem isu ket umay a di mapupuotan, ken agtrabaho nga agpampamarang babaen kadagiti annak ti kinasukir nga isu nga agkunkuna a nadiosan.”—Ellen G. White, Testimonies for the Church, vol. 1, p. 341.

**Salsaludsod a pagiinnadalan**:

`Ania ti kayatna a saoen ti agbalin a “nainkalinteg a kayaw ni Satanas”? Kayatna kadi a saoen a ti diablo ket mabalinna nga aramiden iti aniaman a kayatna kadagiti tattao? No saan, apay a saan? Kasano iti pannakainaig daytoy iti nagnaganentayo a “paglintegan ti dangadang” iti nailangitan a dangadang?`

`Apay nga inikkan ti Dios ni Satanas iti aniaman a pagturayan iti nailangitan a dangadang, uray pay no temporaryo laeng? Ania ti ibaga daytoy kadatayo maipapan iti wagas ti Dios a sungbatan dagiti pammabasol ni Satanas?`

`Kasano iti panangsungbatmo kadagidiay mangilibak, uray pay Cristiano, iti kaadda ni Satanas a kas maysa a napaypayso, personal a nabiag? Nupay saantayo a mapaneknekan iti kaadda ni Satanas, ania a pammaneknek ti mabalinmo nga iparang a mabalin a makatulong iti maysa a tao a naindaklan unay a naallilaw?`