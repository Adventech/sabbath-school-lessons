---
title:  Ti (Temporaryo) nga Agturay iti Daytoy a Lubong
date:   05/03/2025
---

Nakitatayon iti napalabas nga adal nga, iti uneg ti nailangitan a dangadang, ni Satanas ken dagiti kakaduana ket temporaryo a naikkanda iti napateg a pagturayan iti daytoy a lubong, nakedngan a maiyannatop iti sumagmamano a kita dagiti paglintegan ti dangadang.

Dagitoy a paglintegan ti dangadang ket kednganna saan laeng a dagiti ar-aramid ti kabusor—ti diablo ken dagiti kakaduana—no di ket kednganna met ti aramid ti Dios a mangpunas wenno mangpabassit iti kinadakes a (temporaryo) nga agtinnag iti uneg ti pagturayan ti kabusor. Agsipud ta ti Dios ket saanna a pulos a dadaelen dagiti karkarina, ta immanamong Isuna kadagiti paglintegan ti dangadang—gapuna impalubosna iti sumagmamano a nakedngan ken temporaryo a panagturay ti diablo—ti Dios ket namoralan a kinednganna ti masakbayan nga aramidenna (nga awan iti panangpabassitna iti sigud a pannakabalinna).

`Basaen ti Juan 12:31; Juan 14:30; Juan 16:11; 2 Corinto 4:4; ken Lucas 4:6. Ania ti isuro dagitoy a teksto maipapan iti panagturay ti kabusor iti daytoy a lubong?`

Ti Baro a Testamento ket iparangna ti maysa a panagrupak dagiti pagpagarian, dagiti pagpagarian ti lawag ken sipnget, iti sipnget aggapu ken Satanas ken ti yaalsana. Paset iti misyon ni Cristo ket tapno abakenna ti pagarian ni Satanas: “Gapu itoy a panggep naiparangarang ti Anac ti Dios, tapno pucawenna dagiti ar-aramid ti diablo” (1 Juan 3:8).

Nupay kasta, adda dagiti “paglintegan” a manglimitar iti mabalin nga aramiden ti Dios kabayatan nga agtalinaed a napudno kadagiti principio iti likudan ti gobiernona. Dagitoy a limitasyon ket iramanna dagitoy (1) ti panangited iti wayawaya a pagayatan kadagiti parsua ken (2) ti naintulagan a paglintegan ti dangadang, nga isu a saantayo nga ammo ita. Iti kakasta a lapped ken limitasyon iti nadiosan nga aramid ket addaan kadagiti napateg nga ipasimudaag iti namoralan a kabaelan ti Dios a mangpabassit ken/wenno dagus a panangpunas iti kinadakes iti daytoy a lubong. Gapuna, makitatayo ti agtultuloy a kinadakes ken panagsagaba, nga isu a pudno unay a gapu a dagiti adu a tattao ket agduadua iti kaadda ti Dios wenno iti kinaimbagna. Nupay kasta, iti kanito a ti pakasaritaan ti dakkel a panagbinnusor ket maawatan, ken dagiti limitasyon nga inkabil ti Dios no kasano iti panangtratarna iti kinadakes, mabalinantayo iti sumagmamano a tukad a maawatan a nasaysayaat no apay a dagiti bambanag ket kas iti kasasaadda—agingga iti maudi a panagballigi ti Dios iti kinadakes.

`Kasano a ti kinapudno a ni Jesus naganenna ni Satanas nga “agturay” iti daytoy a lubong ket tumulong iti pannakaawattayo iti kinadakes nga adda ditoy lubong ita? Anian a makaliwliwa a pudno unay a temporaryo laeng dayta a panagturay!`