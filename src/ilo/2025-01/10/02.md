---
title:  Maysa a Nataktak nga Angel
date:   02/03/2025
---

Kas nakitatayon, dagiti saan a husto a “didios” dagiti nasnacion ket sairo a nagpamarang. Ken kadagiti dadduma a pakasarakan makitatayo ti pammaneknek a dagiti sinasairo a nailangitan nga agturturay ket no dadduma isuda dagiti adda iti likudan dagiti naidagaan nga agturturay. Uray pay dagiti ahente nga angel nga imbaun ti Dios ket mabalin a supiaten dagiti pwersa ti kabusor.

`Basaen ti Daniel 10:1–14, agraman ti naisangsangayan a panangkita kadagiti bersikulo 12, 13. Ania ti isuro dagitoy a bersikulo a mayataday iti nailangitan a dangadang. Ania iti makunam iti angel nga imbaun ti Dios nga adda “bimmusor” kenkuana iti duapulo ket maysa nga aldaw?`

Kasano koma a ti maysa nga angel nga imbaun ti Dios ket mabalin a “busoren” iti tallo a lawas? Kas mannakabalin-amin, ti Dios ket addaan iti pannakabalin a mangsungbat a dagus ken Daniel—dayta ket, no pilienna a kasta. No winatwatna ti pannakabalinna a mangaramid a kasta, mabalinna a pagparangen a dagus ti maysa nga angel ken Daniel. Nupay kasta, ti angel nga imbaun ti Dios ket “binusor” ti “principe ti pagarian ti Persia” iti uneg ti tallo a lawas. Ania iti mapaspasamak ditoy?

“Iti tallo a lawas nakigubal ni Gabriel kadagiti pannakabalin ti sipnget, a sapsapulenna a sumraen dagiti impluwensya nga agtartrabaho iti panunot ni Ciro. . . . Amin a mabalin nga aramiden ti langit a maipaay kadagiti tattao ti Dios ket naaramid. Ti balligi ket nagun-od iti kamaudiananna; dagiti pwersa ti kabusor ket natengngelda iti amin nga aldaw ni Ciro, ken iti amin nga aldaw ti anakna a ni Cambyses.”—Ellen G. White, Prophets and Kings, p. 572.

Tapno mapasamak iti kasta a dangadang, masapul a ti Dios ket saanna nga aramaten amin a pannakabalinna. Masapul a ti kabusor ket maikkan iti sumagmamano a pudno a wayawaya ken pannakabalin a saan a maikkat a sidadarasudos, ngem nakedngan babaen ti sumagmamano a kondisyon nga ammo ti agpada a partido (dagiti pannakabinsabinsana ket saan a naiparangarang kadatayo). Kasla adda dagiti kondisyon iti nailangitan a dangadang nga uray dagiti angel ti Dios ket agtartrabahoda iti uneg dagita a kondisyon, nga isu a kadagiti sumarsaruno nga adal ket maawagan a kas “dagiti paglintegan ti dangadang.”

Iti maysa a matudtudo a panangkita, iti pannakaawat kadagitoy a limitasyon ket nalabit a saan a narigat no arakupentayo ti kapanunotan, a nasaritan, a ti Dios ket agtrabaho laeng babaen iti ayat, ken dayta nga ayat, saan nga inkapilitan, ket isu ti pamuon ti gobiernona. Daytoy a kapanunotan, a ti Dios ket agtrabaho laeng babaen kadagiti principio nga aggapu iti ayat, ti mabalin a tumulong kadatayo a makaawat a nasaysayaat iti dakkel a panagbinnusor.

`Kasano a napadasam dagiti limitasyon ti panagtrabaho babaen laeng kadagiti principio ti ayat ken saan nga iti panangpilit? Ania dagiti adal a nasursurom maipapan kadagiti limitasyon ti pannakabalin?`