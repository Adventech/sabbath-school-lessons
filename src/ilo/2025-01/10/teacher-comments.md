---
title:  Komentaryo Dagiti Mannursuro
date:   07/03/2025
---

### Paset I: Pakabuklan 

**Kangrunaan a Teksto**: 1 Juan 3:8

**Sentro ti Adal**: Job 1:1–12; Job 2:1–7; Daniel 10; Lucas 4:6; Juan 12:31.

**Panangyammo**: Ni Satanas ket kinedngan ti Dios iti panagturayna. Isu ket maysa a di nainkalintegan nga agturay, nangnangruna iti takder iti kababalinna.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a kapanunotan.

1. Ni Satanas ket maysa a di nainkalintegan ken temporaryo nga “agturay”: ti Dios inikkanna ni Satanas iti nakedngan ken temporaryo a panagturay kalpasan a simrek ti basol ditoy lubong, ngem daytoy a panagturay ket saan a nainkalintegan a turay. Nupay ti Dios ket kinednganna ti bukodna nga aramid a mangikkat iti dakes iti daytoy a lubong, ni Jesus ket inabakna ti diablo. Ti balligi ni Cristo iti sulisog idiay let-ang ken ti pannakaabak ni Satanas idiay kruz ket ipakpakitana a ti panagturay ni Satanas ket di nainkalintegan ken temporaryo.
2. Ni Satanas mamadpadakes, ken mangaramid kadagiti kayaw iti sidong ti “panagturayna”: Iti laksid ti kinapudno a ni Satanas ket maysa a di nainkalintegan ken temporaryo nga agturay, dagiti tattao ket posible nga agbalinda a nainkalintegan a kayaw iti panagturayna. Ti nataoan a pagayatantayo ket agduyos a sumurot kadagiti singsingasing ni Satanas, malaksid no agtaeng ni Cristo iti unegtayo, nga ibagnosna dagiti tartarigagay ken biagtayo.
3. Ni Satanas ket nakedngan iti “panagturayna”: ni Satanas ket addaan iti silid ken tiempo nga “agturay,” ngem isu ket kinedngan ti Dios iti daytoy a “panagturay.” Iti pannakailukat ti nataoan a pakasaritaan, dagiti nailangitan a pannakabalin ti kinaimbag ket suppiatenda ti dakes, ken dagiti karkararag dagiti mamati ket nabertudda a pamay-an a maibusor kadakuada.

**Panangipakat iti Biag**: Ni Satanas ket nakedngan iti temporaryo a panagturayna. Iti balligi ni Jesus kas batayan, awantayo iti sidong ti panangadipen iti panagbuteng iti patay. Ngem kasapulantayo latta nga agbalin a nasiput ken agdas-al iti pannakabalin ti Dios. Kasano nga iti panagkarkararagmo ket tumulong kenka iti sibaballigi a panangtukiad iti di nainkalintegan a panangituray ni Satanas?

### Paset II: Komentaryo

**1. Ni Satanas ket Maysa a Di Nainkalintegan ken Temporaryo nga “Agturay.”**

Kadagiti Evangelio, ti sentro ti supiat iti nagbaetan ni Satanas ken ni Jesus ket ti pannakasulisog idiay let-ang (Mat. 4:1–11; Marcos 1:12, 13; Lucas 4:1–13). Kadagiti tallo nga Evangelio, ni Lucas ket mangted iti nayon dagiti naibinsabinsa, iti maikatlo a sulisog maipapan ti tuntontonen ni Satanas a turay. Iti panangipakitana ken Jesus “iti apagdaricmat amin dagiti pagpagarian ti lubong” (Lucas 4:5), ti diablo intaggayana Kenkuana “ ‘amin dagitoy a pannacabalin . . . ken ti dayag dagitoy; ta naitedda caniac, ket itedco iti pagayatac’ ” (Lucas 4:6).

Mapagsusupiatan no agpayso nga adda turay ni Satanas nga isu nga ibagbagana nga adda kenkuana, no adda, kasano a nagun-odna dayta. Tapno masigurado a kalpasan a simrek ti basol iti lubong, “ti Dios impaayna ken Satanas iti dakkel a wayawaya a mangipakat iti makadangran nga impluwensyana iti amin a lubong.”—Sydney H.T. Page, Powers of Evil: A Biblical Study of Satan and Demons (Grand Rapids, MI: Baker Books, 1995), p. 98. Nupay kasta, daytoy a wayawaya ket naiduma iti panagkuna a ni Satanas ket addaan iti nainkalintegan a turay ditoy lubong. Kinapudnona, babaen ti panangtukiad iti itangtanggaya ni Satanas, ni Jesus ket saanna a bigbigen ti kasta a turay.

Iti Evangelio ni Juan, ti suppiat iti nagbaetan ni Satanas ken ni Jesus ket matudtudo unay a naipaganetget iti tudtudoenna a “ti principe daytoy a lubong” (Juan 12:31; Juan 14:30; Juan 16:11). Idiay Juan 12:31–33, ni Jesus ipaganetgetna ti pannakaukom ti lubong ken ti pannakaibelleng ti agturayna/principena, a nabuyogan iti matudtudo a pannakaibaga ti ipapatayna. Idiay Juan 14:30, ni Jesus itudona iti lawag ti sasao a panagpakadana kadagiti adalan “ ‘ta umay ti principe ti lubong.’ ” Ni Jesus, iti panangipaganetgetna iti isusuppiat daytoy a sasao, inayonna, “ket awan ti cucuana caniac.” Ti sasao ket nalabit a padpadaananna iti yuumay ni Judas Iscariote, nga isu ti ahente nga isu a “ti diablo a mismo ti mangaramid iti ipapatay ni Jesus.” Nupay kasta, ti kruz ket saan nga isu iti pangabakan ti diablo, no di ket iti nakaskasdaaw unay a pakaabakanna (see D. A. Carson, The Gospel According to John, The Pillar New Testament Commentary [Grand Rapids, MI: Eerdmans, 1991], p. 508). Kalpasanna, kabayatan nga isuro ni Jesus dagiti adalan maipapan iti naikari a Parakletos, ti Espiritu Santo, Isu ipaganetgetna manen, ita idiay Juan 16:11, a “ ‘ti principe daytoy a lubong naocomen,’ ” nga isu a kas la mangyallangogan iti pannakaibelleng ti diablo idiay Juan 12:31.

Iti kasta ngarud, idinto ta dagiti Evangelio ket ipaganetgetda ti panangabak ni Cristo ken Satanas idiay sulisog idiay let-ang, idiay pangruggian ti panagministrona iti publiko, ti Evangelio ni Juan ket ipaganetgetna ti pannakaabak ni Satanas, ti agturay/principe daytoy a lubong, idiay kruz (kitaen pay ti Powers of Evil: A Biblical Study of Satan and Demons, p. 129); dayta ket, iti panagpatingga ti naidagaan a panagministro ni Jesus. Iti agpadpada a kasasaad, naammoantayo a ni Satanas ket maysa a di nainkalintegan ken temporaryo nga agturay iti maysa a managbasol a lubong, maysa a lubong a maisupadi nga inayat ti Dios ngem naukom met gapu iti panangtukiadna ken Jesus (Juan 1:10, 29; Juan 3:16, 17, 19; Juan 9:39; Juan 12:31, 47; Juan 14:17; Juan 15:18, 19; Juan 16:8; Juan 17:9, 14, 16, 21). Kas iti kuna ni Robert Recker, ni Satanas “ket maysa a naikkat a principe, wenno maysa nga adda iti proseso ti pannakaikkat.”—“Satan: In Power or Dethroned?”, Calvin Theological Journal 6, no. 2 (1971), p. 147.

**2. Ni Satanas Mamadpadakes, ken Mangaramid Kadagiti Kayaw iti Sidong ti “Panagturayna.”**

Iti laksid ti kinaawan kalinteganna a kas maysa nga agturay, agsipud iti basol, dagiti tattao ket nagbalinda nainkalintegan a kayaw ti panagturay ni Satanas. Ni Ellen G. White ipaganetgetna a ti “Natnag a tao ket nainkalintegan a kayaw ni Satanas. . . . ti tao ket kadawyan nga agduyos a sumurot kadagiti singasing ni Satanas, ken isu ket dina mapagballigian a tukiaden ti nakaam-amak a kabusor malaksid no ni Cristo, ti nabileg a Managparmek, ket agtaeng kenkuana, a mangibagbagnos kadagiti tarigagayna, ken mangted kenkuana iti pigsa.”—Testimonies for the Church, vol. 1, p. 341. Saan a ti Dios ti “nangaramid ken Satanas a ‘principe daytoy a lubong,’ no di ket . . . dagiti tattao ti nangaramid kenkuana a kasta babaen ti basolda.”—Powers of Evil: A Biblical Study of Satan and Demons, p. 129.

Uray pay no ni Satanas, manipud ti panangkita ti nataoan a basol, ket maysa a nainkalintegan nga agturay kadagiti rinuker a tattao, isu ket kaskasdi a maysa a di nainkalintegan nga agturay manipud iti takder ti kababalin ken ar-aramidna. Ni Jesus ket napigsa unay ti panangiladawanna kenkuana a kas maysa a managulbod ken maysa a mammapatay. Kadagiti Sasaona, ni Satanas ket “ ‘nacapapatay nanipud idi damo, ket saan a nagtalinaed iti pudno, ta awan ti pudno kencuana. No agsao ti ulbod, saoenna ti cababalinna met laeng ta isu manangulbod ket ama ti kinaulbod’ ” (Juan 8:44). Kangrunaan unay, ti ulbod/pammadpadakes ken kayaw ni patay ket isuda dagiti kababagas ti “panagturayna,” nga isu a masapul nga abaken ni Jesus.

Ti Evangelio ni Juan ket kas la ipaganetgetna a ti “agturay [principe] daytoy a lubong” ket naabak ken naibelleng babaen ti sakripicio ni Cristo idiay kruz, ti panagungarna, ken ti yuulina iti Ama (Juan 12:31–33; Juan 16:11). Nupay kasta, ti mangibabaet a kararag ni Jesus iti biang dagiti adalanna, idiay Juan 17, ket iparipiripna a ti impluwensya ni Satanas iti sangkataoan ket saan a nagpatingga idiay kruz. “Iti kasunganina, ni Juan ipakitana a ti suppiat nga inlongalong ni Satanas a maibusor ken Jesus ket maiturong met a maibusor kadagiti pasurot ni Jesus.”—Powers of Evil: A Biblical Study of Satan and Demons, p. 130. Iti Juan 17:15, ni Jesus ikararagna a ti Ama igagana “ ‘ida manipud ti dakes,’ ” agsipud ta addada ditoy lubong ngem saanda a taga lubong (Juan 17:15, 16). Idiay 1 Juan 5:19, ti panaglasin ket naaramid iti nagbaetan dagiti mamati iti Dios ken dagiti saan a mamati (dagidiay taga lubong), iti panamagdilig kadagiti tattao ti Dios kadagidiay adda iti sidong ti pannakabalin ti diablo: “Ammotayo a datayo tattaonatayo ti Dios, ket ti isu-amin a lubong adda iti babaen ti dakes.”

Ti Hebreo 2:14, 15 ket ipakitana ti pannakabalin nga adda iti diablo kadagiti managbasol a tattao, iturayanna ida iti pannakaadipen, iti balbalikas ti “pannakabalin ti patay.” Daytoy a teksto isurona pay a ni Jesus ket dadaelenna daytoy a pannakabalin babaen ti ipapatayna. Gapuna, batay iti balligi ni Jesus, awantayo iti sidong ti panangadipen ti buteng iti patay. Ngem kaskasdi a kasapulantayo nga agbalin a nasalukag ken agdas-al iti pannakabalin ti Dios. Ti pakasaritaan ti pannakaisalakan ket saan pay a nalpas, ket “ti diablo a cabusoryo, cas la leon a ngumerngernger, magmagna iti sibayyo nga agsapsapul ti alun-unenna” (1 Ped. 5:8). Mainayon pay, sakbay iti maudi a pannakadadaelna (Apo. 20:10), ni Satanas agtultuloy a mangidardarum kadagiti mamati iti sangoanan ti Dios (Apo. 12:10), ken ti pakasaritaan ni Job ket isingasingna a ti pammadpadakes (Job 1:9–11; Job 2:5) ket paset ti istratehia ti diablo a pamabpabasol.

**3. Ni Satanas ket Nakedngan iti “Panagturayna.”**

Dagiti managbasol a tattao ket inaramidda ni Satanas a maysa nga agturay, ken ti mamadpadakes a pammabasolna ket naibilang, imbes a binaybay-an laeng ti Dios. Ti Dios pinalubosanna daytoy a mapasamak tapno dagitoy a pammabasol ket mabalin a nalawag unay a mapaneknekan a kamali. Gapu itoy, ni Satanas ket addaan iti lugar ken tiempo nga “agturay,” ngem, kas iti iparang ti pakasaritaan ni Job (“ ‘isuna laeng a dica icabil ta imam kencuana met laeng’ ” [Job 1:12]; “ ‘aywanam ti biagna’ ” [Job 2:6]), isu ket kinedngan ti Dios iti daytoy a “panagturay.”

Mainayon pay, maammoantayo, idiay Daniel 10 ti maipapan iti limitasyon ti dakes a pannakabalin. Segun iti daytoy a kapitulo, “ti pannakaibuksilan ti nataoan a pakasaritaan ket saan laeng a maikeddeng babaen kadagiti pangngeddeng dagiti tattao, ta adda iti di makita a gunglo ti kinapaypayso a masapul met a maibilang. Nangnangruna, adda dagiti dakes a pwersa iti uniberso a mangwatwat kadagiti makadangran nga impluwensya iti gunglo ti sociopolitika, nanangruna no sadino ti pakaseknan dagiti tattao ti Dios. Nupay kasta, ti pannakabalin dagitoy a dakes nga ahensya ket nakedngan, ta dagiti nailangitan a pannakabalin ti kinaimbag ket suppiatenda ida, ken dagiti matalek a karkararag dagiti mamati ket nabertudda met a maibusor kadakuada. Uray pay no kasano a maisupadi dagiti pwersa ti dakes kadagiti pagayatan ti Dios, saanda a malappedan dayta iti pannakaleppasna.”—Powers of Evil: A Biblical Study of Satan and Demons, p. 64.

Ni Ellen G. White ket pasingkedanna ti kaadda ti maysa a pumadpada a nailangitan a dangadang maipapan iti biag ti tunggal tao, ken impaganetgetna pay ti kinapateg ti kararag iti daytoy a lawag. Iti kapitulo a “The Power of Satan” iti Testimonies for the Church, vol. 1, ipaganetgetna a “ti Dios laeng ti makabael a manglimitar iti pannakabalin ni Satanas” (Page 341) ken “nakitana dagiti dakes nga angeles a makibalbalubal nga agpaay kadagiti kararrua, ken dagiti angeles ti Dios ket tinukiadda ida. Ti dangadang ket nakaro” (Page 345). Nupay kasta, inayonna, “saan a trabaho dagiti naimbag nga angeles ti mangtengngel iti isip dagiti tattao a maibusor iti pagayatanda. No sumukoda iti kabusor, ken dida mangaramid iti trabaho a mangtukiad kenkuana, dagiti angeles ti Dios ket bassit laeng iti mabalinda nga aramiden no di iti panangtengngel iti buyot ni Satanas, nga iti kasta ket dida makaparmek, agingga nga ad-adu pay a lawag ti maited kadagidiay agpeggad, tapno tignayenda ida a bumangon ken kumita iti langit agpaay iti tulong” (Page 345). Iti daytoy a lawag, ipaganetgetna a “ti dakkel a Pangulo idiay langit ken daga ket kinednganna ti pannakabalin ni Satanas” kabayatanna, ipaganetgetna ti kinapateg ti kararag, agsipud ta “ti Mangisalakantayo denggenna ti nagaed a kararag ti pammati, ken mangibaun iti buyot dagiti angeles nga agraira iti pigsa a mangispal kenkuana” (Page 346).

### Paset III: Panangipakat iti Biag

Ti libro ni Job ket mangipaay kadagiti makapangayangay a kapanunotan iti kinapaypayso ti dakkel a panagbinnusor. Ni Job ket inkeddengna iti agbuteng iti Dios iti laksid dagiti paspasamak. Ibilang daytoy a panangkita iti panagiinnadal kadagiti sumaganad a salsaludsod:

1. Kasano a ti panalaknib ti Dios kadatayo ket guyoguyennatayo nga agbuteng, agtarigagay, ken agayat Kenkuana nga ad-adu pay? Ania dagiti wagas a ti panalaknibna ket mabalin a karitenna iti sumagmamano kadatayo, wenno agbalin a maysa a lapped, iti sungbattayo Kenkuana?
2. Ni Satanas ket adda naited a limitasyonna iti panagturayna, a nalatak a naiparang iti nailangitan a buya ti konsilio idiay Job. Ania iti ibaga kadatayo ti agdama a limitasyon iti pannakabalin ni Satanas maipapan iti pannakabalin ken ar-aramid ti Dios?
3. Iti kapitulo a “The Power of Satan” (Testimonies for the Church, vol. 1, p. 345), ni Ellen G. White ipaganetgetna ti kinapateg ti kararag tapno ibaun ti Dios dagiti angelesna a mangispal kadatayo. Ngarud, kasano ti kinapateg ti panagkarkararagmo iti pananglukat kadagiti daldalan nga agpaay iti nadiosan nga aramid?

`Notes`