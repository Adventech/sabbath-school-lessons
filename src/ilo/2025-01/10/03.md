---
title:  Ti Dragon ti Apocalipsis
date:   03/03/2025
---

Ti pakabuklan a panangkita dagiti nailangitan nga agturturay iti nailangitan a dangadang ket nailagum iti libro ti Apocalipsis, a sadiay ti diablo ket naipakita kas “dackel a dragon” nga isu a bumusbusor iti Dios ken “mangallilaw iti isuamin a lubong” (Apo. 12:9).

`Basaen ti Apocalipsis 13:1–8. Ania ti iparangarang daytoy maipapan ti kalawa ti pagturayan ti dragon?`

Ti dragon (Satanas) ket saan laeng a makigubat a maibusor iti Dios (Apo. 12:7–9) ken dagiti adipenna (kas pangarigan, Apo. 12:1–6), no di ket naipakita pay a kas agturay iti likudan dagiti naidagaan a pagpagarian nga isu a mangidadanes kadagiti tattao ti Dios iti amin a panpanawen.

Ti dragon “inted [na] . . . ti pannacabalinna ken ti tronona, ken dackel a kinaturay” iti animal manipud ti baybay (Apo. 13:2; idilig iti Apo. 13:5; Apo. 17:13, 14). Daytoy nga animal a naggapu iti baybay ket “naited kencuana ti maysa a ngiwat nga agsasao cadagiti banbanag a dadackel ken tabtabbaaw; ket naited kencuana ti kinaturayna nga agaramid iti bayat dagiti uppat a pulo ket dua a bulan” (Apo. 13:5).

Isu a, ni Satanas (ti dragon) ket itedna ti pannakabalin ken pannakabalin nga agturay iti maysa nga animal (maysa a naidagaan a pannakabalin a narelihiyosoan-napolitikaan). Daytoy a pannakabalin ket maaramid tapno agawenna ti panagdayaw a maiparbeng iti Dios. Ti animal ket tabbaawanna ti nagan ti Dios; makigubat pay a maibusor, ken uray pay parmekenna, dagiti santo ti Dios (dagiti sasanto), iti sumagmamano a panpanawen. Daytoy sangalubongan a panagturay ken pagturayan ket naited kenkuana babaen ti dragon, ti agaagaw turay iti daytoy a lubong.

Ngem adda dagiti nalawag a limitasyon ni Satanas ken dagiti ahensyana met, pakairamanan pay dagiti naidagaan a limitasyon. “ ‘Gapuna, agragragocayo, O langlangit, ken dacayo nga agnaed cadacuada, Asicayo pay daga ken baybay; ta ti diablo immulog cadacayo, nga addaan dackel a pungtot, nga ammona a bassiten ti tiempona’ ” (Apo. 12:12).

Ni Satanas “ammona a bassiten ti tiempona” (Apo. 12:12), ken dagiti paspasamak a nailadawan idiay Apocalipsis ket agtuloy a mayannatup kadagiti naimpadtoan a panagsasaganad ti tiempo, nga isu a mangipakita kadagiti masinunuo a limitasyon (kitaen ti Apo. 12:14; Apo. 13:5) iti panagari dagitoy a pwersa ti kinadakes.

Pudno unay, iti kamaudianan ti Dios agballigi. “ ‘Ket punasennanto ti amin a lulua cadagiti matada; ket awanton ni patay; ket awanto metten ti sasaibbec, wenno sangsangit, wenno rigrigat; ta dagidi immuna a banbanag napalabasdan’ ” (Apo. 21:4).	

`Uray pay no kasano ti kinarigatna a makita dayta ita, iti kamaudianan ti naimbag ket agnanayonto nga abakenna ti dakes. Apay a napateg unay a ditay pulos liplipatan daytoy nakaskasdaaw a kari?`