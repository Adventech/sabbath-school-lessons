---
title:  Dagiti Paglintegan ti Dangadang
date:   01/03/2025
---

### Basaen Agpaay iti Adal ita a Lawas

Dan. 10:1–14; Apo. 13:1–8; Job 1:1–12; Job 2:1–7; Juan 12:31; Juan 14:30; Marcos 6:5; Marcos 9:29.

> <p>Paset a Mayulo</p>
> “Ti agaramid iti basol cucua ti diablo, ta nanipud idi damo, ti diablo agbasbasol. Gapu itoy a panggep naiparangarang ti Anac ti Dios, tapno pucawenna dagiti ar-aramid ti diablo” (1 Juan 3:8).

Maysa a napigsa unay nga istoria a mangiparangarang iti kababalin ti nailangitan a dangadang ket masarakan idiay 1 Ar-ari 18:19–40, ni Elias idiay Bantay Carmelo, nga idiay nga impalgak ti Apo ti makunkuna a “didios dagiti nasnacion.” Ngem, adda ad-adu pay iti likudan dagiti buya maipapan kadagitoy a “didios” ngem ti kinapudno a parparbo laeng dagitoy a pampanunot dagiti pagano. Iti likudan dagiti “didios” nga impagarup dagiti nasnacion a nanglikmut iti Israel a pagdaydayawanda ket, kinapudnona, adda sabali a banag.

“ ‘Isuda nagidatonda cadagiti sasairo, a saan a ti Dios, cadagiti didios a dida ammo idi, cadagiti didios a babaro a calcaltuad, a saan a nagbutngan dagiti ammayo’ ” (Deut. 32:17). Ni Pablo inayonna, “dagiti banbanag nga idaton dagiti Gentil, idatonda ida cadagiti sairo, a saan nga iti Dios: ket diac cayat nga adda pacairamananyo cadagiti sairo” (1 Cor. 10:20).

Iti kasta ngarud, iti likudan dagiti saan a husto a “didios” dagiti nasnacion, ket iti kinapudnona, dagiti sairo a nagpamarang. Kayat ngarud a saoen daytoy, nga amin dagiti teksto ti Sursurat a mangtamtaming iti panagdayaw iti ladladawan ken dagiti ganggannaet a didios ket teksto ti “nailangitan a dangadang.”

Iti daytoy a lawag, ti tema ti nailangitan a dangadang ket maawatan a nasaysayaat. Ken daytoy a kinapudno ket addaan iti dakkel nga ipasimudaag agpaay iti ad-adu pay a pannakaawat maipapan iti kababalin daytoy a dangadang ken no kasano iti panangtedna iti lawag iti parikut ti kinadakes.

_*Adalen ti adal ita a lawas tapno maisagana agpaay ti Sabado, Marzo 8._