---
title:  Adalen Pay
date:   28/03/2025
---

Basaen ti surat ni Ellen G. White, “The Least of These My Brethren,” pp. 637–641, iti The Desire of Ages.

“Dagiti agministro kadagiti sabsabali ket pagministroanto ti Kangatoan a Pastor. Isuda a mismo ti uminom iti sibibiag a danum, ket mapnekdanto. Saandanto nga il-iliwen dagiti makapagagar a paglinglingayan, wenno iti sumagmamano a panagbalbaliw iti biagda. Ti dakkel a topiko a pagngayangayandanto ket, no kasano nga isalakan dagiti kararua a nakasagana a mapukaw. Nabunga iti pannakilangenlangen iti kagimungan. Ti ayat ti Mannubbot ti mangguyogoy kadagiti puspuso nga agtitimpuyog iti panagkaykaysa.

“Inton mabigbigtayo a trabahadortayo a makitimpuyog iti Dios, dagiti Karkarina ket saandanto a maisao a di maikankano. Sumgedda iti puspusotayo, ken agpingkida kadagiti bibigtayo. Ken Moises, idi naayaban nga agministro iti maysa nga ignorante, awan disiplinana, ken managribelda a tattao, ti Dios intedna ti kari, ‘Ti panangimatangco cumuyogto kenca, ket siac paginanaencanto.’ Ken Kinunana, ‘kinapudnona nga addaacto kenca.’ Ex. 33:14; 3:12. Daytoy a kari ket agpaay kadagiti amin nga agtrabaho iti biang ni Cristo agpaay kadagiti nadidigra ken agsagsagaba nga annakna.”—Ellen G. White, The Desire of Ages, p. 641.

**Salsaludsod a pagiinnadalan**:

`Basaen ti 1 Corinto 13:4–8. Kasano iti panangted ti 1 Corinto 13 iti lawag iti kita ti tattao a pagbalinantayo koma?`

`Ania iti mangisina iti karnero manipud kadagiti kalding idiay Mateo 25:31–46? Kasano iti pannakaawattayo iti imbaga ni Jesus ditoy iti wagas a saantayo nga isuro ti pannakaisalakan babaen ti aramid?`

`Ania iti kaipapananna kenka a “no ayatentayo ti lubong a kas iti panangayat ni Jesus dayta, iti kasta kadatayo ti misyonna ket nalpasen. Maikaritayo iti langit; ta adda ti langit kadagiti pusotayo” (kitaen ti adal idi Huebes)? Ania ti iparangarang daytoy maipapan iti kababalin ti Dios ken ti kababalin ti langit a mismo? Kasano iti panagbiagtayo nga ad-adda a kas umili iti langit iti daytoy a kasasaad, a mainaig iti pannakaiwaras ti ayat ti Dios iti wagas a mangyeg iti lawag ken hustisya iti maidaddadanes?`

`Ania dagiti napraktikalan nga addang a maaramid iti lokal nga iglesiayo a mangipaduyakyak iti pakaseknan ti Dios iti ayat ken hustisya iti lokal a komonidadyo? Ania iti naimbag nga ar-aramidenyo iti komonidadyo? Ania ti masapulyo a pasayaaten ken ad-adda a pangipamaysaan iti atension? Ania dagiti makita nga addang a mabalinmo nga aramiden kas indibidwal ken kas grupo nga agtignay a kas iti inadaltayo maipapan iti ayat ken hustisya ti Dios?`