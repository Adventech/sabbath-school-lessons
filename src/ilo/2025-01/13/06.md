---
title:  Iti Ngatoen ti Amin, Ayaten ti Maysa ken Maysa
date:   27/03/2025
---

No ti ayat ket isu ti pakatungpalan ti linteg, iti kasta ti maysa a tao ket saanna a mabalin a salimetmetan ti linteg ti Dios iti naan-anay a wagas babaen laeng iti panangliklik iti panagaramid kadagiti dakes a bambanag. Ti linteg ti ayat a mismo (naipakita iti kinapunno ti Sursurat) ket saannatayo laeng a bilinen a lumiklik manipud iti panagaramid iti kinadakes, no di ket ti linteg ket guyoguyennatayo a mangaramid kadagiti ar-aramid a mangiparangarang iti ayat ti Dios kadagiti sabsabali—saan laeng a kadagiti dadduma a kamkameng ti iglesia no di ket iti sangalubongan, nga isu a makasapul unay iti maysa a pudno a Nacristianoan a saksi.

`Basaen ti Santiago 2:1–9. Ania ti napateg a mensahe a naited kadatayo ditoy?`

Ditoy, ni Santiago ket napigsa unay iti panangbabalawna iti kinakillo iti sociedad, masinnunuo nga inagananna ti panangibabain iti napanglaw ken panagidadanes dagiti sumagmamano a baknang. Kalpasanna, awaganna ti imatang iti linteg ti ayat nga agpaay iti maysa a karruba, a kunana a no tungpalen daytoy a linteg, iti kasta “naimbag ti aramidyo” (Santiago 2:8).

Kas iti panangibaga ni Ellen G. White: “Ti ayat iti tao ket isu iti naidagaan a pannakaipaduyakyak iti ayat ti Dios. Iti panangimula iti daytoy nga ayat, tapno pagbalinennatayo nga annak ti maymaysa a pamilya, a ti Ari ti gloria immay a nakiadda kadatayo. Ken idi natungpal dagiti pammakadana a sasao, ‘Nga agayanayatcayo iti maysa ken maysa, a cas ti panagayatco cadacayo’ (Juan 15:12); no ayatentayo ti lubong a kas iti Panangayatna dayta, iti kasta kadatayo ti Misyonna ket nalpasen. Maikaritayo iti langit; ta adda ti langit kadagiti pusotayo.”—Ellen G. White, The Desire of Ages p. 641.

No ayatentayo ti lubong, a kas iti panangayat ni Cristo iti lubong—iti kasta maikaritayo iti langit. Anian a nagpigsa a pannakaibaga iti kaipapanan iti agbalin a maysa a pasurot ni Jesus!

Ni Jesus bilinenna dagiti pasurotna nga “ ‘agayanayatcayo iti maysa ken maysa;’ ” a kas “ ‘ti panagayatco cadacayo’ ” (Juan 13:34). Ni Jesus inwaragawagna pay: “ ‘Gapu itoy mailasindanto a dacayo ti adalac, no adda ayatyo iti maysa ken maysa’ ” (Juan 13:35). Ti ayat ket maipangpangruna unay iti pammati ti Cristiano agsipud ta ti Dios ket isut’ ayat (1 Juan 4:8, 16). Ket dagiti mangtunton iti ayat ti Dios ket masapul nga agayan-ayatda iti maysa ken maysa (idilig iti 1 Juan 3:11; 4:20, 21).

Kas mayannatop, ti 1 Pedro 4:8 patigmaananna dagiti Cristiano: “Ket nangnangrona ngem amin adda coma cadacayo met laeng ti nasged nga ayat ta ti ayat abbunganna dagiti adu unay a basbasol;’ ” kitaen pay ti Heb. 10:24 ken 1 Tes. 3:12).

`Agtaeng nga ad-adda iti kapanunotan a panangayat iti lubong a kas iti panangayat ni Cristo iti lubong. Kasano a daytoy ket makatulong kadatayo iti nasaysayaat a pannakaawat iti kapanunotan ti Nacristianoan a pannakaan-anay ken no kasano ti pannakaikaritayo iti agnanayon a biag? Itugotmo ti sungbatmo idiay klase ‘ton Sabado.`