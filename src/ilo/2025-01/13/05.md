---
title:  Ayat ti Pakatungpalan ti Linteg
date:   26/03/2025
---

Ti panagkayamet ti ayat ken linteg ket saan a maibaga a nalablabes. Pudno unay, segun iti Sursurat, iti panagayat ket isu iti pakatungpalan iti linteg.

Idiay Roma 13:8–10, ni Pablo isurona a “ti agayat iti padana a tao, natungpalna ti linteg” (Rom. 13:8). Kalpasan iti panangilistana iti adu kadagiti maudi nga innem a Sangapulo a Bilbilin, ni Pablo ipakdaarna a dagitoy ket “uray no adda sabali a bilin, mapucpuc itoy a sao: Ayatem ti padam a tao a cas ti bagim met laeng’ ” (Rom. 13:9). Pudno unay, ni Pablo isurona a nalawag unay, “ti ayat isu ti pacatungpalan ti linteg” (Rom. 13:10). Manen, idiay Galacia 5:14, ni Pablo ilawlawagna, “Ta ti amin a linteg natungpal itoy maymaysa a sao: Ayatem ti caarrobam a cas iti bagim’ ” (Gal. 5:14). Ngem ania a kita ti ayat dayta nga isu a pakatungpalan ti linteg? Ania iti kitana iti kasta nga ayat?

`Basaen ti Mateo 23:23, 24. Ania dagiti “napatpateg a banag ti linteg”? Basaen ti Deuteronomio 5:12–15 ken Isaias 58:13, 14. Kasano iti panangipaduyakyak dagitoy a teksto iti panagkayamet ti linteg (nangnangruna ti bilin a Sabado) ken ti pakaseknan ti Dios iti hustisya ken pannakaisalakan?`

Ni Jesus ket ibagana dagiti “napatpateg a banag ti linteg” a dagitoy ket ti “hustisya ken asi ken pammati.” Ken iti pannakainaig iti maysa a linteg a matudtudo—ti Sabado—makitatayo iti Sursurat a ti mismo a Sabado ket napateg a naisilpu iti pannakaisalakan ken hustisya.

Iti Deuteronomio 5, ti bilin a Sabado ket naibatay iti panangwayawaya ti Dios iti Israel manipud pannakaadipen. Dayta ket, ti Sabado ket saan laeng a maysa a pakalaglagipan ti panamarsua no di ket pakalaglagipan pay ti pannakawayawaya manipud pannakaadipen ken pannakaparparigat. Ken iti lawag maipapan iti panagbaw-ing manipud iti maysa a bukod a ragsak a naganen ti Sabado a maysa a ragsak babaen ti panangala iti ragsak iti Apo (Isa. 58:13, 14), ti paganetget ket kadagiti ar-aramid ti ayat ken hustisya nga agpaay kadagiti sabsabali—agaramid iti naimbag, panangtaraon iti mabisin, panangpadagus kadagiti awan pagtaenganna (kitaen ti Isa. 58:3–10).

Agsipud kadagitoy a sursuro (ken adu pay a dadduma), dagiti mayat a mangtungpal iti linteg babaen ti ayat ket masapul koma a maseknan saan laeng a maipapan kadagiti basbasol a naaramid no di pay ket maipapan kadagiti basbasol iti pananglibtaw. Ti ayat a kas pakatungpalan ti linteg ket iramanna saan laeng nga iti panangsalimetmet iti linteg iti wagas a panangliklik a makaaramid kadagiti basbasol no di pay ket launenna ti siaalibtak a panangaramid iti naimbag—panangaramid kadagiti ar-aramid ti ayat a simamatalek a mangidur-as iti hustisya ken asi. Iti panagbalin a matalek iti Dios ket ad-adu pay ngem iti saan a panangsalungasing laeng iti letra ti linteg.