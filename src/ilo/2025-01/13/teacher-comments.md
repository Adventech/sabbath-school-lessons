---
title:  Komentaryo Dagiti Mannursuro
date:   28/03/2025
---

### Paset I: Pakabuklan

**Kangrunaan a Teksto**: Roma 13:8

**Sentro ti Adal**: Exo. 20:2; Rom. 13:8–10.

**Panangyammo**: Dagiti Sangapulo a Bilbilin ket isuda ti pannakaiyebkas ti personal ken naintulagan a pannakikayamet ti Dios kadagiti tattaona.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a bambanag.

1. Ti linteg ti Dios ket tudtudoenna dagiti panagkakayamet, a saan ket di a dagiti narikut a principio: ti linteg ti Dios ket saan nga ornos dagiti narikut a principio no di ket maysa a pannakaiyebkas ti panagkayamet. Ti pannakailadawan ti Sangapulo a Bilbilin ket ipakpakitana ti naintulagan a panagkayamet iti nagbaetan ti Dios ken dagiti tattaona. Iti pannakitungtong ti Dios ken Moises ket ipaganetgetna daytoy nainkayametan a pagsasao, nga iti daytoy ti Dios ket naipakita a kas maysa nga agila, aw-awitenna dagiti tattaona kadagiti payakna iti panangwayawayana kadakuada manipud Egipto. Ti kangrunaan a kapanunotan iti daytoy a ladawan ket dagiti tattao ket naiyegda iti Dios a Mismo.
2. Ti Sangapulo a Bilbilin ket iladawanna ti umiso a pannakaiyebkas ti ayattayo iti Dios ken kadagiti sabsabali: Sakbay ti listaan ti “Dika,” ti Sangapulo a Bilbilin ket mangrugi iti maysa a personal a naayat a pakaammo, “ ‘Siac ni Jehova a Diosmo’ ” (Exo. 20:2). Ti listaan dagiti bilbilin ket maysa a nainkayametan a naayat a sungbat iti Dios ti Israel, nga Isu a nangisalakan kadakuada. Dagiti umuna nga uppat a bilbilin ket iladawanda ti napudno nga ayat nga ipakita koma dagiti tattao iti Dios. Dagiti maudi nga innem a bilbilin ket iyebkasda dagiti masinnunuo a langa ti ayat kadagiti sabsabali, nga isu a mamimpinsan a mangipakita nga ay-ayatentayo ti Dios.
3. Ti linteg ti Dios ket masarakanna ti pannakatungpalna iti ayat: idiay Roma ken Galacia ti kapanunotan iti pannakatungpal ti linteg ket nainaig iti panagservi iti maysa ken maysa babaen ti ayat. Ni Pablo, idiay Galacia, ket ilawlawagna a ti linteg ket matungpal kabayatan nga ayatentayo ti karrubatayo. Idiay Roma, iti panagayat iti maysa ken maysa ket isu ti pakatungpalan ti ayat. Dagiti maudi nga innem iti Sangapulo a Bilbilin ket ibagada no ania ti kayat a saoen ti panangayat iti karruba a kas iti bagim.

**Panangipakat iti Biag**: Kasano nga agbaliw ti pannakikayametmo iti Dios no maawatam a dagiti Sangapulo a Bilbilin ket saan laeng a maysa nga ornos dagiti pagannurotan no di ket maysa a panangiyebkas iti ayat ken maysa a sungbat iti personal ken naayat a pannakikayamet ti Dios?

### Paset II: Komentaryo

**1. Ti Linteg ti Dios ket Tudtudoenna Dagiti Panagkakayamet, a Saan ket di a Dagiti Narikut a Principio.**

Ti kapanunotan a ti linteg ti Dios ket buklen dagiti nalamiis a kinarikut wenno awan pakaibianganna kadatayo a principio ket saan a maitunos iti ladawan ti Dios iti Biblia a mangmangted iti Sangapulo a Bilbilin [Dekalogo] kadagiti tattao ti Israel idiay Bantay Sinai. Napateg a basaen ti pannakailadawan ti Sangapulo a Bilbilin (Exodo 20) iti lawag ti naintulagan a panagkakayamet a nabukel, idiay Exodo 19. Manipud iti panawen nga isasangpet ti Israel idiay let-ang ti Sinai (Exod. 19:1), ti pannakisao ti Dios ken Moises idiay Bantay Sinai ket ipaganetgetna ti kapanunotan ti maysa a naintulagan a panagkayamet iti nagbaetan ti Dios ken dagiti tattao ti Israel. Ad-adda pay a masinnunuo, imbaga ti Apo ken Moises a masapul nga ibagana kadagiti annak ti Israel dagiti sumaganad a sasao: “ ‘Dacayo nakitayo ti inaramidco cadagiti Egipcios ken no casano ti panangalac cadacayo iti rabaw ti paypayac dagiti aguila, ket inyegcayo caniac met laeng. Ita ngarud, no umannugutcayo a napaypayso iti saoc ket salimetmetanyo ti tulagco iti casta dacayonto iti ipangpangrunac cadagiti amin a tattao: ta amin ti daga cucuac: Ket dacayonto caniac ti maysa a pagarian a papadi, ken maysa a nasantoan a nacion’ ” (Exod. 19:4–6).

Ti nainkayametan a sasao iti daytoy a teksto ket nakaskasdaaw. Ti nadiosan a panangwayawaya manipud Egipto ket nailadawan a ti Dios aw-awiten wenno karkargaenna dagiti annak ti Israel, kas maysa nga agila. Makapangayangay unay, ti paganetget ket saan laeng a kadagiti tattao a pumanpanaw manipud Egipto wenno iti ipapan idiay Naikari a Daga. No di ket, ti kangrunaan a banag ket dagiti tattao ket naiyegda iti Dios a Mismo.

Iti daytoy a lawag, dagiti tattao ti Israel ket naawisda a mangsalimetmet iti tulag ti Dios iti napersonalan a panangdengngeg iti timek ti Dios. Kabayatan nga adu dagiti patarus iti Biblia nga apagisu unay ti panangipatarusda iti verbo ti Hebreo a šmʿ iti balbalikas a panangtulnog iti timek ti Dios, ti verbo iti Hebreo ket iladawanna nga ad-adda a litiral ti aramid a panangdengngeg wenno panangtimud iti Timekna (Ludwig Koehler et al., The Hebrew and Aramaic Lexicon of the Old Testament [Leiden: Brill, 1994–2000], p. 1571). No ikeddengda a timuden ti timek ti Dios, dagiti annak ti Israel ket agbalinda a bukod a “kukua” ti Dios (Exo. 19:5) wenno “personal a sanikuana” (kitaen ti kaipapanan ti sao a sĕgūlâ iti Ludwig Koehler, et al., The Hebrew and Aramaic Lexicon of the Old Testament, p. 742). Daytoy a pagsasao ket pasingkedanna pay ti personal a kababalin ti naintulagan a panagkayamet a nabukel iti nagbaetan ti Dios ken dagiti tattaona, nga isu a nagbalin a pormal babaen ti pannakailawlawag ti Sangapulo a Bilbilin, idiay kapitulo 20.

**2. Ti Sangapulo a Bilbilin ket Iladawanna ti Umiso a Pannakaiyebkas ti Ayattayo iti Dios ken Kadagiti Sabsabali.**

Napateg a paliiwen a sakbay ti listaan ti “dika” idiay Sangapulo a Bilbilin [Dekalogo], ti Dios iyammona ti Sangapulo a Bilbilin, idiay Exodo 20:2, iti maysa a personal a pakaammo (“ ‘Siac ni Jehova a Diosmo,’ ” paganetget naipaay) ken ipaganetgetna ti naayat a makaisalakan nga aramidna iti biang ti Israel (pannakawayawaya manipud iti pannakaadipen idiay Egipto). Iti sabali a pannao, dagiti bilbilin ket saan a mangrugi iti maysa a nalamiis a “dika” no di ket nabuyogan iti maysa a napersonalan nga ayug. Mainayon pay, ti listaan ti bilbilin a sumaruno ket saan koma a maawatan a kas narikut laeng a linlinteg no di ket kas maysa a nainkayametan a naayat a sungbat ti Dios iti Israel, nga isu a sibibileg unay ken napnoan asi a nangisalakan kadakuada manipud Egipto.

Iti lawag ti personal a naayat nga ayug ti Exodo 20:2 a dagiti umuna nga uppat a bilbilin ket nalawag unay nga ipakitada no kasano ti panangiyebkas koma dagiti annak ti Israel iti naayat a nainkayametan a sungbatda iti personal a Diosda. Umuna, awan koma iti sabsabali a didiosda iti sango ti Apo. Ti ayat nga agpaay iti Dios ket naibaga ditoy iti balbalikas ti eksklusibo a kinapudno. Maikadua, daytoy napudno nga ayat ket nasken unay nga ipakpakitana a saanda a mangaramid agpaay kadagiti bagbagida iti nakitikitan a ladawan (rebolto) tapno pagdaydayawan. Ti pudno a panagdaydayaw, imbes a panagdaydayaw iti ladladawan, ket maysa a napudno a panangiyebkas iti ayat agpaay iti Dios. Maikatlo, ti ayat iti Dios ket maiparangarang iti panagraem iti Naganna. Kas iti ipunto ni Kenneth Harris, ti panangala iti nagan ti Dios a barengbareng ket nangnangruna a tudtudoenna ti “panangala iti maysa a makaallilaw a sapata iti nagan ti Dios wenno panangawag iti nagan ti Dios tapno palubosan ti maysa nga aramid, nga iti dayta, ti tao ket saan a napudno (Lev. 19:12). Paritanna pay ti panangaramat iti nagan ti Dios iti salamangka, wenno saan a nasagradoan, wenno awan raraemna (Lev. 24:10–16).”—ESV Study Bible (Wheaton, IL: Crossway Bibles, 2008), p. 176. Maikapat, iti panangayat iti Dios ket kaipapananna a ti maikapito nga aldaw ti Sabado ket masalimetmetan a nasantoan a kas maysa a nasken a palagip iti panamarsua ti Dios. Kabayatan nga ayatentayo ti Dios iti inaldaw, ti Sabado ket maysa a naisangsangayan a tiempo a panangiyebkas iti naayat a pannakaikayamettayo Kenkuana.

Tapno sigurado, dagiti umuna nga uppat a bilbilin ket ibagada nga ad-adda pay a direkta no ania ti saklawen iti panagayat iti Dios, idinto a dagiti nabati nga innem a bilbilin ket ilawlawagda a masinnunuo no kasano iti panangayat kadagiti sabsabali. Nupay kasta, manipud iti nalawlawa a panangkita, idinto ta iti pannakailasin ti Apo a kas Mangisalakan a Dios ti Israel (Exo. 20:2) ket buklen ti pannakayammo ti Sangapulo a Bilbilin, a kas sibubukel, dagiti masinnunuo a wagas nga isu a panangiyebkastayo iti ayat kadagiti sabsabali idiay maudi nga innem a bilbilin ket, babaen ti ipasimudaagda, ket napateg a langa ti panangayat iti Dios, iti naan-anay a kaipapananna. Ti maikalima a bilin, kas pangarigan, ket naisilpo iti ayat agpaay kadagiti nagannak, nga isu a mangipaganetget iti kapanunotan a panangraem kadakuada, a nabuyogan iti atiddog a biag idiay daga nga ited ti Apo iti Israel. Iti kasta ngarud, ti naayat a kari ti Dios ket direkta a nainaig iti wagas a dagiti annak ti Israel ket ayaten/raemenda dagiti nagannakda. Kasta met, ti panangayat kadagiti sabsabali, ken mamimpinsan a panangayat iti Dios babaen daytoy pabaribar [horizontal] nga ayat, ket nasken unay nga iramanna iti panangipateg iti biag (saan a panagpapatay), panagtalinaed a nadalus ken panang-ingungot iti panagassawa (saan a pannakikamalala), panangraem iti kukua dagiti sabsabali (saan a panagtakaw), panagtakder iti kinapudno maipapan iti karruba (saan nga panagulbod a maibusor kenkuana), ken panangpasayaat iti tarigagay a nasukog babaen ti espiritu ti pannakapnek (saan nga aguman ti kukua ti karruba).

**3. Ti Linteg ti Dios ket Masarakanna ti Pannakatungpalna iti Ayat.**

Ni apostol Pablo ket ipaganetgetna ti kapanunotan ti pannakatungpal ti linteg idiay Roma ken Galacia. Kalpasan ti panangpatigmaanna kadagiti taga Galacia tapno agserbida iti maysa ken maysa babaen ti ayat, ilawlawagna nga “amin a linteg natungpal itoy maymaysa a sao: ‘Ayatem ti caarrobam a cas iti bagim’ ” (Gal. 5:14). Kasta met, idiay Roma 8:4, saritaen ni Pablo “ti kinalinteg ti linteg” a “matungpal coma cadatayo” babaen ken Cristo ken ti Espiritu Santo. Idiay Roma 13:8–10, namindua nga ibagana a ti ayat tungpalenna ti linteg ti Dios: “Awan coma ti mautangyo iti uray siasino, no di laeng ti panagayan-ayat ti maysa ken maysa: ta ti agayat iti padana a tao, natungpalna ti linteg. Ta daytoy: ‘Dica makicamalala;’ ‘Dica mamapatay;’ ‘Dica agtacaw;’ ‘Dica agagum;’ ken uray no adda sabali a bilin, mapucpuc itoy a sao: ‘Ayatem ti padam a tao a cas ti bagim met laeng.’ Ti ayat saan nga agaramid iti dakes iti pada a tao: ngarud ti ayat isu ti pacatungpalan ti linteg;” paganetget naipaay).

Iti yaalis manipud iti panangsarita iti Nacristianoan a pagrebbengan iti sangoanan ti turay a sibil (Rom. 13:1–7), a pakairamanan ti panagbayad iti buis (Rom. 13:6, 7), a napan iti nacristianoan nga obligasyon ti ayat, ni Pablo aramatenna ti pagsasao maipapan iti utang iti pamirak iti agpada a topiko. Maipapan iti nacristianoan nga obligasyon ti ayat, “Ti Cristiano ket awan koma ti agtalinaed nga utangna malaksid ti maysa a saan a pulos a mabayadan—‘ti utang a panagayat iti maysa ken maysa.’ Ti obligasyon nga agayat ket awan keddengna.”—Robert Mounce, Romans: The New American Commentary (Nashville, TN: Broadman & Holman Publishers, 1995), p. 245. Kas iti utang iti pamirak nga ipakitana ti maysa nga obligasyon iti sabali a tao wenno institosyon, ti linteg mangyulog kadagiti obligasyon kadatayo a maipaay kadagiti sabsabali. Iti lawag ti linteg ti Dios—agraman ti naisangsangayan a pannakaitudo dagiti maudi a lima a bilbilin, maipapan iti pannakikayamettayo kadagiti karrubatayo, nga isu a labsanna pay ti obligasyontayo iti bukodtayo a pamilya—ti kababagas ti agtultuloy nga obligasyontayo wenno utang ket ayat.

### Paset III: Panangipakat iti Biag

Pagiinnadalan dagiti sumaganad a salsaludsod idiay klase:

1. Kasano a sungbatam iti maysa a tao a pagduduaanna iti linteg ti Dios, nga ibilangna dayta a bunggoy laeng dagiti pagannurotan?
2. Kasano a ti kapadasam iti Sabado ket agbalin nga ad-adu ti kaipapananna, maysa a palagip a ti linteg ti Dios ket awisennatayo iti maysa a nainkayametan a naayat a sungbat?
3. Kasano a maipakitam ti ayat ti Dios kadagiti napraktikalan a wagas kadagiti masabatmo iti tunggal aldaw, pakairamananen dagiti ganggannaet, gagayyem, ken pamilya?

`Notes`