---
title:  Ti Linteg ket Nasantoan ken Nalinteg ken Naimbag
date:   24/03/2025
---

Ti ayat ket isu ti pamuon iti linteg ti Dios. No itandudo ti Dios ti linteg, itandudona ti ayat. Daytoy iti gapu no apay a ni Jesus ket natay tapno isalakanna dagiti managbasol, tapno maitandudona ti linteg kabayatan nga itandudona met ti parabur kadatayo. Gapuna, Isu ket agbalin nga agpadpada a nalinteg ken mamaglinteg kadagiti mamati (Rom. 3:25, 26). Anian a pannakaipakita ti ayat! Kas maiyannatop, ti linteg ket saan a napunas gapu iti aramid [proseso] ti pannakasubbot; no di ket, dayta ket ad-adda pay a napasingkedan.

`Basaen ti Roma 6:1–3 ken kalpasanna ti Roma 7:7–12, agraman iti matudtudo a pannakaipaganetget iti bersikulo 12. Ania iti ibagbaga dagitoy a bersikulo kadatayo maipapan iti linteg, uray pay kalpasan ti ipapatay ni Cristo?`

Kabayatan a dagiti dadduma ket mamati a ti parabur ken pannakasubbot ket pukawenda ti linteg, ni Pablo ket nalawag unay iti panagkunana a saantayo nga agtultuloy iti basol tapno ti parabur ket dumakkel. No di ket, dagiti adda ken Cristo babaen ti pammati ket “nabautizarantayo iti ipapatayna” ket iti kasta ngarud ibilangda dagiti bagbagida a kas natay iti basol ken sibibiag ken Cristo.

Ti linteg ti Dios ket saan a basol, no di ket (kadagiti dadduma a bambanag) pagbalinenna ti basol ken ti kinamanagbasoltayo a nalawag kadatayo. Daytoy iti gapuna no apay a, wen, “ti linteg nasantoan, ket ti bilin nasantoan, nalinteg, ken naimbag” (Rom. 7:12). Dayta ket iparangarangna, nga awan a pulos iti makaaramid, ti dakkel a pannakasapultayo iti pannakaisalakan, ti pannakasubbot—ti pannakaisalakan ken pannakasubbot nga umay laeng babaen ken Cristo. Kas maiyannatop, “pucawentayo ngarud aya ti linteg gapu iti pammati” nikaanoman “no di ket pagtaginayonentayo ti linteg” (Rom. 3:31).

Ni Cristo ket saan nga immay a mangdadael iti linteg no di ket tapno mangtungpal iti amin a naikari iti Linteg ken kadagiti Mammadto. Gapuna, ipaganetgetna nga, “ ‘aginga ti mapucaw ti langit ken daga, ’ ” uray la coma no maysa “ ‘a jota wenno tulnec, dinto mapucaw iti linteg, aginga ti isu-amin matungpalda’ ” (Mat. 5:18).

Ti linteg ti Dios a mismo ket itakderanna ti kinasanto ti Dios—ti naan-anay a kababalin ti ayat, kinalinteg, kinaimbag, ken kinapudnona (Lev. 19:2; Sal. 19:7, 8; Sal. 119:142, 172). Iti daytoy a gapu, napateg a segun iti Exodo 31:18, ti Dios insuratna a Mismo ti Sangapulo a Bilbilin kadagiti taptapi ti bato. Naisurat iti bato, dagitoy a linlinteg ket pammaneknek iti di agbalbaliw a kababalin ti Dios ken iti nalinteg a gobiernona, nga isu a naipasdek iti ayat—maysa a kangrunaan a tema iti dakkel a panagbinnusor.

`Kasano a daytoy a panagsilpu iti linteg ken ayat ket tumulong kadatayo iti nasaysayaat a pannakaawat kadagiti sasao ni Jesus a, “ ‘No ayatendac, tungpalenyo dagiti bilbilinco’ ” (Juan 14:15)?`