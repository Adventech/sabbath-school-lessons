---
title:  Linteg ken Parabur
date:   25/03/2025
---

Kas nakitatayon, ti linteg ken parabur ket saanda nga agsupiat iti maysa ken maysa. No di ket, agserbida kadagiti agduma nga usar a maiyannatop iti ayat ken hustisya ti Dios. Ti natadem a panaggidiat ti linteg ken parabur ket ania ngatan a riribukenna dagiti Israelita, nga isu a nakakita iti panangited ti Dios iti linteg a kas maysa a dakkel a pannakaipakita iti parabur ti Dios. Kabayatan a dagiti “didios” dagiti aglikmut a nasnacion ket agbaliwbaliw ken di mapagtalkan, a nangibati kadagiti tattao nga awan iti wagas a pannakaammoda no ania iti kayat dagiti “didios” ken no ania iti makaay-ayo kadakuada, ti Dios iti Biblia ket nalawag unay nga isurona dagiti tattaona no ania iti makaay-ayo Kenkuana. Ket ti makaay-ayo Kenkuana ket ti laeng mamimpinsan a pagimbagan dagiti amin a tattaona, minnaysa wenno innadu.

Nupay kasta, ti linteg ket saannatayo a maisalakan manipud iti basol wenno baliwan ti puso ti tao. Gapu iti naikasigudan a kinamanagbasoltayo, masapultayo iti maysa a naespiritualan a pannakasukat ti puso (heart transplant).

`Basaen ti Jeremias 31:31–34. Ania ti isuro daytoy maipapan kadagiti karkari ti Dios a mangted kadatayo iti maysa a baro a puso? Idilig daytoy kadagiti sasao ni Cristo ken Nicodemo idiay Juan 3:1–21 maipapan iti baro a pannakayanak. Kitaen met ti Heb. 8:10.`

Ti Sangapulo a Bilbilin ket insurat ti Dios a Mismo kadagiti taptapi ti bato (Exo. 31:18), ngem ti linteg ket masapul met a maisurat iti puso dagiti tattao ti Dios (Sal. 37:30, 31). Iti pagwadan, ti linteg ti ayat ti Dios ket saan nga iti ruartayo no di ket iti uneg ti mismo a kababalintayo. Ti Dios laeng iti makaisurat iti Lintegna kadagiti puso dagiti tattao, ket inkarina nga aramidenna dayta kadagiti tattaona iti tulag (kitaen ti Heb. 8:10).

Saantayo a maisalakan dagiti bagbagitayo babaen iti panangsalimetmet-iti-linteg. No di ket, babaen ti parabur maisalakantayo babaen ti pammati, saan a kadagiti bagbagitayo, no di ket kas sagut ti Dios (Efe. 2:8). Saantayo a salimetmetan ti linteg tapno maisalakantayo; salimetmetantayo dayta agsipud ta naisalakantayon. Saantayo a salimetmetan ti linteg tapno maayat no di ket agsipud ta inayatnatayon, ket iti kasta tarigagayantayo nga ayaten ti Dios ken dagiti sabsabali (kitaen Juan 14:15).

Kasta met, ti linteg ipakitana kadatayo ti basoltayo (Santiago 1:22–25; Rom. 3:20; Rom. 7:7), ipakitana kadatayo ti pannakasapultayo iti maysa a Mannubbot (Gal. 3:22–24), ibagnosnatayo kadagiti kaimbagan a wagas ti biag, ken iparangarangna ti kababalin ti ayat ti Dios.

`Ania ti namnamam iti panangukom? Ti kadi naregta ken matalek a panangsalimetmetmo iti linteg wenno ti kinalinteg ni Cristo, ti mangabbong kenka? Ania ti ibaga ti sungbatmo kenka maipapan iti trabaho ti linteg ti Dios maipapan iti mabalinna nga aramiden ken iti saanna a maaramid?`