---
title:  Adalen Pay
date:   21/02/2025
---

Basaen ti surat ni Ellen G. White, “ ‘God With Us,’ ” pp. 19–26, iti The Desire of Ages.

“Ti plano nga agpaay iti pannakasubbottayo ket saan a maysa a bunga ti pampanunot, maysa a plano a nabukel kalpasan ti pannakatnag ni Adan. Dayta ket maysa a paltiing ti ‘palimed a nailemmeng iti kinaulimec agpapan cadagiti panawen, nga agnanayon.’ Rom. 16:25. Dayta ket maysa a pannakaipalgak dagiti principio a manipud iti kinaagnanayon ti panpanawen ket isu ti pamuon ti trono ti Dios. Manipud idi punganay, ti Dios ken ni Cristo ammoda ti panaglikod ni Satanas, ken iti pannakatnag ti tao babaen ti makaallilaw a pannakabalin ti naglikod. Ti Dios ket saanna a tinudingan a maadda iti basol, ngem nasakbay a nakitana iti yaadda dayta, ket nangaramid iti pamuspusan a mangsabat iti nakaam-amak a peggad. Kasta unay iti kinadakkel ti panagayatna iti lubong, ta intulagna nga itedna ti maymaysa-ken-bugbugtong nga Anakna, ‘tapno amin a mamati kencuana, saan a mapucaw, no di ket adda biagna nga agnanayon.’ Juan 3:16.”—Ellen G. White, The Desire of Ages, p. 22.

**Salsaludsod a pagiinnadalan**:

`No ti Dios ket saanna a kankanayon a maala ti kayatna, kasano a daytoy a kinapudno ket balbaliwanna ti wagas ti panangpanunotmo kadagiti mapaspasamak iti lubong? Ania dagiti napraktikalan nga ipasimudaag ti pannakaawat a ti Dios ket addaan kadagiti di natungpal a tartarigagay?`

`No sublianantayo ti pangngarig ti bibingka idiay adal idi Huebes, maawatantayo no apay nga, uray pay no ti “Dios ken ni Cristo ket ammoda ti panaglikod ni Satanas,” nagtuloyda latta ket pinarsuadatayo latta met. Ti ayat ket masapul a mailaok, ken ti ayat ket kaipapananna ti wayawaya. Imbes a saandatay’ a parsuaen kas tattao a makabael nga agayat, ti Dios pinarsuanatayo tapno mabalintayo ti agayat, ngem inaramidna a kasta a pagaammona a kamaudiananna, dayta ket mangiturong ken Jesus idiay kruz. Ania koma ti ibaga dayta kadatayo no kasano ti kinasagrado, kasano ti kinapateg ti ayat iti gobierno ti Dios a ni Cristo ket agsagaba idiay kruz a saan ketdi a tapno tallikudannatayo iti wayawaya a naisigud iti ayat?`

`Masansan a sangitantayo ti kinadakes ken panagsagsagaba iti daytoy a lubong, ngem kasano iti kasansan a mangipaayka iti tiempo iti panangutob a ti Dios a Mismo ket agun-unnoy ken agledleddaang gapu iti panagsagaba ken kinadakes? Ania a pakaidumaan ti aramiden dayta iti panagawatmo iti kinadakes ken panagsagaba no mabigbigmo a ti Dios a Mismo ket agsagsagaba gapu iti kinadakes?`

`Kasano a daytoy a kinapudno—nga adu dagiti bambanag a mapaspasamak ditoy a lubong a saan a pagayatan ti Dios—ket tumulong kenka a mangtaming iti bukodmo a panagsagsagaba, nangnangruna no awan kapapaayanna ken kas la mangiturong iti saan a pulos a naimbag?`