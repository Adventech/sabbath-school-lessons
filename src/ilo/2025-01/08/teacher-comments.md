---
title:  Komentaryo Dagiti Mannursuro
date:   21/02/2025
---

### Paset I: Pakabuklan 

**Kangrunaan a Teksto**: Juan 16:33

**Sentro ti Adal**: Sal. 81:11–14; Lucas 7:30; Lucas 13:34; Tito 1:2; Heb. 6:18.

**Panangyammo**: Kabayatan a ti Dios ket mannakabalin-amin ken kangatoan nga agturay, saanna nga ikeddeng dagiti isuamin a bambanag a mapaspasamak. Mainayon pay, adda dagiti bambanag a saan nga aramiden ti Dios, ken saanna a maaramid, manipud iti takder ti kababalin ti namoralan a kababalinna. Ngem, ti nadiosan a panangiwanwan ket pudno unay a mabalbaliwanna ti maysa a nakaam-amak a kasasaad iti maysa a bendicion.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a kapanunotan.

1. Ti panagturay ti Dios ket saanna nga ilaksid dagiti saan a natungpal a tartarigagay: ti Dios ket saanna nga ikeddeng dagiti isuamin a bambanag a mapasamak. Uray pay no Isu ket mannakabalin-amin, ti Dios ket namoralan nga intalagana ti Mismo a Bagbagina iti wayawaya a pagayatan ti tao. Kas bungana, saan nga isuamin a bambanag a mapasamak ket maiyannatop kadagiti tarigagayna, no kitaen dagiti pangngeddeng dagiti namoralan a wayawaya a parsua. Ti Dios ket kangatoan nga agturay iti panangkita nga ileppasna ti nabendicionan a panggepna (pagwadan a pagayatan) ken ibilangna dagiti wayawaya a pangngeddeng dagiti parsuana, nga isu a mabalin a maisupadi iti ipangpangrunana (pangrisot a wayawaya).
2. Ti pannakabalin-amin ti Dios ket saanna kayat a saoen a dagiti nadiosan nga ar-aramidna ket awan keddengna: Adda dagiti bambanag a saan nga aramiden ti Dios, ken saanna a maaramid, manipud iti takder iti namoralan a kababalinna. Daytoy a kapanunotan ket napateg iti pannakaawattayo iti nadiosan a panangiwanwan iti lubong. Dagiti nadiosan nga ar-aramid ket agtultuloyda a nabuyogan iti ayatna ken saanda a naikeddeng wenno naipapilit. Ngem dagiti nadiosan nga ar-aramidna ket saanda nga addagan ti wayawaya a pili ti tao. Ngarud, ti pannakabalin-amin ti Dios ket saanna nga ikkaten ti wayawaya a pagayatan dagiti parsuana.
3. Ti nadiosan a panangiwanwan ket iramanna ti pagwadan ken mangrisot nga ar-aramid: dagiti ar-aramid a panangiwanwan ti Dios ket saanda laeng a nailawlawag kadagiti balbalikas ti pagwadan a pagayatan, a naibatay iti apagisu a tarigagay ti Dios, ngem iramanda dagiti mangrisot nga ar-aramid. Dagiti mangrisot nga ar-aramid ket sumina manipud iti tarigagay ti Dios kadagiti parsuana. Uray pay no kasta, ti Dios ket mabalinna a balbaliwan ti maysa a kasasaad a maibusor iti namoralan a pagayatanna iti maysa a banag a nailinya iti namoralan/pagwadan a tarigagayna.

**Panangipakat iti Biag**: Dagiti kadi isuamin a bambanag a mapaspasamak iti biagtayo ket bunga ti pagayatan ti Dios? Apay, wenno apay a saan? Ania iti naadalmo maipapan iti nadiosan a panangiwanwan manipud iti pakasaritan ni Jose?

### Paset II: Komentaryo

**1. Ti Panagturay ti Dios ket Saanna nga Ilaksid Dagiti Saan a Natungpal a Tartarigagay.**

Maysa kadagiti kangrunaan a saludsod a napagdidibatian idiay Four Views on Divine Providence ket no ti Dios ket kankanayon a maalana dagiti “kayatna.” Tapno ad-adda pay a maipunto, daytoy a saludsod ket ikabilna ti karit no kasano a “mapagtunos ti namoralan a pagrebbengan ti tao iti panagturay ti Dios kadagiti ar-aramidda.”—Dennis W. Jowers, ed., Four Views on Divine Providence (Grand Rapids, MI: Zondervan, 1999). 2011), p. 10. No ti sungbat iti saludsod ket positibo (wen, ti Dios ket kankanayon a maalana ti kayatna), iti kasta ngarud awan ti makabael nga agaramid iti banag a naiduma iti tarigagayan ti Dios ken, kas bungana, amin a mapaspasamak iti lubong ket maiyannatop kadagiti tarigagayna, agraman dagiti paspasamak a kinadakes. Ngem daytoy a ladawan ket maisupadi iti naayat a kinamanagparabur ti Dios ken iti namoralan a wayawaya dagiti parsuana, kas napaliiw iti Sursurat (kitaen ti John Peckham, “Providence and God’s Unfulfilled Desires,” Philosophia Cristi, vol. 15, no. 2 [2013]: p 234).

Adda adu a lugar idiay Sursurat a pakasarakantayo kadagiti tattao, uray pay dagiti tattao ti Dios, nga agtigtignay a naiduma manipud kadagiti tarigagay ti Dios. Idiay Salmo 81:11–14, nga isu a maysa a salmo a ti Dios iyawisna ti panagbabawi iti Israel, ti Apo agreklamo a dagiti tattaona ket dida “impangag” ti “timecco; ken ti Israel dinac kinayat. Ita casta binaybay-ac ida a sumurot iti kinasungit ti pusoda, tapno magnada cadagiti bucbucodda a balbalacad. O no ti ilic, denggennac coma, no ti Israel magna coma cadagiti daldalanco! Pagtamedec coma daras dagiti cabcabusorda, ken iwadagco coma toy imac cadagiti casupadida.” Kasta met, idiay Isaias 66:4 ti Apo ipaganetgetna nga “idi immayabac, awan ti simmungbat; idi nagsaoac, dida impangag; no di ket inaramidda daydiay a dakes cadagiti matac ken pinilida ti saan a macaparagsac caniac.’ ”

Idiay Ezequiel 18:23, ti Dios ipaganetgetna nga awan ti aniaman a ragsakna iti ipapatay ti nadangkes. No di ket, ti tarigagayna ket ti nadangkes ket agbabawi koma ken agbiag. Kadagiti Evangelio, naibaga kadatayo a “dagiti Fariseo ken dagiti mamasirib ti linteg sinukirda ti panggep ti Dios, a maipaay cadacuada” (Lucas 7:30). Umas-asping iti dayta, ni Jesus sinangitanna ti Jerusalem ta agbibiag iti kinasukir a maibusor kadagiti tarigagayna. “ ‘Namin-ano a kinayatco nga urnungen coma dagiti annacmo, cas iti upa urnungenna dagiti piecna iti siroc dagiti payacna, ket dicayo kinayat!’ ” (Lucas 13:34).

Daytoy a ladawan iti Biblia ket ipakpakitana a ti panagturay ti Dios iti lubong ket saanna nga ilaksid ti kaadda dagiti saan a matungpal a nadiosan a tartarigagay, agsipud kadagiti pangngeddeng dagiti namoralan a wayawaya a parsuana. Kasta met, ti Dios ket kaskasdi nga agturay ken, kas ipaganetget ni Job, “ ‘awan panggepmo a mabalin a tubenen’ ” (Job 42:2). Ni Peckham isingasingna a ti “Dios ket saan a kankanayon a maalana ti kayatna (ti pagwadan a pagayatanna) ngem ti Dios ket sigurado nga ileppasna ti mangsaklaw-iti-amin ken naparabur-amin a nadiosan a panggep (ti nabertud a pagayatanna).” —Philosophia Christi, vol. 15, no. 2, p. 236. Ad-adda pay a masinnunuo, “Ti Dios sididisnudo a nangilukat iti Mismo a Bagbagina iti temporaryo a di pannakapnek nga inyeg ti dakes. Ti Dios ket mapnek latta iti aglaplapusanan a panangkita a ti panggepna ket mamimpinsan a matungpalto ken mangiyeg iti pannakapnek iti isuamin a uniberso iti agnanayon a natunos a panagkakayamet ti ayat.”—Page 235.

**2. Ti Pannakabalin-amin ti Dios ket Saanna Kayat a Saoen a Dagiti Nadiosan nga Ar-aramidna ket Awan Keddengna.**

Kas Dios a Mannakabalin-amin, ti Apo ket mabalinna nga aramiden iti aniaman a banag. Awan a pulos ti imposible Kenkuana (Gen. 18:14; Marcos 14:36; Lucas 18:27). Isu a, manipud iti takder ti pannakabalin ken wayawaya, ti Dios ket mabalinna nga aramiden ti aniaman a banag. Nupay kasta, manipud iti takder ti kababalin ti namoralan a kababalinna ken iti wayawaya a pangngeddengna maipapan iti kaadda ken kinapaypayso ti naparsua a lubong, adda dagiti bambanag a saan nga aramiden ti Dios ken, iti daytoy a panangkita, dina maaramid. Iti daytoy a panangkita a ti Sursurat ket pasingkedanna a ti Dios ket saanna a maaramid dagiti matudtudo a bambanag. Kas pangarigan, Isu ket “dina mabalin ti agulbod” (Tito 1:2; kitaen met ti Heb. 6:18), Isu ket “saan a mabalin a sulisogen cadagiti banbanag a dakes” (Santiago 1:13), ken “dina mabalin nga ilibac ti bagina” (2 Tim. 2:13).

Daytoy a kapanunotan ti namoralan a kababalin ti Dios ket napateg agpaay iti pannakaawattayo iti nadiosan a panangiwanwan, dayta ket, dagiti ar-aramid ti Dios iti lubong. Kabayatan nga Isu ket addaan iti pannakabalin ken ti wayawaya a mangaramid iti aniaman a banag a pagayatanna, dagiti ar-aramidna a naibatay iti pagayatanna ket makedngan babaen ti namoralan a kababalin ti kababalinna ken pangngeddengna. Ni Ellen G. White ipaganetgetna a “ti Dios ni kaanoman dina piliten ti pakinakem wenno ti konciencia” dagiti parsuana (The Great Controversy, p. 591). Iti Steps to Christ, imbagana a “Ni Cristo sisasagana a mangruk-at kadatayo iti basol, ngem saanna a piliten ti pakinakem; ket no babaen ti panagtuloy nga agsalungasing, ti pakinakem agduyos laeng iti kinadakes, ket ditay tarigagayan ti maluk-atan, no ditayto awaten ti graciana, ania pay ti mabalinna nga aramiden? Dinadaeltay met la dagiti bagbagitayo gapu iti panangikeddengtayo a mangiwalin iti ayatna.”—Steps to Christ, p. 34.

Daytoy a principio kaipapananna a, gapu iti naayat a kababalinna, ti pannakabalin-amin ti Dios ket saanna nga ikkaten ti wayawaya a pagayatan dagiti parsuana. Dagiti panangiwanwanna ket saanna a piliten ti konsiensya, nga isu a mangilawlawag no apay a siaayat unay nga agpakaasi Isuna kadagiti isiptayo a pilien ti biag, saan a patay (Deut. 30:15–20), ken tapno saan a patangkenen dagiti pusotayo iti timekna (Heb. 3:7, 8). Uray pay no tarigagayanna ti pannakaisalakan ti amin (Eze. 33:11; 1 Tim. 2:4–6; Tito 2:11; 2 Ped. 3:9), ti Biblia saanna nga isuro nga isuamin ket maisalakan (kitaen, kas pangarigan, Mat. 25:31–46; Juan 5:28, 29).

Ti panangiwanwan ti Dios ket maitunos iti ayatna. Iti pannakailawlawagna, ti maysa a naayat a panagkakayamet ket saan a maikeddeng wenno mapilit, no di ket nasken unay nga ipakitana ti wayawaya a pili. Kas gubuayan ti ayat (1 Juan 4:7, 8), ti Dios ket saanna a piliten wenno ikeddeng ti ayattayo, ngem iyebkasna ti nauneg nga ayatna kadatayo a nabuyogan iti tarigagay a mangimaldit iti ayatna kadatayo (Juan 3:16; 1 Juan 4:19). Segun iti 1 Juan 4:19, “Datayo agayattayo, agsipud ta isu inayatnatayo nga immuna.” Ti maysa a napudno nga ayat nga agpaay iti Dios ket nabangun iti maysa a napersonalan a kombiksion maipapan iti naayat ken nalinteg a kababalinna. Kas iti napintas unay a panangibaga ni Ellen G. White, “ti laeng servicio ti ayat ti mabalin a maawat iti Dios, ti kinapudno dagiti parsuana ket masapul nga agdas-al iti maysa a kombiksion iti kinalinteg ken kinamanagparaburna.”—Patriarchs and Prophets, p. 42.

**3. Ti Nadiosan a Panangiwanwan ket Iramanna ti Pagwadan ken Mangrisot nga Ar-aramid.**

Iti panangibilang a ti panagturay ti Dios ket saanna nga ilaksid dagiti di natungpal a tartarigagay ken ti pannakabalin-amin ti Dios ket saanna a kayat a saoen a ti panangiwanwanna ket pilitenna dagiti pangngeddeng dagiti parsuana, ti nadiosan a panangiwanwan ket saan koma a mailawlawag laeng kadagiti balbalikas dagiti pagwadan nga ar-aramid, nga isu a naggapu iti pagwadan a pagayatan wenno tarigagay ti Dios. No kitaen a dagiti adu a kasasaad a napataud ket babaen kadagiti pangngeddeng dagiti parsua a saan a maitutop iti namoralan a pagayatan ti Dios, adu kadagiti ar-aramid ti panangiwanwan ket ad-adda nga apagisu a maawatan a kas mangrisot nga ar-aramid, iti panangkita a ti Dios ket balbaliwanna ti maysa a kasasaad a maibusor iti namoralan a pagayatanna iti maysa a banag a mailinya iti namoralan/pagwadan a tarigagayna.

Ti kapanunotan ti mangrisot nga aramid ket matudtudo unay a napaliiw iti pakasaritaan ni Jose. Ipatarusna ti kinarikut ti nasaem, ngem nakaskasdaaw, a panagpagpagna iti biag a kas la naisupsupadi nga agpadpada nga inimpluwensyaan ti nataoan a dakes a gandat ken nadiosan a naayat a panangiwanwan. Ti immuna ket saanna a lappedan ti pannakapasamak ti naud-udi. Ti naud-udi ket saanna nga ikalintegan ti immun-una. Idiay Genesis 50:20, ni Jose kunana kadagiti kakabsatna, “Ket dacayo, pinanagemyo ti dakes; caniac ngem pinanagem ti Dios a naimbag, tapno pagbanagenna cas adda ita, tapno ispalenna dagiti adu a tattao a sibibiag.” Iti pangababaan, ti bendicion ti Dios ket balbaliwanna ti maysa a nakaay-ay-ay a kasasaad, nga agbanag manipud kadagiti saan a naikalintegan a dakes a gandat ken ar-aramid dagiti tattao, iti maysa a bendicion a ditay pulos a mabalin a makita.

Ni Ellen G. White ket aramatenna ti pagsasao ti panangaddag a mangiladawan iti mangrisot a panangiwanwan ti Dios: “Apal iti nangtignay kadagiti kakabsat ni Jose a mangilako kenkuana a kas maysa nga adipen; ninamnamada a manglapped kenkuana nga agbalin a dakdakkel ngem kadakuada. Ket idi naipan idiay Egipto, impannakkelda kadagiti mismo a bagbagida nga awanen iti parikutda kadagiti tagtagainepna, ta naikkatdan ti amin a mabalin a pannakatungpalda. Ngem ti bukodda a dalan ket inaddagan ti Dios tapno iyegna ti mismo a pasamak a pinanggepda a lappedan.”—Patriarchs and Prophets, p. 239, naited ti paganetget.

### Paset III: Panangipakat iti Biag

Uray pay no saantayo a kanayon a suroten dagiti pagayatan ti Dios agpaay kadagiti biagtayo, Isu ket mabalinna a balbaliwan ti aniaman a nakaam-amak a kasasaad iti maysa a bendicion. Naibatay iti daytoy a punto, pagiinnadalanyo kadagiti istudyamtem dagiti sumaganad a salsaludsod:

1. Ania dagiti kasapulan a mabalbaliwan kadagiti biagtayo tapno mabalintayo nga agdas-al iti pagayatan ti Dios iti naespirituan a panpannagnatayo? Kasano a maipatalgedtayo a dagiti wayawaya a pilitayo ket saanda nga agrupak iti pagayatan ti Dios?
2. Ti naespirituan a ditay panagballigi ket saanna a balbaliwan ti ayat ti Dios kadatayo. Kasano a daytoy nakaskasdaaw a kinapudno ket guyoguyennatayo iti panangikasaba iti evangelio?
3. Kasano iti panangilawlawagtayo kadagiti babassit nga ubbing, iti apagisu a wagas, a saan nga isuamin a bambanag a mapaspasamak ket direkta a pagayatan ti Dios?

`Notes`