---
title:  Pantokrator
date:   17/02/2025
---

Iti amin a Sursurat, ti nakaskasdaaw a pannakabalin ti Dios ket naipaduyakyak. Ti Biblia iramanna dagiti di mabilang nga is-istoria iti panangwatwatna kadagiti pannakabalin ken datdatlagna. Ket nupay kasta, iti laksid daytoy, adu a bambanag ti mapasamak a saan a kayat ti Dios a mapasamak.

`Basaen ti Apocalipsis 11:17; Jeremias 32:17–20; Lucas 1:37; ken Mateo 19:26. Kitaen met ti Hebreo 1:3. Ania ti isuro dagitoy a teksto maipapan iti pannakabalin ti Dios?`

Dagitoy a teksto ken dadduma pay ket isuroda a ti Dios ket mannakabalin-amin ken tartarawidwidenna ti lubong babaen iti pannakabalinna. Pudno unay, ti Apocalipsis ulit-ulitenna nga itudo ti Dios a kas “Apo Dios a Mannacabalin-amin” (kas pangarigan, Apo. 11:17; idilig iti 2 Cor. 6:18; Apo. 1:8; Apo. 16:14; Apo. 19:15; Apo. 21:22) ket ti sao a naipatarus kas “Mannacabalin-amin” (pantokrator) ket litiral a kaipapananna “mannakabalin-amin.” Ti kinapudno a ti Dios ket mannakabalin-amin ket saan laeng a napasingkedan iti sasao, no di ket maipaduyakyak kadagiti adu a nakaskasdaaw a paspasamak a sadiay ti Dios aramatenna ti pannakabalinna a mangispal kadagiti tattaona wenno iti napnoan datdatlag nga ibaballaet iti lubong.

Nupay kasta, iti panangibaga a ti Dios ket “mannakabalin-amin” ket saanna a kayat a saoen a ti Dios ket maaramidna iti aniaman a banag. Ti Sursurat isurona nga adda dagiti sumagmamano a bambanag a di maaramid ti Dios; kas pangarigan, ti 2 Timoteo 2:13 ibagana a, ti Dios ket “dina mabalin nga ilibac ti bagina.”

Kas maitunos, kaaduan kadagiti Cristiano umanamong a ti Dios ket mannakabalin-amin (omnipotent), kayatna a saoen a ti Dios ket addaan iti pannakabalin a mangaramid iti aniaman a banag a saan a mangiraman iti maysa a maisupadi—dayta ket, aniaman a banag a mabalin a nainsiriban ken maiyannatop iti kababalin ti Dios. Ti kinapudno a dagiti dadduma a bambanag ket saanda a mabalin iti Dios agsipud ta iramanda ti maysa a maisupadi ket nalawag idiay kararag ni Cristo idiay Getsemani. Kabayatan a pasingkedan ni Cristo nga iti “Dios isu-amin mabalin’ ” (Mat. 19:26), inkararagna met iti Ama kabayatan nga umas-asideg ti pannakailansa idiay kruz, “ ‘Ama, no mabalin lumabas coma caniac daytoy a copa; ngem saan a cas iti cayatco, no di cas iti cayatmo’ ” (Mat. 26:39).

Agpayso, ti Ama ikutanna iti namimpinsan a pannakabalin a mangispal ken Cristo manipud iti panagsagaba idiay kruz, ngem dina maaramid daytoy kabayatan nga isalakanna met dagiti managbasol. Masapul a pilienna iti maysa wenno ti sabali, saan a dagiti dua.

`Ti Sursurat isurona pay a ti Dios kayatna nga isalakan ti isuamin (kas pangarigan, 1 Tim. 2:4–6; Tito 2:11; 2 Ped. 3:9; Eze. 33:11), ngem saan nga isuamin ket maisalakanto. Ania ti isuro daytoy a kinapudno maipapan iti kinapaypayso iti wayawaya a pagayatan ken dagiti limitasyon ti pannakabalin ti Dios kadagiti nabiag a naikkan iti wayawaya a pagayatan?`