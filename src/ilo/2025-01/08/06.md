---
title:  Ni Cristo Pinarmekna ti Lubong
date:   20/02/2025
---

No ti isuamin a bambanag ket mapasamak a mayannatop iti pagwadan a pagayatan ti Dios, awan koma a pulos iti kinadakes no di laeng naan-anay a ragsak iti ayat ken kinatunos. Iti ud-udina, ti uniberso ket maisublinto iti daytoy a kinaan-anay, pagwadan a pagayatan ti Dios. Kabayatanna, ti Dios ket tartrabahoenna ti pagayatanna iti wagas nga ibilangna dagiti wayawaya a pangngeddeng dagiti parsuana.

Panunotem ti maysa a salisal iti panagluto nga idiay a dagiti amin a makipaset ket kasapulan nga agaramatda iti sumagmamano a matudtudo a kita dagiti rikado, ngem mabalinda a nayunan iti aniaman a dadduma pay a kayatda a rikado tapno makaluto iti aniaman a kita ti bibingka a kayatda. Kamaudiananna, aniaman a bibingka nga aramiden ti panadero ket maikeddeng, iti uray sangkabassit laeng, babaen iti sumagmamano a rikado a saan a pinili ti panadero.

Umas-asping iti dayta (iti nakedngan a wagas), agsipud ta ti Dios ket intalagana ti Bagbagina iti panangraem iti wayawaya ti parsua, a daytoy ket nasken agpaay iti ayat, adu kadagiti “rikado” a mangaramid iti pakasaritaan ti lubong ket saan ida a pinili ti Dios no di ket iti kinapudnona, kasungani kadagiti tarigagay ti Dios.

Iti daytoy a panangkita, ti nadiosan a panangiwanwan ket saan laeng a maymaysa ti turongna, a kas man ti Dios ket bukbukodna a tengngel ti isuamin a bambanag a mapaspasamak. No di ket, daytoy ket kasapulanna iti dua-a-turong a panangkita iti panangiwanwan ti Dios. Dadduma a bambanag iti daytoy a lubong ket pinataud ti Dios, ngem dagiti dadduma a paspasamak ket bunga ida dagiti wayawaya a pangngeddeng dagiti parsua (a kas iti amin a kinadakes). Adu kadagiti bambanag a mapaspasamak ket saan ida a kayat ti Dios a mapasamak.

`Basaen ti Juan 16:33. Ania a namnama, uray pay iti tengnga dagiti rigrigat, ti ipaay ti teksto kadatayo?`

Nangnangruna kadagiti panawen ti panagsagaba wenno suot, ti pammati dagiti tattao ket agduadua agsipud ta iggemda ti biddut a pammati a ti Dios ket ispalenna wenno masapul nga ispalenna ida manipud iti panagsagaba ken susuot iti daytoy a biag. Ngem ni Jesus ibagana kadatayo ti maysa a naiduma unay nga istoria, a binallaaganna dagiti pasurotna a mapadasanda dagiti susuot ken rigrigat iti daytoy a lubong, ngem adda namnama, ta ni Cristo ket naparmeknan ti lubong (Juan 16:33).

Ti kinapudno a masabettayo ti panagsagaba ken susuot ket saanna a kayat a saoen a daytoy iti pagwadan a kayat ti Dios nga agpaay kadatayo. Masapul a kankanayon a laglagipentayo ti dakkel a ladawan: ti dakkel a panagbinnusor. Nupay kasta, mabalintayo iti agbalin a natalged ta, kabayatan a ti kinadakes a mismo ket saan a nasken agpaay iti naimbag, ti Dios ket mangyeg iti naimbag uray pay kadagiti dakes a paspasamak. Ken, no agtalektayo iti Dios, ti Dios ket mabalinna nga aramaten dagiti panagsagsagabatayo a mangyasideg kadatayo Kenkuana ken tapno guyoguyennatayo nga agbalin a manangngaasi ken mangaywan kadagiti sabsabali.