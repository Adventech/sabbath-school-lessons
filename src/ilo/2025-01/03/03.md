---
title:  Panagrag-o a Nabuyogan Ragsak
date:   13/01/2025
---

Nupay narigat a panunotentayo, ti Dios ibilangna iti tunggal tao a di mabilang ti pategna, nga isut’ gapu no apay a maragsakan Isuna iti pannakaisalakan iti uray maysa laeng a kararua.

`Basaen ti Sofonias 3:17. Kasano iti panangted lawag daytoy a bersikulo iti pangngarig ti nayaw-awan nga anak?`

Ti Sofonias 3:17 ket nalawag nga ipakitana ti ragsak ti Dios iti pannakasubbot dagiti tattaona. Kasla amin a sao nga agpaay iti rag-o ken ragsak iti lengguahe ti Hebreo ket naikarga ditoy maymaysa a bersikulo, a mangiladawan iti ragsak ti Dios kadagiti nasubbot a tattaona. Nganngani kas la awan uray maysa kadagitoy a balbalikas a mismo iti makaanay a mangiladawan iti kinadakkel ti ragsak ti Dios iti dayta nga aldaw.

Paliiwen, pay, no ayan ti Dios segun iti daytoy a bersikulo—adda iti “tengnga” dagiti tattaona. Ti pannakikappia a tumaud manipud iti pannakikayamet ti ayat ket umay a nabuyogan iti dagdagus a kaadda ti Dios. Kas iti ama—idi makitana ti anak iti adayo, nagtaray a napan—ditoy ti Dios ket adda iti nagtengngaan dagiti tattaona.

Iti Isaias 62:4, ti umasping a ladawan ti naaramat babaen iti pannakaidilig iti panagassawa. Segun iti Isaias 62:4, dagiti tattao ti Dios ket “managanancanto iti Hebsiba,” a ti kaipapananna “ta ni Jehova agrag-o kenca,” ken ti daga ket managananto a “Beulah,” a ti kaipapananna “maasawanto.” Apay? Agsipud ta ti teksto kunana, “ta ni Jehova agrag-o kenca, ken ti dagam maasawanto.” Ti mismo a toktok ti rag-o ti Dios ket nairiserba agpaay iti aldaw ti pannakaisubli, inton awatenna dagiti tattaona ken agrag-o kadatayo, a kas iti ama a nagrag-o gapu iti panagsubli iti nayaw-awan nga anakna.

`Basaen ti Efeso 5:25–28. Ania ti ibaga daytoy maipapan iti kita ti ayat a nakaayabantayo met nga ipakita?`

Daytoy a teksto ket patigmaananna dagiti assawa a lallaki nga ayatenda dagiti assawada “a cas met iti panagayat ni Cristo iti Iglesia, ket inyawatna ti bagina gapu kencuana,” ken ayatenda dagiti assawada “a cas cadagiti bagida” (Efe. 5:25, 28). Dagitoy a teksto ket saanda laeng nga ipaganetget ti kita ti di naimbubukodan ken nainsakripicioan nga ayat ti maysa nga asawa a lalaki iti asawana no di pay ket panangipakita a ni Cristo a Mismo ket ay-ayatenna dagiti tattaona (ti iglesia) a kas paset ti Mismo a Bagina.