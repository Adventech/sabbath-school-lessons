---
title:  Komentaryo Dagiti Mannursuro
date:   17/01/2025
---

### Paset I: Pakabuklan 

**Kangrunaan a Teksto**: Sofonias 3:17

**Sentro ti Adal**: Sof. 3:17; Lucas 15:4–32.

**Panangyammo**: Ti naayat a Diostayo ket maragsakan, ken maay-ayo, a maaddaan iti maysa a naayat a pannakaikayamet kadagiti parsuana.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a bambanag.

1. Ti ragsak ti Dios kadagiti parsuana ket ipakitana no kasano iti kinapategtayo kadagiti matana: Tunggal maysa a tao iti mata ti Dios ket napateg ken di marukod ti pateg ken gatadna. Gapu itoy, Isu ket pagragsakanna, ken rag-ona, no dagiti annakna a lallaki ken babbai ket agbabawi ken sapulenda Isuna. Dagiti pangngarig idiay Lucas 15 ket ipaganetgetda ti ragsak ken panagrambak ti Dios iti pannakaisalakan ti maysa a napukaw a tao. Ti ragsakna iti pannakaisalakantayo ket ipakitana no kasano iti kinapategtayo iti imatangna.
2. Ti pagragsakan ti Dios ket isu ti gapu iti nataoan a rag-o ken panagdayaw: ti Dios kayatna a punnoen ti pusotayo iti aglaplapusanan a rag-o, ken maragsakan Isuna iti nataoan a rag-o ken panagdaydayaw. Awisenna dagiti tattaona a makapadas iti ragsak Kenkuana kabayatan nga agdaydayawda Kenkuana iti rag-o babaen kadagiti karkararag ken kankanta. Kasta met, dagiti panagdaydayaw iti Dios ket tumulong kadatayo a mangsirmata iti panangpadpadaan iti masakbayan a ragsak ken rag-ona kadagiti tattaona.
3. Agsipud iti kinarugittayo, masapultayo ni Cristo tapno maay-ayotayo ti Dios: Naawistayo a mangay-ayo iti Dios, mangidaton Kenkuana kadagiti naespirituan a datdaton babaen kadagiti panagdaydayaw dagiti bibigtayo iti panagyaman ken babaen ti panangaramid iti naimbag ken panangibingay. Nupay kasta, maaramidtayo laeng dagitoy a bambanag babaen iti panangibabaet ni Cristo. Ti pammatitayo ket makaay-ayo laeng iti Dios babaen ti trabaho ni Cristo iti biangtayo.

**Panangipakat iti Biag**: Ti ragsak ti Dios kadagiti parsuana ket ipakitana no kasano ti kinapategtayo kadagiti matana ken no kasano ti kaadu ti panangipategna iti parsuana. Kasano ngata iti panangipategtayo iti gatad iti tunggal tao?

### Paset II: Komentaryo

**1. Ti Ragsak ti Dios Kadagiti Parsuana ket Ipakitana No Kasano ti Kinapategtayo Kadagiti Matana.**

Ti pangngarig ti nayaw-awan nga anak ket nakakaskasdaaw unay ti panangiladawanna no kasano ti kinapategtayo iti panagkita ti Dios. Kinaagpaysoanna, amin dagiti tallo a pangngarig iti Lucas 15, nga isu a naibaga kadagiti agtantanabutob a Fariseo ken escribas (Lucas 15:2), ket ipaganetgetda ti nakaskasdaaw a pateg dagiti (napukaw) a tattao iti mata ti Dios. Napateg unay a paliiwen a dagiti Fariseo ken escribas ket saanda a makita iti aniaman a pateg kadagiti tattao (“managbasol”) nga isu a sibabara nga inawat ni Jesus (Lucas 15:2). Kuna ni Ellen G. White a “dagiti Fariseo ket adda laeng kadakuada ti panangumsi ken panangkondenar kadakuada; ngem ni Cristo kinablaawanna ida a kas annak ti Dios, naisinada nga agpayso manipud iti balay ti Ama, ngem saanda a nalipatan iti puso ti Ama.”—Christ’s Object Lessons, p. 186.

Kadagiti tallo a pangngarig, ni Jesus tubngarenna ti mangilaksid a panagpanpanunot dagiti Fariseo, nga ipaganetgetna ti nadiosan a ragsak a mangala ken mangawat iti maysa nga isu a napukaw. Iti sabali a pannao, ti pannakaibaga ti rag-o ken ragsak iti tunggal pangngarig ket ipakpakitana no kasano iti kinapateg ti maysa a napukaw. Iti pangngarig iti napukaw a karnero, ti agpaspastor ket sigagagar a napan nangsapul iti maysa a napukaw “ ‘agingga a masarakanna’ ” (Lucas 15:4). Isu ket nagsubli nga “ ‘icabilna a siraragsac cadagiti abagana’ ” (Lucas 15:5). No ad-adu a mabigbigtayo no kasano ti kinaragsak ti agpaspastor, ad-adda met a maawatantayo no kasano iti kinapateg dagiti karnero a napukaw kadagiti matana. Pudno unay, ti rag-o ken ragsak ti agpaspastor ket aglaplapusanan, kabayatan nga awisenna dagiti kakaarruba ken gagayyemna a makipagragsak kenkuana (Lucas 15:6).

Isu met laeng a pagwadan ti agparang kadagiti dua a sabali a pangngarig. Iti pangngarig iti napukaw a drakma, ti babai ket naannad unay a nangsapul iti drakma “ ‘aginggat nasarakanna’ ” (Lucas 15:8). Kalpasanna, nabuyogan iti aglaplapusanan a ragsak inawisna dagiti kaarruba ken gagayyemna a makipagragsak kenkuana (Lucas 15:9). Iti pangngarig ti napukaw nga anak, nga isu iti pagpatinggaan dagiti tallo a pangngarig, ti nayaw-awan nga anak ket saan laeng a napukaw, no di naibaga kadatayo a sisusukir nga in-inut a nagturong iti dayta a kasasaad, kabayatan, nga iti un-unana, dina nailasin ti pudno nga ipasimudaag ti nagurdo ken minamaag a pangngeddengna. Iti ud-udina, idi nagnakemen isuna, ti nayaw-awan nga anak ket nariknana a ti dayaw ken pategna iti sangoanan ti amana ket napukaw gapu iti bukodna a basol: “ ‘Diac maicarin a managan ti anacmo’ ” (Lucas 15:19).

Nupay kasta, dagiti ar-aramid ti ama ket naidumada manipud iti nainsiriban nga inanamaen ti anak. No di ket, ti ama ket “ ‘timmaray ket inappungolanna ti tengngedna, ket inagagcanna’ ” (Lucas 15:20). Makapaklaat unay, dagitoy ket saan laeng a pakakitaan iti naimbag a nakem ken ragsak iti biang ti ama. Saanna nga inkankano iti kiddaw ti anak a lalaki nga agbalin isuna a kas maysa nga adipen, no di ket ti ama impaganetgetna ti takneng ti anakna babaen ti panangkiddawna kadagiti adipen nga iyegda ti “ti capatgan a pagan-anay,’ ” “ ‘maysa a singsing,’ ” ken “ ‘zapatos’ ” nga agpaay kenkuana (Lucas 15:22). Ngem dayta ket saan a makaanay. Ti panangpasingked iti pateg ti anak babaen kadagiti napateg a pagan-anay ket napapigsa iti nakaskasdaaw a rambak nga inyawis ti ama: “ ‘iyegyo ti vaca a napalucmeg ket partienyo; ket mangantayo ket agraragsactayo’ ” (Lucas 15:23). Iti pangababaan, ti ama ket saanna laeng nga inawat ti anak no di ket naay-ayo isuna iti panagsublina.

Nasarakantayo iti pangngarig ti nayaw-awan nga anak ti isu met laeng a pakabuklan a pagwadan a nailasin kadagiti pangngarig maipapan iti napukaw a karnero ken ti napukaw a sinsilio; a dagitoy ket, ti napukaw ket nasarakan ket adda rambak gapu iti daytoy a damag. Nupay kasta, ti pangngarig ti nayaw-awan nga anak ket adda pay nayonna, kabayatan a ti rambak ket napigsa unay a nagduduaan ti in-inauna nga anak (Lucas 15:28–30). Daytoy a punto ket mayataday agsipud ta iladawanna ti kababalin dagiti Fariseo idiay pangrugian ti kapitulo (kitaen iti Lucas 15:2). Agpada a ti in-inauna nga anak idiay pangngarig ken dagiti Fariseo ket nangato unay ti panangbabalawda iti panangawat kadagiti managbasol ken pannakikadua/panagrambak kadakuada idiay lamisaan. Daytoy a pammabalaw ket iparangarangna no kasano iti panangtagibassitda iti pateg dagiti tattao a sibabara a maawat. Iti kasumbangirna, isuro ti pangngarig no kasano nga ipatpateg ti Dios dagiti annakna a lallaki ken babbai ken agrambak Isuna no agbabawida ken agsapulda Kenkuana. Gapu itoy, ti pangngarig agpatingga iti panangsungbat ti ama iti pammabalaw ti in-inauna nga anak babaen ti sumaganad a sasao: “ ‘Ngem masapul ti panagrambac ken panagayayat’ ” (Lucas 15:32).

Ti sao ti Griego nga agpaay iti naipatarus a sasao a “dayta ket nalinteg” ket ti verbo a dei, a litiral a kayatna a saoen a “dayta ket nasken, maysa a masapul, maysa a masapul nga aramiden” wenno mangipaganetget a dayta maysa a banag ket “mapasamak koma agsipud ta maiyannatop” (Frederick W. Danker, et al., A Greek-English Lexicon of the New Testament and Other Early Christian Literature [Chicago: University of Chicago Press, 2000], Word Biblical Commentary. Dagiti dadduma nga ingles a bersion ti Biblia, no maipatarus iti ilocano, ket impatarusda dayta a “dayta ket maiyannatop” wenno “masapul nga aramidenmi” idiay Lucas 15:32. Ti nakaibatayan ti kapanunotan daytoy a pagsasao ti kinanasken ket ti pateg ti maysa a napukaw ngem ita nasarakanen. Iti daytoy a panangkita a ti ama ipaganetgetna a “masapul” nga agrambaktayo. Awan a pulos iti sabali a banag nga aramiden iti lawag ti maysa a napukaw nga isu a nasarakan. Pumadpada iti sentimiento idiay dua nga immuna a pangngarig, ti ama ket saanna a kayat iti agrambak a maymaysa. Dagiti adipen ket agparang a masapul a mairaman (Lucas 15:22–27), ken ti ama ket napnoan rikna a nagpakaasi iti in-inauna nga anak a makipaset met. Ti nayaw-awan nga anak ket “ ‘saan la nga is-isu iti anakyo,’ ” no aramaten ti pagsasao ti in-inauna a kabsat (Lucas 15:30), no di ket, kas ipakaasi ti ama, “ ‘ti kabsatmo’ ” (Lucas 15:32).

Iti kasta ngarud, dagiti pangngarig nga imbaga ni Jesus, idiay Lucas 15, ket isurona a ti ragsak ti Dios iti pannakaisalakan dagiti annakna a lallaki ken babbai ket ipakitana no kasano iti kinapategtayo kadagiti matana. Kayatna a saan laeng a mariknatayo a napategtayo babaen iti naayat a rag-ona, no di ket masapul met a makipagrambaktayo Kenkuana (iti kasta ket naimpusoan nga ipateg) ti pannakaisalakan dagiti kakabsattayo a lallaki ken babbai.

**2. Ti Ragsak ti Dios ket Isu ti Gapu iti Nataoan a Rag-o ken Panagdaydayaw.**

Ti Sofonias 3:17 ken Salmo 149:4 ket agpadpada nga ipaganetgetda iti ragsak ti Dios. Ti Salmo 149 ket maysa nga awis a panangidaydayaw iti Dios a sirarag-o: “Pagrag-oan coma ti Israel ti nangaramid kencuana: siraragsac coma dagiti annac ti Sion iti Arida” (Sal. 149:2). Ti gapu iti daytoy nga awis ket naiparang idiay Salmo 149:4: “Ta ni Jehova pagayayatanna ti ilina.” Iti kasta ngarud, ti Salmo pasingkedanna ti ragsak iti maysa a dua nga agsinnabat a panagkayamet. Ti Dios ket maay-ayo kadagiti tattao, ket, iti daytoy a nakaibatayan, dagiti tattao ket naawisda tapno mapadasanda ti ragsak iti Apo kabayatan nga agdaydayawda Kenkuana a nabuyogan rag-o.

Kasta met, ti Sofonias 3:14 ket patigmaananna dagiti tattao ti Dios a sirarag-o a mangidaydayaw iti Apo. “Agcantaca, O anac a babai ti Sion; agdir-ica, O Israel; agrag-oca ken agragsacca iti isu-amin a puso.” Daytoy a patigmaan ket sinaruno iti paganetget idiay Sofonias 3:17 a ti napigsa unay ken mangisalakan a Dios ket adda iti nagtengngaan dagiti tattaona ket ‘‘agrag-onto kenca a mabuyugan iti panagragragsac; aginananto iti ayatna; agragsacto kenca a mabuyugan iti panagcancanta.’ ” Kabayatan nga iti Salmo 149, ti pagragsakan ti Dios ket isu ti gapu iti nataoan a panagdaydayaw ken rag-o; idiay Sofonias 3, dagiti panagdaydayaw Kenkuana ket masirmatada koma ti masakbayan a ragsak ken rag-o ti Dios kadagiti tattaona.

**3. Agsipud iti kinarugitttayo, masapultayo ni Cristo Tapno Maay-ayo ti Dios.**

Kadagiti nadumaduma a wagas nga isu a nakaawisantayo a mangay-ayo iti Dios idiay Sursurat (kitaen, kas pangarigan, Heb. 11:5, 6; 2 Cor. 5:9; Col. 1:10; 1 Tes. 4:1), ti Hebreo 13:15 guyoguyennatayo nga agtultuloy a mangidaton kadagiti naespirituan a datdaton iti Dios, nga isu a mangiraman ti panagdaydayaw dagiti bibigtayo iti panagyaman Kenkuana ken ti aramid a panangaramid iti naimbag ken panangibingay. Ti sumaruno a bersikulo dagdagupenna, “ ta ti Dios pagay-ayatanna unay dagiti cacastoy a daton” (Heb. 13:16). Napateg a paliiwen a dagiti umuna a sasao ti Hebreo 13:15 ket ipakitada a saantayo koma a mangidaton kadagitoy a datdaton babaen kadagiti bagbagitayo. No di ket, masapul nga idatontayo dagiti naespirituan a datdaton iti Dios “babaen ken Jesus.” Iti sabali a pannao, saantayo a kabaelan nga ay-ayoen ti Dios iti bukodtayo a panagdaydayaw ken naimbag nga ar-aramid. Babaen laeng ken Cristo a dagiti panagdaydayaw ken ar-aramidtayo ket mabalin a maidaton a kas naespirituan a datdaton a napudno unay a mangay-ayo iti Dios.

### Paset III: Panangipakat iti Biag

Dagiti tattao ket naikkanda iti naisangsangayan a pateg. Napategka agsipud ta naparsuaka a kaladawan ti Dios. Nakaskasdaaw a panunoten a ti Dios ket ipatpategna dagiti tattao nga ad-adda ngem iti mabalintayo a mapanunot. Iti panangpanunot iti daytoy a panangkita, pagiinnadalan dagiti salsaludsod iti baba:

1. Kasano ngata a ti panagraem ken panagayattayo kadagiti tattao a masabettayo iti inaldaw a panagbiag ket mangipakita kadakuada no kasano ti kinapategda iti imatang ti Dios?
2. Ania dagiti wagas a dagiti agkunkuna a narelihiyosoan a tattao ket daksanggasat a libakenda ti dayaw ken pateg dagiti sabsabali?
3. Dagidiay agayat iti Dios ket kayatda a maammoan no kasano ti panangay-ayo Kenkuana. Ngem kasano, iti kinapudnona, a mabalin a maay-ayotayo ti Dios? Agingga iti ania a tukad a ti wagas a panangipategtayo kadagiti dadduma a tattao ket mainaig iti ragsak ti Dios iti pannakaisalakan dagiti tattaona?
4. Ania ti maaramidam a mangipateg iti amin a tao iti ponto a maragsakanka iti pannakaisalakan iti siasinoman ken maragsakanka iti panangipakdaar iti kinaimbag ti Dios ken ti natibker nga ayatna?
5. Mangted iti maysa a napraktikalan a pagwadan a no kasano a ti panangibabaet ni Cristo ket mamagbalin kadatayo a mangay-ayo iti Dios kadagiti ar-aramidtayo.

`Notes`