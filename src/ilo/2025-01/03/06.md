---
title:  Maysa a Maikari a Kalat
date:   16/01/2025
---

Iti sidong ti payong ti asi ken panangibabaet ti Dios, pagragsakan ti Dios uray iti kababassitan a naimbag a sungbat iti ayatna. Babaen ti Maysa nga Isu laeng ti maikari iti ayat ken Isu a Mismo ti naan-anay unay a nalinteg, tunggal maysa kadatayo ket mabalin a maibilang a nalinteg ken maibilang kadagiti dungdungngoen ti Dios nga isu a makipagbiag Kenkuana iti naan-anay nga ayat agpaay iti kinaagnanayon. Daytoy iti dakkel a namnama ti pannakasubbot, nga isu a pakairamanan ti trabaho ni Cristo agpaay kadatayo idiay langit.

Ngem, nalabit a masdaawka, mabalin kadi a daytoy ket iramannak met? No ngay saanak unay a naimbag? No ngay mabutengak ta awananak met iti makaanay a pammati?

`Basaen ti Marcos 9:17–29. Kasano ti panangsungbat ti Dios iti tao iti daytoy nga istoria? Kasano iti kadakkel ti pammati a makaanay?`

Dagiti adalan ket dida mabalin ti mangparuar kadagiti sairo; amin a namnama ket kas la napukaw. Ngem dimteng ni Jesus ket imbagana iti ama, “ ‘No adda bassit pannacabalinmo! amin a banag mabalin cadagiti mammati’ ”

(Marcos 9:23). Ket ti ama silulua a simmungbat, “ ‘Mamatiac, tulungam ti curang ti pammatic!’ ” (Marcos 9:24).

Paliiwen, ni Jesus ket dina kinuna iti lalaki, “Agsublikanto kaniak inton maaddaanka iti ad-adu a pammati.” No di ket inyikkisna, “ ‘Tulongam ti curang ti pammatic,’ ” ket saan nga umdas.

No awan ti pammati, saan a mabalin nga ay-aywen iti Dios (Heb. 11:6), ket nupay kasta ni Jesus awatenna uray ti kababassitan a pammati ken, babaen ti pammati (babaen ti panangibabaet ni Cristo), mabalintayo nga agbalin a makaay-ayo Kenkuana. Babaen ti pammati ken agsipud iti trabaho ni Cristo iti biangtayo, mabalintayo iti sumungbat kadagiti wagas a makaay-ayo iti Dios, pumadpadis iti wagas a ti maysa a nataoan nga ama ket maay-ayo no ti maysa nga anak ket mangyeg kenkuana iti maysa a sagut a no utoben ket awan met unay pategna.

Gapuna, masapul a surotentayo koma ti balakad ni Pablo nga aramidentayo a kalattayo iti panagbalin a “macaayayocami coma” iti Dios (2 Cor. 5:9, 10; idilig iti Col. 1:10; 1 Tes. 4:1; Heb. 11 :5). Ket dawatentayo iti Dios a baliwanna dagiti pagngayangayantayo tapno mairaman dagiti kaimbagan a pagngayangayan dagiti ay-ayatentayo, ken palawaenna ti ayattayo tapno dumanon dayta kadagiti sabsabali. “No maipapan iti ayat nga incacabsatan, agdidinnongngocayo; no maipapan iti panagpipinnadayaw ipangpangronayo ti sabali; Saan coma a mapucaw ti regtayo, nasgedcayo iti espiritu nga agservi iti Apo; Naragsac iti pananginanama, managitured iti rigat, managtalinaed iti panagcararag; Makitulong cadagiti pacasapsapulan dagiti sasanto; naayat iti panagpadagus” (Rom. 12:10–13).

`No ti Dios ket awatennatayo babaen ken Cristo, di ad-adda koma nga awatentayo dagiti sabsabali? Ania a lawag iti daytoy a kapanunotan ti ited ti bilin nga ayatem ti karrubam a kas iti bagim (Lev. 19:18; Mat. 22:39) ken ti nabalitokan a paglintegan a trataren dagiti tattao iti wagas a kayatmo a pannakatratar?`