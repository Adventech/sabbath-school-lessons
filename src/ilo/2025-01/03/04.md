---
title:  Panangay-ayo iti Dios?
date:   14/01/2025
---

Kasano koma a ti Dios ti uniberso ket maragsakan kadagiti tattao laeng, dagiti apagbiit a tedted ti maysa a selula iti maysa a bassit a planeta iti tengnga ti nalabit awan patinggana a uniberso? Kasano koma a posible a dagiti tattao ket agbalin a napateg unay a banag iti Kangatoan a Nabiag, Isu a mannakabalin-amin ken Isu nga awan a pulos iti kasapulanna? Dagitoy a salsaludsod ket mabalin nga amirisen iti dua a paset. Umuna, kasano koma a ti Dios a Mismo ket maragsakan? Maikadua, kasano koma a makaiyeg dagiti tattao Kenkuana iti ragsak, nangnangruna no panunoten ti kinamanagbasoltayo? Ti umuna a paset dagitoy a salsaludsod ket isu ti topiko ita nga aldaw ken ti maikadua ket agpaay inton bigat.

`Basaen ti Isaias 43:4; Salmo 149:4; ken Proverbio 15:8, 9. Ania ti ibagada kadatayo maipapan iti panagrag-o ti Dios kadagiti tattaona?`

Kas nakitatayo iti dadduma a paset idi kalman, mabalin a maay-ayo ti Dios kadagiti tattao agsipud ta ay-ayaten ti Dios dagiti tattao iti wagas a maipaay iti pagimbaganda, kas iti aramiden koma ti asinoman a mangay-ayat ken mangay-aywan kadagiti sabsabali.

Iti kasunganina, saan a maay-ayo ti Dios kadagiti tattaona no agaramidda iti dakes. Pudno unay, ti Proverbio 15:8, 9 ket isurona a, kabayatan a ti “daton” ken ti “dalan” ti nadangkes ket maysa a “makarimon ken Jehova,” ngem ti “cararag ti nalinteg isu ti macaay-ayo kencuana” ken “ayatenna ti sumurot iti kinalinteg.” Saan laeng nga ipakita daytoy a paset a saan a maay-ayo ti Dios iti kinadakes, no di ket pagragsakanna iti kinaimbag. Ikabilna met ti nadiosan a ragsak ken ayat iti direkta a panagpada iti maysa ken maysa, a mangipakita iti nauneg a panagsilpu ti ayat ti Dios ken ti ragsakna, nga isu nga agparang iti isuamin a Sursurat.

Segun iti Salmo 146:8, “ni Jehova ayatenna dagiti sililinteg.” Ti maikadua a Corinto 9:7 inayonna, “ti Dios ayatenna ti mangted a siaayat.” Paliiwen nga umuna ti saan nga ibaga dagitoy a teksto. Saanda nga ibaga a ti Dios ket ayatenna laeng ti nalinteg wenno ti Dios ket ayatenna laeng ti mangted a siaayat. Ti Dios ay-ayatenna iti tunggal maysa. Ngem, tapno dagitoy a teksto ket addaan iti aniaman a banag nga idanon, masapul a ti kaipapananda ket ti Dios ayatenna ti “nalinteg” ken ti “mangted a siaayat” iti naisangsangayan a panangkita. Ti nakitatayo idiay Proverbio 15:8, 9 ket mangipaay iti pamalatpatan: ti Dios ayatenna dagitoy ken dagiti sabsabali babaen iti pannakaay-ayona kadakuada.

`Panunotem no kasano ti kinasinged ti pannakaisilpo ti langit ken daga a ti Dios, ti Namarsua iti uniberso, ket nasinged unay a nairaman kadatayo, uray pay iti emosyonal. Ania a namnama ti ipaay koma kenka daytoy nakaskasdaaw a kapanunotan, nangnangruna no dumaldalanka iti maysa a narigat a panawen?`