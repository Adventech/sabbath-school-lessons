---
title:  Tapno Agbalin a Makaay-ayo iti Dios
date:   11/01/2025
---

### Basaen Agpaay iti Adal ita a Lawas

Lucas 15:11–32; Sof. 3:17; Efe. 5:25–28; Isa. 43:4; Rom. 8:1; Rom. 5:8; Marcos 9:17–29.

> <p>Paset a Mayulo</p>
> “Ni Jehova a Diosmo adda iti nagtengngaam, ti maingel a mangisalacanto; agrag-onto kenca a mabuyugan iti panagragragsac; aginananto iti ayatna; agragsacto kenca a mabuyugan iti panagcancanta” (Sofonias 3:17).

Panunoten daytoy a buya: maysa nga agtawen ti lima nga ubing ti napan ken tatangna nga addaan iti saan unay a nasayaat ti pannakabalkotna a sagut iti Father’s Day. Siraragsak nga inyawatna ti sagut ken ni tatangna.

Panunotem a kastoy ti kuna ti ama, “Anak, diak pagan-ano iti sagutmo. Ta kalpasan ti amin, awan a pulos ti mabalinmo nga ited a makaay-ayo kaniak. Aniaman a mabalinmo nga ited kaniak, mabalinko a maala nga agpaay iti bagik, ken aniaman nga itedmo kaniak ket mabalin a nagatang babaen ti kuartak wenno naaramid manipud kadagiti materiales a binayadak. Gapuna, kukuam laeng ti sagutmo. Diak kasapulan dayta wenno tarigagayan dayta. Ngem ay-ayatenka, uray kaskasano.”

Aray!

Ania iti makunam iti inaramid daytoy nga ama? Dagiti sasao a kas “awan puso,” “nalamiis,” ken “di makarikna” ti umay iti panunot. Kastoy kadi iti wagas a panangsungbat ti Dios kadatayo? Mabalin kadi a pudno nga agbalintayo a makaay-ayo iti Dios? Uray nagrigat a panunoten, uray pay datayo kas natnag a tattao, nadadael gapu iti basol, ken agduyos iti dakes—wen, mabalintayo ti agbalin a makaay-ayo iti Dios! Iti sabali a pannao, ti Dios ket saan a kumita kadatayo, wenno kadagiti sagsagut nga iyegtayo Kenkuana, nga addaan iti kababalin a kas iti ama a pinanunottayo tattay. Iti kasunganina, mabalintayo nga agbalin a makaay-ayo iti Dios, ngem babaen laeng ken Cristo.

_*Adalen ti adal ita a lawas tapno maisagana agpaay ti Sabado, Enero 18._