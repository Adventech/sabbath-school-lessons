---
title:  Ad-adda Pay a Napatpateg Ngem ti Mapanunotmo
date:   12/01/2025
---

Kas nakitatayo iti immun-una nga adal, awan uray maysa a di ay-ayaten ti Dios—uray pay iti kadadaksan a managbasol wenno kadadaksan a managaramid iti dakes. Ket agsipud ta ipatpateg ti Dios dagiti tattao nga ad-adda pay ngem iti mabalintayo a mapanunot, Isu ket saan a maay-ayo iti basol agsipud ta ay-ayatennatayo ken ammona pay no ania ti aramiden ti basol kadatayo.

`Basaen ti Lucas 15:11–32. Ania ti iparangarang ti pangngarig ti nayaw-awan nga anak maipapan iti kinamanangngaasi ken ayat ti Dios? Ania a patigmaan ti ipaayna agpaay kadagiti nabati iti pagtaengan, a kas i’tay maysa nga anak?`

Iti daytoy nga istoria nga ibaga ni Jesus a, ti anak ti lalaki ket dinawatna ti tawidna a nasapsapa, ket iti maysa a wagas tinukiadna ti amana ken ti sangakabbalayan ti amana. Ti anak a nayaw-awan ket napanna binusbos ti tawidna iti awan mamaayna ket nagbalin a napanglaw ken nagbisin, nga ap-apalanna dagiti babuy a mangan manipud iti kulloong. Iti pannakabigbigna a dagiti ad-adipen idiay balay ni amana ket addaanda iti nawadwad a taraon, inkeddengna iti agawid a mangnamnama nga agbalin isuna a maysa nga adipen.

Ti simmaruno ket nabileg unay. Dadduma nga amma ket papanawenda iti kasta nga anak apaman nga agsubli. “Innalam ti tawidmo ken insinam ti bagim manipud iti pagtaengak. Awanen iti pagtaengam ditoy.” Dayta iti maysa a nainsiriban, ken rumbeng a kababalin, saan kadi? Iti mata dagiti sumagmamano a nataoan a nagannak, ti anak ket nakaro nga adayo unayen ti naaramidanna tapno maawat pay nga agawid, nangnangruna no kas maysa nga anak.

Ngem, idiay pangngarig, ti ama (itakderanna ti Dios a Mismo) ket saan a sumungbat iti aniaman a kakita dagitoy a wagas. No di ket, “ ‘Ngem idi adayu pay laeng nakita ni Amana ket simnec ti caasina ket timmaray ket inappungolanna ti tengngedna, ket inagagcanna’ ” (Lucas 15:20). Uray pay no saan a naibilang a natakneng a panagkukua kadagita a panpanawen iti maysa nga apo iti balay nga agtaray a mangsabat iti maysa a tao, ti ama iti nalaus nga asi ken ayatna ket timmaray a mangsabat iti anakna, ken ad-adda pay a makapasiddaaw, insublina isuna iti sangakabbalayanna, nga uray la nangaramid iti rambak nga agpaay kenkuana, a mangipakpakita iti dakkel a kinamanangngaasi ti Dios nga agpaay iti tunggal nasukir a tao ken pagragsakanna iti uray maymaysa a tao nga agsubli nga agawid. Anian a ladawan ti Dios!

`Makapangayangay ti inaramid diay sabali nga anak. Apay a daytoy nga inaramidna ket maysa a nataoan nga aramid, nga iti dadduma a pasetna ket naibatay iti kinapatas, ken nakaaawat? Nupay kasta, ania ti isuro kadatayo ti pasetna iti istoria no kasano a dagiti nataoan a kapanunotan ti kinapatas ket saanna a matukod ti kauneg ti evangelio wenno ti ayat ti Dios kadatayo?`