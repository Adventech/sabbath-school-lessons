---
title:  Sibibiag a Batbato
date:   15/01/2025
---

Kasano koma a datayo, kas natnag, managbasol a nabiag, ket mabalin a makaay-ayo iti maysa a santo a Dios?

`Basaen ti Roma 8:1 ken Roma 5:8. Ania ti isuro dagitoy a teksto maipapan iti takdertayo iti sangoanan ti Dios?`

Ti Dios itedna ti parabur kadagiti tattao sakbay pay iti aniaman a nataoan a sungbat. Sakbay iti aniaman a banag nga ibaga wenno aramidentayo, ti Dios danunnennatayo ken itedna kadatayo ti gundaway a mangawat wenno mangtukiad iti ayatna. Kas kuna ti Roma 5:8, “Ngem ti Dios ipatalgedna ti ayatna cadatayo, agsipud ta idinto a managbasoltayo pay laeng, ni Cristo natay gapu cadatayo” (idilig iti Jer. 31:3). Ken mabalintayo a maikappia iti Dios ken makaay-ayo pay iti imatangna, gapu ti pammati babaen ti trabaho ti Mannubbottayo.

`Basaen ti 1 Pedro 2:4–6 ken idilig dayta iti Hebreo 11:6. Ania ti ibaga daytoy kadatayo no kasano a makaay-ayotayo iti Dios?`

No awan ti ibaballaet ti Dios, saan a kabaelan dagiti natnag a tattao ti mangyeg iti aniaman nga adda pategna iti Dios. Nupay kasta, ti Dios, iti parabur ken asina, ket nangaramid iti dalan, babaen ti aramid ni Cristo. Masinnunuo, “gapu ken Jesu-Cristo” mabalintayo a “mangidaton kadagiti naespirituan a daton a makaay-ayo iti Dios” (1 Ped. 2:5). Nupay “no awan ti pammati, saan a mabalin nga ay-aywen iti Dios” (Heb. 11:6), babaen ti mangibabaet nga aramid ni Cristo, ti Dios ket “pagbalinenna” dagiti namati a “naananay cadagiti isu-amin a banbanag, tapno aramidenyo coma ti pagayatanna, nga aramidenna coma cadatayo ti macaay-ayo iti imatangna, gapu ken Jesu-Cristo. Isu a madaydayaw coma iti agnanayon nga awan inggana. Amen” (Heb. 13:21). Dagidiay sumungbat iti Dios babaen ti pammati ket maibilangda a nalinteg iti imatangna babaen ti panangibabaet ni Cristo, a ti kinalintegna laeng iti maawat. Ket dagidiay sumungbat kadagiti naayat nga ar-aramid ti Dios ket maibilang a maikari babaen ti panangibabaet ni Cristo (Lucas 20:35), ket pagbalinenna ida a kaaspingna (1 Cor. 15:51–57; 1 Juan 3:2). Ti mangsubbot nga aramid ti Dios ket saan laeng nga agpaay kadatayo, no di ket iti unegtayo met.

`Apay nga iti kapanunotan a panangibabaet ni Cristo kenka idiay langit ket makapabileg unay?`