---
title:  Ti Dios ket Namimpinsan a Naimbag ken Nalinteg
date:   03/02/2025
---

Ti Dios ket saanna laeng nga ibagbaga nga ayatenna ti hustisya ken ayabanna dagiti tattao nga agayat ken agaramid iti nalinteg, no di ket ti Dios a Mismo ket naan-anay ken di agbaliw ti panangipakitana kadagitoy a kababalin. Ti Nasantoan a Sursurat ket isurona a ti Dios ket namimpinsan a santo, matalek, nalinteg, ken naayat. Ti Dios kanayon nga aramidenna ti naayat, nalinteg, ken umiso ken dayta laeng ti aramidenna. Saanna a pulos nga aramiden ti aniaman a dakes.

`Basaen ti Deuteronomio 32:4 ken Salmo 92:15. Ania ti isuro dagitoy a teksto maipapan iti kinamatalek ken kinalinteg ti Dios?`

Dagitoy ken adu pay a dadduma a teksto ket ipakdaarda a ti Dios nalinteg ken managayat—“ket awan kinakillo kencuana” (Sal. 92:15; idilig iti Sal. 25:8; Sal. 129:4). Ti Dios “dinto agaramid iti kinadakes; iti tunggal bigat yegna ti kinajusticiana iti lawag, isu saan nga agcurang; ngem ti nakillo dina ammo ti bain” (Sof. 3:5). Paliiwen ti direkta a panagsupadi ti kababalin ti Dios a maibusor kadagidiay mangayat iti kinakillo.

Ti Dios ammona no ania iti kaimbagan nga agpaay iti tunggal maysa, kayatna ti kaimbagan nga agpaay iti tunggal maysa, ken agtultuloy nga agtrabaho a mangiyeg iti kaimbagan a pagbanagan nga agpaay iti amin a nairaman.

`Basaen ti Salmo 9:7, 8 ken Salmo 145:9–17. Ania ti isuro dagitoy a bersikulo maipapan iti Dios?`

Ti Dios ti Biblia ket “isu ti maysa nga ocom a nalinteg” (Sal. 7:11) ken awan ti dakes nga agtaeng Kenkuana (Sal. 5:4). Kas ti isuro ti 1 Juan 1:5, “A ti Dios isu ti silaw, ket awan kencuana ti aniaman a sipnget.” Pudno unay, ti Dios ket saan laeng a naan-anay a naimbag, ngem segun iti Santiago 1:13 “ta ti Dios saan a mabalin a sulisugen cadagiti banbanag a dakes” (idilig iti Hab. 1:13).

Kadagitoy amin, ti kinaimbag ken dayag ti Dios ket di mapagsina ti panagsilpuda. Kabayatan nga adu ti mangidolo iti pannakabalin, ti Dios ket mannakabalin-amin, ngem aramatenna laeng ti pannakabalinna kadagiti wagas a nalinteg ken naayat. Saan a naiparna nga idi dinamag ni Moises iti Dios, “ ‘Iparangmo caniac dawatec kenca, ti dayagmo,’ ” ti Dios simmungbat babaen ti panagkunana, “ ‘Ipakitacto amin nga imbagco iti sangom’ ” (Exo. 33:18, 19).

`Apay nga iti kasta a naimbag a Dios ket palubosanna ti kasta unay a kinadakes nga adda iti daytoy a lubong? Pagiinnadalanyo ti sungbatyo iti klase.`