---
title:  Adalen Pay
date:   07/02/2025
---

Basaen ti Ellen G. White, “God’s Love for Man,” pp. 9–15, iti Steps to Christ.

“Ti Sao ti Dios ket iparangarangna ti kababalinna. Isu met laeng imbunannagna ti di matukod nga ayat ken asina. Idi inkararag ni Moises, “Iparangmo caniac, dawatec Kenca, ti dayagmo,” ti Apo insungbatna, “Ipakitacto amin nga imbagco iti sangom.” Exodo 33:18, 19. Daytoy ti dayagna. Ti Apo limmabas iti sango ni Moises, ket imbunannagna, “Jehova, Jehova Dios a manangngaasi ken managparabur, nainayad nga agpungtot, ken aglaplapusanan iti kinaimbag a siaayat ken kinapudno; manalimetmet iti caasi a siaayat a maipaay cadagiti rinibribu, mamacawan iti kinadakes ken salungasing ken basol.” Exodo 34:6, 7. “Natanang nga agpungtot, nabacnang iti kinamanagayat.” Jonas 4:2. “Ta pagay-ayatanna iti kinamanagayat.” Mikias 7:18.

“Ti Dios insinggalotna dagiti pusotayo Kenkuana a maaramat dagiti di mabilang a tanda sadi langit ken iti daga. Iti pannakaaramat dagiti banbanag ti sangaparsuaan, ken dagiti kapasnekan ken kasasam-itan nga ayan-ayat a naidagaan a mabalin a tukoden ti puso ti tao, sapsapulenna nga iparangarang ti bagina kadatayo. Nupay kasta dagitoy agkurangda pay laeng a mangipamatmat iti ayatna. Numanpay naited amin dagitoy a pammaneknek, ti kabusor ti imbag binulsekna ti panpanunut dagiti tattao tapno kitaenda ti Dios a napakuyogan iti butbuteng; ipagarupda nga isut’ maysa a naunget ken di mamakawan. Ni Satanas inturongna ti tao a mangiladawan iti Dios a kas maysa a nabiag a ti kangrunaan a kababalinna isu ti nainget a husticia—maysa nga ukom a nadawel, maysa a nakapautang a nainget ti panagsingirna. Impintana ti Namarsua a kas maysa a nabiag a mangsipsiput a sisesemsem kadagiti paglibtawan ken pagbiddutan ti tao, tapno adda panggapuanna a mangsaplit kadakuada. Tapno mapunas daytoy di umisu a panangipapan iti Dios, babaen ti panangiparangarangna iti lubong iti awan patpatinggana nga ayatna, dayta ti panggep nga inmayan ni Jesus a nakipagtaeng iti tao.”—Ellen G. White, Steps to Christ, pp. 10, 11.

**Salsaludsod a pagiinnadalan**:

`Apay a napateg unay a bigbigen a ti dayag ti Dios ket naisinggalot iti kinaimbagna? Kasano nga ilinteg daytoy ti teolohia ti dayag a mangipaganetget laeng iti naan-anay a pannakabalin a dina ipaganetget ti ayat ken ugali ti Dios?`

`Napagduaduaam kadin ti kinaimbag ti Dios? Adda kadi am-ammom a nagduaduaannan iti kinaimbag ti Dios gapu iti wagas a panagtignay dagidiay agkunkuna a sumursurot iti Dios, wenno gapu laeng iti amin a kinadakes ditoy lubong? Kasano a naawatam dayta a saludsod agpaay iti bagim, ken kasano a mabalin a matulongam ti maysa a tao a makidangdangadang iti saludsod maipapan iti kinaimbag ti Dios? Kitaen ti adal inton sumaruno a lawas.`

`Idiay klase, ilawlawag ti sungbat iti saludsod idi Lunes. Kasano a ti kinapaypayso ti dakkel a panagbinnusor ket matulongannatayo a makaawat kadagiti amin a dakes nga adda ita nga aldaw?`