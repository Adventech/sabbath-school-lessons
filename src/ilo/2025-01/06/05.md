---
title:  Maysa a Sibababawi a Dios?
date:   05/02/2025
---

Mabalin kadi ti Dios nga “agbabawi”? No kasta, ania iti kayat a saoen dayta? Nakitatayo a ti kababalin ti Dios ket saan a pulos nga agbalbaliw. Nupay kasta, dadduma a teksto ti Biblia ket saritaenda ti Dios a kas la “agbabawi” wenno “agbaw-ing.” No kadagiti tattao, ti panagbabawi iramanna ti panangbigbig a ti maysa ket nakaaramid iti maysa a banag a dakes. Kasano ngarud a dagiti sumagmamano a teksto iti Biblia ket ipakitada a ti Dios ket “agbabawi”?

`Basaen ti Exodo 32:14 ken idilig iti Jeremias 18:4–10. Ania ti makunam kadagitoy a pannakailadawan ti “panangibabawi” ti Dios”?`

Kadagitoy ken kadagiti adu pay a dadduma a teksto, ti Dios ket naipakita a kas nangibabawi iti panangukom a kas sungbat iti sumagmamano a panagbabawi wenno panangibabaet dagiti tattao. Ti Dios ikarina a, no dagiti tattao ket agbaw-ingda manipud iti kinadangkesda, agbaw-ing Isuna manipud iti panangukom a plinanona. Ti panagbaw-ing ti Dios manipud iti panangiyeg iti panangukom a kas sungbat iti panagbabawi ti tao ket maysa a gagangay a tema iti amin a Sursurat.

`Basaen ti Numeros 23:19 ken 1 Samuel 15:29. Ania ti isuro dagitoy a teksto maipapan iti topiko a ti Dios kadi ket “agbaw-ing” wenno “agbabawi” wenno saan?`

Dagitoy a teksto ket nalawag unay nga ipakdaarda a ti Dios ket “saan a maysa a tao, tapno agbabawi coma’ ” (1 Sam. 15:29) ken “ ‘Ti Dios saan a maysa a tao tapno agtiri, Di met anac ti tao tapno agbabawi: Isu ti nagcuna, dinanto aya aramiden? Wenno isu ti nagsao, ket dinanto aya tungpalen?’ ” (Num. 23:19). No basaen iti lawag dagiti dadduma a teksto, dagitoy a teksto ket saan a mabalin nga alaen a mangipapan a ti Dios ket saan nga “agbaw-ing” a pulos, no di ket idanonda ti kinapudno nga Isu ket saan nga “agbaw-ing” wenno “agbabawi” iti wagas a kas aramiden ti tao. No di ket, ti Dios ket kankanayon a salimetmetanna dagiti karkarina, ket kabayatan a baliwanna ti dalanna a kas sungbat iti panagbabawi ti tao, aramidenna a kasta a kas mayannatop iti kinaimbagna ken iti Saona. Ti Dios agbaw-ing manipud iti panangukom a kas sungbatna iti panagbabawi, apag-isu nga agsipud ta ti kababalinna ket naimbag, nalinteg, naayat, ken napnoan asi.

`Ania ti kaipapanan dagiti panangiladawan iti Biblia iti nadiosan a “panagbaw-ing”? Ania ti ipakita daytoy maipapan iti di panagbalbaliw ti kababalin ti Dios a kadua ti kinapudno a ti Dios sumrek iti pudno a mangted-ken-umawat a pannakikayamet nga isu a mangaramid iti pudno a pannakaiduma Kenkuana?`