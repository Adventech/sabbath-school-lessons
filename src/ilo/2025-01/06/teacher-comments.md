---
title:  Komentaryo Dagiti Mannursuro
date:   07/02/2025
---

### Paset I: Pakabuklan 

**Kangrunaan a Teksto**: Jeremias 9:24

**Sentro ti Adal**: Sal. 33:5; Jer. 18:7–10; Mal. 3:6; Santiago 1:17.

**Panangyammo**: Iti amin a Sursurat, ti ayat ken kinalinteg ti Dios ket naikasigud iti kababalinna. Dagitoy a kababalin ket iparangarangda ti nauneg a pakaseknanna agpaay iti hustisya ken kinalinteg.

Dagiti Tema ti Liksion:

1. Ti ayat ken hustisya ket agtimpuyogda a dua: Nupay saantayo a nairuam iti panangpanunot iti ayat ken hustisya nga agtimpuyog, iti amin a Sursurat, ti pudno nga ayat sapulenna ti hustisya, ken ti pudno nga hustisya ket iduron ti ayat. Ti kabaliktadna, ti maysa a panagpamarang nga ayat nga awan hustisya ket agturong iti kinadakes; ken ti hustisya nga awan ti ayat ket aglaun iti nalamiis a ligalismo. Iti kasta ngarud, ti napudno nga ayat ken hustisya ket iladawanna ti naan-anay a kababalin ti Dios. Isu ay-ayatenna ti hustisya ken gandatna a makita ti hustisya a maaramid iti lubong.
2. Ti naayat nga hustisya sapulenna ti panagtultuloy [di-panagbaliwbaliw]: ti hustisya ket isu ti pamuon ti gobierno ti Dios. Dagiti ar-aramidna ket naibatay iti panagtultuloy ti nadiosan a nalinteg a kababalin, saan nga iti agbaliwbaliw a pangngeddeng ken saan a nalinteg nga ar-aramid. Ti hustisya ti Dios ket agtaud manipud iti agtultuloy a panangaramidna iti dayta, agsipud ta Isu ket saan a pulos nga agulbod, ken dagiti karkarina ket saan a mabalusingsing. Kabayatan a ti Sursurat pasingkedanna ti namoralan a di panagbalbaliw ti Dios, ipakitana pay a dagiti ar-aramidna ket mabalin a nainkayametan nga agbaliw kas sungbat kadagiti nataoan a pangngeddeng.
3. Ti naayat a hustisya ket ibilangna ti panagbabawi: Masarakantayo dagiti sasao iti Sursurat maipapan iti saan a panagbabawi ti Dios, kayatna a saoen nga Isu ket saan nga agulbod. Kasta met, dagiti teksto iti Daan a Testamento ipakitada a ti Dios ket agbabawi, iti wagas a saanna a panangiyeg iti ninamnama a panangukom nga impakdaarna gapu iti nataoan a dakes nga ar-aramid. Ti panagbabawi ti Dios ket saanna a kayat a saoen nga Isu ket nagulbod maipapan iti panangukomna, no di ket nainkayametan a balbaliwanna dagiti ar-aramidna kadagiti tattao no agbabawida ken agkeddeng nga agbiagda iti maysa a biag a pannakikadua Kenkuana.

**Panangipakat iti Biag**: No panunotentayo a ti Dios ket mabalin nga agbaliw iti pannakikayametna kadagiti tattao no pilienda nga awaten wenno tukiaden Isuna, kasano nga iyanninawtayo ti naayat a hustisya ti Dios kabayatan a sumungbattayo iti kinakillo ken dakes nga ar-aramid iti lubong?

### Paset II: Komentaryo

**1. Ti Ayat ken Hustisya ket Agtimpuyogda.**

Adu dagiti tattao a nairuam a mangpanunot a ti ayat ken hustisya ket nagnumo nga aglinnasin. Segun iti daytoy a kapanunotan, ti maysa ket saan a mabalin nga agbalin a nalinteg ken naayat nga agpadpada. Iti daytoy a kapanunotan, ti ayat ket nalukay ken lappedanna, wenno libegenna, ti umiso a pannakaipakat ti hustisya. Iti kabaliktadna, nairikiar a ti hustisya ket masapul a patas ken saan a maimpluwensyaan. Gapuna, dayta ket nasken unay nga ilaksidna ti aniaman a langa ti asi ken ayat.

Nupay kasta, daytoy a kapanunotan ket saan laeng nga isu ti (saan nga isu ti kaimbagan a) wagas a panangpanunot maipapan iti panamaglasin iti ayat ken hustisya. Kinaagpaysoanna, ti ayat ken hustisya ket saanna a buklen ti maysa a panagduma idiay Biblia, no di ket, naikasigudan a nagtiponda iti pannakailadawan ti naan-anay a kababalin ti Dios. Iti sibubukel a pakasaritaan ti ayat ken hustisya a naibatay iti Biblia, ti maysa ket saan nga umiso a mapanunot no awan iti maysa. Ti maysa a panaginkukuna iti ayat nga awanan hustisya ket, kinaagpaysona, di nainkalintegan/panangidumduma, idinto ta ti kapanunotan ti hustisya nga awan ayat ket napaypayso a nalamiis a ligalismo. Kinaagpaysona, ti Biblia ket umaddang pay iti ad-adu iti panangiladawan iti kababalin ti Dios. Ti Dios ket saanna laeng a pagtipunen ti ayat ken hustisya, no di ket napaypayso nga ay-ayatenna ti hustisya (Sal. 33:5; Isa. 61:8).

Ti balikas ti Hebreo iti hustisya, idiay Salmo 33:5 ken Isaias 61:8, ket mišpāṭ, nga isu a mangidanon iti kapanunotan ti umiso a gobierno. Segun ken Robert Culver, kabayatan a ti moderno a kapanunotan iti demokratiko a gobierno ket isinana ti panagkurri ti lehislatibo, hudikatora, ken ehekutibo, ti mišpāṭ ket saan a “nakedngan iti hudikatora laeng,” ngem kinaagpaysoanna tudtudoenna ti “amin a trabaho ti gobierno.” Manipud iti daytoy a panangkita, no awan ti panagsina dagiti trabahoda, ti gobierno iti panawen ti Biblia ket naisentro a nangnangruna iti langa ti agturay, a saan a kadagiti linlinteg. Kasta met, ti agturay/okom ket addaan iti pannakabalin iti ehekutibo ken “hudikatora.” Iti sabali a pannao, ti agturay/okom ket saan laeng a mangaramid kadagiti pangngeddeng ti hudikatora no di ket ti ehekutibo wenno aramidenna ti pannakaiyulogda. Kas maysa a pagwadan, idi ni David nagpakaasi iti Dios a kas okom iti pannakisalisalna ken Saul, ni David ket saanna laeng a panpanunoten dagiti balbalikas ti maysa a pangngeddeng ti hudikatora no di pay ket panangako iti maysa a pannakayulog ti hudikatora a pannakawayawaya ken pannakaalangon: “Ni Jehova ngarud ti mangocom coma, ken mangted iti panangikeddeng cadata, ket kitaenna, ket salucubanna ti panggepco, ken isalacannac ita imam” (1 Sam. 24:15). (Robert D. Culver, “2443 שָׁפַט,” in Theological Wordbook of the Old Testament, ed. R. Laird Harris, Gleason L. Archer Jr., and Bruce K. Waltke [Chicago: Moody Press, 1980], p. 948)

No alaentayo daytoy nalawa a pannakaawat iti hustisya, iti panagkuna a ti Dios ayatenna ti hustisya ket kas la ipakpakitana dagiti dua a napateg a bambanag agpaay iti adaltayo iti Dios. Umuna, ti hustisya ti Dios ket saan laeng a nainaig kadagiti linlinteg, no di ket kangrunaan a maseknan iti puso ken kababalinna. Maikadua, Isu ket saanna laeng nga ayaten ti pannakaaramid ti hustisya no di pay ket ti pannakaiyulogna.

**2. Ti Naayat nga Hustisya Sapulenna ti Pangtultuloy.**

No ti hustisya ket tudtudoenna ti nasayaat a gobierno, agraman ti naimbag a panangukom ken panangiyulog, a kas naipunto iti ngato, masapul nga ilaksidna ti posibilidad ti agbaliwbaliw wenno di mapakpakadaan a pangngeddeng iti biang ti agturay. Manipud iti daytoy a panangkita, ti hustisya ket sapulenna ti panagtultuloy ken panagtalinaed a kankanayon. Adda dagiti dua a kangrunaan a teksto idiay Sursurat, maysa idiay Daan a Testamento ken ti maysa ket idiay Baro a Testamento, nga isu a gagangay a naaramat a mangpasingked iti di panagbalbaliw ti Dios. Kabayatan a ti kapanunotan ti di panagbalbaliw ket nakargaan iti nadagsen unay a napilosopiaan a pagarup iti panagiinnadal maipapan iti doktrina ti Dios kadagiti nadumaduma nga ug-ugali [tradisyon] iti Nacristianoan a teolohiya, natalged a kunaen a ti Malakias 3:6 ken Santiago 1:17 ket paganetgetanda ti panagtultuloy ti namoralan a kababalin ti Dios. Tapno ikabil ti napinpino a punto iti dayta, Isu ket namoralan a di agbalbaliw.

Ti Malakias 3 ket nasukog babaen iti kapanunotan ti hustisya ti Dios. Ti kapitulo ket nayammo babaen ti saludsod ti nadiosan a hustisya, idiay Malakias 2:17, a daytoy ket, “ ‘sadino ti yan ti Dios ti kinajustiticia?’ ” Iti sabali a pannao, ania iti mapasamak iti “tunggal maysa a mangaramid iti dakes” (Mal. 2:17)? Iti sungbat iti daytoy kangrunaan a saludsod, ti Malakias 3 ket ipaganetgetna ti umay a nadiosan a panangukom. “ ‘Ngem siasino ti macabalin a mangibtor iti aldaw ti yaayna? ket siasinonto ti agtacder intono agparang?’ ” (Mal. 3:2). Ti panangukom ket adda a makita a nangnangruna iti managribelbde a pakasaritaan dagiti tattao ti Dios, ngem daytoy seryoso a damag ket, kinaagpaysoanna, naisangrat a kas ayab iti panagbabawi. Iti kasta ngarud, ti ayug ti masakbayan a panangukom ti Dios ket namimpinsan a maysa a napnoan iti namnama.

Iti daytoy a lawag ti panangukom ken namnama, ti Apo ipaganetgetna nga Isu ket saan nga agbaliw, ken daytoy a kinapudno ket, pudno unay, isu ti gapu no apay a dagiti tattaona ket saan a madadael (Mal. 3:6). Ti kapanunotan ti saan a panagbalbaliw ti Dios ket naipaay idiay Biblia a kas “ ‘Ta siac, ni Jehova, diac agbaliw,’ ” nga isu a mangibagi iti kapanunotan ti namoralan a naintulagan a di panagbalbaliw ti Dios, nga insingasing ti lawag ti teksto. Kasta met, ti paganetget ti Malakias 3:7 (“ ‘Sumublicayo caniac, ket siac sumubliacto cadacayo’ ”) ket ipaganetgetna ti maysa a nainkayametan ken nasayaat a panagbaliw ti kababalin iti biang ti Dios, nga isu iti tarigagayna nga aramiden, a dayta ket agdas-al iti panagbabawi dagiti tattao.

Idiay Santiago 1:17, ti kapanunotan ti nadiosan a panagtultuloy ken namoralan a di panagbalbaliw ket naipaganetget met. Ti lawag ti Santiago 1 ket ipakitana a dagiti sulisog ket saan a ginuyogoy ti Dios, agsipud ta agtultuloy ken agnanayon nga itedna kadatayo dagiti naimbag ken naan-anay a sagsagut manipud ngato. Gapuna, imbes a maysa a di mapagtalkan a panagtipon dagiti sulisog ken sagsagut, Isu ket kankanayon latta a mangipaay kadatayo kadagiti sagsagut laeng. Kas “Ama dagiti lawag,” Isu ket “awan ti aniaman a panagbalbaliw, wenno aniniwan ti panagbaliw ti turongen” (Santiago 1:17). Ti panagsilpu ti Dios a kas Namarsua ti lawag ken ti panagtultuloyna ket agparang pay idiay Salmo 136:7–9, a daytoy ket paset ti maulit-ulit a paganetget ti Salmo: “ta ti kinamanagayatna agnanayon.” Kadagitoy a bersikulo, ti sumasalmo ipaganetgetna ti makaparsua a pannakabalin ken panagtultuloy ti Dios: “Isu a nangaramid cadagiti dadackel a silsilaw; ta ti kinamanagayatna agnanayon: Ti init nga agturay iti aldaw; ta ti kinamanagayatna agnanayon: Ti bulan ken bitbituen nga agturay iti rabii; ta ti kinamanagayatna agnanayon” (Sal. 136:7–9).

**3. Ti Naayat a Hustisya ket Ibilangna ti Panagbabawi.**

Ti Daan a Testamento ket kas la addaan iti agsupadi a sasao maipapan iti panagbabawi ken panagbaliw ti kababalin ti Dios. Iti sabali a bangir, addaantayo kadagiti teksto—kas ti Numeros 23:19 (“Ti Dios saan a maysa a tao tapno agtiri, Di met anac ti tao tapno agbabawi: Isu ti nagcuna, dinanto aya aramiden? Wenno isu ti nagsao, ket dinanto aya tungpalen?”) ken ti 1 Samuel 15:29

(“ ‘Ken castamet ti Kinabileg ti Israel dinto agulbod ken dinto met agbabawi; ta isu saan a maysa a tao, tapno agbabawi coma’ ”)—dagita ket mangpasingked iti panagtultuloy [di-panagbaliwbaliw] ti Dios. Iti ad-adda pay a panangipunto, ti Apo ket saan nga agbaliw. Ti kangrunaan a punto kadagitoy a sasao ket ti Dios ket saan nga agulbod, nga isu a maitunos iti sursuro ti Baro a Testamento maipapan iti Dios, idiay Tito 1:2 ken Hebreo 6:18.

Iti sabali a bangir, dagiti teksto iti Daan a Testamento ket istoriaenda ti panagbaliw wenno panagbabawi ti Dios iti panangkita a saanna a panangiyeg iti panangukom nga inwaragawagna a maibusor kadagidiay nagaramid iti dakes. Maysa kadagiti pagaammo-unay a pagwadan ket ti nadiosan nga asi a naipakita iti Ninive idiay libro ti Jonas (Jon. 3:10), nga idiay a ni Jonas a mismo, idiay pangruggian ti kapitulo 4, ket saan nga immanamong iti panagbabawi ti Dios. Ti panangilawlawag ni Jonas no apay a saanna nga iwaragawag ti umay a nadiosan a panangukom a maibusor iti Nineve ket mangpasingked iti asi ti Dios: “ ‘O Jehova, saan a daytoy daydi kinunac idi addaac pay idiay dagac? Gapuna a dinardarasco ti ipapanco idiay Tarsis; ta ammoc idi a sica ti Dios a managparabur, ken manangngaasi, natanang nga agpungtot, nabacnang iti kinamanagayat, ket pagbabawiam ti dakes’ ” (Jon. 4:1, 2).

Ti Jonas 4:2 ket launenna dagiti tallo a napateg a gapu no apay daytoy “panagbabawi” iti biang ti Dios ket saan koma a dumteng a kas maysa kellaat. Umuna, ni Jonas a mismo ipakitana nga isu ket sinuspetsana, manipud rugi, nga iti kasta a pagbanagan ket mapasamak. Daytoy a panangpadpadaan iti asi ti Dios ket isu iti napaypayso a gapu no apay a ni Jonas ket napan idiay Tarsis. Maikadua, daytoy a sasao maipapan iti Dios ket yallangoganna ti Exodo 32:14 ken Exodo 34:6, 7, nga idiay a ti Israel a mismo ket isu iti nakaiturongan ti nagbabawian ti Dios. Gapuna, sakbay ti nadiosan a panagbabawi maipapan iti Nineve, ti Dios ket inaramidna iti isu met laeng iti Israel iti napalabas. Maikatlo, daytoy a kita ti panagbabawi ket saanna a kayat a saoen a ti Dios ket nagulbod maipapan iti inwaragawagna a panangukom, ta ilawlawagna idiay Jeremias 18:7–10 nga “ ‘iti aniaman a canito a panagsaocto maipapan iti maysa a nacion, ken maipapan iti maysa a pagarian, tapno parutec ken burakec ken isu dadaelec, No dayta a nacion, a maipapan kencuana, nagsaoac, pagbabawianda ti kinadakesda, ibabawicto ti dakes, a pinanunotco nga aramiden cadacuada. Aniaman a canito a panagsaocto a maipapan iti maysa a nacion, ken maipapan iti maysa a pagarian, tapno bangonec ken isu imulac. No aramidenda daydiay dakes iti imatangco, a dida annuruten ti timecco, iti casta agbabawiacto ibabawicto iti imbag, isu a sinaoc a pangpaimbagco cadacuada.’ ” Iti kasta ngarud, ti Dios ket nainkayametan a binaliwanna ti kababalinna kadagiti tattaona no nainkayametan a balbaliwanda ti kababalinda Kenkuana.

### Paset III: Panangipakat iti Biag

Ti Sursurat pasingkedanna ti namoralan a di panagbalbaliw ti Dios, ngem mabalin nga Isu ket agbaliw a nainkayametan kadagiti tattaona no pilienda nga awaten wenno tukiaden Isuna. Iti daytoy iti panunot, pagiinnadalan dagiti sumaganad a salsaludsod:

1. Kasano nga iyanninawtayo ti hustisya ti Dios kabayatan a sumungbattayo iti kinakillo ken kinadakes dagiti ar-aramid iti lubong?
2. Ti Dios agbabawi ken baliwanna ti panangukomna kas mayannurot iti kababalin dagiti tattao Kenkuana. Ti kadi hustisya ti Dios ket napno iti panagibales ken panangdusa, wenno iladawanna ti sumagmamano a kita ti pannakaisubli? Ilawlawag. Kasano a ti panagbabawi ti Dios ket mainaig iti pannakaisubli?
3. Ti Dios ket siaanamong nga agbabawi ken mangisubli iti pannakikayametna kadagiti tattaona. Manipud iti daytoy a panangkita, kasano a marukittayo iti hustisya ken ayat a mangisubli iti nadadael a panagkakayamet?
4. Adda kadi dagiti tiempo idi pinadasmo a sangoen ti kinakillo ket nagpalyar wenno dimmakdakes? No kasta, kasano ti panangsungbatmo? Kasano iti panagtultuloymo a mangsurot iti hustisya ken mangtulong kadagiti kakakapuyan?
5. Napadasam kadin iti natratar a saan a nainkalintegan? No kasta, ania ti nagbanagan ti kasasaadmo? Kasano a ti kapadasam ket inimpluwensyaanna ti wagas a panangtratarmo kadagiti sabsabali?

`Notes`