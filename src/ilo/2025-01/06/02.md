---
title:  Ayat ken Hustisya
date:   02/02/2025
---

Iti intero a Sursurat, ti ayat ken hustisya ket agtimpuyogda. Ti pudno nga ayat ket sapulenna ti hustisya, ket ti pudno a hustisya ket mabalin laeng nga iturayan ken rukoden iti ayat. Saantayo a nairuam a mangpanunot kadagitoy dua a kapanunotan nga agtimpuyog, ngem dayta ket gapu laeng ta agpadpada a ti ayat ken hustisya ket nakaro a binallikog iti sangkataoan.

`Basaen ti Salmo 33:5; Isaias 61:8; Jeremias 9:24; Salmo 85:10; ken Salmo 89:14. Kasano a dagitoy a teksto ket mangted iti lawag iti pannakaseknan ti Dios agpaay iti hustisya?`

Dagitoy a teksto ket nalawag unay nga ipakdaarda a ti Dios ket ayatenna ti hustisya (Sal. 33:5; Isa. 61:8). Iti Sursurat, dagiti kapanunotan ti ayat ken hustisya ket di mapagsina iti panagsilpuda. Ti ayat ti Dios ken ti kinalinteg ti Dios ket agtimpuyogda a dua, ken maseknan unay Isuna a ti kinalinteg ken hustisya ket maaramid iti daytoy a lubong.

Addaan naimbag a rason ngarud a dagiti mammadto ket agtultuloy a babalawenda dagiti amin a kita ti kinakillo, pakairamanan dagiti di nainkalintegan a linlinteg, ulbod a pagtimbangan, ken kinakillo ken panamarparigat iti napanglaw ken dagiti balo a babbai wenno asinoman a nakapuy. Nupay dagiti tattao ket aramidenda dagiti adu a kinadakes ken kinakillo, ti Dios ket isu iti maysa nga agtultuloy “ ‘nga agaramid ti kinamanangngaasi, kinajusticia, ken kinalinteg ditoy daga’ ” (Jer. 9:24). Kas mayannatop, iti amin a Sursurat, dagidiay matalek iti Dios ket dakkel iti panangpadpadaanda iti nadiosan a panangukom kas maysa a naimbag unay a banag agsipud ta dayta ket iyegna iti pannakadusa a maibusor kadagiti managaramid iti dakes ken mamarparigat, ken mangyeg iti hustisya ken pannakaisalakan kadagidiay biktima iti kinakillo ken pannakaidadanes.	

Kinaagpaysoanna, ti kinalinteg ken hustisya ket isuda dagiti pamuon ti gobierno ti Dios. Ti namoralan a gobierno ti ayat ti Dios ket umiso ken nalinteg, naiduma manipud iti dakes a gobierno daytoy a lubong, nga isu a masansan a mangar-aramid iti kinakillo nga agpaay iti napersonalan a gunggona ken napersonalan a pannakabalin. Iti Dios, “ti panangngaasi ken kinapudno nagaracupda; ti kinalinteg ken cappia naginnagepda” (Sal. 85:10).

Ket ti Dios ket nalawag nga imbagana ti inanamaenna kadatayo. “Imparangna kenca, O tao, daydiay naimbag; ket ania aya ti iparebbeng ni Jehova kenca, no di laeng ti agaramid a sililinteg, ken iti kinamanangngaasi ken pannagna a sipapacumbaba iti Diosmo?” (Mikias 6:8). No addaman banag a masapul nga ipaduyakyaktayo a kababalin ti Dios, ti ayat—ken ti hustisya ken asi nga agtaud manipud iti dayta—ket isu ti maipangpangruna.

`Ania dagiti pagarigan, uray ita, ti naballikug a nataoan a hustisya? Kasano ngarud koma a ditay ipukkaw ti naan-anay a hustisya ti Dios nga umay iti maysa nga aldaw?`