---
title:  Ti Kanta ti Dongdongoek
date:   11/03/2025
---

Kadagiti nakaskasdaaw a wagas, ti Dios ket impaduyakyakna ti ayat ken kinalintegna iti tengnga ti nailangitan a dangadang. Nupay kasta, dagiti dadduma ket mabalin a saludsodenda, Ad-adu kadi pay koma ti naaramidan ti Dios ngem iti addan a naaramidna a manglapped ken/wenno mangikkat iti kinadakes? Nakitatayon ti maysa a balabala ti nailangitan a dangadang a mangipakpakita a ti Dios ket nagtignay tapno raemenna ti wayawaya a nasken agpaay iti naananay nga idadakkel ti panagkayamet ti ayat iti nagbaetanna ken iti sangkataoan. Mainayon pay, nalawag a nagtignay Isuna iti uneg ti maysa a namoralan a pakakedngan, wenno paglintegan ti dangadang, iti uneg ti lawag ti maysa a nailangitan a dangadang maipapan iti kababalinna, nga isu a mabalin a maisimpa laeng babaen ti pannakaipaduyakyak ti ayatna.

`Basaen ti Isaias 5:1–4. Asino iti agsasao kadagitoy a bersikulo? Asino iti sasaoen ni Isaias? Asino iti itakderan ti kaubasan ken ti makinkukua iti kaubasan? Ania ti kaipapanan dagiti ar-aramid ti makinkukua iti kaubasan agpaay iti kaubasan? Ania ti banagna?`

Kadagitoy a bersikulo, ni Isaias ket agkanta iti maysa a kanta ti ay-ayatenna, maysa a kaubasan. Ti makinkukua iti kaubasan ket ti Dios a Mismo, ken ti kaubasan ket itakderan dagiti tattao ti Dios (kitaen, kas pagarigan, Isa. 1:8; Jer. 2:21). Ngem dagiti ipasimudaag daytoy ket mabalin met a mailawlawa a mainaig iti nalawlawa a trabaho ti Dios iti daytoy a lubong. Segun kadagitoy a bersikulo, ti makinkukua iti kaubasan (ti Dios) ket inaramidna amin a bambanag a nainsiriban a mabalin a manamnama a mangipasigurado iti panagrang-ay ti kaubasanna. Ti kaubasan ket mangpataud koma kadagiti naimbag nga ubas, ngem nakapataud laeng kadagiti “atap nga ubas,” nga isu a tudtudoen dagiti dadduma a patarus a kas “awan kais-iskanna.” Pudno unay, ti sasao ti Hebreo ditoy ket litiral a mabalin a maipatarus a nalungsot-a-bunga. Ti kaubasan ti Dios ket nagbunga kadagiti nalungsot nga ubas.

Ti Isaias 5:3 ket agbaliw nga iti dayta ti Dios a Mismo ti agsasao, nga aw-awisenna dagiti tattao nga “ipatoyo” Isuna ken ti kaubasanna. Ken, iti Isaias 5:4, ti Dios a Mismo ibagana ti kapatgan-amin a saludsod: “ ‘Ania aya ti nabalin a naaramid pay coma iti cauvasac, a diac inaramid kencuana? ania ti gapuna, nga idi nga ur-urayec a mangpataud coma cadagiti uvas, isu namataud cadagiti uvas nga atap?’ ” Ania iti ad-adu pay koma a naaramidna? Anian a makapangayangay a dinawatna pay kadagiti sabsabali nga ipatoda ti naaramidanna.

`No kumitaka idiay kruz, nga idiay impaay ti Dios ti Mismo a Bagbagina a kas maysa a daton nga agpaay iti basoltayo, kasano a dagiti sasaona nga, “ ‘Ania aya ti nabalin a naaramid pay coma iti cauvasac, a diac inaramid kencuana?’ ”—ket alaenna ti maysa a namimpinsan a nakaskasdaaw a kinapateg?`