---
title:  Ti Nalinteg ken ti Mamalinteg
date:   10/03/2025
---

Iti amin a turong, ti aramid ni Cristo ket ikkatenna ti aramid ti diablo. Ket, segun iti 1 Juan 3:8, ni Jesus “gapu itoy a panggep naiparangarang ti Anac ti Dios, tapno pucawenna dagiti ar-aramid ti diablo” (1 Juan 3:8) ken tapno “pucawenna daydiay addaan pannacabalin ni patay, cayatco a sao-en, ti diablo” (Heb. 2:14). Nupay kasta, ti mamimpinsan a pannakaabak ti panagturay ti kabusor ket mapasamak iti dua a tukad. Umuna, babaen ti aramid ti Kruz, ni Cristo pinaneknekanna a saan nga umiso dagiti mamadpadakes a pammabasol ni Satanas. Ket, iti ud-udina, ni Satanas ken ti pagarianna ket madadaelto.

`Basaen ti Roma 3:23–26 ken Roma 5:8. Ania ti iparangarang dagitoy a teksto maipapan iti wagas a panangabak ni Cristo kadagiti pammabasol ti diablo?`

Kas nakitatayon, ti kabusor ibagana a ti Dios ket saan a naan-anay a nalinteg ken naayat. Nupay kasta, ken Cristo, ti Dios ket ipaayna ti namimpinsan a pannakaipaduyakyak ti ayat ken kinalinteg ti Dios, ket inaramidna dayta babaen ti Kruz.

Kalpasan ti ipapatay ni Jesus, “Ni Satanas nakitana a ti panagpampamarangna ket naikkat. Ti administrasyonna ket nailatag a silalatak iti sangoanan dagiti saan a natnag nga angeles ken iti sangoanan ti nailangitan nga uniberso. Imparangarangna ti bagbagina a kas maysa a mammapatay. Babaen iti panangibibokbokna iti dara ti Anak ti Dios, pinarutna ti mismo a bagbagina manipud kadagiti pannakipagrikna dagiti nailangitan a nabiag.”—Ellen G. White, The Desire of Ages, p. 761.	

`Basaen ti Apocalipsis 12:10–12 iti lawag ti Genesis 3:15. Kasano a daytoy a teksto ket mangipaay iti lawag maipapan iti nailangitan a kinapateg ti balligi ni Cristo idiay Cruz?`

Ti pakasaritaan ti pannakasubbot ket ipaayna ti nawadwad a pammaneknek tapno agtalektayo a ti Dios ket kankanayon nga agtartrabaho iti pannakaiyeg iti naimbag a panungpalan agpaay iti amin a maseknan. Ti Dios ti Sursurat ket kankanayon nga aramidenna ti naimbag ken nasaysayaat, kadagiti wagas a naipalubos Kenkuana idiay dakkel a panagbinnusor (Deut. 32:4; 1 Sam. 3:18; Sal. 145:17; Dan. 4:37; Hab. 1:13; Apo. 15:3; Gen. 18:25).

`Apay a ti pannakaipaduyakyak ti ayat ken kinalinteg ti Dios iti nailangitan a dangadang ket napateg unay? No utobem ti Kruz ken amin dagiti ar-aramid ti Dios iti plano ti pannakasubbot, kasano a dagiti ar-aramid ti Dios ket mangted kenka iti panagtalek iti ayat ti Dios, uray pay iti tengnga dagiti suot ken panagrigrigat?`