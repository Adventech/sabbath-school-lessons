---
title:  Adalen Pay
date:   14/03/2025
---

Basaen ti surat ni Ellen G. White, “The Reward of Earnest Effort,” pp. 285–288, iti Testimonies for the Church, vol. 9.

“Amin a nangriribok kadatayo iti panangiwanwan ti Dios ket maipalawagto iti lubong nga umay. Dagiti banag a narigat a maawatan ket makasarakto iti pannakailawlawag. Dagiti palimed ti parabur ket maibuksilandanto iti sangoanantayo. No sadino a natakuatan laeng dagiti addaan patingga nga isiptayo ti pannakariribok ken nadadael a karkari, makitatayto ti naan-anay ken kapintasan a panagtutunos. Maammoantayto a ti awan patinggana nga ayat ti nangurnos kadagiti kapkapadasan a kasla makasuot unay. Kabayatan a mabigbigtayo ti nadungngo a panangaywan ti Maysa a mangaramid iti amin a bambanag nga agtitimpuyog nga agpaay iti pagimbagantayo, agragsaktayto a buyogen ti rag-o a di mailadawan ken napno iti dayag.”—Ellen G. White, Testimonies for the Church, vol. 9, p. 286.

**Salsaludsod a pagiinnadalan**:

`Napadasam kadin iti nariribok iti panangpadpadasmo a mangawat kadagiti panangiwanwan ti Dios? Kasano a maliwliwanaka iti pannakaammo nga amin dagiti kakasta a bambanag ket mailawlawagto idiay kamaudianan?`

`Utoben ti insakripicio ni Cristo tapno agbalin a tao ken tapno matay nga agpaay daytoy a lubong. Mainayon pay nga utoben ti ibaga daytoy kadatayo maipapan iti ayat ti Dios ken no ti Dios ket mapagtalkan. Ania ngay pay iti ad-adu pay a maaramidanna koma?`

`Ania iti napateg unay maipapan iti “nagan” ti Dios? Ania ti ipasimudaag daytoy kadatayo a mangibagbaga a datayo ket Cristiano? Ania dagiti wagas a dagiti Cristiano no dadduma ket mangiyegda iti pannakadadael iti nagan ni Cristo, ken ania ti maaramidtayo kadagiti lokal a komunidadtayo tapno maipakita kadagiti tattao no ania ti langa ti panangsurot ken Cristo iti aramid?`

`Iti kamaudianan, uray pay dagiti kaimbagan a “sungbattayo” a mainaig iti parikut ti kinadakes ket saanda a kompleto ita. Ania ti maaramidantayo tapno makaasidegtayo kadagidiay agsagsagaba ken agbalin nga ahente ti pannakapalag-an ti panagrigrigat iti daytoy a lubong kabayatan nga ur-urayentayo ti ultimo, ken paset ti maudi a paspasamak a solosyon ti parikut ti kinadakes a ti Dios laeng iti makaiyeg?`

`Ad-adda nga utoben iti Isaias 53:4, iti kinapudno a ni Cristo ket inawitna dagiti “lidaytayo” ken “ladingittayo.” Ania iti napasamak idiay kruz a tumulong kadatayo a makaawat iti plano ti pannakaisalakan ken ania iti gatadna iti Dios iti panangisalakanna kadatayo?`