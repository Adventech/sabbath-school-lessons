---
title:  Komentaryo Dagiti Mannursuro
date:   14/03/2025
---

### Paset I: Pakabuklan

**Kangrunaan a Teksto**: Juan 18:37

**Sentro ti Adal**: Isa. 5:1–4; Mat. 21:33–41; Rom. 3:25, 26; Rom. 5:8; Apo. 15:3; Apo. 19:2.

**Panangyammo**: Naawistayo a mangbigbig ken mangipakdaar iti hustisya ken naayat a panggep ti Dios kadagiti tattaona.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a bambanag.

1. Masapul a bigbigentayo ti hustisya ti Dios: Naawistayo a mangbigbig a ti Dios ket nalinteg. Idiay pangngarig ti kaubasan, ti hustisya ti Dios ket nainsimboloan a napasingkedan ken nabigbig dagiti dumdumngeg. Ni Jesus imbagana ti pangngarig iti wagas a dagiti dumdumngeg ket bigbigenda ti nainkalintegan nga ar-aramid ti makindaga a maisupadi iti agtartrabaho iti kaubasan.
2. Masapul a bigbigentayo dagiti naayat a panggep ti Dios: Idiay Mateo 21:33–41, dagiti dumdumngeg bigbigenda a ti makindaga ket naaramidnan ti isuamin a bambanag a mabalinna nga aramiden sakbay nga iyegna ti panangukom. Kasta met, idiay Isaias 5, ti Dios a Mismo ipakitana a naaramidna ti isuamin a bambanag a mabalinna nga aramiden agpaay kadagiti tattaona. Ti saludsod nga, “ ‘Ania aya ti nabalin a naaramid pay coma iti cauvasac, a diac inaramid kencuana?’ ” ket maysa nga awis iti panangbigbig kadagiti naayat a panggep ken ar-aramid ti Dios iti biang dagiti tattaona (Isa. 5:4).
3. Masapul nga iwaragawagtayo ti hustisya ken dagiti naayat a panggep ti Dios: Ti Biblia awisennatayo, saan laeng a tapno bigbigen ti hustisya ken dagiti naayat nga ar-aramid ti Dios no di tapno iwaragawag a ti Dios ket naan-anay unay a husto ken nalinteg. Idiay Apocalipsis 15:3, dagiti sasanto kantaen ken iwaragawagda: “ ‘Dadackel ken nacascasdaawda dagiti ar-aramidmo, O Apo Dios, a Mannacabalin-amin; nalinteg ken napudno dagiti daldalanmo, Sica Ari cadagiti panpannawen!’ ”

**Panangipakat iti Biag**: Kasano ti panangbigbig ken panangiwaragawagtayo iti hustisya ken naayat a panggep ti Dios iti inaldaw a panagbiagtayo ken kadagiti panagsasaritatayo maipapan iti Dios?

### Paset II: Komentaryo

**1. Masapul a Bigbigentayo ti Hustisya ti Dios.**

Segun iti Sursurat, datayo, kas narasi ken nakedngan a parsua, ket awantayo iti saad a mangipato kadagiti wagas ti Dios (kitaen ti sasao ti Dios idiay pagpatinggaan ti libro ti Job, Job 38–42; kitaen met ti Rom. 9:20). Kasta met, naawistayo a mangbigbig a ti Dios ket nalinteg. Ti Roma 3:26 ket ipakitana a ti dara ni Cristo ket maysa a mangipaduyakyak (ti balikas ti Griego ket endeixis) iti kinalinteg ti Dios, agsipud ta Isu ket siaanus a “pinalabasna dagiti basbasol a naaramid idi” (Rom. 3:25). Iti kasta ngarud, ti dara ni Cristo ket ipakitana a ti Dios ket saan laeng a mamakawan (mamaglinteg) no di pay ket nalinteg. Napateg pay a paliiwen a ti sao ti Griego nga endeixis, nga isu a naipatarus a kas “mangipaduyakyak”—kas iti “tapno mangipakita,” “tapno mangpaneknek”—ket idanonna ti kaipapanan ti “maysa a banag a manggutugot iti pannakaawat iti maysa a banag, panunot man wenno rikrikna, mangipaduyakyak, pammaneknek.”— Frederick W. Danker, A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 332.

Gapuna, ti panangaramat iti daytoy a sao idiay Roma 3:26 ket ipaganetgetna a ti Dios ket saan laeng a nalinteg, no di ket dayta ket gandatna nga ipaduyakyak, ipakita, paneknekan kadatayo nga Isu ket nalinteg. Ni Thomas Schreiner irikiarna nga iti daytoy a teksto masarakantayo ti “tarigagay ti Dios a mangipaduyakyak iti kinalintegna.” Inayunna, a “babaen iti panangipaduyakyak iti mangisalakan ken mangukom a kinalintegna, ti Dios ket inalangonna ti naganna iti sangoanan ti lubong.”—Romans: Baker Exegetical Commentary of the New Testament (Grand Rapids, MI: Baker Books, 1998), pp. 198, 199.

Idiay pangngarig ti kaubasan (Mat. 21:33–41; kitaen pay ti Marcos 12:1–12; Lucas 20:9–19), ti hustisya ti Dios ket nasimboloan a napasingkedan, ket iti kasta ngarud ket nabigbig, babaen kadagiti dumdumngeg. Iti panagsasaruno ti istoria ti pangngarig, ni Jesus iparangna ti maysa a panagsasaganad ti nainsiriban a pangngeddeng nga inaramid ti makinkukua iti kaubasan, kas sungbat iti saan a nainsiriban a kababalin dagiti agtaltalon nga isu a nangipaabanganna iti kaubasan. Agsipud ta ti makinkukua ket napan iti adayo a lugar, nainkalintegan kenkuana a mangibaun kadagiti adipen tapno mangawat iti bunga ti kaubasan, idi asideg iti panagburas iti ubas. Naranggas ti kinapudno a dagiti agtaltalon ket siraranggas unay a trinatarda dagiti adipen iti namindua ken pinapatayda pay ti maysa kadakuada. Manen, nainsiriban a ti makinkukua, iti ud-udina, ket imbaunna ti anakna, a pagarupenna a dagiti agtaltalon ket ipakitada ti panagraem kenkuana. Nupay kasta, iti maysa a nakarkaro pay a naranggas a sungbat, dagiti agtaltalon ket minamauyong a pinapatayda met iti anak, tapno takawenda ti tawidna.

Ni Jesus imbagana daytoy a pangngarig iti maysa a wagas a dagiti dumdumngeg ket kabaelanda a suroten, ken in-inut a bigbigenda, dagiti nainkalintegan nga ar-aramid ti makinkukua, a maisupadi iti kinamaag dagiti agtaltalon. Ni Jesus ket nabalinanna pay nga inala ti pakadagdagupan ti pangngarig a direkta manipud kadagiti bibig dagiti dumdumngeg. Dinamagna ida, “ ‘Ngem intono umay ti apo ti cauvasan, anianto ti aramidenna cadagidiay nga agtaltalon? Cunada kencuana: Pucawennanto ida nga awanan asi dagidiay managdacdakes a tattao ket itednanto nga ipaabang ti cauvasan cadagiti sabali a mannalon nga agbayad kencuana cadagiti apit cadagiti tiempoda’ ” (Mat. 21:40, 41).

Gapuna, dagiti dumdumngeg iti pangngarig ket nabalinanda a dagdagupen nga awan a pulos ti ad-adu pay a mabalin nga aramiden ti makindaga. Kas nalawag unay a mabigbigda, isu ket inaramidna isuamin a bambanag a mabalinna iti panangtratar iti agtaltalon iti maysa a maitutop a wagas. Gapuna, isu ket naibilang a nalinteg iti mata dagiti dumdumngeg iti ninamnamada a dusa dagiti dakes nga agtaltalon. Idinto ta daytoy a pangngarig ket maysa a mangiladawan a sursuro maipapan iti hustisya ti Dios, Isu ket saan laeng a nalinteg, no di ket makita Isuna a kasta. Daytoy a panangkita ket kas la paset ti gandat ni Jesus, kas napaliiwtayo, manipud iti interaktibo a wagas a panangdagdagupna iti pangngarig. Daytoy a panangkita iti hustisya iti mata dagiti dumdumngeg ket tumaud ti maysa a nalawag a panangbigbig a ti makinkukua ket inaramidna ti isuamin a bambanag a mabalinna a mangtaginayon iti maysa a maiyannatop a pannakikayamet kadagidiay nagtignay a sidadangkes, sakbay nga aramidenna iti makadadael unay a panangukom kadakuada.

**2. Masapul a Bigbigentayo Dagiti Naayat a Panggep ti Dios.**

No, iti pangngarig ti kaubasan, a kas imbaga ni Jesus, idiay Mateo 21:33–41, ti panangdagdagup dagiti dumdumngeg ket ipakpakitana a bigbigenda a ti makinkukua iti daga ket inaramidna ti isuamin a bambanag a mabalinna nga aramiden sakbay nga iyegna ti panangukom, kalpasanna iti “Agcantaac coma a maipaay ken ayayatec unay iti maysa a canta ti ayayatec a maipapan iti cauvasanna,” idiay Isaias 5, ti Dios a Mismo pasingkedanna nga Isu ket inaramidna ti isuamin a bambanag a mabalinna nga aramiden agpaay kadagiti tattaona. Kabayatan nga idiay pangngarig ti kaubasan nga imbaga ni Jesus, ti parikut ket dagiti agtaltalon, nga isu a maysa a mangiladawan a mangitudtudo kadagiti “panguloen dagiti papadi ken dagiti Fariseo” (Mat. 21:45). Ngem idiay kanta ti Isaias 5, ti parikut ket iti kaubasan a mismo, nga isu a mangiladawan a mangitudtudo iti “balay ti Israel” (Isa. 5:7), dagiti “tattao ti Juda” (Isa. 5:3, 7).

Kas iti makinkukua iti daga idiay pangngarig nga isu a nangaramid iti isuamin a bambanag a mabalinna nga aramiden tapno mapagtalinaed ti maysa nga umiso a panagkakayamet kadagiti agtaltalon, ti Ay-ayatek unay iti kanta ket inaramidna ti isuamin a bambanag iti pannakabalinna a mangaramid iti kaubasan nga agbunga kadagiti naimbag nga ubas. Ad-adda pay a masinnunuo, isu ket pinilina ti “maysa a nabunga unay a turod” (Isa. 5:1), “kinalina ken iniccatna dagiti batbatona,” “minulaanna iti napili nga uvas,” “namatacder iti maysa a torre iti nagtengngaanna,” ken “nangtaga met iti pagpespesan” (Isa. 5:2). Amin dagitoy a mangisagana nga ar-aramid ket nataraonan babaen ti positibo a panangnamnama a ti kaubasan ket “agpataudto coma cadagiti nasayaat nga uvas,” ngem daksanggasat ta “nagpataud cadagiti uvas nga atap” (Isa. 5:2). Iti nakaaawat a balbalikas, ti Dios “nagsapul ti kinajusticia” kadagiti tattaona, ngem, ti nakitana ket pammarigat. Isu nagsapul iti “kinalinteg,” ngem ti nangngegna ket “maysa a riaw” (Isa. 5:7).

Kabayatan a ni Jesus ket damagenna ti dumdumngeg Kenkuana no ania ti nainsiriban nga aramiden ti makinkukua iti daga kalpasan dagiti isuamin a bambanag nga inaramidna iti lawag ti pangngarig, ti Dios awisenna dagiti tattao ti Juda, idiay Isaias, nga “ipatoyo” Isuna ken ti Kaubasanna (Isa. 5:3). Daytoy a panangukom ket ibilangna koma dagiti sumaganad a saludsod, “ ‘Ania aya ti nabalin a naaramid pay coma iti cauvasac, a diac inaramid kencuana?’ ” (Isa. 5:4). Daytoy mamagpanunot a saludsod ket mangiturong koma iti panangdagdagup a ti Dios ket inaramidnan dagiti isuamin a bambanag a mabalin nga aramidenna agpaay kadagiti tattaona a mangpataud iti “nasayaat a bungbunga,” iti dayta a balikas. Iti kasta ngarud, daytoy a saludsod ket, namimpinsan a maysa nga awis a mangbigbig iti amin a naayat a gandat, ar-aramid, ken inanamaen nga adda iti Dios iti biang dagiti tattaona.

Mainayon pay, ti Dios ket saanna laeng nga ay-ayaten dagiti tattaona, a kas ipaganetget ti Roma 5:8, no di ket ipaduyakyakna daytoy nga ayat kadakuada. Ti naipaduyakyak ket mabalin nga ad-adda pay a gagangay a mabigbig wenno maawattayo. Kas iti Roma 3:26 ti balikas a pannakaipaduyakyak (endeixis) ket naaramat a mangpasingked a ti Dios ket nalinteg, a maibatay iti dara ni Cristo, kasta met ti aramiden ti Roma 5:8 nga aramatenna daytoy a balikas a naisilpu iti ipapatay ni Cristo agpaay kadatayo, itan a nabuyogan iti verbo a synístēmi, a mangpasingked a ti Dios ket ay-ayatennatayo. Daytoy a sao ti Griego ket idanonna ti kaipapanan a mangipaay iti “pammaneknek ti maysa a napersonalan a kababalin wenno tuntontonen babaen ti aramid, ipaduyakyak, ipakita, iruar.”— Danker, et al., A Greek-English Lexicon of the New Testament and Other Early Christian Literature, p. 973. Dagiti nadumaduma a bersion ti Biblia ipaganetgetna daytoy a kapanunotan iti panangaramat kadagiti pumadpada a sasao: “ti Dios ipakitana ti ayatna kadatayo,” “ti Dios ipaduyakyakna ti bukodna nga ayat kadatayo,” “ti Dios paneknekanna ti ayatna nga agpaay kadatayo.”

**3. Masapul nga Iwaragawagtayo ti Hustisya ken Dagiti Naayat a Panggep ti Dios.**

Ti Biblia ket saanna laeng nga awisen datayo a mangawat wenno mangbigbig iti hustisya Dios ken dagiti naayat a gandatna kadagiti tattaona. Iwaragawagtayo met koma ti adda nga inawattayo wenno binigbigtayo iti Dios. Kas pangarigan, masarakantayo daytoy a kita ti panangiwaragawag a kinanta dagiti sasanto idiay Apocalipsis. Idiay Apocalipsis 15:3 kantaenda a, “ ‘Dadackel ken nacascasdaawda dagiti ar-aramidmo, O Apo Dios, a Mannacabalin-amin; nalinteg ken napudno dagiti daldalanmo, Sica Ari cadagiti panpannawen!’ ” Kasta met iti Apocalipsis 19:2, maysa a dakkel nga umariwekwek idiay langit ti nagkuna iti maysa a napigsa a timek, “ ‘Ta napudno ken nalinteg dagiti panangipatona; ta isu inocomna daydi dackel a balangcantis, isu a nangparugit iti daga babaen ti pannakicamcamalalana: ket cadagiti im-ima di babai naibales ti dara dagiti adipenna.’ ”

### Paset III: Panangipakat iti Biag

Ti Roma 3:26 ipaganetgetna a ti Dios ket saan laeng a nalinteg no di pay ket gandatenna pay nga ipaduyakyak, ipakita wenno paneknekan, nga Isu ket nalinteg. Iti daytoy a kapanunotan iti isip, pagiinnadalan dagiti sumaganad a salsaludsod iti klaseyo:

1. Kasano a makapatalged iti pannakaammo a ti Dios ket aramidenna ti isuamin a bambanag a mangipaduyakyak iti kinalinteg ken kinahustisyana agpaay kadagiti tattaona? Ania iti panagriknam iti Dios iti daytoy?
2. Kasano a ti panangbigbig iti hustisya ti Dios ken dagiti gandat ti ayatna kadagiti tattaona ket pakaammoanna iti panangiwaragawagtayo iti kinalintegna kadagiti sabsabali? Kasano a daytoy a panangbigbig ket maipaganetget koma iti panangikasabatayo iti evangelio?
3. Kasano nga agbalintayo a nainggandatan iti panangipaduyakyak iti ayattayo iti Dios, uray pay kadagiti panpanawen ti panagsagsagaba?

`Notes`