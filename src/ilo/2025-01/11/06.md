---
title:  Ti Pannakaalangon ti Nagan ti Dios
date:   13/03/2025
---

Kamaudiananna, ti nagan ti Dios ket maalangon iti amin a wagas. Babaen ti trabaho ti Ama, Anak, ken Espiritu Santo iti plano ti pannakasubbot, ti naan-anay a kinalinteg ken ayat ti Dios ket naipaduyakyak iti labes ti aniaman a nainsiriban a duadua (kitaen ti Rom. 3:25, 26; Rom. 5:8).

`Basaen ti Roma 3:1–4 iti lawag ti Isaias 5:3, 4. Ania ti isuro daytoy maipapan iti Dios a Mismo a naalangon iti nailangitan a dangadang?`

Idiay Roma 3 ken Isaias 5, makitatayo a ti Dios (iti sumagmamano a nakedngan a panangkita) ket awisenna dagiti parsua laeng a mangipato iti kababalinna, uray pay no awan iti kalintegan wenno takdertayo a mangaramid iti kasta. Iti kamaudiananna, inton dagiti amin a “libro” ket malukatan, makitatayto ti pammaneknek a ti Dios ket naan-anay unay a husto ken nalinteg. Ti Dios ket alangonenna ti Mismo a Bagbagina iti sangoanan ti amin a masirib a parsua.

`Basaen ti Apocalipsis 15:3 ken Apocalipsis 19:1–6. Ania ti isuro dagitoy a teksto maipapan iti pannakaalangon ti nagan ti Dios idiay panungpalan?`

Iti amin a Sursurat, ti Dios ket ipakitana ti pakaseknanna nga agpaay iti Naganna. Apay? Saanmo a mabalin ti maaddaan iti nauneg a pannakaikayamet ti ayat iti maysa a tao a ti kababalinna ket kaguram wenno saanmo a pagtalkan. No adda maysa a tao mangibaga iti asawam wenno agbalinto-nga-asawam iti nakabutbuteng a kinaulbod maipapan iti kababalinmo, aramidem ti amin a kabaelam a mangsumra iti aniaman a kakasta a maibagbaga, ta no dagiti kakasta a maibagbaga ket patienda, dagita ket mabalin a dadaelenda ti panagkayametmo iti ayat.

Iti kamaudianan, ti Dios ket maalangon idiay kruz ken iti amin a plano ti pannakasubbot. Iti panangukom sakbay ti yaay, ti Dios ket maalangon iti sangoanan ti kumitkita nga uniberso.

Kalpasanna, iti panangukom kalpasan ti yaay nga iti dayta a panawen ti nasubbot ket maaddaan pay iti gundaway a “mangocomtayto cadagiti angel” (1 Cor. 6:2, 3), ti Dios ket maalangon, kabayatan a ti nasubbot ket maikkan iti gundaway a mangrepaso kadagiti nailanad ken kitaenda nga agpaay kadagiti mismo a bagbagida no apay a ti Dios ket nagtignay a kas iti inaramidna, ken amin a panangukom ti Dios ket kankanayon latta ken naan-anay laeng a nalinteg ken naayat. Asino kadatayo iti saan nga addaan kadagiti adu a salsaludsod a kasapulan a masungbatan? Sakbay a dagitoy ket maaramid amin, masungbatanton dagidiay a salsaludsod (kitaen ti 1 Cor. 4:5).

Kamaudiananna, amin a tumeng ket agparintumeng ken amin a dila ket ipudnoda a ni Jesus ket Apo (Fil. 2:10, 11). Daytoy ket paset amin iti pannakaalangon ti kababalin ti Dios.