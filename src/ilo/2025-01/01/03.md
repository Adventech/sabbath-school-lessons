---
title:  Di Nasubadan nga Ayat
date:   30/12/2024
---

Ti nalatak unay a pagarigan ti Dios iti panagayatna iti natnag a sangkataoan ket masarakan iti istoria ni Oseas. Binilin ti Dios ni mammadto Oseas, “ ‘Inca mangalaca iti maipaay kenca ti maysa nga asawa ti pannakicamalala ken annac ti pannakicamalala; ta iti daga agaramid ti dackel a pannakicamalala a sumina ken ni Jehova.’ ” (Os. 1:2). Ni Oseas ken ti di matalek nga asawana ket agbalin a sibibiag nga adal iti ayat ti Dios kadagiti tattaona, uray pay iti laksid ti di kinamatalek ken naespirituan a panagbalangkantis ti Israel. Dayta ket, maysa nga istoria ti siwawadwad nga ayat nga inted ti Dios kadagidiay saan a maikari iti dayta.

Pudno unay, iti laksid ti kinamatalek ken ayat ti Dios, dagiti tattao immalsada a maibusor Kenkuana, ken maulit-ulit dayta nga inaramidda. Maitunos iti dayta, ti Sursurat ket maulit-ulit nga iladawanna ti Dios a kas agay-ayat a di masubadan iti saan matalek nga asawa. Inayatna dagiti tattaona a naan-anay ken simamatalek, ngem tinukiadda Isuna ken nagserbi ken nagdaydayawda kadagiti sabsabali a didios a namagladingit unay Kenkuana ken nangdadael iti panagkayamet a kas la saanen a matarimaan.

`Basaen ti Oseas 14:1–4. Ania ti iparangarang dagitoy a bersikulo maipapan iti di magaraw nga ayat ti Dios kadagiti tattaona?`

Kalpasan iti maulit-ulit a panagsukir dagiti tattaona, ti Dios impakdaarna: “ ‘Agasacto ti panaglicudda, ayatecto ida a nawadwad.’ ” Ti balikas a “nawadwad” iti sasao nga “ ‘Ayatecto ida a nawadwad’ ” ket naipatarus iti sao ti Hebreo a (nedabah), a mangipasimudaag iti daydiay maidaton a disnudo [boluntario]. Isu met laeng ti balikas a naaramat kadagiti disnudo a daton (freewill offerings) iti sistema ti santuario.

Iti intero nga Oseas, ken iti amin nga istoria iti Sursurat, ti Dios ipakitana ti nakaskasdaaw a pannakaitalaga ken kinamanangngaasi kadagiti tattaona. Uray pay no maulit-ulit a simmurotda kadagiti sabsabali nga agayat, a nangrakrak iti tulag ti panagkayamet, a kasla di matarimaan, ti Dios iti bukodna a pagayatan ket intultuloyna nga inted ti ayatna kadakuada. Dagiti tattao ket saanda a maikari iti ayat ti Dios; tinukiad ken binaybay-anda ti aniaman a nainkalintegan a panangtunton iti dayta. Nupay kasta, ti Dios intultuloyna nga impaay kadakuada ti ayat nga awan iti aniaman a pannakapilit, iti moralman wenno saan. Ditoy ken iti dadduma pay a lugar, ti Sursurat ket agtultuloy nga ipakpakitana ti ayat ti Dios a kas siwawadwad ken disnudo.

`Adu dagiti tattao a mangipagarup a ti Dios ket adayo ken naulpit nga agturay ken ukom. Kasano a ti ladawan ti pannakaumsi ken pannakapaleddaang ti Dios a kas iti di masubadan nga agayat iti di matalek nga asawa ket tulongannaka iti naidumduma a panangkita iti Dios? Kasano a balbaliwanna ti wagas a panangkitam iti bukodmo a pannakikayamet iti Dios?`