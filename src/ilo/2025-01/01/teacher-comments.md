---
title:  Komentaryo Dagiti Mannursuro
date:   03/01/2025
---

### Paset I: Pakabuklan

**Kangrunaan a Teksto**: Oseas 14:4

**Sentro ti Adal**: Juan 17:24; Mat. 22:1–14; Juan 10:17, 18.

**Panangyammo**: Ti Dios ket wayawaya a mangayat iti tunggal maysa nga ad-adda ngem iti mabalin a mapanunottayo. Ti ayatna ket namimpinsan a naparabur ken naasi, agsipud ta disnudo Isuna a mangpili a mangiparangarang iti nainsakripicioan nga ayatna, uray pay no dagiti tattao ket saanda a matalek.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a tema.

1. Ti ayat ti Dios ket saan nga agpannuray iti panagkasapulan: ti ayatna ket kangrunaan iti pannakaawattayo iti pannakainaigna iti sangkataoan. Ti nadiosan nga ayat ket maysa a panangipakita iti nabulanos ken nawadwad a kinamanagayat ti Dios. Ti ayatna ket saan a napataud wenno supapak iti aniaman nga aramid iti biangtayo, wenno gapu iti aniaman a nataoan a kabaelan. Ti Dios ipaduyakyakna ti ayatna nga uray awan iti aniaman a panangnamnama a makagun-od iti pagimbagan iti Bagbagina. Ay-ayatenna ti tunggal tao ken aramidenna dayta a siwayawaya, a kas iti kasasaad ni Oseas, ti Israel, ken datayo.
2. Ti saklaw ti ayat ti Dios ket saantayo koma a kuentaen: ti ayat ti Dios ket saan a naibatay kadagiti kondisyon a pakaigapuan. Disnudo nga intedna ti Bagbagina agpaay kadatayo, ken ti agtultuloy ken di agkupas nga ayatna ket iparangarangna ti asina nga ad-adda a naan-anay. Ti ayatna ket labsanna pay amin a namnamaen, kabayatan a siwayawaya nga ipaayna ti parabur, asi, ken kinamannakipagrikna uray pay kadagiti tattao a saan a maiparbeng.
3. Ti ayat ti Dios ket mabalin a matukiad: ti Dios ipaayna kadatayo ti naan-anay a pannakaipaltiing ti ayatna a panangited iti bagina ngem saanna nga ikeddeng dagiti sungbat dagiti tattao iti dayta. Ti ayatna ket saan a mangdominar wenno mamilit no di ket itanggayana kadatayo ti wayawaya a mangawat wenno mangtukiad iti dayta.

**Panangipakat iti Biag**: Ti ayat ti Dios labsanna amin a nataoan a panangnamnama, kabayatan a siwayawaya nga ipaayna ti parabur, asi, ken kinamannakipagrikna uray kadagiti tattao a saan a maikari. Kasano a daytoy a kapanunotan ti ayat ti Dios ket balbaliwanna ti kababalintayo kadagidiay adda iti uneg ti gunglotayo nga awan a pulos ti naaramidanda tapno maikari iti kinamangngaasi manipud kadatayo?

### Paset II: Komentaryo

**1. Ti Ayat ti Dios ket Saan nga Agpannuray iti Panagkasapulan.**

Ti wayawaya ket maysa a napateg a paset ti ayat ti Dios. Ti ayatna ket saan a patauden ti maysa a banag. Iti panagkayamet ti gapu ken bunga (cause and effect), ti bunga ket isu iti nasken a banag ti maysa a gapu. Nupay kasta, imbes a mailawlawag babaen ti gapu-ken-bunga a kapanunotan iti panagkasapulan, ti ayat ti Dios ket nakaskasdaaw a disnudo. Daytoy a kapanunotan ket nailawlawag iti kapadasan ni Oseas ken iti saan a matalek nga asawana. Babaen iti istoria ti kapadasanda, kabayatan nga intay kitaen, dagiti kapanunotan rumuar a ti ayat ti Dios ket saanna nga ipakita ti pannakasapul iti kaadda ti panamarsua ken ti ayat ti Dios ket siwayawaya a mangted.

Ni Oseas ken ti kinawayawaya ti ayat ti Dios: Ti Oseas 14:4 ket isilpuna ti naikari a panangagas ti Dios iti saan a kinamatalek ti Israel iti sapatana a mangayat kadagiti tattaona a siwayawaya. Daytoy a kari ket ipaganetgetna manen ti naasi a panangisubli ti Dios kadagiti naglikod a tattaona a naipasirmata idiay Oseas 2:14–23, ken kas nailadawan iti bukod a napnoan asi a pannakaikayamet ni Oseas iti saan a matalek nga asawana (Ose. 3:1–5). Ti pannakaidilig iti pakasaritaan ti kapadasan ni Oseas ket isingasingna a ti ayat ti Dios ket namimpinsan a naparabur. “Daytoy ket maysa nga ayat a saan a mategged—ania ngay iti mabalin nga iparang ti Israel ken Yahweh a kas maysa a maawat a pagbayad?” No di ket, ti balikas ti Hebreo a nedabash, nga isu a mangipaganetget a ti Dios ket ayatenna ti Israel a siwayawaya, ket ipakitana ti kapanunotan ti maysa a “ ‘disnudo a daton’ wenno ‘daton a naaramid manipud iti kinamanagparabur.’ ”—Douglas Stuart, “Hosea–Jonah,” Word Biblical Commentary (Dallas: Word, Incorporated, 1987), vol. 31, p. 215. Gapuna, ti ayat ti Dios ket saan a napataud wenno napaadda gapu ta kasapulan agsipud iti aniaman a tignay nga inaramid ti Israel. No di ket, dayta ket maysa a panangiyebkas iti wayawayana ket, iti kasta ngarud, namimpinsan a disnudo. Kinaagpaysoanna, ti pagsasao ti nadiosan a panangagas idiay Oseas 14:4 (kitaen pay ti Ose. 5:13; Ose. 6:1; Ose. 7:1; Ose. 11:3) ket agparang nga ipaganetgetna ti disnudo a kababalin ti ayat ti Dios, agsipud ta ti Israel ket saanna a kabaelan ti agbalin a matalek babaen iti bukodna a pigsa. Gapuna, ti disnudo a kababalin daytoy nga ayat ket ipakpakitana a dagidiay inayat ti Dios ket pudno unay a saanda a maikari iti dayta.

**Ti ayat ti Dios ken ti panamarsua**: ti kapanunotan a ti ayat ket sapulenna ti maysa a pannakaikayamet iti sabali ket kas la isia ti Dios ket masapul a mangaramid kadagiti parsua tapno agbalin a maysa a managayat a Dios. Iti sabali a pannao, ti panamarsua ket kasapulan iti ayat ti Dios. Ngem daytoy a kapanunotan ket saan suportaran ti Sursurat, nga isu a mangipaganetget iti wayawaya ken panagbukbukod ti Dios. Isu ket saanna a kasapulan iti aniaman a banag kadagiti parsuana (Aramid 17:25). Mainayon pay, ti nadiosan nga ayat ket agnanayon nga addan sakbay ti pannakaparsua ti uniberso, kas iti panangipaganetget ni Jesus idi a kinunana a ti Ama ket nagayat Kenkuana “idi saan pay a nabangon toy lubong” (Juan 17:24). Gapuna, ti pannakaparsua ti lubong ket saan a nasken agpaay iti kaadda ti ayat ti Dios. No di ket, ti panamarsua ket maysa a disnudo a nadiosan nga aramid a nagbunga manipud iti wayawaya ti agnanayon nga agluplupias nga ayatna.

**Ti ayat ti Dios ket siwayawaya a mangted**: ti nainsakripicioan nga ipapatay ni Jesus idiay kruz ket maysa a disnudo a daton ti ayat. Isu ket saan laeng a maysa a biktima ti naranggas a pammapatay. Kas iti mismo a panangipaganetget ni Jesus, “ ‘Itedco ti biagco. . . Awan ti mangiccat caniac no di ket iyawatco a Sisiac’ ” (Juan 10:17, 18). Kasta met, ni Pablo ilawlawagna a ni Cristo ket “ ‘isu a nagayat caniac, ket inyawatna ti bagina gapu caniac’ ” (Gal. 2:20). Iti kasta, ti pannakailansa ni Jesus idiay kruz ket saan a maysa a kasapulan, a nabalabala babaen kadagiti dakes nga ar-aramid dagiti mammapatay Kenkuana, no di ket Isu nagdisnudo ketdi a nangited iti Mismo a Bagbagina a kas maysa a naisalsalumina a panangipaduyakyak iti wayawaya ti nadiosan nga ayat.

**2. Ti Sakup ti Ayat ti Dios ket Saan Koma a Makuenta.**

Ti kapanunotan a ti ayat ti Dios ket dina suroten ti kapanunotan ti gapu ken bunga (cause and effect) ket kayatna a saoen a dayta ket saan koma a makuenta, a mangiturong ngarud iti maysa a maipagarup a nainkalintegan nga inanamaen. Dua a paspasamak nga ibaballaet iti sangoanan ti Dios idiay umuna a lima a libro ti Daan a Testamento ket ipakitada ti parikut iti kasta a pagarup.

Ti immuna a pasamak ket ti panangibabaet ni Abraham (Gen. 18:23–33) iti lawag ti nadiosan a panangokom a naiwaragawag a maibusor iti Sodoma ken Gomora (Gen. 18:20). Iti rugrugina, ni Abraham agpakaasi iti hustisya ti Dios ken damagenna no ituloyna a dadaelen ti ciudad no adda koma lima pulo a nalinteg a tattao sadiay (Gen. 18:24, 25). Mabalin a kunaen a ti limapulo ket kas la nainkalintegan a bilang ken Abraham iti panangdawatna iti nadiosan a hustisya. Nupay kasta, idinto ta daytoy a bilang ket in-inut a bumasbassit iti panangipapati a panagtultuloy a panangibabaet ni Abraham, manipud ti limapulo agingga iti uppat a pulo ket lima (Gen. 18:28), manipud uppat a pulo ket lima agingga iti uppat a pulo (Gen. 18:29), manipud uppat a pulo agingga iti tallopulo (Gen. 18:30), manipud tallopulo agingga iti duapulo (Gen. 18:31), ken manipud duapulo agingga iti sangapulo (Gen. 18:32), isu ket saanen nga agpakaasi iti nadiosan a hustisya no di ket iti asi ti Dios (Gen. 18:27, 30, 32). Ti limapulo ket nainkalintegan agpaay iti hustisya, ngem ti sangapulo ket adayu iti nainkalintegan nga inanamaen. No ti panangrugi ti panangibabaet ket mangited iti kapanunotan a ni Abraham ket padpadasenna a kombinsiren ti Dios tapno agbalin a nalinteg ken kalpasanna ket manangngaasi, ti panagdur-as ti tungtongan a panangibabaet ket iparangarangna nga iti kasta a gandat ket sigurado a saan nga isu iti napasamak. No di ket, ti proseso ti panangibabaet ket iparangarangna a ti naayat nga asi ti Dios ket nangatngato ngem ti nainkalintegan nga inanamaen wenno nakuenta a pagpagarup.

Ti maikadua a pasamak ti panangibabaet ket ti ibaballaet ni Moises iti biang dagiti Israelitas idiay Sinai. Tapno sigurado, ti damo nga impresyon ket isu iti panangpadpadasna a mangkombinsir iti Dios tapno agbalin a mangngaasi kadakuada (Exo. 32:11–14, 31–33). Ngem, manen, daytoy ket saan nga isu iti napasamak. Ti ngudo iti tungtongan ni Moises ken ti Apo ket ti pannakaipaltiing ti nadiosan a dayag, nga isu ti nakaskasdaaw a pannakaipaduyakyak iti ayat ti Dios (Exo. 34:6, 7). Iti laksid ti pannakapasingked ti nadiosan a wayawaya nga agbalin a naasi unay kadagidiay a nalawag unay a saan a maikari iti ayat ti Dios (Exo. 33:19), ti nakaro a di panagpada iti “ ‘manalimetmet iti caasi a siaayat a maipaay cadagiti rinibribu’ ” ken “ ‘ipasarungcarna iti kinadakes . . . cadagiti annac dagiti annac, agpapan maicatlo ken cadagiti maicapat a caputotan’ ” (Exo. 34:7) isingasingna nga, iti mamimpinsan, ti sakup ti ayat ti Dios ket saan a mabalin a kuentaen, nga isu a matudtudo nga ipaganetgetna ti wayawaya ti ayatna.

**3. Ti Ayat ti Dios ket Mabalin a Matukiad.**

Ti wayawaya ti nadiosan nga ayat ket kayatna pay a saoen a saanna nga ikeddeng ti sungbat ti tao iti daytoy nga ayat. Maminsan pay, ti ayat ti Dios ket nasken unay a disnudo ken saanna nga iraman ti maysa a nasken a kapanunotan ti gapu ken bunga (cause and effect). Iti panagsangitna iti Jerusalem, ni Jesus ket sililiday a nangiparangarang kadagiti di natungpal a tarigagay maipapan ti pannakaisalakan dagiti annakna. Impaganetgetna “ ‘naminano a kinayatco nga urnongen coma dagiti annacmo, a cas iti maysa nga upa urnongenna dagiti piecna iti siroc dagiti payacna, ket dica kinayat!’ ” (Mat. 23:37). Ti verbo a thelo iti Griego ket namindua a naaramat iti daytoy a teksto, ngem iti nagduma a wagas. Ti umuna a panagparangna ket ipakitana ti pagayatan ni Cristo maipapan kadagidiay kayatna nga isalakan, idinto a ti maikadua a panagparangna ket ipakitana nga awananda iti isu met laeng a tarigagay. Iti kasta ngarud, ti ipaay ti nadiosan nga ayat ket saanna nga ikeddeng ti naayat a sungbat iti biang dagiti umawat iti daytoy a tanggaya. Daksanggasat, agsipud ta daytoy a naayat a tarigagay ket saan a masubadan, dayta ket saan a talaga a matungpal.

Sabali pay nga ehemplo ti Biblia iti panangtukiad iti nadiosan nga ayat ket masarakan idiay pangngarig ti padaya ti boda, nga iti dayta adu dagiti naayaban, ngem tinukiadda ti awis (Mat. 22:3). Kalpasanna, ti ayab ket naidanon kadagiti sabsabali nga isu a napan idiay boda (Mat. 22:9, 10). Nupay kasta, uray pay kadagidiay napan ket adda iti maysa a tao a “ ‘di nagpagananay ti cawes ti makiboda’ ” (Mat. 22:11). Ti pakadagdagupan ti pangngarig ipaganetgetna nga “ ‘adu dagiti maayaban, ngem bassit dagiti mapili’ ” (Mat. 22:14). Iti daytoy a pangngarig maipapan “ ‘ti pagarian ti langit’ ” (Mat. 22:2), ti sasao a napili ket dina ibaga ti kapanunotan ti maysa a naikeddeng a nadiosan a pili (predestination) no di ket nainaig iti panangawat wenno panangtukiad dagiti tattao iti awis ti Dios. Iti sabali a pannao, “Adu dagiti naawis; ngem dadduma agmadida nga umay, ken dagiti dadduma nga isu nga umay ket madida a pasakop kadagiti pagannurotan ti pagarian ket iti kasta natukiadda. Dagiti agtalinaed ket managanan “napili.’ ”—D. A. Carson, Matthew, The Expositor’s Bible Commentary: Matthew, Mark, Luke (Grand Rapids, MI: Zondervan, 1984), p. 457. Gapuna, ti kabaelantayo nga agpili ket sabali laeng a panangipakita iti wayawaya ti ayat ti Dios, nga isu a silulukat kadagiti sipupudno a wayawaya a sungbat iti panangawat wenno panagtukiad. Maawistayo a siwayawaya a mangawat dayta.

### Paset III: Panangipakat iti Biag

Segun kadagiti naibagan a kapanunotan maipapan iti wayawaya nga ayat ti Dios, pagiinnadalan dagiti sumaganad a salsaludsod:

1. Kasano a ti pannakaawat a ti ayat ti Dios ket saan a patauden ti aniaman nga aramid iti biangtayo ket ad-adda nga iyasidegnatayo iti sangoananna? Mangted iti uray maysa laeng a napraktikalan nga ehemplo.
2. Ania dagiti paset ti makapangayangay a kapanunotan a ti ayat ti Dios ket addaganna ti nainkalintegan a namnamaen, kabayatan a siwayawaya nga ipakitana ti kinamanagayat kadagiti saan a maikari a tattao, ti mabalin nga aramaten kadagiti pannakitungtong kadagiti saan a mamati?
3. Ania dagiti napraktikalan a wagas a mabalintayo a daksanggasat a tukiaden ti ayat ti Dios?
4. No panunotentayo a ti ayat ti Dios ket saan nga agaramat iti panangpilit, ania koma iti maadaltayo manipud iti daytoy nga ayat, kabayatan a panunotentayo dagiti wagas a datayo, kas Cristiano, ket mabalin nga ayatentayo dagiti sabsabali nga ad-adda a napudno?

`Notes`