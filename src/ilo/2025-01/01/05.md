---
title:  Adu Dagiti Maayaban, Ngem Bassit Dagiti Mapili
date:   01/01/2025
---

Ti Dios ket saanna laeng nga ayaten dagiti tattao iti bukodna a pagayatan, no di ket awisenna pay ida a mangayat Kenkuana. Nalawag iti pangngarig ni Cristo idiay panganan ti pagbodaan (ken kadagiti dadduma a pakasarakan) a ti Dios ket ipaayna kadakuada ti bael a siwayawaya a mangpili no awaten wenno tukiadenda ti ayat ti Dios.

`Basaen ti Mateo 22:1–14. Ania ti kayat a saoen daytoy a pangngarig?`

Iti pangngarig ni Cristo iti rambak ti boda, maysa nga ari ti nangurnos iti maysa a boda agpaay iti anakna a lalaki ket imbaunna dagiti adipenna “ ‘tapno ayabanda dagiti naawis iti boda,’ ” ngem “ ‘dida kinayat ti immay’ ” (Mat. 22:2, 3). Saan laeng a naminsan a nangibaun ti ari kadagiti adipenna tapno mangayab kadakuada, ngem dida inkankano ti ayabna, dakdakes pay, tiniliwda dagiti adipenna ket pinapatayda ida (Mat. 22:4–6).

Iti ud-udina, kalpasan iti panangtratarna kadagidiay nangpapatay iti sumagmamano kadagiti adipenna, ti ari kinunana kadagiti adipenna, “ ‘Ti boda naisagana; ngem dagiti naawis isuda ti saan a maicari. Incay ngarud cadagiti pagsisinaan dagiti daldalan; ket cadagiti isuamin a masaracanyonto, awisenyo ida iti pagbodaan’ ” (Mat. 22:8, 9). Kalpasan ti sabali pay a pasamak a pannakaibelleng ti maysa a lalaki nga awan ti pagan-anayna a maipaay iti boda, a mangipakita a kasapulan nga awaten ti pagan-anay ti boda manipud iti ari tapno tumabuno iti pagbodaan, gibusan ni Jesus ti pangngarig babaen ti narikut a sasao ngem addaan iti dakkel unay a kaipapanan, “ ‘adu dagiti maayaban, ngem bassit dagiti mapili’ ” (Mat. 22:14).

Ania ti kayat a saoen daytoy? Dagiti “napili,” iti kamaudiananna ket dagidiay nangawat iti awis ti Apo idiay boda. Ti balikas a naipatarus nga “ayab” ken “awisen” iti intero a pangngarig ket isu ti balikas ti Griego a kaleo (tapno agayab, mangawis), ket ti mangikeddeng no siasino ti “mapili” (eklektos) iti kamaudiananna ket no ti maysa ket siwayawaya a nangawat iti awis.

Kinapudnona, ayaban ti Dios (dayta ket, awisenna) ti isuamin iti padaya ti boda. Nupay kasta, iti asinoman kadatayo ket mabalinna a tukiaden ti ayat ti Dios. Ti wayawaya ket nasken iti panagayat. Saan a pulos a piliten ti Dios ti ayatna iti asinoman. Nakalkaldaang a kunaen, mabalintayo a tukiaden iti pannakaadda iti naayat a pannakikayamet iti Dios.

Dagiti “napili” ket dagidiay umawat iti awis. Kadagidiay mangay-ayat iti Dios, insagana ti Dios dagiti bambanag nga ad-adda a nakaskasdaaw ngem iti aniaman a banag a mapanunottayo. Maminsan pay, dayta ket agdas-al amin iti saludsod maipapan iti ayat ken ti wayawaya a naisigud iti ayat.

`Ania iti biagmo ti mangiparangarang nga inawatmo ti awis iti boda ket immayka nga addaan iti maitutop a kawes?`