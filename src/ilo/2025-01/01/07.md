---
title:  Adalen Pay
date:   03/01/2025
---

Basaen ti Ellen G. White, “ ‘To Meet the Bridegroom,’ ” pp. 405–421 iti Christ’s Object Lessons.

“Ti sipnget ti di umiso a pannakaawat iti Dios ti mangab-abbong iti lubong. Dagiti tattao ket mapukpukawda ti pannakaammoda iti kababalinna. Dayta ket di umiso a naawatan ken di umiso a naipatarus. Iti daytoy a tiempo maysa a mensahe manipud iti Dios ti maiwaragawag, maysa a mensahe a mangsilnag iti impluensyana ken mangisalakan iti pannakabalinna. Ti kababalinna ket masapul a maipakaammo. Iti kinasipnget ti lubong ket masapul a maibukbok ti lawag ti dayagna, ti lawag ti kinaimbag, asi, ken kinapudnona.

“Daytoy ket isu ti trabaho nga imbaskag ti mammadto nga Isaias kadagiti sasao, ‘O sica a mangibaga cadagiti naimbag a damdamag iti Sion, sumang-atca iti tapaw ti nangato a bantay; O sica a mangibaga cadagiti naimbag a damdamag iti Jerusalem, ipuccawmo ta timecmo a buyogen ti pigsa: ipigsam, dica abuteng; ibagam cadagiti il-ili ti Juda, Adtoy ti Diosyo! Adtoy, ni Apo Jehova umayto a cas mannacabalin, ken ti tackiagna agturayto a maipaay kencuana: Adtoy, ti panggungunana maicuyog kencuana, ken ti panupapacna adda iti sangona.’ Isa. 40:9, 10.

“Dagidiay agur-uray iti yaay ti Nobio ket masapul nga ibagada kadagiti tattao, ‘Adtoy ti Diosyo.’ Dagiti maudi a sinamar ti naasi unay a lawag, ti maudi a mensahe ti asi a maited iti lubong, ket maysa a paltiing ti kababalinna nga agayat. Dagiti annak ti Dios ket masapul nga ipaduyakyakda ti dayagna. Iti bukodda a biag ken kababalin masapul nga iparangarangda no ania ti inaramid ti parabur ti Dios nga agpaay kadakuada.

“Ti lawag ti Init ti Kinalinteg ket masapul nga agraniag kadagiti naimbag nga ar-aramid—kadagiti sasao ti pudno ken ar-aramid ti kinasanto.”—Ellen G. White, Christ’s Object Lessons, pp. 415, 416.

**Salsaludsod a pagiinnadalan**:

`Dakdakes pay ngem ti panangpanunot nga awan ti Dios ket ti panangpanunot a kaguranatayo ti Dios. Kasano a naiduma koma ti lubong a pagnanaedantayo no dayta ti kinapudno?`

`Apay ngata nga adda adu a di pannakaawat iti kababalin ti Dios iti lubongtayo ita nga aldaw? Panunotem ken pagiinnadalan dagiti wagas a mabalin a makatulongka kadagiti tattao a mangkita a nalawlawag pay iti kababalin ti Dios nga ayat.`

`Ania iti mensahe a maiwaragawag koma maipapan iti kababalin ti Dios ita nga aldaw? Kasano iti panangilawlawagmo iti daytoy a mensahe iti maysa a tao a di na pay pagaammo ti kinapaypayso ti ayat ti Dios? Ania a pammaneknek ti mabalinmo nga itudo a mangipakita iti kinapaypayso ti ayat ti Dios ken ti nakaskasdaaw a kababalinna?`

`Iti panangsarita maipapan iti ayat ti Dios ket maysa a banag. Ti panangiparangarang ken panangipaduyakyak iti dayta nga ayat kadagiti biagtayo ket sabali met. Ania nga “ar-aramid ti kinasanto” ti mabalin a mangiparangarang iti ayat ti Dios kadagiti adda iti aglikmuttayo?`