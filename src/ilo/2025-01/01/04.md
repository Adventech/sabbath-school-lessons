---
title:  Ayat a Siwawadwad a Naited
date:   31/12/2024
---

Ti Dios ket di na laeng intultuloy nga inted ti ayatna nga awan baybayadna iti Israel, iti laksid dagiti maulit-ulit a panagsukirda [panagrebelde], no di ket ti Dios ket agtultuloy met nga itedna ti ayat nga awan baybayadna kadatayo, uray no managbasoltayo pay laeng. Saantayo a maikari iti ayat ti Dios, ken ditay pulos mategged dayta. Iti kasunganina, saannatayo a kasapulan ti Dios. Ti Dios iti Biblia ket saanna a kasapulan ti aniaman a banag (Aramid 17:25). Ti ayat ti Dios kenka ken siak ken kadagiti amin a tattao ket namimpinsan a bukbukodna a pagayatan.

`Idilig ti Apocalipsis 4:11 ken Salmo 33:6. Ania ti ibaga dagitoy bersikulo maipapan iti wayawaya ti Dios a mainaig iti Panamarsua?`

Ti Dios ket siwawadwad pinarsuana daytoy lubong. Ken, agsipud daytoy, ti Dios ket maikari iti amin a dayag, dayaw, ken pannakabalin. Ti Dios ket di na kasapulan a parsuaen iti aniaman a lubong. Sakbay ti pannakabangun ti lubong, ti Dios ket nannanamennan ti panagkayamet ti ayat nga addan iti uneg ti Kinadios.

`Basaen ti Juan 17:24. Ania ti ibaga dayta kadatayo maipapan iti ayat ti Dios sakbay a naadda ti lubong?`

Ti Dios ket dina kasapulan dagiti parsua a kas maysa a pakaiturongan ti ayatna. Ngem, kas maitunos iti kababalinna nga ayat, ti Dios pinilina a parsuaen ti lubong ken sumrek iti maysa a naayat a pannakikayamet kadagiti parsua.

Ti Dios ket saan laeng a siwawadwad a namarsua iti daytoy lubong a kas maysa a pakaitedan ti naparabur nga Ayatna, no di ket ti Dios ket nagtultuloy pay a siwawadwad a mangayat kadagiti tattao, uray pay kalpasan a natnag dagiti tattao iti basol idiay Eden, ken uray pay kalpasan iti napersonalan a panagbasoltayo.

Kalpasan ti Pannakatnag idiay Eden, da Adan ken Eva ket awan iti kalinteganda nga agtultuloy nga agbiag ken umawat iti ayat ti Dios. Ngem ti Dios, nga Isu a mangsalimetmet kadagiti “isuamin a banbanag iti sao ti pannacabalinna” (Heb. 1:3), iti naindaklan nga ayat, asi, ken paraburna ket tinarawidwidanna ti biagda ken inaramidna ti maysa a wagas a mangikapia iti sangkataoan a mangisubli Kenkuana iti ayat. Ken dayta a pannakaikappia ket iramannatayo met.

`Maipapan iti ayat ken kababalin ti Dios, ania ti ibaga kadatayo ti kinapudno a ti Dios ket agtultuloy a mangited iti ayat iti daytoy a lubong iti laksid iti pannakatnag ken kinadakesna? Kasano koma a daytoy a kinapudno ket pataudenna kadatayo iti panangayat Kenkuana?`