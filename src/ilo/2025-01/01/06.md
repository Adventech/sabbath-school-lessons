---
title:  Nailansa iti Kruz nga Agpaay Kadatayo
date:   02/01/2025
---

Ti Dios awisenna iti tunggal maysa iti maysa a pannakaikayamet ti ayat Kenkuana, ngem dagidiay laeng siwayawaya nga umawat iti awis ti mangnanam kadagiti agnanayon a bungana. Kas makita iti pangngarig iti padaya ti boda, adu dagiti inayaban ti ari “ ‘ngem dida kinayat ti immay’ ” (Mat. 22:3).

Kas maitunos iti dayta, sakbay la unay ti pannakailansana iti krus, inyun-unnoy ni Cristo: “ ‘O Jerusalem, Jerusalem a mamapatay cadagiti mammadto, ken mangubor cadagiti maibaon kenca! Naminano a kinayatco nga urnongen coma dagiti annacmo, a cas iti maysa nga upa urnongenna dagiti piecna iti siroc dagiti payacna, ket dica kinayat!’ ” (Mat. 23:37). Kayat ni Cristo nga urnongen ida, ngem saanda a siaanamong. Ti isu met laeng a gagangay a verbo ti Griego a kaipapananna ti “agtarigagay” (thelo) ket naaramat nga agpadpada iti panagtarigagay ni Cristo a mangisalakan kadakuada ken iti saanda a panagtarigagay a maisalakan (ket isu met laeng a balikas iti adda idiay Mateo 22:3 iti ngato).

Nupay kasta, ni Cristo ket napan idiay kruz nga agpaay kadagitoy a tattao ken agpaay kadatayo. Nakaskasdaaw nga ayat! Kabayatan a ti nataoan a basol ket maikari iti patay, ti Dios a Mismo (ken Cristo) ket binayadanna ti gatad ken nangaramid iti maysa a wagas a mangtarimaan iti nadadael a panagkayamet iti nagbaetan ti langit ken daga. Kabayatanna, itultuloyna nga ited ti ayatna kadatayo, nupay awan iti obligasyonna iti labes ti bukodna a wayawaya a pannakaitalaga a mangaramid iti dayta.

`Basaen ti Juan 10:17, 18. Idilig iti Galacia 2:20. Ania ti mensahe kadatayo kadagitoy a teksto?`

Iti namimpinsan a pannakaiparang ti ayat ti Dios—ti Kruz, makitatayo a ni Cristo intedna ti Mismo a Bagbagina nga agpaay kadatayo iti bukodna a wayawaya a pagayatan. Ni Cristo insakripiciona ti Biagna iti “bukodna a panangilongalong.” Awan iti siasinoman a nangala iti Biagna manipud Kenkuana; siwayawaya nga intanggayana dayta, kas maiyannatop iti plano ti pannakasubbot a nagnunumoan idiay langit sakbay pay iti pannakabangun ti lubong.

“Ti plano agpaay iti pannakasubbottayo ket saan a maysa a bunga ti pampanunot, maysa a plano a nabukel kalpasan ti pannakatnag ni Adan. Dayta ket maysa a paltiing ‘ti cas mayannurot iti pannacayammo ti palimed a nailemmeng iti kinaulimec agpapan cadagiti panawen, nga agnanayon.’ Roma 16:25. Dayta ket maysa a pannakaipakita dagiti principio a manipud iti agnanayon a panpanawen ket isu ti pamuon ti trono ti Dios. Manipud idi punganay, ti Dios ken ni Cristo ket ammoda ti panaglikud ni Satanas, ken iti pannakatnag ti tao babaen ti makaallilaw a pannakabalin ti naglikud. Saan a tinudingan ti Dios a maadda koma ti basol, ngem nasakbay a nakitana ti yaadda dayta, ket nangaramid iti pamuspusan a mangsango iti nakaam-amak a peggad. Dakkel unay ti panagayatna iti lubong, isu a nakitulag nga itedna ti bugbugtong nga Anakna, ‘tapno amin a mamati kencuana, saan a mapucaw, no di ket adda biagna nga agnanayon’ Juan 3:16.”—Ellen G. White, The Desire of Ages, p. 22.