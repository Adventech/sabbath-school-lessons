---
title:  Ti Dios Agayat a Siwawadwad
date:   28/12/2024
---

### Basaen Agpaay iti Adal ita a Lawas

Exo. 33:15–22; Oseas 14:1–4; Apo. 4:11; Juan 17:24; Mat. 22:1–14; Juan 10:17, 18.

> <p>Paset a Mayulo</p>
> “ ‘Agasacto ti panaglicudda, ayatecto ida a nawadwad; ta iti pungtotco maiccaten kencuana’ ” (Oseas 14:4).	

Nupay ni Pedro ket inlibakna ni Jesus iti namitlo a daras, kas iti impadto ni Jesus (Mat. 26:34), dagitoy a panangilibak ket saanda nga isu iti pagpatinggaan ti istoria. Kalpasan ti panagungar, ni Jesus dinamagna ken Pedro, “ ‘Adadda ti panagayatmo caniac ngem dagitoy?’ ” ket ni Pedro simmungbat “ ‘Wen, Apo: sica ammom nga ayatenca.’ ” Ket ni Jesus kinunana, “ ‘Pacanem dagiti corderoc.’ ” Kalpasanna, ni Jesus dinamagna manen ni Pedro, “ ‘Ayatennac?’ ” ket simmungbat ni Pedro, “ ‘Wen, Apo, sica ammom nga ayatenca.’ ” Ket kinuna ni Jesus, “ ‘Ipaarabmo dagiti carneroc.’ ” Kalpasanna, manen iti maikatlo a daras ni Jesus dinamagna ni Pedro, “ ‘Ayatennac?’ ” Ket “nagladingit ni Pedro gapu ta kinunana kencuana a namitlo, ‘Ayatennac?’ ” Ket simmungbat ni Pedro, “ ‘Apo, sica ammon dagiti isu-amin: sica ammom nga ayatenca.’ ” Ket kinuna ni Jesus, “ ‘Pacanem dagiti carneroc’ ” (Juan 21:15–17). Kas iti panangilibak ni Pedro ken Jesus iti namitlo a daras, ni Jesus—babaen iti wagas ti napateg a saludsod, “Ayatennac?”—insublina ni Pedro iti namitlo a daras.

Uray pay no kasano koma ti pannakaiduma dagiti paspasamaktayo iti paspasamak ni Pedro, iti adu a wagas ti principio ket isu met laeng. Dayta ket, ti saludsod a dinamag ni Jesus ken Pedro ket isu ti napaypayso a mamimpinsan a saludsod a damagen ti Dios iti tunggal maysa kadatayo iti panawen ken lugartayo: Ayatennac?

Isuamin a banbanag ket agdas-alda iti sungbattayo iti dayta a saludsod.

_*Adalen ti adal ita a lawas tapno maisagana agpaay ti Sabado, Enero 4._