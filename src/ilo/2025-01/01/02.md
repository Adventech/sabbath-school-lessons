---
title:  Iti Labes Dagiti Nainkalintegan a Namnamaen
date:   29/12/2024
---

Ti Dios ket saanna laeng a damagen kadatayo, “Ay-ayatennak kadi,” no di ket ti Dios a Mismo ket ay-ayatenna iti tunggal tao, ken aramidenna dayta a siwawadwad unay. Pudno unay, siwawadwad Isuna a mangayat kenka ken siak ken isuamin a tattao nga ad-adda ngem iti mabalintay’ a mapanunot. Ket ammotayo daytoy nga ayat babaen iti wagas a nagtignay Isuna iti pakasaritan dagiti tattaona.

`Basaen ti Exodo 33:15–22 ket kitaen ti lawag dagitoy a bersikulo ken ti istoria a pagparanganda. Ania ti iparangarang daytoy a teksto, nangnangruna ti bersikulo 19, maipapan iti pagayatan ken ayat ti Dios?`

Kas la napukaw amin. Saan a nagbayag kalpasan iti nakaskasdaaw a panangwayawaya ti Dios kadagiti tattaona manipud iti pannakaadipen idiay Egipto, dagiti tattao ti Israel ket immalsada a maibusor iti Dios ken nagdaydayawda iti maysa a baka a balitok. Idi bimmaba ni Moises manipud iti bantay, nakitana no ania ti inaramidda, ket impuruakna ti taptapi ti bato a naglaon kadagiti Sangapulo a Bilbilin ket naburakda. Nupay dagiti tattao ket binaybay-anda iti aniaman a kalintegan kadagiti pribilihio ken bendicion ti tulag a siwawadwad nga inted ti Dios kadakuada, ti Dios ket siwawadwad a nangpili nga agtuloy latta kadakuada iti tulag a pannakikayamet—iti laksid ti dida pannakaikari kadagiti bendicion ti tulag.

Dagiti sasao ti Exodo 33:19, “ ‘Ket managparaburacto iti pagparaburacto, ket caasiacto ti cayatconto a caasian,’ ” ket masansanda a di umiso a maawatan a kayatna a saoen a ti Dios ket pilienna iti agbalin a naasi ken managparabur iti sumagmamano, ngem saan a kadagiti sabsabali. Nupay kasta, iti lawagna, ti Dios ket saanna nga ibagbaga ditoy a ti Dios ket agbalin a managparabur ken naasi iti sumagmamano ket saan a kadagiti sabsabali. Saan a kasta iti panagtrabaho ti Dios, maisupadi iti sumagmamano a teolohiya a ti Dios ket inkeddengna dagiti sumagmamano a mapukaw ken sangoenda ti agnanayon a pannakadusa.

Ania ngarud, iti ipakpakdaar ti Dios ditoy? Napateg unay, ti Dios ket ipakpakdaarna a kas Namarsua iti amin, Isu ket addaan iti kalintegan ken pannakabalin a mangipaay iti parabur ken kaasi a siwawadwad iti uray pay kadagiti di maikari a tattao. Ket ar-aramidenna dayta iti daytoy a kasasaad, uray pay kalpasan ti iyaalsada iti panangaramidda iti nabalitokan a baka, babaen iti panangipaay iti asi kadagiti tattaona, ti Israel, uray pay no dida maikari iti dayta.

Maysa daytoy kadagiti adu a paspasamak a ti Dios ket ipaduyakyakna ti ayatna ken aramidenna dayta iti labes ti aniaman a nainkalintegan namnamaentayo nga aramidenna koma. Naimbag dayta a damag nga agpaay kadatayo amin, saan kadi?

`Ania dagiti wagas a ti Dios ket nagtultuloy a mangiparangarang ken mangipaduyakyak iti ayatna kenka—uray pay iti labes ti aniaman a nainkalintegan a namnamaem nga aramidenna?`