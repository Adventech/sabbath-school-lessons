---
title:  Ti Parikut ti Dakes
date:   08/02/2025
---

### Basaen Agpaay iti Adal ita a Lawas

Job 30:26; Mat.27:46; Job 38:1–12; Salmo 73; Gen. 2:16, 17; Apo. 21:3, 4.

> <p>Paset a Mayulo</p>
> “ ‘Ket punasennanto ti amin a lulua cadagiti matada; ket awanton ni patay; ket awanto met-ten ti sasaibbec, wenno sangsangit, wenno rigrigat; ta dagidi immuna a banbanag napalabasdan’ ” (Apocalipsis 21:4).	

Nalabit a ti kadakkelan a parikut a sangsangoen ti kinaCristiano ket ti parikut ti kinadakes—kasano iti panamagkapia iti kinapudno a ti Dios ket naan-anay a naimbag, ken naayat, iti kinapudno ti kinadakes iti daytoy a lubong. Iti kaababaan a balbalikas, no ti Dios ket naimbag-amin ken mannakabalin-amin, apay nga adda kinadakes, ken kasta unay pay ti kinaadu dayta?

Daytoy ket saan laeng a maysa a parikut ti akademia no di ket maysa a banag a nauneg unay iti panangriribokna kadagiti adu a tattao ken mangigawid kadagiti sumagmamano iti panangammo ken panangayat iti Dios.

“Kadagiti adu nga isip, ti nangrugian ti basol ken ti gapu ti kaaddana ket isudat’ puon ti dakkel a pakariribukan. Makitada ti aramid ti dakes, agraman dagiti nakabutbuteng a kinaay-ay-ay ken langalang a maibungana, ket intuudenda no kasano a naadda amin dagitoy iti babaen ti panangituray ti Maysa nga awan patingga ti sirib, pannakabalin, ken ayatna. Adtoy ti maysa a palimed, nga awan panglawlawag a masarakanda.”—Ellen G. White, The Great Controversy, p. 492.

Adu kadagiti ateista [di mamati iti Dios] ti mangibaga a ti parikut ti kinadakes ti rason no apay nga ateistada. Ngem kas makitatayo iti daytoy a lawas ken kadagiti sumarsaruno a lawlawas, ti Dios iti Biblia ket namimpinsan a naimbag, ken makapagtalektayo Kenkuana—uray pay iti laksid ti kinadakes a nangmulit iti kasta unay iti natnag a lubongtayo.

_*Adalen ti adal ita a lawas tapno maisagana agpaay ti Sabado, Pebrero 15._