---
title:  Ti Argumento ti Wayawaya a Pagayatan
date:   12/02/2025
---

Uray pay no kasano iti kaadu iti ditay maawatan kadagiti wagas ken pampanunot ti Dios, ti Sursurat iparangarangna dagiti sumagmamano a bambanag a tumulong a mangtaming iti parikut ti kinadakes. Maysa a wagas nga agpaay iti panangtaming iti nainsiriban a parikut ti kinadakes ket ti managan a kas argumento ti wayawaya a pagayatan.

Ti argumento ti wayawaya a pagayatan ket ti panangkita a ti kinadakes ket bunga ti di umiso a panangaramat iti wayawaya nga agpili a naited iti parsua. Ti Dios ngarud, ket saan a mapabasol iti kinadakes, agsipud ta ti kinadakes ket bunga iti di umiso a panangaramat dagiti parsua iti wayawaya a pagayatan nga inted kadatayo ti Dios nga agpaay kadagiti nasayaat a rason. Nupay kasta, apay ngata nga ited ti Dios iti kasta a wayawaya nga agpili? Mainaig iti daytoy, insurat idi ni C. S. Lewis a “ti wayawaya nga agpili, nupay pagbalinenna a posible ti dakes, ket isu met laeng ti banag a mamagbalin iti aniaman nga ayat wenno kinaimbag wenno rag-o a maikari a maadda. Ti lubong dagiti automata—dagiti parsua nga agkurri a kasla makina—ket dandani saan a maikari a maparsua. Ti ragsak nga isu nga inaramid ti Dios nga agpaay kadagiti nangatngato a parsuana ket ti ragsak ti siwayawaya, disnudo a pannakipagmaymaysa Kenkuana ken iti tunggal maysa. . . . Ket gapu iti dayta masapul a nawayada.”—Mere Christianity (New York: MacMillan, 1960), p. 52.

`Basaen ti Genesis 2:16, 17. Kasano iti panangipakita dagitoy a bersikulo iti namoralan a wayawaya a naited kada Adan ken Eva?`

Apay a bilinen ida malaksid nga idi paylaeng rugi ket addaandan iti wayawaya nga agpili? Da Adan ken Eva ket nanganda iti maiparparit a bunga, ket nanipud idin ti planetatayo ket napnon iti kinadakes. Idiay Genesis 4, ti sumaruno a kapitulo kalpasan ti istoria ti Pannakatnag, dagiti nakaam-amak a supapak ti basol ket nakita iti pannakapapatay ni Abel babaen iti kabsatna. Ti istoria ti Pannakatnag ket ipakitana no kasano a ti di umiso a panangaramat da Adan ken Eva iti wayawaya a pagayatan ket nangiyeg iti basol ken kinadakes iti pakasaritaan ti planetatayo.

Iti intero a Sursurat, makitatayo ti kinpaypayso ti wayawaya a namoralan a pagayatan. (Kitaen ti Deut. 7:12, 13; Jos. 24:14, 15; Sal. 81:11–14; ken Isa. 66:4.) Tunggal aldaw ti panagbiagtayo, iti maysa a tukad wenno iti sabali, watwatentayo a mismo ti wayawaya a pagayatan nga inted kadatayo ti Namarsuatayo. No awan ti wayawaya a pagayatan, saantayo a mabigbig a kas tao. Ad-adda a kas la tayo maysa a makina, wenno uray pay maysa nga awan panunotna a robot.

`Ti Sony Corporation ket nangaramid iti maysa a robot nga aso, a nanaganan iti Aibo. Aglanglanga daytoy a kasla napaypayso nga aso ngem saan nga agsakit, awan timelna, saan nga agkagat, saanna a masapul a mainjeksyonan, ken saan a matinnag dagiti dutdotna. Isukatmo kadi ti adda lasag ken darana nga asom iti maysa nga Aibo? No saan, kasano nalabit a ti pilim ket tulongannaka iti nasaysayaat a pannakaawat no apay a ti Dios ket pinarsuanatayo a kas iti inaramidna, nga addaan iti wayawaya a pagayatan—iti laksid dagiti peggad?`