---
title:  Adalen Pay
date:   14/02/2025
---

Basaen ti surat ni Ellen G. White, “Why Was Sin Permitted?” pp. 33–43, iti Patriarchs and Prophets.

Uray idi naibelleng manipud langit, ti Awan patinggana a Sirib ket dina dinadael ni Satanas. Idinto ta ti laeng serbisyo ti ayat ti mabalin a maawat ken Apo Dios, ti kinapudno dagiti parsuana ket masapul nga agdas-al iti maysa a kombiksion iti kinahustisia ken kinamanangngaasina. Dagiti agnanaed iti langit ken kadagiti lubong, gapu ta saan a nakasagana a mangtarus iti kababalin wenno supapak ti basol, ket dida koma nakita ti kinahustisia ti Dios iti pannakadadael ni Satanas. No dagus koma a napunas iti kaaddana, dagiti dadduma ket nagserbida koma iti Dios gapu iti buteng a saan a gapu iti ayat. Ti impluwensya ti manangallilaw ket saan koma a naan-anay a nadadael, wenno ti espiritu ti panagribelde ket namimpinsan a napukaw. Agpaay iti pagimbagan ti amin a uniberso babaen kadagiti di agsarday a panawen, masapul nga ad-adda a naan-anay a maparang-ayna dagiti prinsipiona, tapno dagiti darumna a maibusor iti nadiosan a gobierno ket makita iti pudno a lawagda babaen kadagiti amin a naparsua a nabiag, ken tapno ti hustisia ken asi ti Dios ken ti di agbaliw a Lintegna ket mabalin nga agnanayon a maikabil iti labes ti amin a pagduaduaan.

“Ti panagribelde ni Satanas ket agbalin koma a maysa nga adal iti uniberso iti amin nga umay a panawen—maysa nga agnanayon a testimonio iti kababalin ti basol ken iti nakabutbuteng a banagna. Ti panagtrabaho ti turay ni Satanas, ti bungana iti tattao ken angeles nga agpadpada, ket ipakitana ti bunga ti panangilaksid iti nadiosan a pannakabalin. Dayta ket saksianna nga iti kaadda ti gobierno ti Dios ket reppetenna ti pagimbagan dagiti amin a parsua nga inaramidna. Iti kasta, ti pakasaritaan daytoy nakabutbuteng a panangpadas iti kinasukir ket agbalin nga agnanayon a salaknib kadagiti amin a nasantoan a nabiag, tapno manglapped kadakuada manipud iti pannakaallilaw iti kababalin ti panagsalungasing, tapno maispalda manipud iti panagaramid iti basol, ken panagsagaba iti dusana.”—Ellen G. White, Patriarchs and Prophets, pp. 42, 43.

**Salsaludsod a pagiinnadalan**:

`Ti “Theodicy” ket maysa a balikas nga agpaay iti pannakapalinteg ti Dios iti sango ti kinadakes. Ngem saan a pannakapalinteg iti kinadakes a mismo. Panunotemman ti maysa a tao idiay langit a kunkunaenna, “O, wen, Jesus, itan maawatakon no apay a ti pamilyak ket naparigat ken napapatay iti imatangko. Wen, maawatak aminen ita. Agyamanak, Jesus!” Dayta ket saan a nainsiriban. Kasano a dumtengtayo iti pannakaawat a ti Dios, saan a ti kinadakes, ti namimpinsan a maalangon idiay dakkel a panagbinnusor? (Kitaen ti Liksion 9.)`

`Nariknam kadin iti kas la ken Job? Nasulisogka kadin a mangpanunot nga awan iti mabalin a naimbag a pannakailawlawag ti panagrigrigat a napadasam wenno napadasan dagiti ay-ayatem? Kasano a ti maudi a pannakabigbig ni Job nga “imbalicasna” ti “dina naawatan” (Job 42:3) ket mangted lawag iti kasasaadtayo a mainaig kadagiti bukodtayo a salsaludsod?`