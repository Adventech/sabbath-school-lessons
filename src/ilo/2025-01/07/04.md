---
title:  Ti Skeptical Theist
date:   11/02/2025
---

Ti Dios iwaragawagna idiay Isaias 55:8, 9, “ ‘Ta dagiti pampanunotco saanyo a pampanunot, ket dagiti daldalanyo saanda met a daldalanco, cuna ni Jehova. Ta cas dagiti langlangit nangatngatoda ngem iti daga, casta dagiti daldalanco nangatngatoda ngem cadagiti daldalanyo, ken dagiti pampanunotco ngem cadagiti pampanunotyo.’ ”

Dagiti pampanunot ti Dios ket adayu a nangatngatoda nga amang ngem dagiti pampanunottayo. Ditay pay mapanunot dagiti adu ti pasikutsikotna a plano ti Dios agpaay iti pakasaritaan. Agsipud iti daytoy, apay koma a namnamaentayo nga addatayo iti kasasaad a mangammo no ania dagiti rason ti Dios nga aramiden wenno saanna nga aramiden kadagiti nadumaduma a kasasaad?

Maysa a wagas a panangkita iti parikut ti kinadakes, a naibatay iti panangbigbig no kasano iti kabassit iti ammotayo, ket maawagan iti “skeptical theism.” Ti skeptical theist ket maysa a tao a mamati a ti Dios ket addaan kadagiti naimbag a rason iti panagtignayna a kas iti aramidenna, ngem gapu iti nakedngan a pannakaammotayo, saantayo koma a namnamaen a maaddaan iti maysa a kasasaad a makaammo no ania dagidiay a rason. Ti skeptical theist ket agdudua iti kabaelan ti tao a makaammo wenno makaawat a naan-anay kadagiti rason ti Dios a mainaig iti kinadakes iti daytoy a lubong. Kas pangarigan, gapu ta di tayo makita dagiti mikrobio a tumtumpaw iti angin iti aglikmuttayo ket saanna a kayat a saoen nga awan dagitoy a mikrobio a tumtumpaw iti angin iti aglikmuttayo. Ti kinapudno a ti maysa a tao ket dina ammo no ania dagiti rason ti Dios ket sigurado a saanna a kayat a saoen nga awan ti naimbag a rason ti Dios.

`Basaen ti Salmo 73. Kasano iti panangkita ti sumasalmo iti kinadakes ken kinakillo iti aglikmutna? Ania ti makitana a mangikabil iti pannakaawatna iti maysa a naiduma a panangkita?`

Ti sumasalmo ket nauneg unay iti pannakariribokna gapu iti kinadakes iti lubong. Kinitana iti aglikmutna ket nakitana ti nadangkes a rumangrang-ay. Isuamin a bambanag ket kasla saan a nalinteg ken saan a nasayaat. Awan iti sungbat a maitedna. Isu ket agduadua no maikari pay iti mamati ken agservi iti Dios. Agingga a kimmita isuna iti santuario. 	

Ti santuario ket mangipaay iti paset ti tulbek iti parikut ti kinadakes—a daytoy ket panangbigbig nga adda iti maysa a nalinteg nga Okom nga Isu a mangiyeg iti hustisya ken panangukom iti bukodna a tiempo.

`Kasano a ti pannakaawat dagiti Adventista iti panangukom ken ti doktrina ti santuario ket mangsilnag iti lawag iti parikut ti kinadakes? Makatulong kadi kenka a maammoam a nupay adu ti saludsodtayo ita, dagiti pannakaibinsabinsa ti pakasaritaan ken iti nalinteg a panangukom ti Dios ket maiparangarangto iti kamaudiananna?`