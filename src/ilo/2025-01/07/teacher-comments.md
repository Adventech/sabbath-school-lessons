---
title:  Komentaryo Dagiti Mannursuro
date:   14/02/2025
---

### Paset I: Pakabuklan

**Kangrunaan a Teksto**: Apocalipsis 21:4

**Sentro ti Adal**: Job 38; Job 42:3; Rom. 8:18.

**Panangyammo**: Kabayatan a makibalbalubaltayo iti panangawat iti kaadda ti kinadakes iti daytoy a lubong, masapul a bigbigentayo dagiti limitasyontayo ken umasideg, a nabuyogan iti namnama, iti kamaudianan a solusyon.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a kapanunotan.

1. Ti Biblia launenna dagiti silulukat a salsaludsod maipapan iti parikut ti dakes: Kadagiti kankanito ti panagsagsagaba, narigat a mapagtunos ti ayat ken dakkel a kinaimbag ti Dios iti kaadda ti dakes. Iti Sursurat, maibagatayo dagiti tattao a nangiruar kadagiti salsaludsod a kasanot’ kabayagna a tudtudoenda ti panagsagsagaba, ken dagitoy a salsaludsod ket iparangarangda ti namnamaenda a nadiosan nga aramid. Umas-asping unay, iti bukodtayo a panagsagsagaba ken didigra, mangnamnamatayo a ti Dios ket abakenna ti dakes.
2. Dagiti pananglawlawagtayo maipapan iti parikut ti dakes ket nakedngan: Ti parikut ti dakes ken panagsagsagaba ket iparangna ti maysa a karit iti sangkataoan. Ni Job ket inruarna dagiti adu a salsaludsod ken Apo Dios iti tengnga ti riknana nga awan pannakabalinna a mangrisot iti parikut ti dakes. Nupay kasta, imbes a mangipaay kadagiti sungbat, ti Dios ket nagdamag ketdi iti ad-adu pay a salsaludsod. Iti napasamak, ni Job nabigbigna dagiti limitasyonna tapno umiso a maawatanna ti kinapaypayso ti dakes.
3. Maparegtatayo a mangasideg iti parikut ti kinadakes a nabuyogan iti namnama: Masapul a sursuroentayo ti agbiag nga addaan kadagiti di masungbatan a salsaludsod maipapan iti parikut ti kinadakes. Ti basol ket maysa a rimmaut, ket awan ti maited a rason tapno naan-anay a mailawlawag ti kaadda daytoy iti lubongtayo. Ti ayat ti Dios tulongannatayo a mangkita, a nabuyogan iti namnama, iti parikut.

**Panangipakat iti Biag**: Kabayatan a tamingentayo ti narigat a parikut ti dakes ken panagsagsagaba, kasapulan a bigbigentayo no kasano a nakedngan ti pannakaawattayo kadagiti adu a banag a mapaspasamak kadatayo, ken iti aglawlawtayo, kas ken Job. Nupay kasta, kasano a maparegtatayo a mangkita, a nabuyogan ti namnama, iti parikut ti kinadakes?

### Paset II: Komentaryo

**1. Ti Biblia Launenna Dagiti Silulukat a Salsaludsod Maipapan iti Parikut ti Dakes.**

Adda sumagmamano a pasamak idiay Sursurat a ti saludsod a Kasano ti kapaut? ket naipangato iti Dios a mangitudtudo kadagiti dakes nga ar-aramid ken panagsagsagaba iti lubong ken, ad-adda pay a napersonalan, iti biag ti maysa nga agsalsaludsod iti Dios. Daytoy a saludsod ket agparang a masansan idiay Salmo 13:1, 2, kabayatan a ti sumasalmo ket maseknan iti kanayon a panagleddaangna ken ti pannakaitan-ok dagiti kabusorna. “ ‘Casano ti capaut, O Jehova? lipatannac ngata nga agnanayon? Casano ti capaut ti panangilingedmo caniac ita rupam? Casano ti capaut ti panangawatconto iti bagbaga itoy cararwac, idinto nga adda nga agmalmalem ni tarumpingay ditoy pusoc? Casano ti capaut ti panangsaliwan caniac ti cabusorco?’ ”

Kasta met, ti sumasalmo, idiay in Salmo 94:3, ket nariribok iti agparparang a kas la saan a nasayaat a panagballigi ti nadangkes. “Jehova, casano capaut dagiti nadangkes, casano capaut ti panagballigi dagiti nadangkes?” Mainayon pay, ti pangyammo ti Habacuc 1:2–4 ket napigsa unay iti panagsaludsodna iti Dios, iti panangaramatna iti sasao a kasano ti kapaut. Ni Habacuc damagenna, “O Jehova, casano ti caunday ti panagasugco, ket dinacto ipangag? Agasugac kenca a maipapan iti ranggas, ket dica mangispal. Apay aya nga iparangmo caniac ti kinadakes, ken ipakitaannac iti kinasungit? ta ti pannacarba ken ti pannacaranggas adda iti sangoanac; ket adda ringgor, ket bumangon ti susic. Gapuna a ti linteg napacapuy, ket ti kinajusticia saanen a magna; ta ti nadangkes alicubcubenna ti nalinteg; gapuna a ti kinajusticia rumsua a maballicug.”

Iti kasungani, kabayatan a ti mammadto a Jeremias ket sigurado iti kinalinteg ti Dios, isu ket nasdaaw maipapan iti nadiosan a panangukom. “Sica nalintegca, O Jehova, no makisupiatac kenca, nupay casta makicalinteganac coma ti panggep kenca; ania ti gapuna a ti dalan ti nadangkes rumang-ay? ania ti gapuna nga addada a sitatalna dagiti agaramid a sigugulib unay?” (Jer. 12:1). Mainayon pay, inaramatna ti pagsasao a kasano ti kapaut nga agdamag iti Dios, “Casano ti cabayag ti panagladingit ti daga, ken pannacagango dagiti mulmula iti amin a daga? gapu iti kinadangkes dagidiay nga agnaed kencuana, dagiti an-animal maibusda, ken dagiti tumatayab” (Jer. 12:4).

Iti libro ti Apocalipsis, ti panaglukat iti maikalima a sello ket iparangarangna ti nayarigan a ladawan dagiti tattao a “napapatay idi gapu iti sao ti Dios, ken gapu iti pammanecnec a tinaginayonda” (Apo. 6:9). Ad-adda pay a masinnunuo, addada “iti siroc ti altar” ken napigsa unay iti asugda iti Dios nga aramatenda ti saludsod a “kasano ti kabayag?”—“ ‘Ket agasasugda iti dackel a timec; Casano ti cabayagna, O Apo a santo ken napudno, a dica ocomen ken ibales ti darami cadagiti agnaed iti rabaw ti daga?’ ” (Apo. 6:10).

Pakabuklanna, dagitoy a salsaludsod a kasano ti kapaut ket ipakpakitada ti riribok iti rupa ti dakes ken idanonda ti maysa a nauneg a tarigagay agpaay iti nadiosan a hustisya. Idinto nga iti Salmo 10:1, 2 ket saanna nga aramaten ti pagsasao a kasano ti kapaut, isu met laeng a pannakariribok ken napigsa a panangnamnama iti nadiosan nga aramid ti adda iti saludsod a naibaga iti Dios iti daytoy a teksto. “Apayapay agintecca iti adayo unay, O Jehova? Apayapay aglemmengca cadagiti tiempo ti riribuc? Iti kinatangsit dagiti nadangkes macamatcamat a sibabara ti napanglaw; matiliwda coma cadagiti sicap nga inar-arapaapda” (Sal. 10:1, 2).

**2. Dagiti Pananglawlawagtayo Maipapan iti Parikut ti Dakes ket Nakedngan.**

Nalabit a ti makariribok unay a libro maipapan iti parikut ti kinadakes idiay Sursurat ket ti Job. Ti Job 30:26, 27, 31 ket kas la mangipaay iti maysa a kangrunaan a salaysay no ania iti rikna ni Job iti kasasaad ti nauneg a ladingit. “Idi nagbirucac iti imbag, immayen ti dakes; ket idi inurayco ti lawag, immay ti sipnget. Mariribuc ti pusoc, ket di agtalna; al-aldaw ti pannacaparigat addadan caniac” (Job 30:26, 27). Mainayon pay, aramatenna ti nayarigan a pagsasao dagiti instrumento ti musika a mangiladawan iti saan a nasayaat a rikriknana. “Gapuna a ti arpac nagbalin a pagdung-aw; ken ti pitoc iti timec dagiti agsangit” (Job 30:31).

Kabayatan a ti maysa ket namnamaenna a ti panagparang ti Dios idiay pagpatinggaan ti libro ket mangipaay iti kamaudianan a kasapulan a pannakailawlawag agpaay iti pakadagdagupan ti istoria, naibatitayo nga addaan iti ad-adu a salsaludsod. Imbes a mangted kadagiti sungbat, ti Dios dinamagna ken Job dagiti adu a salsaludsod (kitaen ti Job 38–39). Nasken unay, ti Apo nagdamag kenkuana maipapan kadagiti palpalimed ti panamarsua tapno pagdiligenna no kasano ti kinabassit ni Job a kas maysa a parsua no maidilig iti kinadakkel ti Namarsuana. Kabayatan a mabigbig ni Job daytoy nalawag a pagdumaan ken sipapakumbaba a nangbigbig iti nakedngan a pannakaawatna maipapan iti biag ken ti naparsua a lubong, makitana ti mismo a bagbagina a kas “ ‘awanan pannacaawat,’ ” ta, kas impaganetgetna, “binalicasco ti diac naawatan, banbanag a nacascasdaaw caniac a diac naammoan” (Job 42:3).

Iti kasta ngarud, kabayatan a tamingentayo dagiti narigat a salsaludsod maipapan iti kinadakes ken panagsagsagaba, masapul a bigbigentayo no kasano a nakedngantayo tapno umiso a maawatan ken naan-anay a mailawlawag dagiti adu a banbanag a napasamak kadatayo, ken iti aglikmuttayo. Iti kasungani, masapul nga agbiagtayo agraman kadagiti adu a di masungbatan a salsaludsod, ken kasta met, aramidentayo ti kaimbagantayo, kas nakedngan a tattao, a mangawat ken mangilawlawag kadagiti bambanag a kas mayannatop iti imparangarang ti Dios kadatayo. Maysa kadagiti wagas, tapno maawatan ken mailawlawag dagiti gapu iti kinapaypayso ti dakes ken panagsagsagaba ket ti panangsukisok iti kapanunotan ti wayawaya a pagayatan. Ti wayawaya a pagayatan ket maysa a napateg a sagut manipud iti Dios kadagiti masirib a parsuana, ngem daytoy a sagut ket daksanggasat a saan a husto ti pannakaaramatna iti naan-anay a lubong a pinarsua ti Dios.

Kas ibaga ni Ellen G. White, “Ni Adan ket maysa a wayawaya a namoralan nga ahente. Ngem inrurumenna [inabusona] ti wayawayana. Pinalubosanna ti bagbagina nga abaken ti kinarawet. Babaen ti panagsukir, napukawna ti kinainosentena. Babaen iti bukodna a wayawaya a pagayatan isu ket nagbalin a managbasol, nga insinana ti mismo a bagbagina manipud iti parabur ti Dios.”—Manuscript 132, 1902. Isu inrikiarna a ti “awan patinggana a sirib ket ikabilna iti sango ti tao ti paglasinan ti nalinteg ken dakes, iti nagbaetan ti basol ken kinasanto; ngem ti gobierno ti Dios ket maysa a gobierno ti wayawaya a pagayatan, ken awan ti aramid ti panagribelde wenno panagtulnog nga isu a saan a maysa wayawaya nga aramid.”—Manuscript 79, 1896.

Gapuna, ti saan a husto a pannakaaramat ti wayawaya ket inturongna ti naan-anay a lubong a pinarsua ti Dios iti maysa a lubong ti dakes, basol, panagsagsagaba, ken patay. Kabayatan a ti kapanunotan ti saan a husto a panangaramat iti wayawaya a pagayatan ket saanna nga ilawlawag ti isuamin a bambanag maipapan iti parikut ti dakes ken panagsagsagaba, maysa dayta a napateg a paset ti nakedngan a pannakaawat ken pannakailawlawag a mabalintayo nga ibaga maipapan daytoy a parikut, segun iti imparangarang ti Dios kadatayo.

**3. Maparegtatayo a Mangasideg iti Parikut ti Kinadakes a Nabuyogan iti Namnama.**

Napateg nga ipaganetget a ti Biblia ket launenna dagiti silulukat a salsaludsod maipapan iti parikut ti dakes. Dagiti panglawlawagtayo maipapan iti parikut ti dakes ket nakednganda agsipud ta dagitoy a bambanag ket ipakitada a ti dakes ket saan a masapul a maikalintegan. Ni Ellen G. White ket mangipaay iti ababa a pannakailawlawag daytoy nga argumento babaen iti panagkunana, “Saan a mabalin nga ilawlawag ti nagtaudan ti basol tapno maited ti gapu ti kaaddana. Nupay kasta adda umdas a maawatan maipapan iti puon ken maudi a tungpal ti basol, tapno maiparangarang a naan-anay ti kinalinteg ken kinaimbag ti Dios kadagiti amin a pannakirupirna iti dakes. Awan nabatbatad ti pannakaisurona iti uneg ti Nasantoan a Surat ngem daytoy, a ti Dios uray kaskasano saan nga Isut’ mapabiddut iti iseserrek ti basol; awan nainpilitan a pannakaipanaw ti nadiosan a parabur, awan nagkurangan ti nadiosan a gobierno, a nakaipuonan ti ibabangon ti yaalsa. Ti basol simrek a sali, a ti kaaddana awan razon a maited. Isut’ palimed, di mabalin nga ibaga ti gapuna; ti panangipambar iti basol isut’ panangsalaknib kenkuana. No adda masarakan a pambar, wenno maipakita a gapu ti kaaddana, sumardengen a basol. Ti laeng pangilawlawagtayo iti basol isu ti naited iti sao ti Dios; isu ‘ti panagsalungasing iti linteg;’ isut’ panagtrabaho ti maysa a bileg a bumusor iti dakkel a linteg ti ayat a nakaibatayan ti gobierno ti Dios.”—The Great Controversy, pp. 492, 493. Ngarud, ti sentro ti panagiinnadaltayo iti parikut ti dakes ket masapul koma nga iti naayat a kababalin ti Dios, saan nga iti kinadakes a mismo. Naibatay iti naayat a Kababalinna, mabalintayo nga asitgan, nga addaan namnama, ti narigat a parikut ti dakes, saan a tapno ikalintegan ti dakes no di ket tapno isentro ti imatangtayo iti maysa a banag a dakdakkel, a daytoy ket ti nadayag a namnama (Rom. 8:18) iti Dios nga Isu a “punasennanto ti amin a lulua cadagiti matada [matatayo]” (Apo. 21:4).

### Paset III: Panangipakat iti Biag

Pagiinnadalan dagiti sumaganad a salsaludsod iti klaseyo:

1. Napadasam kadin ti nakaro a kasasaad ti nauneg a ladingit ken panagsagsagaba nga iti dayta ket nariknam a saannaka a dengdenggen ti Dios idi agsangsangitka? No kasta, kasano a matulongannaka ti kapadasan ni Job nga agtalek iti Dios, iti laksid ti nalawag a panagballigi ti kinadakes?
2. Kadagiti narigat a panpanawen, kasano iti panaggunaymo manipud iti panangkita iti parikut ti dakes a mapan iti panagsagsagaba a nabuyogan namnama?
3. Kasano iti panangsaritam maipapan ti parikut ti dakes iti wagas a nalabit a makatulong kadagiti naub-ubing a kapkaputotan iti iglesia?
4. Ania a balakad ken panglawlawag ti itedmo iti maysa a tao nga isu a sumangsango iti nakaro unay a narigat a pasamak?

`Notes`