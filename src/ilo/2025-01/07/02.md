---
title:  “Casano ti Cabayagna, O Apo?”
date:   09/02/2025
---

Ti parikut ti kinadakes ket naisawang saan laeng a kadagiti agdama a lawag no di ket iti Sursurat a mismo.

`Basaen ti Job 30:26; Jeremias 12:1; Jeremias 13:22; Malakias 2:17; ken Salmo 10:1. Kasano nga iyeg dagitoy a teksto ti parikut ti kinadakes iti sangoanan ti nataoan a kapadasan?`

Dagitoy a teksto ket iruarda dagiti adu a salsaludsod a kaskasdi nga isu pay laeng dagiti saludsodtayo ita nga aldaw. Apay a kas la ti nadangkes ket rumang-ay ken dagiti agaramid iti kinadakes ket magunggonaanda manipud iti kinadakesda, no saan man a kankanayon ngem kaskasdi a masansan? Apay a ti nalinteg ket agsagrap iti kasta unay? Sadino ti ayan ti Dios no mapasamak ti kinadakes? Apay a no dadduma ti Dios ket agparang nga adayo unay kadatayo, uray pay kasla nakalemmeng?

Aniaman nga ibagatayo maipapan kadagitoy a salsaludsod ken iti parikut ti kinadakes, siguradoentayo koma a ditay tagtagibassiten ti kinadakes. Ditay koma padpadasen a risuten ti parikut babaen ti panangtagibassit iti kita, wenno kaadu ti kinadakes ditoy lubong. Dakes unay ti kinadakes—ket ti Dios ket ad-adda pay a kagurana dayta ngem iti panangguratayo. Gapuna, mabalin a makitimpuyogtayo iti panangidir-i iti timek a mangngegtayo iti isuamin a Sursurat kas sungbat kadagiti adu a kinadakes ken kinakillo iti lubong: “Kasano ti kabayagna, O Apo?”

`Basaen ti Mateo 27:46. Kasano iti pannakaawatmo kadagitoy a sasao ni Jesus? Ania iti ibagada no kasano a ti kinadakes ket sinagidna ti Dios iti nakakadlaw unay a wagas?`

Idiay kruz, ni Jesus a Mismo impukkawna ti saludsod: “ ‘Diosco, Diosco; Apayapay binaybayannac?’ ” (Mat. 27:46). Ditoy naisangsangayan a makitatayo a ti Dios a Mismo ket sinagid iti kinadakes, maysa a nakaskasdaaw a kinapudno a napigsa unay a naipaganetget idiay panagsagaba ken ipapatay ni Crito idiay krus, a sadiay, amin a kinadakes ti lubong ket naipabaklay Kenkuana.

Ngem uray pay ditoy ket adda ti namnama. Ti inaramid ni Cristo idiay kruz ket inabakna ti dakes, ni Satanas, ken iti ud-udina ket pukawennanto a mamimpinsan ti kinadakes. Ni Jesus inadawna dagidiay a sasao manipud iti Salmo 22:1, ken dagiti dadduma a paset dayta a Salmo ket agpatingga iti balligi.

`Idiay kruz, ni Jesus kinitana ti masangoanan a namnama nga, iti dayta a tiempo, ket dina makita. Kasano a makaalatayo iti namnama manipud iti kapadasanna kadagiti panawen a ditay makita ti namnama iti sangoanantayo?`