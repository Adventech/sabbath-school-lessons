---
title:  Adalen Pay
date:   24/01/2025
---

Basaen ti surat ni Ellen G. White, “The Beatitudes,” pp. 6–44, iti Thoughts From the Mount of Blessing.

“Amin nga addaan iti pannakarikna iti nauneg a kinapanglaw ti kararruada, a mariknada nga awananda a pulos iti kinaimbag iti mismo a bagbagida, ket masarakanda ti kinalinteg ken pigsa babaen iti ikikita ken Jesus. Isu kunana, ‘Umaycayo caniac dacayo amin nga agrigrigat ken madagdagsenan.’ Mateo 11:28. Awisennaka a mangisukat iti kinapanglawmo agpaay iti nabaknang a Paraburna. Saantayo a maikari iti ayat ti Dios, ngem ni Cristo, ti talgedtayo, ket maikari, ken siwawadwad a makabael a mangisalakan kadagiti amin a mapan Kenkuana. Aniaman nalabit dagiti napalabasmo a kapkapadasan, uray pay no kasano a makauppapay iti agdama a paspasamakmo, no mapanka ken Jesus iti adda a kasasaadmo, nakapuy, awan mabalbalinmo, maup-uppapay, ti manangngaasi a Mangisalakantayo ket sabatennaka uray adayuka pay, ket iyapungolna dagiti taktakiagna kenka a napnoan ayat ken iti kawesna a kinalinteg. Iparangnatayo iti Ama a nakawesan iti puraw a pagan-anay iti bukodna a kababalin. Isu ket agpakaasi iti sangoanan ti Dios iti biangtayo, a kunana: Innalak ti lugar ti managbasol. Saanka a kumita iti daytoy a nayaw-awan nga anak, no di ket kumitaka Kaniak. No ni Satanas ket agpakaasi a maibusor iti kararruatayo, nga idarumna iti basol, ken tuntonennatayo a kas seppegna, ti dara ni Cristo agpakaasi a nabuyogan iti dakdakkel a pannakabalin.”—Ellen G. White, Thoughts From the Mount of Blessing, pp. 8, 9.

**Salsaludsod a pagiinnadalan**:

`Kitaen ti kinuna ti paltiing iti ngato no kasano a naidatagtayo iti Ama, pagyamanan ni Jesus,. “Iparangnatayo iti Ama a nakawesan iti puraw a pagan-anay iti bukodna a kababalin.” Uray pay no kasano ti pannakauppapaytayo no dadduma kadagiti biddut ken pagkurkurangantayo, wenno kasano iti kasansan a ditay iyanninaw kadagiti sabsabali ti kita ti ayat nga imparokpok ti Dios kadatayo, apay a masapul a kanayon nga agsublitayo iti nakaskasdaaw a damag nga inawatnatayo ti Ama agsipud ta ni Jesus “Iparangnatayo iti Ama a nakawesan iti puraw a pagan-anay iti bukodna a kababalin”?`

`Panunotem no ania ngata ti narikna ti ina iti kaso dagiti dua a babbai a napan iti sangoanan ni Solomon a nangtunton nga anakda iti isu met laeng a maladaga. Utoben manen ti pagsasao ti karirikna a nailadawan iti 1 Ar-ari 3:26. Kasano a daytoy a lawag ket mangted iti lawag iti isu met laeng a kita ti pagsasao a naaramat a mangiladawan iti rikna ti Dios nga agpaay kadagiti tattaona, idiay Oseas 11:8?`

`Kadagiti Evangelio, nakitatayo a ni Jesus ket masansan a natignay gapu kadagiti kasapulan dagiti tattao. Ken ania iti inaramidna? Isu ket nagaramid iti wagas a nangtaming kadagiti kasapulan dagiti tattao. Ania dagiti napraktikalan a wagas a sika a kas maysa a tao, wenno nalabit kas maysa a klase, ket maitedyo dagiti kasapulan dagiti makasapul iti pannakaliwliwa?`