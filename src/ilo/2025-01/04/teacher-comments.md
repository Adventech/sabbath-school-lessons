---
title:  Komentaryo Dagiti Mannursuro
date:   24/01/2025
---

### Paset I: Pakabuklan 

**Kangrunaan a Teksto**: Isaias 49:15

**Sentro ti Adal**: Sal. 103:13; Isa. 49:15; Hos. 11:1–4, 8, 9; Mat. 9:36; 1 Cor. 13:4.

**Panangyammo**: Ti Dios ket natignay a sibabagi/napnoan rikna a nabuyogan iti napalalo a kaasi kadagiti tattaona.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a ponto.

1. Ti naayat ken manangngaasi a Diostayo ket nalawag unay a naiparang idiay Sursurat, agraman iti ladawan ti maysa a nagannak: ti ayat ti Dios ket addaan iti napigsa nga aspeto ti rikrikna ken kababalin, kas iti ayat dagiti nagannak. Ti pangarigan ti nadiosan nga ayat a kas panagayat ti ina ket idanunna ti kapanunotan ti pananglaglagip ti Dios, ken kaadda ti kinamanangngaasi kadagiti tattaona. Ti ladawan ti ina ket, iti sumagmamano a tukad, ti kaimbagan a mangiladawan iti kinamanangngaasi ti Dios, naayat a panangaywan, ken panangasikaso kadagiti kasapulan dagiti tattaona. Ti Sursurat ket iladawanna pay ti kinamanangngaasi ti Dios iti panangaramatna iti ladawan ti maysa a naayat ken manangngaasi nga ama.
2. Ti naayat ken manangngaasi a Diostayo ket nakadidillaw a naipakita idiay Sursurat, a nabuyogan kadagiti pagsasao ti akin uneg a rikrikna: Kadagiti adu a teksto ti Biblia, ti pagsasao ti akin uneg a rikrikna ket naaramat a mangiyebkas iti rikna ti Dios, kabayatan nga Isu ket matignay a napisikalan/naemosyonalan a nabuyogan iti napalalo a kaasi kadagiti tattaona. Ti sao ti Hebreo iti kaasi ket ipakitana ti kas la aanakan ti naayat nga ina, nga ipagpaganetgetna ti asi ti ina iti anakna. Pumadpada, ti Dios ipakitana ti nasnekan a rikna ken kaasi kadagiti tattaona.
3. Ti naayat ken manangngaasi a Diostayo ket managimun iti maysa a naimbag ken nalinteg a wagas: ti Dios birokenna ti maysa a nasinged ken eksklusibo a naintulagan a pannakaikayamet kadatayo ken sapulenna ti kinamatalek kadagiti tattaona. Iti daytoy a panangkita, ti Dios ket nailadawan idiay Sursurat a kas naregta ken naimun. Imbes a ti saan a nasayaat a kapanunotan ti kelkellaat a panagbaliw ti kababalin, daytoy a pagsasao ket idanunna ti kapanunotan a ti Dios ket agtignay iti kaimbagan a pagngayangayantayo a mangsalaknib kadatayo manipud iti panangdangran iti bagi ken panangsalungasing iti kari.

**Panangipakat iti Biag**: Iti naayat ken naasi a kinamanagayatna, ti Dios awisennatayo nga agbalin a kas Kenkuana. Iti kinamanangngaasitayo kadagiti sabsabali, masapul a naannadtayo kadagiti tattao iti aglikmuttayo ken kas maysa nga iglesia, napnoantayo koma iti panggep iti naalibtak a panangaywan kadagiti sabsabali.

### Paset II: Komentaryo

**1. Ti Naayat ken Manangngaasi a Diostayo ket Nalawag Unay a Naiparang Idiay Sursurat, Agraman iti ladawan ti Maysa a Nagannak.**

Maysa kadagiti kalalawagan a ladawan ti Dios idiay Sursurat ket nailadawan babaen iti balikas dagiti nagannak nga ina ken ama, nga isu a naisangsangayan unay a pagwadan ti ayat ken kaasi iti nataoan a panagkakayamet.

Idiay panagtungtong ti Dios ken Sion idiay Isaias 49:14–23, nga isu a masarakan iti dakdakkel a damag nga agpaay iti pakaliwliwaan ti Israel, idiay Isaias 49:14–26, ti Sion ket immuna a nagtanabutob, “ ‘Ni Jehova binay-annac, ket ti Apo nalipatannac’ ” (Isa. 49:14). Iti sungbatna, ti Apo impaganetgetna nga Isu ket kankanayon a malaglagipna dagiti tattaona; daytoy a pammatalged ket naindaniwan a nasukog babaen ti ladawan ti maysa nga ina. “ ‘Mabalinan aya ti maysa a babai a lipatan ti maladagana nga agsuso, a dina ket coma caasian ti anac ti aanacanna? wen, dagitoy mabalin a macalipatda, ngem saanac a macalipat kenca’ ” (Isa. 49:15). Ti ladawan ti maysa nga ina ditoy ket naisilpu iti kapanunotan ti pannakalagip ken kaadda ti kaasi. Iti kasungani, ti kapanunotan ti pannakalipat, iti daytoy a lawag, ket iladawanna ti kinakurang ti kaasi.

Ti pakabuklan a pagarup ket ti ina ket dina pulos a malipatan ti agsussuso nga anakna. Daytoy a tukad ti kinapasnek ket isu ti namnamaen ti tunggal maysa kenkuana. Iti kasta ngarud, ti ladawan ti maysa nga ina ket nalabit nga isu ti kaimbagan a pagwadan a mangiladawan iti kaasi ken panangtaming ti Dios kadagiti kasapulan dagiti tattaona. Kaskasdi, saan nga amin nga ina ket tungpalenda daytoy nangato nga inanamaen. Kabayatan nga adu dagiti tattao a mabalin a mangiladawan kadagiti innada a kas manangaywan ken manangngaasi a tattao ditoy lubong, dagiti dadduma ket daksanggasat a nalabit nga awananda kadagiti naimbag a pakalaglagipan kadagiti innada. Uray pay no ti Isaias 49:15 ket kas la ikabilna ti ladawan ti ina a kas kangatoan a ngudo ti nataoan a pannakaammo ken kaasi, daytoy a teksto ket mabalin nga itudona dagiti saan a nasayaat a kapkapadasan nga inyeg ti maysa a mananglipat ken awan as-asina nga ina.

Gapuna, kabayatan a dagiti kakasta a kapkapadasan ket naibilangda a kas di umiso a mangitakder, kasta met, ti panangidilig iti daytoy a teksto ket bigbigenna a sumagmamano nga inna ket mabalin a kumarsiada manipud iti pagwadan ken kaskasdi a makalipat. Daksanggasat, daytoy a kapadasan ket maysa a kinapaypayso iti biag dagiti sumagmamano a tattao. Nupay kasta, uray pay no daytoy a kapadasan ket nakaladladingit a mapaspasamak, ti Dios ket dina pulos malipatan dagiti tattaona, kabayatan nga Isu ket kankanayon a manangngaasi kadakuada. Iti pangababaan, ti panangidilig daytoy a teksto iti Dios iti maysa nga ina ket mangipaay iti maysa a napintas a ladawan ti maysa a naayat ken manangngaasi a Dios, agpadpada kadagidiay addaan iti manangaywan nga ina (ti Dios ket kas la kadakuada) ken kadagidiay nga addaan, wenno naaddaan, iti maysa a makadadael a kapadasanda iti maysa a saan a naayat nga ina (ti Dios ket masinnunuo a naiduma ngem kadakuada).

Kasta met, ti naibatay iti Sursurat a panangiladawan iti naasi a Dios ket ipaayna ti mangidilig a sasao iti maysa nga ama. Ti Salmo 103 idaydayawna ti Apo gapu kadagiti asina. “Ni Jehova sicacaasi ken siaayat, namayamay nga agpungtot, ket aglaplapusanan iti kinamanagayat. Saanto a cancanayon a mangbabalaw; ket dinanto met ingingpen a canayon ti pungtotna. Isu saanna nga impaay cadatayo ti cas mayannatup cadagiti basbasoltayo, dinatayo met sinupapacan iti catutopan dagiti kinadangkestayo” (Sal. 103:8–10). Iti panangsurot iti daytoy a pannakailadawan, ti Salmo idiligna ti Dios iti maysa nga ama: “Cas panangngaasi ti maysa nga ama cadagiti annacna, casta ti panangngaasi ni Jehova cadagiti agbuteng kencuana” (Sal. 103:13).

**2. Ti Naayat ken Manangngaasi a Diostayo ket Nakadidillaw a Naipakita Idiay Sursurat, a Nabuyogan Kadagiti Pagsasao ti Akin Uneg a Rikrikna.**

Ti kinamanangngaasi iti Biblia ket naipakita a nabuyogan iti pagsasao ti akin uneg a rikrikna. Daytoy a pagsasao ket iladawanna ti kinamanangngaasi iti Sursurat, nangnangruna iti panangtukoy iti nadiosan a kinamanangngaasi, iti nainriknaan ken pisikal a pannakaiparang. Kas pangarigan, “ Ti sao ti Hebreo iti manangngaasi,” nga isu iti raḥamim, “ket nainaig iti sasao a reḥem (aanakan)” (Shmuel Himelstein, “Compassion,” The Oxford Dictionary of the Jewish Religion, 2 ed., ed. Adele Berlin [Oxford: Oxford University Press, 2011]). Daytoy a kapanunotan ket pasingkedanna ti pannakaidilig ti kinamanangngaasi ti Dios iti kinamanangngaasi ti ina iti ubing a naggapu iti aanakanna. Tapno sigurado daytoy a punto, daytoy napigsa a sibabagi a pagsasao ket saan koma a maala a litiral nga agpaay iti Dios. Ngem iti kasta a napigsa unay a pannakaipakita ket nalabit nga isu iti kadakkelan a ladawan a mabalintayo nga aramaten tapno maiyebkas a naan-anay, kadagiti nakedngan a nataoan a panpanunot ken pagsasao, ti napalaus a naayat a kinamanangngaasi ti Dios.

Idiay Oseas 11, ti Apo iyebkasna ti nauneg nga ayatna iti Israel. Isu ibagana nga “ ‘Idi ubing pay ti Israel, isu inayatco’ ” (Oseas 11:1) ken “ ‘insuroc ti Efraim a magna; inaracupco ida cadagiti tackiagco’ ” (Oseas 11:3). Nupay kasta, ti Apo itudona a “ ‘ti ilic ipamaysana ti aglicud caniac’ ” (Oseas 11:7). Kaskasdi, Isu ipakdaarna ti ayatna babaen ti panagkunana, “ ‘Casano ti panang bay-bay-acto kenca Efraim? Ipurruaccanto, aya Israel?’ ” (Oseas 11:8). Iti panangaramat iti pagsasao iti akin uneg a rikrikna a mangipakita iti kinamanangngaasina, iti ad-adda a kinaapagisu “maysa a panagbaliw ti puso;” kitaen met ti Tanakh), ti Apo ibagana kadagiti tattaona, “ ‘Ti pusoc mariribuc [verbo hp̲k̲] iti unegco, dagiti panangngaasic mapasgedda a padapada’ ” (Oseas 11:8).

Ti verbo a hp̲k̲ iti Hebreo ket agparang met a naisilpu iti puso, ita ket tapno ipakitana ti nataoan a pannakariribok, kadagiti Un-unnoy. Maminsan pay, ti sibabagi a pagsasao iti akin uneg a rikrikna ket naaramat: “ ‘Kitaem, O Jehova; ta siac addaac a naldaang; ti pusoc mariribuc; ti pusoc mabalictad [verb hp̲k̲] iti unegco’ ” (Un-un. 1:20). Iti kasta ngarud, ti pagsasao ti akin uneg a rikrikna, a tudtudoenna ti nataoan a puso iti Un-unnoy, ken iti nadiosan a puso iti Oseas, ket iladawanna ti nauneg a rikrikna ti tarigagay ken kinamanangngaasi ti Dios kadagiti tattaona.

Pumadpada, ti verbo nga splanchnizomai iti Griego ket naaramat idiay Baro a Testamento, nangnangruna kadagiti Evangelio, a mangipakita ken Jesus nga addaan iti kinamanangngaasi kadagiti tattao (kitaen ti Mat. 9:36; Mat. 14:14; Mat. 15:32; Mat. 20:34; Marcos 1:41; Marcos 6:34; Marcos 8:2; Lucas 7:13; kitaen pay daytoy a pagsasao idiay Mat. 18:27; Marcos 9:22; Lucas 10:33; Lucas 15:20). Napateg a paliiwen a ti nainaig a sao nga splanchnon, nga isu a mangidanon iti kapanunotan ti ayat wenno kaasi kadagiti adu a teksto iti Baro a Testamento (kitaen ti Lucas 1:78; Fil. 1:8; Fil. 2:1; Col. 3:12), ket litiral a mangitudtudo kadagiti “akin uneg a paspaset ti maysa a bagi,” nangnangruna “ti pagsasao ti akin uneg a rikrikna” (Frederick W. Danker, et al., A Greek-English Lexicon of the New Testament and Other Early Christian Literature [Chicago: University of Chicago Press, 2000], p. 938). Kas ipaganetget ni Craig Bloomberg iti komentaryona iti Mateo 9:36, dagiti rikrikna ni Jesus ket ipaduyakyakna ti maysa a nauneg, naikasigudan-a-tukad a ‘kinamanangngaasi’ (maysa a nainkalintegan, kabatog ti Inglis nga idiom agpaay iti maysa a balikas [manipud iti Griego nga splanchnos] a mabalin a mangitudo kadagiti bagbagis wenno dagiti kidney” (Matthew: The New American Commentary [Nashville: Broadman & Holman Publishers, 1992], vol. 22, p. 166). Gapuna, ti Baro a Testamento ket emosyonal a mangipakita iti kinamanangngaasi ni Jesus babaen iti panangaramat ti pagsasao ti akin uneg a rikrikna nga isu a natignay. Iti panangikabil iti ad-adda a nalawag a ponto iti dayta, Isu ket pisikal/emosyonal a natignay agraman iti nabuslon a naayat a kinamanangngaasi agpaay kadagiti tattao. Daytoy ket mayataday iti panangiladawan ti Daan a Testamento iti nauneg a kinamanangngaasi ti Dios agpaay kadagiti tattao.

**3. Ti Naayat ken Manangngaasi a Diostayo ket Managimun iti Maysa a Naimbag ken Nalinteg a Wagas.**

Kas paset ti ladawan ti naayat ken manangngaasi a Diostayo iti Daan a Testamento, ti Apo ket nailadawan a kas naimun/naregta (kitaen ti Exo. 20:5; Exo. 34:14; Deut. 4:24; Deut. 5:9; Deut. 6:15; Deut. 32:16, 21; Jos. 24:19; 1 Ar-ari 14:22; Sal. 78:58; Eze. 39:25; Nah. 1:2; Joel 2:18; Zac. 1:14; Zac. 8:2). Daytoy a pannakailadawan ket agparang iti maikadua a bilin, nga isu a mabangun manipud iti immuna (“ ‘Awan ti sabali a diosmo iti sangoc,’ ” Exo. 20:3) ken iparitna iti panangaramid iti aniaman a “ ‘ladawan a kinitikitan’ ” (Exo. 20:4). Ti bilin inayunna, “ ‘Dica irucnoy ti bagim cadacuada wenno pagservian ida; ta siac ni Jehova a Diosmo manangimonac a Dios’ ” (Exo. 20:5). Kas iti maysa a panagkayamet ti agassawa, ti Dios sapulenna ti kinaeksklusibo ken kinamatalek manipud kadagiti tattaona. Iti panangibilangtayo iti daytoy naintulagan a panagkayamet, no dagiti tattao ti Dios ket salungasingenda ti bilinna babaen iti panangaramid kadagiti ladladawan ken pagdaydayawan/pagservianda ida, dagiti tattao tignayenda ti Dios, wenno gargarienda Isuna, iti panagimon ken pungtot, sigun iti balikas ti Biblia (Deut. 32:16, 21; Jos. 24:19; 1 Ar-ari 14:22, 23; Sal. 78:58; Nah. 1:2, 14). Kas maysa a santo a Dios (Jos. 24:19; Eze. 39:25) nga isu a naimon iti pannakikayametna kadagiti tattaona (Joel 2:18; Zac. 1:14; Zac. 8:2), ti panagimonna ket, kinapudnona, maysa a nasantoan a sungbat iti saan a kinamatalek ken panagdaydayaw iti ladladawan dagiti tattaona.

Daytoy a ladawan iti panagimun ti Dios iti Daan a Testamento ket nalawag unay a naiduma manipud iti patigmaan ni Pablo a maibusor iti panagimon kadagiti kamkameng ti iglesia idiay Baro a Testamento (kitaen ti 1 Cor. 13:4; 2 Cor. 12:20; Gal. 5:20). Ni Pablo sarsaritaenna ti nasayaat a “nadiosan nga imun,” nga ipagpaganetgetna, idiay 2 Corinto 11:2, nga isu ket agimon nga agpaay iti iglesia. Daytoy a panamaglasin iti nagbaetan ti maysa a saan a nasayaat nga imun a maliklikan koma ken ti nasayaat nga imun ti Dios ket mabalin a mailasin iti pagsasao ti Griego, ngem babaen iti dua a mabalin a panglawlawag iti imun idiay Baro a Testamento: (1) “panagbalin a nasayaat unay ken napapati nga agngayangay” (regta); ken (2) “pannakaadda iti napapati a saan a nasayaat a rikrikna kadagiti nagun-od dagiti sabsabali” (“apal”) (Danker, et al., A Greek-English Lexicon of the New Testament and Other Early Christian Literature, p. 427).

### Paset III: Panangipakat iti Biag

Ti Dios ket naalibtak unay a mangipakita iti kaasi ken nasgedan nga ayat kadagiti tattaona ken awisennatayo a mangaramid iti isu met laeng. Iti panangibilang iti daytoy a kapanunotan, pagiinnadalan dagiti sumaganad a salsaludsod:

1. Kabayatan nga idiligtayo ti kaasi ti Dios iti dayta maysa a managaywan nga ina, kasano a ti pananglagip ken pananglipat ket aramidenda ti pasetda iti aramid ti kaasi, wenno kinakurang dayta? Mangted kadagiti ulidan.
2. Ania dagiti wagas a mabalinka nga agimon, iti maysa a nasayaat a wagas, iti pannakikayametmo iti iglesia, a kas iti Dios ket naimon iti pannakikayametna kadagiti tattaona?
3. Kasano iti panagbalintayo a napnoan panggep kas maysa nga iglesia maipapan iti panangaywan kadagiti sabsabali ken maipapan iti panangiraman kadagiti pagimbagan dagiti sabsabali kadagiti bukodtayo a naespirituan a kalat?

`Notes`