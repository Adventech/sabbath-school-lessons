---
title:  Ti Dios ket Naayat ken Manangngaasi
date:   18/01/2025
---

### Basaen Agpaay iti Adal ita a Lawas

Sal. 103:13; Isa. 49:15; Os. 11:1–9; Mat. 23:37; 2 Cor. 11:2; 1 Cor. 13:4–8.

> <p>Paset a Mayulo</p>
> “ ‘Mabalinan aya ti maysa a babai a lipatan ti maladagana nga agsuso, a dina ket coma caasian ti anac ti aanacanna? wen, dagitoy mabalin a macalipatda, ngem saanac a macalipat kenca’ ” (Isa. 49:15).

Dagiti rikrikna ket masansan a makita a kas saan a maitutop ken masapul koma a liklikan. Kadagiti sumagmamano a tattao, dagiti rikrikna ket naisigud a di nainsiriban, ket iti kasta ngarud, ti naimbag a lalaki wenno babai ket saan koma a mailadawan kas “emosyonal.” Iti dadduma a kadaanan a pilosopia ti Griego, ti kapanunotan ti “nainsiriban” a tao, a (kaaduanna) saan a mastrek dagiti tartarigagay wenno iturayanna dagiti rikriknana babaen iti di nainriknaan a rason, ket maipatpateg a kas pagwadan.

Dagiti di matengngel a rikrikna ket mabalin makariribok, wen. Nupay kasta, ti Dios pinarsuana dagiti tattao nga addaan iti kabaelan a makarikna, ken ti Dios a Mismo ket naiparang iti isuamin a Sursurat a kas makapadpadas kadagiti nauneg a rikrikna. No ti Dios ket makapadpadas kadagiti nauneg a rikrikna, a kas iti agtultuloy nga iparang ti Biblia, iti kasta dagiti rikrikna ket saan a naisigud a dakes wenno di nainsiriban—ta ti Dios iti Biblia ket naan-anay unay a naimbag ken ik-ikutanna iti naan-anay a sirib.

Kinapudnona, adda dagiti napintas a kinapudno a maala manipud iti pannakaamiris a ti ayat ti Dios ket maysa a nauneg unay a napnoan rikna nga ayat, ngem kankanayon latta a nabuyogan iti patigmaan a nupay ti ayat ti Dios ket naan-anay (emosyonal man wenno sabali), saan koma a maipagarup a dayta ket maipada iti rikrikna a kas iti pannakapadas ti tao iti dayta.

_*Adalen ti adal ita a lawas tapno maisagana agpaay ti Sabado, Enero 25._