---
title:  Ad-adu Pay Ngem iti Ayat ti Maysa nga Ina
date:   19/01/2025
---

Nalabit a ti kadakkelan nga ayat a gagangay iti kapadasan ti tao ket ti panagayat ti maysa a nagannak iti maysa nga anak. Masansan nga aramaten ti Biblia ti ladawan ti panagkayamet ti nagannak-ken-anak a mangiladawan iti nakaskasdaaw a kinamanangngaasi ti Dios kadagiti tattao, nga ipaganetgetna a ti kinamanangngaasi ti Dios ket dakdakkel nga amang ngem uray ti kauunegan ken kapipintasan a nataoan a panangipakita iti isu met laeng a rikna.

`Basaen ti Salmo 103:13; Isaias 49:15; ken Jeremias 31:20. Ania ti idanon dagitoy a iladawan maipapan iti kababalin ken kinauneg ti kinamanangngaasi ti Dios?`

Segun kadagitoy a teksto, ti Dios ket makilangen kadatayo a kas madongdongngo nga Annakna, ay-ayatennatayo a kas iti panangayat ti naimbag nga ama ken ina kadagiti annakda. Nupay kasta, kas iti panangilawlawag ti Isaias 49:15, uray pay iti maysa a nataoan nga ina ket nalabit a “lipatan ti maladagana nga agsuso” wenno “dina ket coma caasian ti anac ti aanacanna,” ngem ti Dios dina pulos malipatan dagiti annakna, ken ti kinamanangngaasina saan a pulos nga aggibus (Un-un. 3:22).

Nakadkadlaw, ti balikas ti Hebreo a raḥam a naaramat nga agpaay iti kinamanangngaasi ditoy ken iti adu a dadduma pay a teksto a mangiladawan iti nawadwad a manangngaasi nga ayat ti Dios, ket patientayo a nagtaud manipud iti balikas ti Hebreo a maipaay iti aanakan (reḥem). Ket iti kasta ngarud, kas napaliiw dagiti iskolar, ti kinamanangngaasi ti Dios ket “kasla aanakan nga ayat-ti-ina.” Pudno unay, dayta ket dakdakkel nga amang ngem iti aniaman a nataoan a kinamanangngaasi, uray pay iti kinamanangngaasi ti ina iti kaipaspasngayna a maladaga.

Segun iti Jeremias 31:20, ti Dios kitaenna dagiti naintulagan a tattaona a kas “ay-ayatec nga anacco” ken “dong-dongngoen nga anac,” iti laksid ti kinapudno a masansan a nagribeldeda a maibusor Kenkuana ken pinagleddaang Isuna. Uray pay no kasta, ti Dios ipakdaarna, “ti pusoc mailiw kencuana” ken “kinapudnona addanto caasic kencuana.” Ti balikas a naipatarus a caasic ditoy ket isu ti balikas a naaramat iti ngato nga agpaay iti nadiosan a kinamanangngaasi (raḥam). Mainayon pay, ti sasao a “ti pusoc mailiw” ket mabalin a maipatarus a litiral a kas “ti daranudor ti unegko.” Daytoy a panangiladawan ket isu ti nauneg unay a nainriknaan a pannakaibaga iti nadiosan a rikna, mangipakpakita iti nauneg unay a kinamanangngaasi ti Dios nga agpaay kadagiti tattaona. Uray pay iti laksid ti saanda a kinamatalek, ti Dios agtultuloy latta a mangited iti nawadwad a kinamanagayat ken asi kadagiti tattaona ken aramidenna dayta iti labes pay ti amin a nainsiriban a namnamaen.

`Kadagiti sumagmamano kadatayo, iti panangbigbig a ti kinamanangngaasi ti Dios kadatayo ket maipadis iti naayat nga ama wenno ina ket nauneg unay a makaliwliwa. Nupay kasta, sumagmamano a tattao ket nalabit a makibalubalda agsipud ta dagiti nagannakda ket saan a naayat. Ania pay dagiti dadduma a wagas a mabalin a ti kinamanangngaasi ti Dios ket maiparangarang kadakuada?`