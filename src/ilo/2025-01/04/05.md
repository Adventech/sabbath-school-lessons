---
title:  Maysa a Managimun a Dios?
date:   22/01/2025
---

Ti Dios iti Biblia ket “manangngaasi a Dios.” Iti Hebreo, ti Dios ket nanaganan el raḥum (Deut. 4:31). Ti balikas nga “el” ket kaipapananna ti “Dios,” ken ti raḥum ket maysa a naiduma a langa ti ramut ti kinamanangngaasi (raḥam). Ngem, ti Dios ket nanaganan a saan laeng a manangngaasi a Dios no di pay ket managimun a Dios, el qana’. A kas iti ibaga ti Deuteronomio 4:24, “ ‘Ta ni Jehova a Diosmo isu ti maysa nga apuy a mangalun-un, maysa a manangimun a Dios [el qana’].’ ” (Kitaen ti Deut. 4:24; Deut. 6:15; Jos. 24:19; Nah. 1:2.)

`Ti umuna a Corinto 13:4 ket ipakdaarna a ti “ayat awan apalna [imon, bukod a patarus].” Kasano koma ngarud a posible a ti Dios ket maysa a “managimun a Dios”? Basaen ti 2 Corinto 11:2 ket kitaen ti wagas a dagiti tattao ti Dios ket saanda idi a nagbalin a matalek Kenkuana iti amin a pakasaritaan ti Biblia (kitaen, kas pangarigan, Sal. 78:58). Ania a lawag ti ited dagitoy a teksto iti pannakaawat iti nadiosan a “panagimun”?`

Ti “panagimun” ti Dios ket masansan a di maawatan. No tudoem ti maysa a tao a kas naimun nga asawa a lalaki wenno asawa a babai, mabalin a dayta ket saanmo a kayat a saoen a kas maysa a panangpadayaw. Ti balikas a panagimun ket masansan nga addaan iti saan a nasayaat a kapanunotan kadagiti adu a pagsasao. Nupay kasta, iti Biblia, ti nadiosan a panagimun ket awan iti dakes a kapanunotanna. Dayta ket isu ti nalinteg a tarigagay ti maysa a naayat nga asawa a lalaki nga agpaay iti maysa nga eksklusibo a pannakikayametna iti asawana a babai.

Kabayatan nga adda iti maysa a kita ti imun a maibusor iti ayat (1 Cor. 13:4), segun iti 2 Corinto 11:2 adda iti maysa a naimbag ken nalinteg a “panagimun.” Ni Pablo ket tudtudoenna dayta a kas “nadiosan nga imun” (2 Cor. 11:2). Ti panagimun ti Dios ket nalinteg laeng ken kankanayon a kasta ken mabalin a nasaysayaat a maisao a kas napnoan asi nga ayat ti Dios nga agpaay kadagiti tattaona.

Ti tarigagay ti Dios (qana’) nga agpaay kadagiti tattaona ket nagtaud manipud iti nauneg nga ayatna kadakuada. Tarigagayan ti Dios iti maysa nga eksklusibo a pannakikayamet kadagiti tattaona; Isu laeng ti agbalin a Diosda. Nupay kasta, ti Dios ket masansan a naipakita a kas maysa a naumsi a managayat, a ti ayatna ket saan a masubadan (kitaen ti Oseas 1–3; Jer. 2:2; Jer. 3:1–12). Gapuna, ti “panagimun” wenno “tarigagay” ti Dios ket saan a pulos a di magargari, no di kankanayon a sidadaan a sumungbat iti di kinamatalek ken kinadakes dagiti tattao. Ti panagimun ti Dios (wenno “natarigagayan nga ayat”) ket awan kenkuana ti dakes a kapanunotan ti nataoan a panagimun. Dayta ket saan a pulos a naapal no di ket kankanayon nga umiso a nalinteg a tarigagay nga agpaay iti eksklusibo a pannakikayamet kadagiti tattaona ken agpaay iti pagimbaganda.

`Kasano a masursurotayo a mangiyanninaw iti dayta isu met laeng a kita ti naimbag a “panagimun” kadagiti sabsabali nga isu nga impakita ti Dios kadatayo?`