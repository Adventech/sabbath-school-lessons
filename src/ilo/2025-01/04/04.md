---
title:  Ti Kinamanangngaasi ni Jesus
date:   21/01/2025
---

Idiay Baro a Testamento, isu met laeng a kita ti ladawan a naaramat idiay Daan a Testamento ti naaramat a mangipakita iti kinamanangngaasi ti Dios. Ni Pablo tudtudoenna ti Ama a kas “ti Ama dagiti asi, ken Dios ti amin a liwliwa” (2 Cor. 1:3). Mainayon pay, ni Pablo ilawlawagna idiay Efeso 2:4 a ti Dios ket “nabacnang iti caasi” ken subbotenna dagiti tattao “gapu iti dackel nga ayatna a pinangayatna cadatayo.”

Kadagiti nadumaduma a pangngarig, ni Cristo a Mismo ket inulit-ulitna nga aramaten dagiti balbalikas ti nauneg a rikrikna a mangipakita iti kinamanangngaasi ti Ama (Mat. 18:27; Lucas 10:33; Lucas 15:20). Ken isu met laeng a pagsasao a mangipakita iti nadiosan a kinamanangngaasi idiay Daan a Testamento ken Baro a Testamento ket naaramat met kadagidiay Evangelio a mangipakita iti napnoan asi a sungbat ni Jesus kadagidiay madandanagan.

`Basaen ti Mateo 9:36; Mateo 14:14; Marcos 1:41; Marcos 6:34; ken Lucas 7:13. Kitaen pay ti Mateo 23:37. Kasano a dagitoy a bersikulo ket mangsilnag iti lawag iti wagas a pannakatignay ni Cristo iti kasasaad dagiti tattao?`

Maulit-ulit kadagiti Evangelio, ni Cristo ket nakuna a matignay iti kinamanangngaasi gapu kadagiti tattao a mariribokan wenno agkasapulan. Ken saanna laeng a narikna iti kinamanangngaasi, inasikasona pay dagiti kasapulan dagiti tattao.

Ken wen, ni Jesus ket nagsangit gapu kadagiti tattaona. Mabalin a panunotentayo dagiti lulua ni Cristo kadagiti matana kabayatan a kinitana ti ciudad—“ ‘Naminano a kinayatco nga urnongen coma dagiti annacmo, a cas iti maysa nga upa urnongenna dagiti piecna iti siroc dagiti payacna, ket dica kinayat!’ ” (Mat. 23:37). Ditoy, makitatayo a ti panagsangit ni Cristo ket pumada unay iti pannakaipakita ti Dios iti amin a Daan a Testamento. Kinaagpaysoanna, adu kadagiti iskolar iti Biblia ti mangibaga a ti ladawan iti maysa a tumatayab a mangay-aywan kadagiti piekna ket ladawan laeng a naaramat iti kinadios idiay nagkauna nga Asideg a Daya (Near East). Ditoy, makitatayo iti maysa a pananginaig iti ladawan idiay Deuteronomio 32:11, a ti Dios ket kas maysa a tumatayab nga agam-ampayag, mangsalsalaknib, ken mangay-aywan iti piekna.

`Awanen iti dakdakkel pay a pagwadan iti dakkel a kinamanagayat ti Dios kadatayo ngem ken Jesus a Mismo—nga Isu a nangited iti Mismo a Bagbagina nga agpaay kadatayo iti namimpinsan a pannakaipaduyakyak iti ayat. Ngem, ni Cristo ket saan laeng a naan-anay a ladawan ti Dios. Isu ket naan-anay pay a pagwadan ti sangkataoan. Kasano iti panangituladtayo kadagiti biagtayo a kas iti biag ni Cristo, nga isentro ti imatangtayo kadagiti pagkasapulan dagiti sabsabali, ken, iti kasta, saan laeng a panangikasaba iti ayat ti Dios no di ket iti panangipakita iti dayta kadagiti makita a wagas?`