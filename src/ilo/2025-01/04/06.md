---
title:  Manangngaasi ken Napasnek
date:   23/01/2025
---

Ti Dios iti Biblia ket manangngaasi ken napasnek, ken dagitoy a nadiosan a rikrikna ket nangato unay iti pannakaipaduyakyakna ken Jesu-Cristo. Ti Dios ket mannakipagrikna (idilig iti Isa. 63:9; Heb. 4:15), nauneg unay ti pannakasagidna gapu kadagiti ladingit dagiti tattaona (Oc-oc. 10:16; Lucas 19:41), ken siaanamong a dumngeg, sumungbat, ken mangliwliwa (Isa. 49:10, 15; Mat. 9:36; Mat. 14:14).

`Basaen ti 1 Corinto 13:4–8. Ania dagiti wagas a daytoy a teksto ket ayabannatayo a mangiyanninaw iti kinamanangngaasi ti Dios ken ti nakaskasdaaw nga ayatna iti pannakikayamettayo kadagiti sabsabali?`

ll-iliwentayo ti makikayamet kadagiti tattao a mangipakita iti kita ti ayat a nailadawan iti 1 Corinto 13:4–8. Ngem kasano kasansan nga ikagumaantayo ti agbalin a kastoy a kita ti tao kadagiti sabsabali? Ditay mabalin a pagbalinen dagiti bagbagitayo a mabayag a managitured ken naasi; ditay mabalin a pagbalinen dagiti bagbagitayo a saan a naapal, napasindayag, natangsit, wenno naimbubukodan. Saantayo a makaurnong iti ayat kadagiti bagbagitayo nga “isu-amin sagabaenna, isu-amin patienna, isu-amin inanamaenna, isu-amin ituredna” ken “saan a maibus uray caano” (1 Cor. 13:7, 8). Ti kasta nga ayat ket mabalin laeng a maiparang iti biagtayo kas bunga ti Espiritu Santo. Ket idaydayawtayo ti Dios ta ibukbok ti Espiritu Santo ti ayat ti Dios kadagiti puso dagidiay, babaen ti pammati, ket addada ken Cristo Jesus (Rom. 5:5).

Babaen ti parabur ti Dios ken ti pannakabalin ti Espiritu Santo, ania dagiti napraktikalan a wagas a mabalin a sumungbat, ken ipaduyakyaktayo, ti nauneg nga emosyonal, ngem kankanayon latta a naan-anay a nalinteg ken nainsiriban, nga ayat ti Dios? Umuna, ti laeng maiyannatop a sungbat ket ti panangidaydayaw iti Dios nga Isut’ ayat. Maikadua, masapul a sumungbattayo iti ayat ti Dios babaen iti naalibtak a panangipakita iti kinamanangngaasi ken naparabur nga ayat kadagiti sabsabali. Saantayo koma laeng a maliwliwa iti Nacristianoan a pammatitayo no di ket mapangayangay a mangliwliwa kadagiti sabsabali. Kamaudiananna, bigbigentayo koma a ditay mabalbaliwan dagiti puspusotayo, no di ket ti laeng Dios iti makabalbaliw iti dayta.

Isu a, dawatentayo iti Dios nga ikkannatayo iti maysa a baro a puso nga agpaay Kenkuana ken agpaay kadagiti sabsabali—maysa a natarnaw ken makagugor nga ayat a mangitag-ay iti naimbag ken mangikkat iti taep iti uneg.

Ti koma kararagtayo ket, “aramiden coma ti Apo a dumackelcayo ken adduancayo iti ayat ti maysa ken maysa, ken cadagiti isu-amin a tattao, . . . 

Tapno mapapigsa dagiti puspusoyo, iti kinasanto nga awan ti pacapilawanda, iti sangoanan ti Dios ken Amatayo, intono iyaay ni Apotayo a Jesus a cuyugen dagiti isu-amin a sasantona” (1 Tes. 3:12, 13).

`Apay a ti ipapatay iti bukod a bagi ken iti kinaimbubukodan ken kinadakes dagiti kadawyan a puspusotayo ket isu laeng ti wagas a mangiparangarang iti daytoy a kita ti ayat? Ania dagiti pili a mabalintayo nga aramiden tapno mabalintayo a matay iti daytoy nga ipapatay ti bukod a bagi?`