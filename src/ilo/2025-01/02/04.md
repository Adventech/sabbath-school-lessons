---
title:  Kondisyonal a Panagkayamet
date:   07/01/2025
---

Ti Dios ayaban ken awisenna amin a tattao iti maysa a nasinged a panagkayamet iti ayat Kenkuana (kitaen Mat. 22:1–14). Iti umiso a panangsungbat iti daytoy nga ayab ket iramanna ti panangtungpal iti bilin ti Dios nga ayatem ti Dios, ken ayatem dagiti sabsabali (kitaen Mat. 22:37–39). Ti panangnanam ti maysa a tao kadagiti pagimbagan daytoy a pannakikayamet iti Dios ket agdas-al no dayta a tao ket siwayawaya nga agkeddeng a mangawat wenno mangtukiad iti ayat ti Dios.

`Basaen ti Oseas 9:15; Jeremias 16:5; Roma 11:22; ken Judas 21. Ania ti isuro dagitoy a teksto maipapan iti saludsod no dagiti pagimbagan ti ayat ti Dios ket mabalin a tukiaden—wenno uray pay baybay-an?`

Kadagitoy ken kadagiti dadduma pay a teksto, ti panangnanam kadagiti pagimbagan ti maysa a pannakaikayamet iti ayat ti Dios ket naulit-ulit a naipakita a kas kondisyonal a maibatay iti nataoan a sungbat iti ayat ti Dios. Nupay kasta, ditay koma agbiddut a mangipagarup nga adda panawen nga isardeng ti Dios ti agayat iti asinoman. Kas nakitatayon, ti ayat ti Dios ket agnanayon. Ket, nupay ti Oseas 9:15 ket iramanna ti Dios a mangibagbaga kadagiti tattaona, “ ‘diacto ayatenen ida,’ ” napateg a laglagipen nga iti ud-udina iti isu met laeng a libro ipakdaar ti Dios kadagiti tattaona, “ ‘ayatecto ida a nawadwad’ ” (Os. 14:4). Ti Oseas 9:15 ket dina kayat a saoen a ti Dios ket mamimpinsan nga isardengna nga ayaten dagiti tattaona. No di ket, tudtudoenna ti kondisyon ti sumagmamano a matudtudo a paset wenno pagimbagan iti maysa a panagkayamet iti ayat ti Dios. Ket no kasano ti panangsungbattayo iti ayatna ket napateg unay tapno agtultuloy daytoy a panagkayamet.

“ ‘Ti addaan cadagiti bilbilinco ket tungpalenna ida, isu dayta ti agayat caniac, ket ti agayat caniac, ayatento ni Amac, ken isu ayatecto, ket agparangacto kencuana’ ” (Juan 14:21). Kasta met, ni Jesus iwaragawagna kadagiti adalanna, “ ‘Ta ni met laeng Ama ayatennacayo, gapu ta dacayo inayatdac ket pinatiyo a naggapuac iti Dios’ ” (Juan 16:27).

Dagitoy ken dagiti dadduma pay a teksto ket isuroda a ti panangtaginayon kadagiti pagimbagan ti mangisalakan a pannakaikayamet iti Dios ket nakadepende no awatentayo ti ayat ti Dios (a pakairamanan ti siaanamong a panagbalin a kalasugan dayta nga ayat). Manen, daytoy ket dina kayat a saoen nga agsardeng ti ayat ti Dios. No di ket, iti umiso a wagas nga awan baeltayo a mangpasardeng iti panagsilnag ti init ngem mabalintayo nga iliklik dagiti bagbagitayo manipud kadagiti sinamar ti init, awan a pulos ti maaramidantayo a mangpasardeng iti agnanayon nga ayat ti Dios, ngem mabalintayo a tukiaden ti maysa a pannakikayamet iti Dios ket, iti kasta, isinatayo dagiti bagbagitayo manipud iti dayta nga itangtanggayana, nangnangruna ti kari ti biag nga agnanayon.

`Ania dagiti wagas a makita, ken mapadasan dagiti tattao, ti kinapaypayso ti ayat ti Dios, subadanda man dayta wenno saan? Kas pangarigan, kasano nga iparangarang ti natoralesa ti ayat ti Dios, uray kalpasan ti basol?`