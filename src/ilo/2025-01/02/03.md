---
title:  Naintulagan nga Ayat
date:   06/01/2025
---

Ti Biblia ket masansan nga iladawanna ti naisangsangayan nga ayat a pannakikayamet ti Dios kadatayo babaen ti panangaramat kadagiti pannakaiyarig ti pamilia wenno kakabagian, nangnangruna dagiti pakayarigan ti ayat iti nagbaetan ti asawa a lalaki ken asawa a babai wenno ti nasayaat nga ina iti anakna. Dagitoy a pangyarigan ket naaramat a nangnangruna a mangiladawan iti naisangsangayan a panagkakayamet iti nagbaetan ti Dios ken dagiti naintulagan a tattaona. Daytoy ket maysa a panagkayamet ti naintulagan nga ayat, nga isu a dina laeng ramanen ti ayat ti Dios kadagiti tattaona no di pay ket dagiti pananginanama a dagiti tattao ket awatenda daytoy nga ayat ken ayatenda Isuna (ken iti maysa ken maysa) kas supapakna.

`Basaen ti Deuteronomio 7:6–9. Ania ti isuro dagitoy a bersikulo maipapan iti panagkayamet iti nagbaetan ti Dios kas agar-aramid kadagiti tulag ken ti kinamanagayat ti Dios?`

Ti Deuteronomio 7:9 ket iladawanna ti maysa a naisangsangayan a kita ti ayat nga adda iti Dios kadagiti naintulagan a tattaona, maysa a panagkayamet nga iti maysa a pasetna ket nakadepende no agtalinaedda a matalek wenno saan. Ti ayat ti Dios ket saan a kondisyonal, ngem ti naintulagan a pannakikayametna kadagiti tattaona ket adda kondisyonna.

Ti sao a naipatarus a “panangngaasi” iti Deuteronomio 7:9, ḥesed, ket isu a mismo ti pagarigan ti naintulagan a paset ti nadiosan nga ayat (ken ad-adu pay). Ti sao a _hesed_ ket masansan a naaramat a mangiladawan iti kinadakkel ti asi, kinaimbag, ken ayat ti Dios. Mairaman kadagiti dadduma pay a bambanag, ti ḥesed ket tudtudoenna iti kinamanangngaasi, wenno natibker nga ayat, nga agpaay iti sabali iti uneg ti agdama a panagkayamet ti ayat nga agsinsinnubalit. Irugina met ti kasta a panagkayamet, agraman ti panangnamnama nga ipakita ti sabali a partido daytoy a kinamanangngaasi a kas subalit.

Ti ḥesed ti Dios ket ipakitana a ti kinamanangngaasina ket mangnibinibi a mapagtalkan, natibker, ken napaut. Nupay kasta, maigiddato met, ti pannakaawat kadagiti pagimbagan ti ḥesed ket kondisyonal, agdas-al iti yaanamong dagiti tattaona nga agtulnog ken mangtaginayon iti panagkayametda (kitaen 2 Sam. 22:26; 1 Ar-ari 8:23; Sal. 25:10; Sal. 32:10; 2 Cron. 6:14).

Ti natibker nga ayat ti Dios ket isu ti pakaibatayan ti amin a panagkakayamet ti ayat, ket ditay pulos mapadisan dayta nga ayat. Ti Dios ket saan laeng a siwawadwad a nangted kadatayo iti biag, no di ket ken Cristo siwawadwad nga intedna a Mismo ti Bagbagina nga agpaay kadatayo. “ ‘Awan ti addaan dacdackel nga ayat ngem daytoy: ti mangted ti biagna gapu cadagiti gagayyemna’ ” (Juan 15:13). Awan duadua, ti kadakkelan a panangipakita ti Dios iti ayatna ket naiparangarang idi a ti Apo ket “nagpacumbaba a nacnakemna, a nagtulnog agingga ken patay, wen, patay iti cruz” (Fil. 2:8).

`Ania dagiti wagas a mabalinmo a kankanayon a pagtalinaeden ti kinapaypayso ti ayat ti Dios iti panunotmo? Apay a napateg nga aramiden dayta?`