---
title:  Inawatmo nga Awan Baybayadna; Ited nga Awan Baybayadna
date:   09/01/2025
---

Kas iti adipen a saanna pulos a mabayadan ti utangna iti apona, ditay met pulos a mabayadan ti Dios. Ditay pulos mategged ti ayat ti Dios wenno maikari iti dayta. “Ngem ti Dios ipatalgedna ti ayatna cadatayo, agsipud ta idinto a managbasoltayo pay laeng, ni Cristo natay gapu cadatayo” (Rom. 5:8). Anian a nakaskasdaaw nga ayat! Kas kuna ti 1 Juan 3:1, “Kitaenyo no ania a kita ti ayat ti insagut cadatayo ti Ama, tapno managantay annac ti Dios, ket annacnatay ngarud!”

Nupay kasta, ti mabalin nga aramidentayo ken masapul nga aramidentayo ket iyanninawtayo ti ayat ti Dios kadagiti sabsabali agingga iti amin a mabalinantayo. No nakaawattayo iti kasta a dakkel a kinamanangngaasi ken pannakapakawan, di ad-adda koma ti panangitedtayo iti kinamanangngaasi ken pammakawan kadagiti sabsabali? Laglagipen a ti adipen ket nabaybay-anna ti kinamanangngaasi ken pammakawan ti apona agsipud ta dina inted dagita iti padana nga adipen. No pudno nga ay-ayatentayo ti Dios, saantayo a di agballigi a mangipaduyakyak iti ayatna kadagiti sabsabali.

`Basaen ti Juan 15:12; 1 Juan 3:16; ken 1 Juan 4:7–12. Ania ti isuro dagitoy a bersikulo maipapan iti panagkakayamet iti ayat ti Dios, ti ayattayo iti Dios, ken ti ayat kadagiti sabsabali?`

Kalpasan unay ti Juan 15:12, ni Jesus imbagana kadagiti adalanna, “ ‘Dacayo ti gagayemco, no aramidenyo dagiti ibilinco cadacayo’ ” (Juan 15:14). Ket ania iti imbilin ni Jesus kadakuada? Mairaman kadagiti dadduma a bambanag, ni Jesus binilinna ida (ken datayo) nga ayatentayo dagiti sabsabali a kas iti panangayatna kadakuada. Ditoy ken iti dadduma pay a pakasarakan, ti Apo ibilinna kadatayo nga ayatentayo ti Dios ken ayaten ti maysa ken maysa.

Iti ababa a pannao, bigbigentayo koma a napakawantayo iti maysa nga awan patinggana nga utang, maysa a ditay pulos a mabayadan, maysa nga utang nga idiay laeng krus a nabayadan agpaay kadatayo. Iti kasta ngarud, masapul nga ayaten ken idaydayawtayo ti Dios ken agbiagtayo a buyogen ti ayat ken parabur nga agpaay kadagiti sabsabali. Kas isuro ti Lucas 7:47, ti maysa a napakawan iti adu, agayat met iti adu, ngem “ ‘iti mapacawan ti bassit, bassit ti panagayatna.’ ” Ket siasino kadatayo ti saan a makabigbig no kasano iti kaadu iti pannakapakawantayo?

No ti panagayat iti Dios ket bungana iti panagayattayo kadagiti sabsabali, masapul a sigaganattayo a mangibingay iti mensahe ti ayat ti Dios, iti sao ken aramid nga agpadpada. Masapul a tulongantayo dagiti tattao iti inaldaw a panagbiagda ditoy ken ita, ken sapulentayo met ti panagbalin a kalasugan ti ayat ti Dios ken mangitudo kadagiti tattao iti Maysa nga Isu a mangitanggaya kadakuada iti kari ti biag nga agnanayon idiay baro a langit ken baro a daga—maysa a namimpinsan a baro a parsua manipud iti daytoy a lubong, nga isu a namulitan ken dinadael ti basol ken patay, dagiti nakalkaldaang a bunga ti panangtukiad iti ayat ti Dios.

`Ania dagiti matudtudo nga addang a mabalinmo nga aramiden iti panangayatmo iti Dios babaen iti panangayat kadagiti sabsabali? Ania ti mabalinmo nga aramiden ita nga aldaw ken kadagiti umay nga al-aldaw a mangipakita kadagiti tattao iti ayat ti Dios ken (iti ud-udina) ket awisen ida a mangnanam iti kaipapanan iti maaddaan iti kari ti agnanayon a biag?`