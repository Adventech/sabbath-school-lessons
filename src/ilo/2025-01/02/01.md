---
title:  Naintulagan nga Ayat
date:   04/01/2025
---

### Basaen Agpaay iti Adal ita a Lawas

2 Pet. 3:9; Deut. 7:6–9; Rom. 11:22; 1 Juan 4:7–20; Juan 15:12; 1 Juan 3:16.

> <p>Paset a Mayulo</p>
> “Simmungbat ni Jesus, ket kinunana kencuana: No adda agayat caniac, salimetmetannanto ti saoc ket ni Amac ayatennanto, ket umaycamto kencuana, ket makipagiancamto kencuana’ ” (Juan 14:23).

Adu dagiti nakaawat iti sursuro a ti sao ti Griego nga _agape_ ket tudtudoenna iti ayat a naisalsalumina iti Dios, kabayatan a dadduma a balbalikas a maipaay iti ayat, a kas iti _phileo_, ket tudtudoenna dagiti nadumaduma a kita ti ayat, nga ad-adda a basbassit ngem iti _agape_. Kuna met ti dadduma a ti _agape_ ket tudtudoenna iti maymaysa laeng a dasig ti ayat, maysa nga ayat a mangted laeng ngem pulos a di umawat, ayat a namimpinsan a saan a nakadepende iti sungbat ti tao.

Nupay kasta, iti naannad a panangadal iti nadiosan nga ayat iti amin a Sursurat ket ipakitana a dagitoy a kapkapanunotan, nupay gagangay, ket biddut. Umuna, ti balikas ti Griego nga _agape_ ket saanna laeng a tudtudoen ti ayat ti Dios no di pay ket ti nataoan nga ayat, uray pay no dadduma ket saan a husto ti panangiturong ti nataoan nga ayat (2 Tim. 4:10). Maikadua, iti intero a Sursurat, adu dagiti balbalikas a sabsabali iti laksid ti _agape_ a mangitudtudo iti ayat ti Dios. Kas pangarigan, ni Jesus insurona, “ ‘Ta ni met laeng Ama ayatennacayo [_phileo_], gapu ta dacayo inayatdac [_phileo_] ’ ” (Juan 16:27). Ditoy, ti balikas ti Griego a _phileo_ ket naaramat saan laeng nga iti nataoan nga ayat no di pay ket iti ayat ti Dios nga agpaay kadagiti tattao. Gapuna, ti _phileo_ ket saanna a tudtudoen iti maysa a basbassit a kita ti ayat, no di ket ti ayat ti Dios a mismo.

Ti Sursurat ket isurona pay a ti ayat ti Dios ket saan a maymaysa a dasig, no di ket nauneg a nainkayametan, iti dayta adda aramidenna a dakkel a pakaidumaan iti Dios no ipaduyakyak wenno di ipaduyakyak dagiti tattao ti panangisublida Kenkuana ken dagiti sabsabali iti dayta nga ayat.

_*Adalen ti adal ita a lawas tapno maisagana agpaay ti Sabado, Enero 11._