---
title:  Komentaryo Dagiti Mannursuro
date:   10/01/2025
---

### Paset I: Pakabuklan 

**Kangrunaan a Teksto**: Juan 14:23

**Sentro ti Adal**: Deut. 7:9; Sal. 145:9; Eze. 33:11; Mat. 18:23–35; 2 Ped. 3:9; Judas 21.

**Panangyammo**: Ti ayat ti Dios ket naindaklan a maipapan iti panagkayamet. Ti maysa a naayat ken nasinged a pannakikayamet iti Dios ket saan a maadda no awan ti nataoan a panangsungbat iti naayat a kinamanangngaasina.

**Dagiti Tema ti Liksion**: Ti adal ita a lawas ket maisentro kadagiti tallo a kangrunaan a kapanunotan.

1. Ti ayat ti Dios ket awan konkondisyonna: ti Dios ay-ayatenna iti tunggal maysa ken tarigagayna nga ipasdek iti maysa a nagnumoan a singgalot ti panagkayamet. Ti pannakaipaduyakyak ti ayatna ket saan nga agdas-al iti aramid ti tao wenno nakedngan iti maysa a matudtudo a kita dagiti tattao. Makitana ti pateg iti tunggal tao ken ibilangna dayta a lalaki wenno babai a maysa a pakaiturongan dagiti naparabur a bendicionna.
2. Ti ayat ti Dios ket gandatna nga ilongalong iti maysa nga adda kondisyonna a panagkayamet: ti naayat a kinamanagparabur ti Dios ket sapasap ken awan iti konkondisyonna, ngem tarigagayna a maadda iti maysa a masinunuo ken nasinged a pannakaikayamet kadagiti tattao, nga isu a mangipasimudaag iti kaadda iti kondisyon. Dayta ket, inanamaenna iti maysa a sungbat iti ayat a naawatda manipud Kenkuana, maysa a nabulanos a mayannatop nga ayat iti langa ti panagtulnog ken kinapudno.
3. Ti ayat ti Dios ket naisangrat a maiyanninaw koma iti nataoan a panagkakayamet: ti Dios ket sapasap a sapulenna ti maysa nga agsinnubalit a panagkayamet ti ayat; ti panagtultuloy ti maysa a nasinged a panagkayamet ket ipakpakitana iti maysa a mayataday a nataoan a sungbat. Iti dasig ti tao iti mangtarawidwid-a-tulag ti ayat ket iramanna ti panangsalimetmet iti bilbilin ti Dios ken panangayat iti maysa ken maysa, a dagitoy ket nataoanda nga ar-aramid, a napapigsa babaen ti ayat ti Dios.

**Panangipakat iti Biag**: Ti Dios tarigagayna a maaddaan iti maysa a naayat a pannakaikayamet kadagiti tattao, ngem daytoy a panagkakayamet ket sapulenna iti maysa a napudno a sungbat ken panagtungpal iti biangtayo. Damagem dagiti estudyantem a siuulimek nga utobenda no ania iti mangpapeggad iti tulag-ken-ayat a pannakaikayametda iti Dios (ken kadagiti sabsabali).

### Paset II: Komentaryo

**1. Ti Ayat ti Dios ket Awan Konkondisyonna.**

Ti Salmo 145:8, 9 ket ipaganetgetna ti nakaskasdaaw ken mangsaklaw-amin a kinapaypayso ti ayat ti Dios: “Ni Jehova managparabur, ken nacaasi; naanat nga agpungtot, ken dackel ti kinamanagayatna. Ni Jehova naimbag cadagiti isu-amin; ket dagiti nadungngo a caasina adda cadagiti amin nga ar-aramidna.” Ti kapanunotan ti ayat iti daytoy a teksto ket naipakita kadagiti balbalikas a kinamanagparabur, kinamanangngaasi, kinaanus, asi, ken kinaimbag. Daytoy a listaan ket iyallangoganna ti pannakaipakita ti dayag ken kababalin ti Dios ken Moises idiay Exodo 34:6. Idiay Salmo 145:8, ti balikas ti Hebreo a khesed, nga isu nga agparang met idiay Exodo 34:6, ket naipatarus iti NKJV (iti ingles) a kas “asi” ken naipatarus a kas ayat kadagiti adu a dadduma a bersion iti ingles: “kinamanagayat,” “natibker nga ayat,” “napudno nga ayat,” ken “nabaknang iti ayat.” Ti balikas a khesed ket idanunna ti kapanunotan ti kinapudno, kinamatalek, kinaimbag, ken kinamanagparabur (Ludwig Koehler et al., The Hebrew and Aramaic Lexicon of the Old Testament [Leiden: Brill, 1994–2000], pp. 336, 337), ken paset iti bunggoy dagiti sasao ti (napudno/matalek) ayat (Santiago Swanson, Dictionary of Biblical Languages with Semantic Domains: Hebrew [Old Testament] [Oak Harbor: Logos Research Systems, Inc., 1997)].

Ti mangsaklaw-amin a kinapaypayso ti ayat ti Dios ket ad-adda nga apagisu a naipaganetget idiay Salmo 145:9, nga isu a mangipaganetget a “ni Jehova naimbag cadagiti isu-amin.” Ti sapasap a sakup ti nadiosan a kinaimbag a naibaga iti daytoy a bersikulo ket nalawag unay nga ipakitana a ti ayat ti Dios ket awan konkondisyonna; dayta ket, saan nga agdas-al kadagiti aramid wenno sungbat ti tao. Iti Salmo 145, ti sapasap a pagsasao ket naaramat iti bersikulo 12 a mangiladawan “cadagiti annac dagiti tattao,” nga isu a dumngeg koma kadagiti nakaskasdaaw nga ar-aramid ti Dios. Mainayon pay, ti Salmo 145:15 ket ipakitana “dagiti matmata dagiti isu-amin” a kumitkita iti Apo a nabuyogan iti panangnamnama ken panangawat manipud Kenkuana “ti taraonda iti maitutop a tiempona.” Kalpasanna, ti Salmo 145:16 inayonna, “Uccradem ta imam, ket pennekem ti tarigagay ti isu-amin a nabiag.” Kamaudiananna, ti Salmo madagdagup iti sapasap nga awis nga iti dayta iti “amin a lasag benditoenna coma ti nasantoan a naganna iti agnanayon awan inggana” (Sal. 145:21). Daytoy a sapasap a sasao ket ipaganetgetna ti mangsaklaw-amin a kinapaypayso ti ayat ti Dios ken ti awan konkondisyonna a kababalinna, ta amin a parsua ti pakaipaayan dagiti naparabur a bendicionna.

Daytoy a ladawan ti awan konkondisyonna nga ayat ti Dios ket maitunos iti kapanunotan a ti Apo ket “awan ti ragsacco iti ipapatay ti nadangkes; no di ket ti nadangkes agbawing coma iti dalanna ket agbiag” (Eze. 33:11). Isu met laeng a kapanunotan ti napasingkedan idiay 2 Pedro 3:9, nga isu a mangitudo a ti Dios ket “dina cayat a mapucaw ti uray siasino, no di ket agturongda coma amin iti panagbabawi.” Kas ipakita ti 1 Timoteo 2:4, ti Apo “cayatna nga isu-amin dagiti tattao maisalacanda coma.”

**2. Ti Ayat ti Dios Gandatna nga Ilongalong ti Adda Kondisyonna a Panagkayamet.**

Kabayatan a ti Salmo 145 ket ipaganetgetna ti mangsaklaw-amin ken awan konkondisyonna a kinapaypayso ti ayat ti Dios, ti Salmo ket paglasinenna met ti matalek (Sal. 145:10, 11) ken nadangkes (Sal. 145:20) a tattao. Mainayon pay, ti kapitulo ket ipaganetgetna ti ad-adu pay a masinnunuo ken adda kondisyonna a pannakikayamet ti Dios kadagidiay mangsapul ken agserbi Kenkuana. “Ni Jehova siaarpad cadagiti amin nga umawag Kencuana, cadagiti amin nga umawag Kencuana iti kinapudno. Tungpalennanto ti tarigagay dagiti agbuteng Kencuana; denggennanto met ti ickisda, ket isalacannanto ida” (Sal. 145:18, 19, paganetget naipaay). Makapangayangay unay, segun iti Salmo 145:20, ti kangrunaan a pakailasinan iti nagbaetan ti matalek ken nadangkes ket ti immuna a bunggoy ket ay-ayatenda ti Apo: “ ‘Ni Jehova salacnibanna amin dagiti agayat kencuana; ngem amin dagiti nadangkes dadaelennanto ida.’ ” Daytoy a pagilasinan ket isingasingna nga idinto a ti naayat a kinaparabur ti Dios ket sapasap ken awan konkondisyonna, Isu ket kayatna a maaddaan iti maysa a naayat a pannakikayamet kadagiti tattao a minnaysa, ket daytoy a panagkayamet ket ipasimudaagna iti kaadda iti kondisyon; dayta ket, saan a maipasdek no awan iti maysa a naayat a sungbat ti tao iti ayat ti Dios. Tapno natalged, ti naparabur nga ayat ti Dios ket awan konkondisyonna ken mangsaklaw-iti-amin. Ngem ti maysa a naayat a pannakaikayamet Kenkuana ket adda kondisyonna, idinto ta ti maysa a naayat a panagkayamet ket saan a napaypayso a maadda no dagiti tattao ket saanda a sumungbat a siaayat iti ayat a naawatda manipud ti Dios. Iti sabali a pannao, ti maysa a napudno a naayat a panagkayamet ket ipakpakitana ti sumagmamano a tukad ti panagsinnubad.

Daytoy kapanunotan ti maysa a rukod ti panagsinnubad iti maysa a napudno a naayat a panagkayamet ket napateg agpaay iti pannakaawat iti naintulagan a pannakikayamet ti Dios kadagiti tattaona. Umuna iti amin, daytoy a tulag ket naibatay iti awan konkondisyonna nga ayat ti Dios. Kas itudo ti Deuteronomio 7:6–8, maipapan iti Israel, “ni Jehova a Diosmo pinilinaca nga ili tapno tagicuaennaca nga ipangpangruna ngem ti dagup amin nga il-ili nga addada iti rabaw ti daga. Ni Jehova saanna nga impaay ti ayatna kenca, wenno pinilinaca, gapu ta ad-aducayo iti bilang ngem ti sabali nga ili; ta dacayo ti cababassitan idi cadagiti amin nga il-ili: Ngem gapu ta ni Jehova ay-ayatennacayo.” Nupay kasta, nupay ti ayat ti Dios ket saan a naibatay iti kasasaad ti Israel wenno iti aramidenna, ti naintulagan a panagkayamet ti Dios ken ti Israel ket sapulenna ti sumagmamano a tukad ti naayat a panagsinnubad a kas maysa a sungbat iti ayat ti Dios. Ti Dios ket sigurado a salimetmetanna ti tulagna a nabuyogan iti kinamatalek ken asi. Ti makaanay a sungbat dagiti tattao ket iti panangayat iti Dios ken panangsalimetmet iti bilbilinna. Kas iti panangipaganetget ti Deuteronomio 7:9, ti Dios ket “ ‘pagcammatalcan’ ” ken “ ‘salimetmetanna ti tulag ken panangngaasi cadagiti agayat kencuana, ken agtungpal cadagiti tulagna, agpapan rinibribu a capcaputotan.’ ”

**3. Ti Ayat ti Dios ket Naisangrat a Maiyanninaw Koma Kadagiti Panagkakayamet Dagiti Tattao.**

No ti pannakaikayamet iti naayat a Diostayo (saan a ti ayat ti Dios a Mismo, nga isu nga agnanayon [Jer. 31:3]) ket adda kondisyonna, dayta ket mabalin a mabaybay-an, no kitaen ti nataoan a paset ti panagkayamet. Kas pangarigan, gapu iti kinadangkes ti Israel, ti Oseas 9:15 ipaganetgetna a ti naayat a panagkayametda iti Dios ket awanen. Maysa nga umas-asping a kapanunotan ti agparang idiay Jeremias 16:5. Ti Roma 11:22 ket ipaganetgetna ti kapanunotan a ti panagtultuloy ti naayat a pannakaikayamet iti Dios ket agdas-al kadagiti tattao, nga isu nga “ ‘agtalinaedca’ koma ‘iti kinaimbagna.’ ” Iti daytoy a pakabuklan ti panangkita nga agpakaasi ti Judas 21 kadagiti mamati nga “agtaengcayo iti panagayat iti Dios.” Ti maysa a naayat a pannakaikayamet iti Dios ket iramanna, iti biang dagiti tattao, ti panangsalimetmet kadagiti bilbilinna (Juan 14:21) ken panangayat iti maysa ken maysa (1 Juan 4:7). Dagitoy a bambanag ket saan laeng a nataoan nga ar-aramid, no di ket iti kinapudnona ket nataoan nga ar-aramid a napapigsa babaen ti ayat ti Dios, nga isu a nangayat nga immuna kadatayo (1 Juan 4:19; idilig iti 1 Juan 4:7).

Ti pangngarig ti di mamakawan nga adipen idiay Mateo 18:23–35 ket ipakitana a ti naayat a pannakaikayamet ti Dios kadatayo ket mabalin a mapukaw no ti ayatna, nga immuna a naipaay kadatayo, ket saan a maiyanninaw iti pannakikayamettayo kadagiti sabsabali. Ti pangngarig ket idiligna ti napnoan asi nga aramid ti apo a mamakawan iti adipenna a nabuyogan iti makapasiddaaw a nakurang nga asi ken panangpakawan, iti basbassit nga amang, daytoy isu met laeng nga adipen iti padana nga adipen. Iti lawag ti di panagtunos daytoy a panamagdilig, ni Jesus isurona a ti naayat a pammakawan ti Dios, nga isu nga umay nga umuna, ket agpannuray iti kababalintayo a mamakawan kadagiti sabsabali. Iti sabali a pannao, ti naayat a pannakaikayamet iti Dios ket maikondisyon koma a maipaduyakyak kadagiti panagkakayamet dagiti tattao (kitaen ti Juan 15:12; 1 Juan 3:16; Juan 4:7–12). Ta no saan, ti naayat a pannakikayamettayo iti Dios ket mapukaw. Daytoy daksanggasat a mabalin a mapasamak ket saan koma a maala a kas nalamiis a kondisyon iti biang ti Dios, no di ket maysa a seryoso a kurang a pannakaawat, iti biang dagiti tattao, iti nauneg a naayat nga asi ti Dios. Kas itudo ti Lucas 7:47, ti panangkita no kasano iti kinaadu a pinakawannatayon ti Dios ket makita iti panangipakitatayo iti ayat. Gapuna, no ditay ipakita ti ayat kadagiti sabsabali, saantayo a naawatan a naananay, wenno inapresyar a naan-anay, ti kinauneg ti ayat ti Dios kadatayo.

### Paset III: Panangipakat iti Biag

Ti Dios ay-ayatenna iti tunggal maysa nga awan konkondisyonna. Kabayatan nga awaten ken sungbatantayo ti ayatna, iti panangkita a panangipalubos iti maysa a naayat a pannakikayamet Kenkuana, mariknatayo met, kas maysa a napraktikalan a bunga ti naayat a pannakikayamettayo iti Dios, ti tarigagay a mangipasdek iti maysa a naayat a pannakikayamet kadagiti sabsabali. Iti kasta ngarud, ti Dios ket saanna laeng nga ited ti ayatna kadagiti parsuana no di pay ket palubusanna ida a wayawaya a sumungbat (mabalin a nasayaat wenno saan a nasayaat) iti ayatna ken siaanamong Isuna a mangpabileg iti tunggal tao a mangiyebkas iti ayat Kenkuana ken kadagiti sabsabali. Segun iti daytoy a kapanunotan, pagiinnadalan dagiti sumaganad a salsaludsod:

1. Kasano iti awan konkondisyonna a panangipakitatayo iti ayat ken raem agpaay kadagiti amin a nabiag a tattao, uray pay no ania iti saadda iti sociedad, minnaysa a kababalin, wenno dagiti napersonalan a nagun-od?
2. Mangpanunot iti maysa nga istoria a mangipakita iti pagarigan ti nagdumaan ti awan konkondisyonna nga ayat ken ti adda kondisyonna a naayat a panagkakayamet. Kasano nga iladawan daytoy a pagarigan dagiti kapanunotan ti awan konkondisyonna ken maysa nga adda kondisyonna a panangilawlawagtayo iti ayat ti Dios ken ti naayat a pannakikayametna kadatayo?
3. Ti naayat a pannakikayamettayo iti Dios ket mangiturong kadatayo nga agtarigagay ken naragragsak a mangaramid iti naimbag kadagiti sabsabali, nga isu a maisupadi iti di panangikankano kadagiti kasapulan dagiti sabsabali a tattao. Kasano a ti pannakaikayamettayo iti Dios ket balbaliwanna ti wagas ti kababalin ken panagtignaytayo kadagiti tattao manipud iti pamiliatayo, trabaho, ken dagiti kaarrubatayo?
4. Kasano a kaskasdi a maipakitam ti awan konkondisyonna nga ayat iti maysa a tao nga isu a saanna a kayat a sumrek iti mararaem, naayat a pannakaikayamet kenka? Ti ngata agtultuloy a kababalin ti awan konkondisyonna nga ayat ket addaan iti posibilidad a mangimpluwensya iti daytoy a tao a mangbalbaliw iti panunotna? Ilawlawag.
5. Ania iti mabalin nga aramidentayo a mamagdedekket, ken mangipakita, iti awan konkondisyonna nga ayat, raem, ken tulong kadagiti agtutubo iti iglesiatayo? Kasano a mapasayaattayo iti positibo a pannakilangen kadagiti aglalaok nga henerasyon agpaay iti ad-adu pay a naayat a pannakaikayamet kadagiti agtutubo?

`Notes`