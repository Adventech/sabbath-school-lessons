---
title:  Asi a Nabaybay-an
date:   08/01/2025
---

Ti ayat ti Dios ket agnanayon ken kankanayon a di tayo pakaikarian. Nupay kasta, mabalin a tukiaden dagiti tattao dayta. Adda gundawaytayo a mangawat wenno mangtukiad iti dayta nga ayat, ngem dayta ket agsipud laeng ta ti Dios ket siwawadwad nga ay-ayatennatayo a nabuyogan iti naan-anay, agnanayon nga ayat sakbay ti aniaman nga aramidentayo (Jer. 31:3). Ti panagayattayo iti Dios ket maysa a sungbat iti naiteden kadatayo uray sakbay pay a dinawattayo dayta.

`Basaen ti 1 Juan 4:7–20, agraman ti masinnunuo a paganetget iti bersikulo 7 ken 19. Ania ti ibaga daytoy kadatayo maipapan iti pannakaipangpangruna ti ayat ti Dios?`

Kanayon nga umuna ti ayat ti Dios. No saannatayo nga immuna nga inayat ti Dios, saantayo a mabalin ti agayat Kenkuana a kas panagsubalit. Kabayatan a pinarsuanatayo ti Dios nga addaan iti kabaelan nga agayat ken maayat, ti Dios a mismo ti pakaibatayan ken gubuayan ti amin nga ayat. Nupay kasta, adda pagpiliantayo no awatentayo dayta ket kalpasanna iyanninawtayo dayta iti biagtayo. Daytoy a kinapudno ket nailadawan iti pangngarig ni Cristo iti di mamakawan nga adipen (kitaen Mat. 18:23–35).

Iti pangngarig, makitatayo nga awan a pulos ti wagas a mabayadan ti adipen ti utangna iti apo. Sigun iti Mateo 18, 10,000 a talento ti utang ti adipen iti apona. Ti maysa a talento ket aggatad iti agarup innem a ribu a denario. Ket ti maysa a denario iti gagangay a tangdan ti trabahador iti maysa nga aldaw a panagtrabaho (idilig iti Mat. 20:2). Gapuna, kasapulan ti kadawyan a trabahador ti 6,000 nga aldaw a panagtrabaho tapno makategged iti maysa a talento. Ipapantayon nga iti panangikessay kadagiti al-aldaw a bakasion, ti kadawyan a trabahador ket mabalin nga agtrabaho iti 300 nga aldaw iti kada tawen ket, iti kasta ngarud, makategged iti 300 a denario iti makatawen. Isu a kasapulan ti maysa a kadawyan a trabahador ti agarup duapulo a tawen tapno makabayad iti maysa a talento, a buklen ti 6,000 a denario (6,000/300 = 20). Tapno ngarud makategged iti 10,000 a talento, masapul nga agtrabaho ti kadawyan a trabahador iti 200,000 a tawtawen. Iti ababa a pannao, ti adipen ket pulos a dina mabayadan daytoy nga utang. Nupay kasta, ti apo ket nakarikna iti kinamanangngaasi iti adipenna ket siwawadwad a pinakawanna ti dakkel nga utangna.

Nupay kasta, idi daytoy napakawan nga adipen ket nagmadi a mangpakawan iti adayo unay a basbassit nga utang a 100 a denario iti maysa kadagiti padana nga adipen ken impaibaludna gapu iti utangna, ti apo natignay a nabuyogan iti pungtot ket winaswasna ti naasi a pammakawanna. Ti adipen ket binaybay-anna ti ayat ken pammakawan ti apona. Nupay saan a pulos a maibus ti kinamanagayat ken asi ti Dios, ti maysa a tao ket mabalinna a tukiaden, wenno baybay-an pay ketdi, dagiti pagimbagan ti kinamanagayat ken asi ti Dios.

`Panunotem no ania ti napakawan kenka ken no ania ti nagastosmo tapno mapakawannaka ni Jesus. Ania ti ibaga daytoy kenka maipapan iti panangpakawan kadagiti sabsabali?`