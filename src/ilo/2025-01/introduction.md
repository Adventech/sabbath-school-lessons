### Ti Dios ti Ayat ken Hustisia

Ti Dios Isu ti ayat. Kasta ti kuna ti 1 Juan 4:8 ken 16. Ti sibubukel a Biblia paneknekanna daytoy a kinapudno. Ti pammati ti Cristiano ket naisentro iti kababalin ti Dios nga ayat. Ti ayat ket adda iti bugas iti kinasiasino ti Dios, iti bugas ti isuamin a banag a patpatientayo, ket masapul nga adda iti bugas iti amin nga aramidentayo. Maitunos iti dayta, ti wagas a pannakaawattayo iti ayat ket apektaranna ti sibubukel a pammati ken aramidtayo. No, kas pagarigan, ti maysa a tao ket patienna a ti ayat ti Dios ket masapul a mategged wenno maikari, ti maysa a tao ket nalabit a panunotenna a ti Dios ket saanna nga ay-ayaten ida agsipud ta managbasol ken saanda a maikari. Ket, no mainaig kadagiti sabsabali, ti maysa a tao ket nalabit a namnamaenna a dagiti dadduma ket teggedenda ti ayat—maysa a rikado ti didigra.

Iti daytoy ken kadagiti adu pay a dadduma a wagas, no kasano iti panagawattayo iti ayat ti Dios ket addaan kadagiti dadakkel nga ipakpakita agpaay iti pammati ken aramidtayo. Nupay kasta, ania ti ayat? No agdamagka kadagiti sangapulo a tattao tapno ilawlawagda ti ayat, nalabit a makaalaka iti sangapulo a nadumaduma a sungbat. Uray pay kadagiti Cristiano, adda dagiti adu a sarsarita ken saan a husto a pannakaawat maipapan iti ayat ti Dios.

Kas pangarigan, dagiti Cristiano ket mangipaay kadagiti agduduma a sungbat kadagiti salsaludsod a kas:

_Ti kadi ayat ti Dios ket mangted laeng, ngem saan a pulos nga umawat? Ti kadi nadiosan nga ayat ket puro laeng panangisakripicio iti bukod a bagi, wenno ti Dios kadi ket nalabit a maragsakan met ken mabalin a maay-ayo kadagiti tattao? Ti kadi ayat ti Dios ket emosyonal? Ti kadi Dios ket pudno a mangilala kadagiti tattao? Ti kadi ayat ti Dios ket matukiad wenno mabaybay-an? Ti kadi Dios ket sumrek iti maysa a panagkayamet ti ayat a mapan-ken-agsubli kadagiti parsua? Ti kadi pungtot ket saan a maitunos iti ayat? Kasano iti panagtimpuyog ti ayat ken kinalinteg? No ti Dios ket Isu ti ayat, apay nga adda ti kinadakes iti daytoy a lubong, ken kasta unay iti kinaaduna? Dagiti kadi tattao ket makapag-ayat a kas iti wagas a panagayat ti Dios? No kasta, ania koma a kita dayta?_

Dagiti sungbat iti sumagmamano kadagitoy a salsaludsod ket nalabit a kas la nalawag ngem masansan a marikiarda kadagiti Nacristianoan a panangtratar iti nadiosan nga ayat. Ken, adu dagiti sungbat a no dadduma ket kasla nalawag, ngem iti nasingsinged a panangusisa ket agbalin a saan a maitunos iti adda nga isursuro dagiti Sursurat maipapan iti ayat ti Dios.

Saantayo a tamingen a mamimpinsan amin dagitoy a salsaludsod, ngem intayo adalen dagitoy ken dagiti dadduma a salsaludsod iti daytoy a tremestre. Ket intayo makita a ti ayat ti Dios ket adayo nga amang a dakdakkel ngem iti panangipagaruptayo. Ti ayat ti Dios a kas naipakita iti Sursurat ket adayo nga amang a dakdakkel ngem kadagiti kapanunotan a pumasa kas “ayat” iti lubongtayo ita nga aldaw. Kadagiti umay a lawlawas, intayo kitaen iti ad-adda pay a nasingsinged dagiti sumagmamano a kalalatakan ken kapipintasan a paspaset ti ayat ti Dios a naiparangarang iti Biblia.

Ken, kabayatan nga agtultuloytayo, makitatayo no kasano a ti nadiosan nga ayat ken kinajusticia ket saanda a mapagsina. Ti Dios iti Biblia ket ayatenna ti kinajusticia (kitaen, kas pangarigan, Isa. 61:8). Ken, kas iti panangipakita ti Biblia kadakuada, ti nadiosan nga ayat ken kinajusticia ket agtimpuyogda nga iti kasta ket saan a mabalin a maadda ti maysa nga awan diay maysa. Agsipud ta ti Dios ket Isu ti ayat, Isu ket maseknan unay maipapan iti kinakillo ken panagrigrigat iti daytoy a lubong, ket iramanna ti Mismo a Bagbagina kadagiti maparparigat ken ti agsagsagaba, a siaanamong Isuna a sumrek iti ut-ot ken ladingit nga inyeg ti dakes iti sangaparsuaan—Isu a Mismo iti kangrunaan a nagsagaba iti amin, kasta unay a ti Dios a Mismo ket Isu iti kadakkelan a biktima ti dakes.

Iti intero a Biblia, ti Dios ket naulit-ulit a nagladingit ken nasaktan gapu iti kinadakes ken panagsagaba agsipud ta ad-adda nga ay-ayatenna ti tunggal tao ngem iti mabalin a mapanunottayo. Ti maysa a tao ket mabalin a makitana ti kinauneg ti ayat ti Dios iti un-unnoy ni Cristo kadagiti tattaona idi kinunana: “ ‘O Jerusalem, Jerusalem a mamapatay cadagiti mammadto, ken mangubor cadagiti maibaon kenca! Naminano a kinayatco nga urnongen coma dagiti annacmo, a cas iti maysa nga upa urnongenna dagiti piecna iti siroc dagiti payacna, ket dica kinayat!’ ” (Mat. 23:37).

Ti Dios ti Biblia, nga Isu ti ayat, ket masansan a nailadawan iti intero a Sursurat a kas naburak ti pusona ken nagladingit gapu iti ayat a natukiad ken ayat a napukaw. Ti intero nga istoria ti Sursurat ket maipapan iti naramidan ken ar-aramiden ti Dios tapno maisubli ti ayat iti tunggal suli ken rengngat ti uniberso. Daytoy ken dagiti adu pay a topiko dagiti maadal iti daytoy a tremestre.

_Ni John C. Peckham ket maysa nga associate editor iti Adventist Review. Iti tiempo a naisurat daytoy, isu ket maysa a propesor ti Teolohiya ken Nacristianoan a Pilosopia idiay Seventh-day Adventist Theological Seminary idiay Andrews University._