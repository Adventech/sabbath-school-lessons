---
title:  Ti Dios Ket Dina Pacaayayoan ti Mamarigat 
date:   29/01/2025
---

Iti intero a Biblia, ti Dios ket maulit-ulit nga ipakitana ti tarigagayna iti pagimbagan ti nailupitlupit ken ti naparparigat ken ti maiyannatop a nalinteg a pungtotna a maibusor kadagiti mangbikbiktima ken mamarparigat. No awan koma iti kinadakes, ti Dios ket saan koma a makapungtot. Ti pungtotna ket maibusor laeng ken kankanayon a maibusor kadagiti mangdangran iti parsuana.

Segun kadagiti Un-unnoy 3:32, 33, ti Dios ket dina pacaayayoan ti mamarigat (litiral, a ti Dios ket saan a mamarigat “manipud iti pusona”). Dina kayat nga iyeg ti panangokom a maibusor kadagiti managaramid iti dakes, ngem iti kamaudiananna ti ayat sapulenna ti kinalinteg [hustisya].

Daytoy a kinapudno ket naipakita iti kinapaut ti panangitultuloy ti Dios a mamakawan kadagiti tattaona ken ti naulit-ulit a panangipaayna kadakuada kadagiti gundaway nga agbabawi ken maikappia koma Kenkuana. Maulit-ulit, babaen kadagiti mammadto, ti Dios inayabanna dagiti tattaona, ngem nagtukiadda a dumngeg (kitaen ti Jer. 35:14–17; Sal. 81:11–14).

`Basaen ti Esdras 5:12 ken idilig dayta iti Jeremias 51:24, 25, 44. Ania ti ilawlawag daytoy maipapan iti panangokom a dimteng iti Jerusalem babaen kadagiti taga Babilonia? (Kitaen met ti 2 Cron. 36:16.)`

Segun iti Esdras 5, kalpasan a dagiti tattao ket dagullit ken awan panagbabawida a nanggargari iti Dios tapno agpungtot, iti ud-udina ti Dios ket pimmanaw ken “inyawatna” dagiti tattao “ ‘iti ima ni Nabucodonosor nga ari ti Babilonia’ ” (Esdras 5:12). Ngem ti Dios ket inaramidna laeng dayta kalpasan nga awanen iti “pamuspusan” (2 Cron. 36:16), ken ti Dios iti ud-udina ket inokomna ti Babilonia gapu iti nalablabes a panangdadael ken panamarparigat iti Juda (Jer. 51:24, 25, 44; idilig iti Zac. 1:15).

Adu dagiti dadduma pay a panangukom nga iladawan ti Sursurat a kas inyeg ti Dios ket nailawlawagda a kas paspasamak nga idiay ti Dios “inyawatna” dagiti tattao kadagiti kabusorda (Oc-oc. 2:13, 14; Sal. 106:41, 42), a kas maitunos kadagiti pangngeddeng dagiti tattao a mangbaybay-a iti Apo ken agserbi kadagiti “didios” dagiti nasnacion (Oc-oc. 10:6–16; Deut. 29:24–26). Ti pungtot ti Dios a maibusor iti dakes, nga iti kamaudianan ket agpatingga iti pannakaikisap ti amin a dakes iti mamimpinsan ken agpaay iti amin, ket nagtaud manipud iti ayatna agpaay iti amin ken manipud iti tarigagayna agpaay iti kamaudianan a pagimbagan ti uniberso, nga iti mismo a bagbagina ket adda a nakataya iti sibubukel a saludsod iti basol ken kinasukir ken kinadakes.

`Kasano a ti kinapudno a saan a kayat ti Dios ti mangyeg iti panangukom a maibusor iti asinoman ket apektaranna ti pannakaawatmo iti nadiosan nga unget ken pungtot? No ti Dios ket natanang nga agpungtot, saan kadi a rumbeng nga ad-adda a naan-anus ken mabayag ti panagituredtayo kadagiti adda iti aglikmuttayo? Kasanotayo a maaramid dayta kabayatan a salakniban ken aywanantayo met dagiti biktima ti dakes nga aramid?`