---
title:  Adalen Pay
date:   31/01/2025
---

Basaen ti surat ni Ellen G. White, “Idolatry at Sinai,” pp. 315–330, iti Patriarchs and Prophets.

Iti lawag ti basol iti nabalitokan a baka, insurat ni Ellen G. White: “Dagiti Israelita ket nakabasolda iti panangliput, ket dayta ket maibusor iti maysa nga Ari a nangited kadakuada kadagiti pagimbagan ken iti turayna ket disnudo nga inkarida dagiti bagbagida nga agtulnog. Tapno ti nadiosan a gobierno ket mataginayonna, ti hustisia ket masapul a maipataw kadagiti traydor. Ngem uray ditoy ti asi ti Dios ket naiparang. Kabayatan a tinaginayonna ti lintegna, inikkanna ti wayawaya nga agpili ken gundaway nga agbabawi dagiti amin. Dagidiay laeng naisina iti nagtultuloy iti panagribelde.

“Nasken a daytoy a basol ket madusa, kas pammaneknek kadagiti aglikmut a nasnacion iti di pannakaay-ayo ti Dios a maibusor iti panagdayaw iti ladladawan. Babaen iti panangiyulog iti hustisya iti nakabasol, ni Moises, kas instrumento ti Dios, ket masapul nga ibatina a nakalanad ti nasolemne ken publiko a protesta a maibusor iti krimenda. Kalpasan daytoy, no dagiti Israelita ket babalawenda ti panagdaydayaw dagiti kabangibang a tribu kadagiti ladladawan, dagiti kabusorda ket isublida kadakuada ti pammabasol a dagiti tattao a mangibagbaga a ni Jehova ket Diosda ket nangaramidda iti urbon a baka ken nagdaydayawda iti dayta idiay Horeb. Kalpasanna nupay mapilitanda a mangbigbig iti nakababain a kinapudno, ti Israel ket mabalinna nga itudo ti nakaam-amak a gasat dagiti nagsalungasing, kas pammaneknek a ti basolda idi ket saan a naipalubos wenno nabaybay-an.

“Ti ayat a saan a nababbaba ngem ti hustisya ti nangkiddaw a ti panangukom ket masapul a maipaay iti daytoy a basol. . . . Asi ti Dios a rinibu ti masapul nga agsagaba, tapno malapdan ti nasken a panangsarungkar iti panangukom kadagiti riniwriwriw. Tapno maisalakan dagiti adu, masapul a dusaenna dagiti sumagmamano.”—Ellen G. White, Patriarchs and Prophets, pp. 324, 325.

**Salsaludsod a pagiinnadalan**:

`Apay ngata a nagadu dagiti tattao a makibalubal iti kapanunotan ti nadiosan a pungtot? Ania iti tumulong kenka a makaawat dayta?`

`Ania dagiti parikut a kanayon a rumsua no dagiti tattao ket sapulenda ti panagibales nga isu a saan a pulos a rimsua idi sinapul ti Dios dayta?`

`Kasano a ti panangukom ti Dios a maibusor iti Israel kalpasan ti panagribelde iti balitok a baka ket maysa met a pangarigan ti nadiosan nga asi? Ania pay a pangarigan iti Sursurat ti mangipakita nga uray ti panangukom ti Dios ket maysa nga aramid ti ayat?`

`Uray pay no maawatantayo a ti Dios ket sililinteg nga agpungtot a maibusor iti dakes ken mangyeg iti panangukom a nabuyogan iti naan-anay a kinahustisya, kasano ti kinapategna kadatayo a liklikantayo iti panangukom kadagiti sabsabali? Pagiinnadalan daytoy nangnangruna iti lawag ti 1 Corinto 4:5.`