---
title:  Ti Dios ket Namayamay nga Agpungtot
date:   27/01/2025
---

Ti Dios ket makaunget iti dakes agsipud ta ti Dios ket isut’ ayat. Ti Dios ket manangngaasi ken naparabur unay a ti maysa a mammadto iti Biblia ket tinubngarna ti Dios gapu ta naasi unay!

`Kitaen ti istoria ni Jonas ket utoben ti inaramid ni Jonas iti napnoan asi a panangpakawan ti Dios kadagiti taga Nineve, idiay Jonas 4:1–4. Ania ti ibaga daytoy kadatayo maipapan ken Jonas, ken maipapan iti Dios? (Kitaen pay ti Mat. 10:8.)`

Ti sungbat ni Jonas iti asi ti Dios ket napateg iti dua a kangrunaan a wagas. Umuna, dayta ket ipakpakitana ti bukod a kinatangken ti puso ni Jonas. Kagurana unay dagiti taga Asiria gapu iti inaramidda iti Israel isu a dina kayat nga ipakita ti Dios iti aniaman nga asi kadakuada.

Anian nga adal nga agpaay kadatayo! Masapul a naannadtayo a mangbantay a maibusor iti daytoy isu met laeng a kababalin, uray pay no kasano a nakaaawat koma dayta. Iti amin a tattao, dagidiay nakaawat iti parabur ti Dios ket bigbigenda koma no kasano a saan a mategged ti parabur ken iti kasta siaanamungtayo koma a mangidanon iti parabur kadagiti sabsabali.

Maikadua, ti sungbat ni Jonas ket pasingkedanna no kasano ti pannakaipangpangruna ti kinamangngaasi ken parabur ti Dios iti kababalinna. Pagaammo unay ni Jonas iti asi ti Dios ta—apagisu agsipud ta ti Dios ket “managparabur ken manangngaasi” ken “natanang nga agpungtot ken nabacnang iti kinamanagayat” (Jon. 4:2)—ni Jonas ammona a ti Apo ket saan nga agtuloy iti panangiyegna iti panangukom a maibusor iti Nineve. Ti Dios ket tratarenna a sililinteg ken siaasi dagiti amin a tattao ken nasnacion.

Ti pagsasao ti Hebreo a naipatarus a “natanang nga agpungtot” wenno “mabayag a panagitured” ket mabalin a litiral a maipatarus nga “atiddog nga agong.” Iti bunggoy dagiti pagsasao ti Hebreo, ti pungtot ket naikuyog a nayarig iti agong, ken ti kaatiddog ti agong ket iladawanna no kasano iti kaatiddogna sakbay a ti maysa a tao ket makaunget.

Iti kasta ngarud, ti panangibaga a ti Dios ket addaan “atiddog nga agong,” ket ipakpakitana a ti Dios ket natanang nga agpungtot ken mabayag ti panagituredna. Kabayatan a saanna nga alaen ti atiddog a tiempo sakbay a dagiti tattao ket makaunget, ti Dios ket mabayag unay ti panagituredna ken naanus, ken itedna iti parabur nga awan baybayadna ken nawadwad unay, ngem dina ikalintegan ti basol wenno saan a dina makita ti kinakillo. No di ket, ti Dios a Mismo ket mangaramid iti panangabbong iti basol ken kinadakes babaen ti kruz tapno agpada nga Isu ket agbalin a nalinteg ken mamaglinteg kadagidiay mamati Kenkuana (Rom. 3:25, 26).

`Napadasam kadin iti saan a panagballigi a mangipakita iti asi wenno parabur iti maysa a tao a nakabasol kenka? Kasano iti kasayaatan a pananglagipmo iti inaramid ti Dios kenka tapno agbalinka nga ad-adda a naparabur kadagiti sabsabali a kas sungbat iti nawadwad a parabur nga impakita kenka ti Dios? Ket, kasano nga aramidentayo daytoy, panangipakita iti asi ken parabur, ngem ditay panangited iti lisensya iti basol wenno panangirurumen wenno panangidadanes?`