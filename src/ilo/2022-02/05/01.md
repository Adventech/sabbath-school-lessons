---
title:  Amin a Nacion ken Babel
date:   23/04/2022
---

### Basaen Agpaay ti Adal ita a Lawas
Gen. 9:18–11:9; Lucas 10:1; Mat. 1:1-17; Lucas 1:26-33, Sal. 139:7–12; Gen. 1:28; Gen. 9:1.

> <p>Paset a Mayulo</p>
> “Gapu itoy ti ciudad nainaganan ti Babel; gapu ta sadiay pinariribuc ni Jehova ti pagsasao ti amin a daga: ket nanipud sadiay inwaras ida ni Jehova iti rabaw ti amin a daga" (Genesis 11:9).

Kalpasan ti Layus, ti istoria ti Biblia ket naiyalis manipud iti pannakaisentro iti maymaysa a tao, ni Noe, a naiturong kadagiti tallo nga annakna a lallaki, "Sem, Cam, ken Jafet." Ti matudtudo a pannakaibaga ni Cam, ti ama ti Canaan (Gen. 10:6, 15), ket iyammona ti kapanunotan a “Canaan,” ti Naikari a Daga (Gen. 12:5), maysa a panangpadpadaan ken Abraham, a ti pammendicionna ket mapan iti amin a nasnacion (Gen. 12:3).

Nupay kasta, ti linya ket napugsat gapu iti Torre ti Babel (Gen. 11:1-9). Maulit manen, dagiti plano ti Dios nga agpaay iti tao ket nasinga. Ti pagpagarupen koma a maysa a bendicion, ti pannakayanak dagiti amin a nasnacion, nagbalin a sabali a pasamak nga agpaay iti sabali a lunod. Dagiti nasnacion nagkaykaysada tapno padpadasenda nga alaen ti lugar ti Dios; ti Dios simmungbat iti pannakaokomda; ken, babaen iti makaulaw a banagna, dagiti tattao naiwaraswarasda iti amin a lubong (Gen. 11:8), iti kasta tinungpalna ti sigud a plano ti Dios a “punnoenyo manen ti daga" (Gen. 9:1).

Iti kamaudiananna, iti laksid ti kinadangkes ti tao, ti Dios pinagbalinna ti dakes nga imbag; kas iti kankanayon, adda Kenkuana ti maudi a balikas. Ti lunod ken Cam idiay uneg ti tolda ti amana (Gen. 9:21, 22) ken ti lunod dagiti naulaw a nasnacion idiay Torre ti Babel (Gen. 11:9) iti, ud-udina, agbalinto a maysa a bendicion nga agpaay kadagiti nasnacion.

_Adalen ti adal ita a lawas tapno maisagana agpaay ti Sabado, Abril 30._