---
title:  Maymaysa a Pagsasao
date:   26/04/2022
---

`Basaen ti Genesis 11:1-4. Apay a dagiti tattao iti "amin a daga” ket sigagagarda unay a manggun-od iti panagmaymaysa?`

Ti sasao nga "iti amin a daga”ket tudtudoenna ti maysa a bassit a bilang dagiti tattao, dagidiay a nabiag kalpasan ti Layus. Ti gapu daytoy a panaguornong ket nalawag nga ipakitana: kayatda iti mangbangun iti maysa a torre a dumanon kadagiti langlangit (Gen. 11:4). Kinaagpaysoanna, ti napaypayso a gandatda ket tapno alaenda ti lugar ti Mismo a Dios, ti Namarsua. Napateg pay, ti pannakailadawan dagiti gandat ken ar-aramid dagiti tattao ket yallangoganna dagiti gandat ken ar-aramid ti Dios idiay istoria ti Panamarsua: “kinunada” (Gen. 11:3, 4; idilig iti Gen. 1:6, 9, 14, ken dadduma pay); “agaramidtay" (Gen. 11:3, 4; idilig iti Gen. 1:26). Ti gandatda ket nalawag unay a naibaga: "'aramidentayo ti pacaidayawantayo'” (Gen. 11:4), maysa a balikas nga agpaay laeng iti Dios (Isa. 63:12, 14).

Iti pangababaan, dagiti mangbangun ti Babel ket kayatda a sukatan ti Dios, ti Namarsua. (Ammotayo no asino iti nangguyogoy dayta, saan kadi? Kitaen ti Isa. 14:14.) Ti lagip ti Layus ket sigurado nga adda pasetna idiay proyektoda. Mangbangunda iti maysa a nangato a torre tapno malasatanda iti sabali a layus, no addantoman iti dumteng, iti laksid ti kari ti Dios. Ti lagip ti Layus ket napagtalinaed idiay tradisyon dagiti taga Babilonia, nupay naballikog, iti pannakaisilpuna iti pannakaaramid ti ciudad ti Babel (Babilonia). Daytoy agpangato a trabaho a mangdanon iti langit ken mangagaw iti pagayatan ti Dios, ket pudno unay, nga ipakpakitana ti espiritu ti Babilonia.

Daytoy iti gapu no apay a ti istoria ti Torre ti Babel ket maysa a napateg a maris idiay libro met ti Daniel. Ti pannakaibaga iti Sinar, nga isu a mangiyammo iti istoria ti Torre ti Babel (Gen. 11:2), ket agparang manen idiay pangruggian ti libro ti Daniel, tapno dutokanna ti lugar a nangyegan ni Nabucodonosor kadagiti al-alikamen ti templo ti Jerusalem (Dan. 1:2). Kadagiti adu a dadduma pay a teksto ti libro, ti pasamak ni Nabucodonosor a mangpatakder iti ladawan [estatua] a balitok, nalabit nga iti isu met la a “tanap,” ket isu iti makailadawan unay iti daytoy nasukog a panunot. Kadagiti sirmatana iti panungpalan, ni Daniel makitana iti isu met laeng a buya dagiti nasnacion ti daga nga aguurnong nga agkaykaysa tapno magun-od ti panagkaykaysa a maibusor iti Dios (Dan. 2:43; Dan. 11:43–45; idilig iti Apo. 16:15, 16), nupay daytoy a gandat ket saan nga agballigi ditoy, kas met iti naaramid iti Babel.

`Maysa a pagaammo unay a mannurat ti Francia iti napalabas a siglo kinunana a ti dakkel a panggep ti sangkataoan ket tapno padasenda "iti agbalin a Dios.” Ania iti adda a maipapan kadatayo, mangrugi ken Eva idiay Eden (Gen. 3:5), a naguyogoy iti daytoy napeggad nga ulbod?`