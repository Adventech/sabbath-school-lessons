---
title:  Ti Lunod ni Cam
date:   24/04/2022
---

`Basaen ti Genesis 9:18–27. Ania iti mensahe iti daytoy karkarna nga istoria?`

Ti aramid ni Noe idiay kauvasanna ket yallangoganna ni Adan idiay Minuyongan ti Eden. Dagiti dua nga istoria ket launenda ti agpada a maris: pannangan iti bunga ket nagbanag iti kinalamolamo; kalpasanna maysa nga abbong, maysa a lunod, ken maysa a bendicion. Isilpu manen ni Noe iti ramutna a naibatay ken Adan ket, daksanggasat laeng, intultuloyna dayta saan a naballigi a pakasaritaan.

Ti binubodan a bunga ket saan a paset ti sigud a plano iti panamarsua ti Dios. Pinanuynoyan ni Noe ti bagbagina, kalpasanna naawan ti panagteppelna ket inussobanna ti bagbagina. Idinto ta nakita ni “Cam” ti kinalamolamona ket iparipiripna ni Eva, nga isu a "nakakita” met iti maiparparit a kayo (Gen. 3:6). Daytoy a pagpadaan ket isingasingna a ni Cam ket saanna laeng a "nakita" a nalimed, a disgrasya laeng, ti kinalamolamo ti amana. Inlawlawlawna a sinar- sarita maipapan dayta, nga awan iti uray panangpadpadasna a mangilemmeng iti parikut ti amana. Iti kasunganina, ti inaramid dagiti kakabsatna a dagus a panangabbong iti amada, kabayatan a pinanawan ni Cam a lamolamo, ket nalawag a panangipakita a dida kayat dagiti inaramid ni Cam.

Ti pagsasaritaan [isyu] a nakataya ditoy ket ad-adu a maipapan iti panangraem kadagiti nagannak. Iti saan a panangdayaw kadagiti nagannakmo, nga isu a mangitakder iti napalabasmo, ket apektaranna ti masakbayam (Exo. 20:12; idilig iti Efe. 6:2). Nagbanag ngarud iti lunod, nga isu a mangimpluwensya iti masakbayan ni Cam ken ti anakna a ni Canaan.

Agpayso, dakkel a nateolohiyaan a biddut ken nainsiriban a krimen ti panangaramat iti daytoy a teksto a mangikalintegan kadagiti teorya a panamaglalasin (racist) a maibusor iti siasinoman. Ti padto ket nakedngan laeng ken Canaan, ti anak ni Cam. Ti nagsurat ti Biblia ket panpanunotenna ti sumagmamano kadagiti dakes nga ar-aramid dagiti Cananeo (Gen. 19:5-7, 31-35).

Mainayon pay, ti lunod ket launenna ti maysa a kari ti bendicion, nga agay-ay- ayam iti nagan a "Canaan," nga isu a naggapu iti verbo a kana', kayatna a saoen "parukmaen.” Babaen iti pannakaparukma ni Canaan a dagiti tattao ti Dios, dagiti kaputotan ni Sem, a makastrek iti Naikari a Daga ken mangisagana ti dalan nga agpaay iti umay a Misias, nga isu a mangpadakkel ken Jafet "cadagiti sapaw ni Sem” (Gen. 9:27). Daytoy ket maysa a naimpadtoan a sasao a mangilawlawa iti tulag ti Dios kadagiti amin a nasnacion, nga isu a mangarakop iti mensahe ti Israel a pannakaisalakan ti lubong (Dan. 9:27; Isa. 66:18–20; Rom. 11:25). Ti lunod ni Cam ket, kinaagpaysoanna, agbalinto a maysa a bendicion nga agpaay iti amin a nasnacion, pakairamanan iti siasinoman a kaputotan ni Cam ken Canaan a mangawat iti pannakaisalakan nga intanggaya ti Dios kadakuada.

`Ni Noe, ti "banwar” ti Layus, nabartek? Ania koma ti ibaga daytoy kadatayo maipapan no kasano a rinukertayo amin ken no apay a masapultayo iti parabur ti Dios iti tunggal kanito iti panagbiagtayo?`