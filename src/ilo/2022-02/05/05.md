---
title:  “Bumabatayo”
date:   27/04/2022
---

`Basaen ti Genesis 11:5-7 ken Salmo 139:7–12. Apay a bimmaba ti Dios ditoy daga? Ania idi ti pasamak a nangtignay daytoy nadiosan nga aramid?`

Iti kasunganina, nupay dagiti tattao ket agpangpangatoda, ti Dios ket masapul a bumaba kadakuada. Ti yuolog ti Dios ket maysa a panangpasingked iti panagturayna. Ti Dios ket kankanayon latta nga adda iti labes ti pannakadanontayo a tattao. Aniaman nga aramiden ti tao a mapan Kenkuana tapno sumabat Kenkuana idiay langit ket awan kapapaayanna ken nakakatkatawa. Awan duadua, dayta iti gapuna no apay, tapno isalakannatayo, ni Jesus bimmaba kadatayo; pudno unay, nga awan iti sabali a wagas Kenkuana a mangisalakan kadatayo.

Maysa a dakkel a kasungani idiay istoria ti Torre ti Babel ket makita idiay sasao ti Dios: "tapno kitaenna ti ciudad ken ti torre” (Gen. 11:5). Ti Dios ket saan a masapul a bumaba a mangkita (Sal. 139:7–12; idilig iti Sal. 2:4), ngem inaramidna latta. Ti kapanunotan ket ipaganetgetna ti pannakiraman ti Dios iti sangkataoan.

`Basaen ti Lucas 1:26–33. Ania ti isuro daytoy kadatayo maipapan ti ibababa ti Dios kadatayo?`

Ti ibababa ti Dios ket ipalagipna pay kadatayo ti principio ti kinalinteg babaen ti pammati ken aramid ti parabur ti Dios. Aniaman pay a trabaho iti aramidentayo nga agpaay iti Dios, Isu ket kaskasdi a bumaba tapno sumabat kadatayo. Saan a ti aramidentayo nga agpaay iti Dios iti mangyeg kadatayo Kenkuana ken iti pannakasubbot. No di ket, dayta ket ti panagtignay ti Dios nga agturong kadatayo iti mangisalakan kadatayo. Kinaagpaysoanna, mamindua a ti teksto ti Genesis ket saritaenna maipapan ti “ibababa" ti Dios, nga isu a kas la mangipakita no kasano iti kadakkel iti pakaseknanna maipapan iti mapaspasamak idiay.

Segun iti teksto, ti Apo kayatna nga ikkan ti panagpatingga iti nauneg ti pannakairamutna a panagkaykaysada, nga isu a-gapu iti natnag a kasasaadda-ket mabalin a mangiturong laeng iti ad-adu pay a kinadakes. Dayta iti gapu no apay a pinilina a riniribok dagiti pagsasaoda, nga isu a mangyeg iti panagpatingga iti nagkaykaysa a gandatda.

“Dagiti gandat dagiti agbangbangun iti Babel ket nagpatingga iti bain ken pannakaabak. Ti monomento ti kinapasindayawda nagbalin a pakalaglagipan iti kinamaagda. Ngem dagiti tattao ket agtultuloy a mangar-aramid iti isu met laeng a dalan—agtaltalek iti bagi, ken tuktukiadenda iti linteg ti Dios. Dayta iti principio a pinadpadas ni Satanas nga aramiden idiay langit; isu met laeng ti nangituray ken Cain iti panangidatag iti datonna.”—Ellen G. White, PATRIARCHS AND PROPHETS, p. 123.

`Kasano iti pannakakitatayo idiay istoria ti Torre ti Babel iti sabali pay nga ehemplo ti nataoan a kinapasindayaw ken kasano, a mamimpinsan, a saan nga agballigi? Ania dagiti napersonalan nga ad-adal a maalatayo manipud iti daytoy nga istoria.`