---
title:  Ti Kapuonan ti Genesis
date:   25/04/2022
---

Ti panagsasaganad ti pakaammoan maipapan iti tawen ni Noe ket ipabigbigna kadatayo a ni Noe ket agservi a kas maysa a pagsilpoan dagiti sibilisasyon iti sakbay-ti-Layus ken iti kalpasan-ti-Layus. Ti maudi a dua a bersikulo iti immuna nga istoria (Gen. 9:28, 29) ket isublidatayo iti maudi a pagsilpoan ti kapuonan ni Adan (Gen. 5:32). Agsipud ta natay ni Adan idi a ni Lamec, ti ama ni Noe, ket agtawen iti 56, ni Noe ket sigurado ket ngata a nangnangngegna dagiti is-istoria maipapan ken Adan, nga isu a mabalin a naiyal-allatiwna kadagiti kaputotanna iti sakbay ken kalpasan ti Layus.

`Basaen ti Genesis 10. Ania iti panggep daytoy a kapkapuonan idiay Biblia? (Kitaen pay ti Lucas 3:23–38.)`

Ti kapuonan a naibatay idiay Biblia ket adda tallo a pagkurianna. Umuna, ipaganetgetna ti kababalin ti pakasaritaan dagiti paspasamak iti Biblia, nga isu a nainaig kadagiti napaypayso a tattao nga isu a nagbiag ken natay a dagiti al-aldawda ket apagisu a nabilang. Maikadua, iladawanna ti panagtultuloy manipud angged agingga iti agdama a panawen ti nagsurat, a mangipasdek iti maysa a nalawag a panagsilpu ti napalabas agingga iti "agdama." Maikatlo, ipalagipna kadatayo ti kinarasi ti tao ken ti nakalkaldaang a pinataud ti lunod ti basol ken iti makapatay a bungana kadagiti isuamin a kapkaputotan a simmaruno.

Paliiwen a ti panamaglalasin ti "Hamite," "Semite,” ken “Japhethite" ket saanna suroten ti nalawag a pagsurotan. Dagiti 70 a nasnacion yanninawda dagiti 70 a kamkameng ti pamilya ni Jacob (Gen. 46:27) ken dagiti 70 a lallakay ti Israel idiay let-ang (Exo. 24:9). Ti kapanunotan ti maysa a pagnunomoan dagiti 70 a nasnacion ken dagiti 70 a lallakay ket isingasingna ti trabaho ti Israel kadagiti nasnacion: “Idi ti Cangatoan unay intedna cadagiti nasnacion dagiti tawidda, idi pinagsisinana dagiti annac dagiti tattao, inwayangna dagiti bedbeddeng dagiti il-ili a mayannatup iti bilang dagiti annac ti Israel” (Deut. 32:8.). Iti isu met laeng a wagas, ni Jesus imbaunna dagiti 70 a disipolos a mangibangelio kadagiti nasnacion (Lucas 10:1).

Ti ipakita daytoy a pakaammo kadatayo ket ti diretso a panagsilpo ni Adan ken dagiti patriarka; isuda amin ket tattao a naibatay iti pakasaritaan, napaypayso a tattao manipud ken Adan ken dagiti sumarsaruno. Daytoy ket tulongannatayo pay a makaawat a dagiti patriarka ket naaddaanda iti diretso a pannakilangen kadagiti saksi nga isu a naaddaanda kadagiti napersonalan a lagip kadagitoy a kadaanan a paspasamak.

`Basaen ti Mateo 1:1-17. Ania ti isuro daytoy kadatayo maipapan no kasano a dagitoy a tattao ket naibatayda amin iti pakasaritaan? Apay nga iti panangammo ken panamati a pudnoda a tattao ket napateg iti pammatitayo?`