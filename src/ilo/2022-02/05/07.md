---
title:  Adalen Pay
date:   29/04/2022
---

Basaen ti surat ni Ellen G. White, "The Tower of Babel," pp. 117-124, iti PATRIARCHS AND PROPHETS.

"Inkeddengda ti mangbangun iti maysa a ciudad, ket iti uneg dayta ket maysa a torre a kasta unay iti kangatona. . . . Dagitoy a proyekto ket naaramid a manglapped kadagiti tattao iti pannakaiwaras kadagiti babassit a bunggoy. Ti Dios ket inturongna dagiti tattao a maiwaraswaras iti amin a daga, tapno punnoen ken iturayan dayta; ngem dagitoy nga agbangbangun ti Babel inkeddengda a salimetmetan ti komonidadda nga agkaykaysa a maysa a bagi, ken tapno mangbangun iti maysa a pagarian nga iti ud-udina ket arakupenna ti sibubukel a daga. Iti kasta ti ciudadda ket mabalin nga agbalin a ciciudad ti maysa a sangalubongan a pagarian; ti dayagna ket mandaranna ti panangdayaw ken panagraem ti lubong ket ipaayda kadagiti nangirugi iti pannakabigbig. Ti nakaskasdaaw a torre, dumanon kadagiti langlangit, ket naisangrat nga agtakder a kas monomento iti pannakabalin ken sirib dagiti nangbangun, mamagtaginayon iti nasayaat a pakasaritaanda agingga kadagiti maud-udi a kapkaputotan.

"Dagiti agnaed iti tanap ti Sinar ket dida pinati ti tulag ti Dios nga Isu ket saanen a mangyeg manen iti maysa a layus ti daga. Adu kadakuada iti nangilibak iti kaadda ti Dios ket ti layus ket gapu ta pinataud ti natoralesa. Dagiti dadduma ket namatida iti maysa a Kangatoan a Nabiag, ket Isu iti nangdadael kadagiti tattao ti lubong iti sakbay ti layus; ket dagiti puspusoda, kas iti dayta ken Cain, timmakder iti panangsukir a maibusor Kenkuana. Maysa a panggep iti sangoananda iti gapu a panangbangunda iti torre ket tapno maipasiguradoda ti talgedda iti kanito nga adda sabali a layus. Iti panangitultuloyda iti patakder iti maysa a nangatngato nga amang ngem ti nadanon dagiti dandanum idi Layus, impagarupda nga ikabilda dagiti bagbagida iti labes dagiti amin a mabalin a peggad. Ket kas mabalindan iti umuli iti lugar dagiti ul-ulep, ninamnamadan a maammoanda ti gapu ti Layus. Ti sibubukel a trabaho ket naaramid a kaskasdi a mangitan-ok ken mangiyad-adu pay iti kinapasindayaw kadagiti mangiturturong ken tapno ibaw-ingda dagiti panpanunot dagiti masakbayan a kapkaputotan manipud iti Dios ken iturongda ida iti panagdaydayaw ti ladladawan.”—Ellen G. White, PATRIARCHS AND PROPHETS, pp. 118, 119.

**Salsaludsod a Pagiinnadalan**:

`Ania ti adda kadatayo a pagwadan manipud ti pakasaritaan [historya], wenno uray pay iti agdama, iti riribok a mabalin a dumteng kadagidiay a mangsapul a mangaramid iti maysa a nagan nga agpaay kadagiti bagbagida?`

`Kasano, kas maysa nga iglesia, a maliklikantayo ti peggad, uray no ditay am-ammo, a mangbangbanguntayo iti bukodtayo a Torre ti Babel? Ania dagiti wagas a nalabit nga ar-aramidentayo daytoy a ditay am-ammo?`