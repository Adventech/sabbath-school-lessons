---
title:  Ti Pammati ni Abraham
date:   08/05/2022
---

`Basaen ti Genesis 15:1-21 ken Roma 4:3, 4,9, 22. Kasano iti panangipakita ni Abram iti kaipapanan ti agbiag babaen ti pammati? Ania ti kaipapanan ti daton nga impaaramid ti Dios ken Abram?`

Ti immuna a sungbat ti Dios iti pakaseknan ni Abram maipapan iti maysa a tawid (Gen. 15:1-3) ket isu ket maaddaan iti maysa nga anak a lalaki nga “agtaudto iti unegmo” (Gen. 15:4). Isu met laeng a sasao ti inaramat ni mammadto a Natan a mangitudo iti kaputotan ti masakbayan a Napulotan nga ari (2 Sam. 7:12). Ni Abram ket napatalgedan ket "pinatina ni Jehova" (Gen. 15:6), agsipud ta naawatanna a ti pannakatungpal ti kari ti Dios ket agdas-al saan nga iti bukodna a kinalinteg no di ket iti kinalinteg ti Dios (Gen. 15:6; idilig iti Rom. 4:5, 6).

Ti kapanunotan ket naisalsalumina, nangnangruna iti dayta a kultura. Iti relihiyon dagiti kadaanan a taga Egipto, kas pangarigan, ti pannakaukom ket maibatay iti panangbilang kadagiti ar-aramid ti kinalinteg iti maysa a tao a maidilig iti kinalinteg ti babai a didiosen a Maat, nga isu a mangibagi iti nadiosan a kinalinteg. Iti pangababaan, masapul a teggedem ti “pannakaisalakan.”

Ti Dios ngarud ket nangikabil iti maysa a nainsakripicioan a ceremonia nga aramiden ni Abram. Kangrunaanna, ti daton ket mangitudo iti ipapatay ni Cristo nga agpaay kadagiti basbasoltayo. Dagiti tattao ket maisalakanda babaen ti parabur, ti sagut ti kinalinteg ti Dios, nga isimboloan dagitoy a datdaton. Ngem daytoy a matudtudo a ceremonia ket idanonna dagiti matudtudo a damag ken Abram. Ti pannangan dagiti sawi kadagiti maidaton nga an-animal (Gen. 15:9-11) ket kaipapananna a dagiti kaputotan ni Abram ket agsagrapda iti pannakaadipen iti maysa a panawen ti“ 'uppat a gasut a tawtawen' (Gen. 15:13), wenno uppat a kapkaputotan (Gen. 15:16). Kalpasanna iti maikapat a kaputotan, dagiti kaputotan ni Abram ket agsublidanto ditoy'” (Gen. 15:16).

Ti maudi a buya ti nainsakripicioan a ceremonia ket napnoan adu a buya: "maysa nga aluten a sidadarang a naglasat iti baet dagidiay a pisi” (Gen. 15:17). Daytoy naisalsalumina a buya ket ipakpakitana ti panangitalaga ti Dios a mangtungpal iti kari ti Tulagna a mangited iti daga kadagiti kaputotan ni Abram (Gen. 15:18).

Dagiti beddeng daytoy a Naikari a Daga," "manipud iti carayan ti Egipto, inggana iti carayan a dackel, ti carayan nga Eufrates' ” (Gen. 15:18) ket ipalagipna kadatayo dagiti nagbebeddengan ti Minuyongan ti Eden (idilig iti Gen. 2:13, 14). Gapuna, daytoy a padto ket ad-adu pay iti ipakitana ngem iti Exodo laeng ken ti maysa a daga a pagnaedan ti Israel. Iti adayo a panangkita iti daytoy a padto, iti panangala dagiti kaputotan ni Abraham iti ili a Canaan, ket rumsua ti kapanunotan ti maudi-a-panawen ti pannakaisalakan dagiti tattao ti Dios nga isu nga agsubli idiay Minuyongan ti Eden.

`Kasano a masursurotayo a salimetmetan ti panangisentro ken Cristo ken ti kinalintegna a kas isu laeng ti namnama ti pannakaisalakan- tayo? Ania iti mapasamak no padpadasentayo nga irugi a bilangen dagiti naimbag nga ar-aramidtayo?`