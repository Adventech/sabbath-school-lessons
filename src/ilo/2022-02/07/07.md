---
title:  Adalen Pay
date:   13/05/2022
---

Basaen ti sursurat ni Ellen G. White, “The Law and the Covenants, "pp. 370-373, iti PATRIARCHS AND PROPHETS.

Ti anus ken natibker a pakaasi ni Abraham iti Dios a maipagpagapu kadagiti tattao ti Sodoma (Gen. 18:22–33) ket mangpabileg koma kadatayo a mangikarkararag kadagiti nadangkes, uray pay no agparparangda iti maysa nga awanan namnama a kasasaad ti basol. Mainayon pay, ti siiimdeng a sungbat ti Dios iti panangipapilit ni Abraham, ken ti iyaanamongna a mamakawan a maipagpagapu laeng kadagiti “sangapulo” a nalinteg a tattao ket maysa a “makabalbaliw" a kapanunotan, a kas iti panangibaga ni Gerhard Hasel:

"Iti maysa a dakkel a makabalbaliw a wagas ti kadaanan a panpanunot dagiti adu, nga isu a nangyeg iti pannakadusa iti awan basolna a kamkameng gapu iti pannakilangenna iti nakabasol, ket nabalbaliwan iti maysa a kabarbaro a banag: ti kaadda iti maysa a natda a nalinteg a tao ket mabalin nga adda mamagtaginayon a trabahona nga agpaay iti amin. ... A maipagpagapu iti nalinteg a natda, ni Yahweh, iti kinalintegna (tsedaqah), ket pakawanenna ti ciudad. Daytoy a kapanunotan ket nailawlawa idiay naimpadtoan a panangibaga ti Adipen ni Yahweh nga Isu nga agaramid iti pannakaisalakan nga 'agpaay iti adu.'”—Gerhard F. Hasel, THE REMNANT: THE HISTORY AND THEOLOGY OF THE REMNANT IDEA FROM GENESIS TO ISAIAH, 3rd edition (Berrien Springs, MI: Andrews University Press, 1980), pp. 150, 151.

“Amin ti aglikmuttayo ket karkararua nga agpabpababa nga agturong iti pannakadadael a kas awanan namnama, kas nakabutbuteng, a kas iti dayta nagtinnag iti Sodoma. Tunggal aldaw, ti ruangan ti kaasi dagiti dadduma ket agserserran. Tunggal oras, dadduma ket lumablabasdan iti labes ti pannakadanon ti asi. Ket sadino ngay ti ayanda dagiti timek a mangpakdaar ken mangibaga ken mangawis iti managbasol nga umadayu manipud iti daytoy nakabutbuteng a pakadadaelan? Sadino ti ayan dagiti im-ima a naiyunnat a mangisubli kenkuana manipud patay? Sadino ngay ti ayanda dagidiay nga addaan iti kinapakumbaba ken managibtor a pammati ket makipakpakaasi iti Dios nga agpaay kenkuana? Ti espiritu ni Abraham ket isu ti espiritu ni Cristo. Ti Anak ti Dios ket Isu a Mismo ti dakkel a Manangibabaet iti biang ti managbasol. Isu a nangbayad iti pateg iti pannakasubbotna ket ammona ti pateg ti kararua ti tao.”—Ellen G. White, PATRIARCHS AND PROPHETS, p. 140.

**Salsaludsod a Pagiinnadalan**:

`Ti laeng bullalayaw ken ti pannakakugit dagiti nanaganan a "tanda ti tulag.” Ania dagiti banbanag a pagpapadaan ken pagdudumaan dagiti dua a tulag?`

`Nupay inayaban ti Dios, ken nupay masansan a naaramat idiay Baro a Testamento a kas ulidan no ania ti kayat a saoen ti agbiag babaen ti pammati, ni Abraham no dadduma ket agbiddut met. Ania dagiti adal a masursurotayo koma ken saan a sursuroen manipud iti ulidanna?`

`Dadduma a tattao ket supringenda ti kapanunotan a ti Dios ket dusaenna ti napukaw, a kunkunada a daytoy nga aramid ket maibusor iti ayat ti Dios. Kasano iti panangsungbattayo kas mamati a, wen, ti Dios ket dusaenna ti napukaw, iti argumento a ti Dios ket saanna a dusaen ida?`