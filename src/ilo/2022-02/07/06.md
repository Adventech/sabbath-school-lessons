---
title:  Ni Lot Idiay Sodoma
date:   12/05/2022
---

`Basaen ti Genesis 18:16-19:29. Kasano a ti naimpadtoan a panagministro ni Abraham ket balbaliwanna ti pagrebbenganna ken Lot?`

Ni Abraham ket kapaspasingked laeng manen idiay kari ti Dios nga isu ket maaddaan iti maysa nga anak a lalaki. Ngem, imbes a maragsakan iti naimbag a damag, isu ket sigagagar a nakiin-innadal iti Dios maipapan iti gasat ni Lot idiay Sodoma. Ni Abraham ket saan laeng a mammadto nga isu a pangiparangarangan ti Dios iti pagayatanna; isu ket maysa met a mammadto a mangibabaet iti biang ti nadangkes. Ti sasao ti Hebreo a “nagtactacder pay laeng iti sangoanan ni Jehova” (Gen. 18:22) ket maysa a kita ti sasao nga agpaay iti panangikarkararag.

Kinaagpaysoanna, ni Abraham ket kinaritna ti Dios ken nakitawtawar Kenkuana nga ispalenna ti Sodoma, nga idiay ti pagnanaedan ti kaanakanna. Inrugina manipud iti 50 a nagpabpababa iti 10, ti Dios insalakanna koma dagiti tattao ti Sodoma no adda laeng 10 kadagiti taga Sodoma a nalinteg.

Agpayso, no ti maysa ket basaenna ti istoria no ania iti napasamak idi dagiti dua nga angel ket napanda ken ni Lot tapno mangpakdaar kenkuana iti umay a mapasamak (Gen. 19:1-10), makitatayo no kasano iti kinadakes ti nagbalinan dagiti tattao. Dayta ket pudno unay a nadangkes a lugar, kas iti adu kadagiti nasnacion iti aglikmutda; maysa a gapu no apay, nga iti ud- udina, ket napapanawda manipud iti dayta a daga (kitaen ti Gen. 15:16).

“Ket itan ti maudi a rabii ti Sodoma ket umas-asideg. Dagiti ul-ulep nga agibales ket naibatogdan dagiti anniniwanda iti ngatoen ti napasnek a ciudad. Ngem dagiti tattao dida ammo. Kabayatan nga umas-asideg dagiti angel iti misyonda a mangdadael, dagiti tattao ket agar-arapaapda iti kinarang-ay ken ragragsak. Ti maudi nga aldaw ket kas la latta kadagiti dadduma nga al-aldaw nga umay ken aglabas. Nagtinnag ti buya ti rabii a napintas ken natalged. buya nga awan iti pakaidiligan iti kinapintasna ket nadigus kadagiti raya ti lumlumneken nga init. Ti kinalamiis ti sumipnget ket inayabanna dagiti agnanaed iti ciudad, ken dagiti umariwekwek nga agsapsapul-iti-ragragsak ket mapan ken agsublida, naisangrat iti panagragragsak iti dayta nga oras. Ellen G. White, PATRIARCHS AND PROPHETS, pp. 157, 158.

Iti kamaudiananna, ti Dios inispalna laeng ni Lot, ti asawana, ken dagiti dua nga annakna a babbai (Gen. 19:15), nganngani kagudua iti 10. Dagiti manugangna a lallaki, a dida inkaskaso ti pakdaar ni Lot, nagtalinaedda idiay ciudad (Gen. 19:14).

Dayta napintas nga ili, ket nadadael ngarud. Ti verbo ti Hebreo a hafakh, "dinadaelna,” ket masarakan iti adu a daras iti daytoy a teksto (Gen. 19:21, 25, 29) ken iladladawanna iti pannakadadael ti Sodoma (Deut. 29:23, Amos 4:11). Ti kapanunotan ket dayta nga ili ket "nabaliktad.” Kas met latta iti Layus "binaliktadna" ti sigud a panamarsua (Gen. 6:7), ti pannakadadael ti Sodoma ket maysa a "pannakabaliktad” ti minuyongan ti Eden (Gen. 13:10). Iti pannakadadael ti Sodoma, naited kadatayo iti pakpakauna a pannakadadael met inton panawen-ti-panungpalan (kitaen ti Judas 7).