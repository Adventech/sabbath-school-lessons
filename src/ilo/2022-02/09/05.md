---
title:  Ti Bendicion ti Pamilya
date:   25/05/2022
---

Ken Jacob ti maudi a pito a tawtawen ti pannakakayaw ket maysa a dadagsen, ket nupay kasta, dagitoy met ket isuda dagiti kabubungaan a tawtawen. Ni Jacob ket agbalin nga ama ti 11 kadagiti 12 nga an-annak nga agbalin a kapuonan dagiti tattao ti Dios.

Daytoy a segkay ket buklenna ti sentro ti istoria ni Jacob (Gen. 25:19– 35:26), ken dayta ket mangrugi ken agpatingga iti kangrunaan a sasao ti Dios a "linuctanna ti aanacanna," tudtudoenna ni Lea (Gen. 29:31) ken ni Raquel (Gen. 30:22). Iti tunggal kanito a daytoy a sasao ket sarunoen dagiti panaganak, ti pakakitaan ket dagitoy a panaganak ket bunga ida ti datdatlag nga aramid ti Dios.

`Basaen ti Genesis 29:31–30:22. Kasano iti pannakaawattayo, ita nga aldaw, iti kaipapanan ti mapaspasamak ditoy?`

Ti Dios linukatanna ti aanakan ni Lea, ket naaddaan iti maysa nga anak a lalaki a ni Reuben, a ti naganna ket launenna ti verbo a ra'ah, a ti kaipapananna ket “makita." Agsipud ta ti Dios "nakitana” a ni Lea ket saan nga inay-ayat ni Jacob (Gen. 29:31), daytoy nga ubing ket gungguna iti ladingit ken rigrigatna.

Mainayon pay, intedna ti nagan a Simeon, a launenna ti verbo a shama“, “nangngeg," iti maikadua nga anakna a lalaki, agsipud ta ti Dios ket “nangngegna” (shama') ti kinauneg ken pannakaibabain ti lidayna ket, iti kasta, naaddaan iti asi a kas iti pannakangngegna iti rigrigat ni Agar (Gen. 29:33).

Ti lalaki nga anak ni Lea a “Simeon” ket yallangoganna met ti lalaki nga anak ni Agar nga “Ismael," a ti kayatna a saoen ket "ta nangngeg ni Jehova” (kitaen ti Gen. 16:11). Idi iyanak ni Lea iti maudi nga anakna a lalaki, pinanagananna iti Juda, a ti kayatna a saoen ket "panagdaydayaw.” Ni Lea ket saannan a tudtudoen ti ladingitna wenno ti bendicionna. Isentrona lattan iti Dios ken iti panangidaydayaw Kenkuana gapu iti paraburna.

Nakaskasdaaw unay, ta idi laeng saanen nga aganak ni Lea a ti Dios ket "nalagipna" ni Raquel ket linukatanna ti aanakan ni Raquel (Gen. 30:22). Ni Raquel, ti maay-ayat nga asawa, ket naguray iti pito a tawtawen kalpasan a naasawaan, ken 14 a tawtawen kalpasan iti pannakailantipna ken Jacob, sa maaddaan iti umuna nga anakna a lalaki (Gen. 29:18, 27; idilig iti Gen. 30:25). Impanaganna kenkuana ti nagan a “Jose” a mangipakita a ti Dios ket " 'iniccat ti Dios ti['asaf pacaibabainac'” ken “ 'nayonan (yasaf] coma caniac ni Jehova ti sabali nga anac a lalaki'” (Gen. 30:23, 24). Uray pay no kasano iti kinadakes iti sumagmamano kadagitoy nga ar-aramid, ti Dios ket kaskasdi a nabalinanna nga inaramat dagitoy nga ar-aramid, uray pay no saanna nga impalubos ida, tapno mangaramid iti maysa a nacion manipud iti kaputotan ni Abraham.

`Ania dagiti wagas a daytoy nga istoria ket iparangarangna a dagiti panggep ti Dios ket matungpaldanto idiay langit ken ditoy daga, iti laksid dagiti nataoan a biddut ken pagkurkurangan?`