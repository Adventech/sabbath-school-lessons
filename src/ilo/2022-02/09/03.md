---
title:  Ti Agdan ni Jacob
date:   23/05/2022
---

Apaman a naammoan ni Esau a naawat ni Jacob iti pamendicion ti amana, naawatanna nga isu ket naallilaw ken ginamsawan ti kabsatna (Gen. 27:36), ket kayatna a papatayen (Gen. 27:42). Ni Rebekah ket madanagan ket kayatna a malappedan daytoy a krimen a pagdaksan dagiti dua nga annakna a lallaki (Gen. 27:45). Isu nga, iti tulong ni Isaac (Gen. 28:5), ni Rebecca ginuyogoyna ni Jacob a pumanaw a mapan idiay ayan ti pamilyana (Gen. 27:43). Iti dalanna nga agturong iti pannakakayaw, ni Jacob nasabatna ti Dios iti maysa a tagtagainep idiay maysa a lugar a naganenna iti Bethel, “ti balay ti Dios,” ket idiay mangaramid iti maysa a sapata.

`Basaen ti Genesis 28:10–22. Idilig iti Genesis 11:1-9. Kasano a ti Bethel ket naiduma manipud iti Babel? Ania nga adal iti masursurotayo maipapan iti pannakaikayamettayo iti Dios manipud iti kapadasan ni Jacob idiay Bethel ken iti napasamak idiay Babel?`

Iti daytoy a tagtagainep, makita ni Jacob iti maysa a naisalsalumina nga agdan a naisilpu iti Dios. Isu met laeng a sao ti Hebreo, ti natsav, ket naaramat a mangitudtudo iti agdan a "naipatacder iti daga” (Gen. 28:12) ken ni Jehova "nagtacder iti rabawna” (Gen. 28:13), a kas la ti agdan ken ni Jehova ket isu met laeng a banag.

Ti agdan ket naisilpu iti dayta gandat idiay Babel a mangdanon iti langit. Kas iti Torre ti Babel, ti agdan ket danunenna ti "ruangan ti langit." Ngem kabayatan a ti Torre ti Babel ket itakderanna ti nataoan nga aramid nga agpangato a mangdanon iti Dios, ti agdan ti Bethel ipaganetgetna a ti yaasideg iti Dios ket mabalin laeng a magun-od babaen iti Dios nga umay kadatayo, ket saan a babaen iti nataoan nga aramid.

Iti “bato” nga isu a nangikabilan ni Jacob iti olona ken nakaaddaan ti tagtagainepna, dayta ket nagbalin a simbolo ti beth-E1, "ti balay ti Dios” (Gen. 28:17; idilig iti Gen. 28:22), nga isu a mangitudo iti templo, ti santuario, ti sentro ti makaisalakan nga aramid ti Dios nga agpaay iti sangkataoan.

Ngem, ni Jacob ket saanna a kedngan iti naespirituan ken iti nakaskasdaaw iti panangipakitana iti panagdaydayaw ken ti rikna a panagamanga maipapan iti napasamak kenkuana. Dayta ket, kayatna iti sumungbat a sititibker, iti banag nga akinruar. Gapuna, ni Jacob nagkeddeng a "mangted iti apagkapullo” ken Apo Dios, saan a tapno magun-odna ti bendicion ti Dios no di ket kas maysa a sungbat a napnoan panagyaman iti sagut ti Dios, nga isu a naiteden kenkuana. Manen ditoy ket makitatayo ti nabayagen a kapanunotan ti apagkapullo sakbay pay ti itataud ti nacion nga Israel.

`Basaen manen ti Genesis 28:11. Ti “apagkapullo” ket naala manipud "cadagiti amin nga itedmonto caniac" (Gen. 28:22). Ania a napateg a banag ti alaentayo koma manipud iti kuna ni Jacob maipapan iti apagkapullo ken no ania dayta?`