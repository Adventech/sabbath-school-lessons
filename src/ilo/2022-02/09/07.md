---
title:  Liksion
date:   27/05/2022
---

Ti Dios pinilina ni Jacob, saan a gapu ta isu ket maikari iti dayta, no di ket gapu iti Paraburna. Ket nupay kasta, ni Jacob ket impapatina iti nagtrabaho ta padpadasenna iti maikari iti parabur, a daytoy ket agsupadi. No isu ket maikari iti dayta, dayta ket saan a parabur nokua; dayta ket agbalin nga ar-aramid (kitaen ti Rom. 4:1-5), nga isu a maisupadi iti evangelio. Iti laeng ud-udina a mangrugi a maawatan ni Jacob iti kinapateg ti parabur ti Dios ken no ania iti kaipapanan iti agtalek iti Dios, iti agbiag babaen ti pammati, ken iti agbalin a naan-anay nga agtalek iti Dios. Ti kapadasan ni Jacob ket aglaun iti maysa a napateg nga adal agpaay iti managarapaap [ambisyoso) a tao: dika ikarkarigatan nga idur-as ta bagbagim a pakadadaelan met dagiti sabsabali.

"Impagarup ni Jacob a magun-odna iti kalintegan ti kinainauna babaen ti panangallilaw, ngem nasarakanna ti bagbagina a nauppapay. Impagarupna a napukawna ti isuamin a banbanag, ti pannakaisilpuna iti Dios, ti pagtaenganna, ken amin, ket adda idiay ti maysa a nauppapay nga agwalangwalang. Ngem ania iti inaramid ti Dios? Isu ket kimmita kenkuana iti kasasaadna nga awanan iti namnama, nakita iti pannakauppapayna, ket nakitana nga adda iti maysa a banag a mabalin a mangisubli iti dayag ken Apo Dios. Iti saan a nagbayag a pannakakitana iti kasasaadna Isu ket imparangna ti datdatlag nga agdan, nga isu a mangitakder ken Jesu-Cristo. Adtoy iti maysa a tao, nga isu a nakapukaw iti amin a pannakaisilpuna iti Dios, ket ti Dios ti langit ket kimmita kenkuana ket immanamong a ni Cristo ket rangtayanna ti gutbaw nga inaramid ti basol. Nalabit a kimmitatayo ket kinunatayo, tarigagayak iti langit ngem kasano iti pannakadanontayo dayta? Makitak nga awan ti dalan. Dayta iti panangipagarup ni Jacob, ket iti kasta ti Dios impakitana kenkuana ti sirmata ti agdan, ket dayta nga agdan ket isilpuna ti daga iti langit, babaen kenni Jesu-Cristo. Ti maysa a tao ket maulina dayta, ta ti puonna ket agdisso iti daga ket ti murdongna ket dumanon iti langit.”—Ellen G. White Comments, THE SDA BIBLE COMMENTARY, vol. 1, p. 1095.

**Salsaludsod a Pagiinnadalan**:

`Kitaen ti kababalin dagitoy a tattao (Isaac, Rebecca, Jacob, Esau, Laban, Raquel, Lea) iti sumagmamano kadagitoy nga is-istoria ti nasagradoan a pakasaritaan. Kitaen dagiti amin nga ulbod ken allilaw a nairaman. Ania ti isuro daytoy kadatayo maipapan iti kadawyan a kababalin ti tao ken ti parabur ti Dios?`

`Kabayatan a basaenyo ti istoria ni Jacob, ania ti pakakitaan a masarakantayo nga iti panaglabas ti tiempo ti kababalinna ket matataengan ken dumakdakkel?`

`Ania dagiti wagas a datayo, kas Adventista Del Septimo Dia, ket mabalin nga agpeggad a maaddaan iti kababalin ni Esau maipapan iti kinainaunana? Dayta ket, kasano iti pannakaisiguradotayo a ditay pulos agsardeng iti panangayat ken panangapresyar kadagiti amin a lawag nga inted ti Dios kadatayo?`