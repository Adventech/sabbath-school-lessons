---
title:  Ni Jacob ken Esau
date:   22/05/2022
---

`Basaen ti Genesis 25:21-34. Pagdiligen dagiti dua a kababalin ni Jacob ken Esau. Ania dagiti kababalin ni Jacob a namagbalin kenkuana a maikari iti pamendicion ni Isaac?`

Siguden a manipud iti aanakan ti inada maawatantayo a ni Jacob ken Esau ket agdumada ken agbalubalda a maibusor iti maysa ken maysa. Kabayatan a ni Esau ket nailadawan a kas maysa a nalaing nga aganup nga agtaray idiay taltalon, ni Jacob ket nakita a kas maysa a “nalami" a tao nga agtutugaw idiay sapaw ken agut-utob. Ti sao ti Hebreo a tam, naipatarus a "nalami,” ket isu met laeng a verbo ti naipakat ken Job ken ni Noe, a naipatarus a “napalongdo" ken Job (Job 8:20) ken “naananay” ken Noe (Gen. 6:9).

Daytoy a pagdumaan ti kababalin ket agbalin nga ad-adda pay a maipaduyakyak iti ud-udina kadagiti panagbiagda (Gen. 27:1-28:5). Idi sumangpet ni Esau ket nabannog ken mabisin, ni Jacob nagluto iti agpaay kenkuana a lentejas. Ken Esau, ti dagus a makita ken napisikalan a makan" ‘ita nga aldaw?” (Gen. 25:31) ket ad-adda a napatpateg ngem iti bendicion a naikuyog iti kinainaunana (idilig iti Heb. 12:16, 17).

“Dagiti karkari a naaramid ken Abraham ken napasingkedan iti anakna lalaki ket inikutan da Isaac ken Rebekah a kas dakkel a banag kadagiti tarigagay ken namnamada. Dagitoy a karkari ket pagaammo unay da Esau ken Jacob. Naisuroda nga ibilangda ti kinainauna a maysa a banag a dakkel iti kinapategna, ta dayta ket saanna laeng nga iraman ti maysa a tawid a nailubongan a kinabaknang no di ket naespirituan a kinawadwad. Isu a makaawat dayta ket agbalinto a padi iti pamilyana, ken iti iras ti kaputotanna ket umay ti Mannubbot ti lubong.”—Ellen G. White, PATRIARCHS AND PROPHETS, p. 177.

Ken Jacob, kasungani ti kabsatna, ti masakbayan a naespirituan a bendicion iti napateg. Ngem, iti ud-udina, babaen iti panangilongalong ti inana (kitaen ti Genesis 27), ni Jacob ket silalatak ken nainggandatan nga allilawenna ti amana, nga uray pay inaramatna iti nagan ‘ni Jehova a Diosmo' ” (Gen. 27:20) iti panangaramidna dayta nga allilaw. Isu ket aramidenna daytoy nakabutbuteng nga allilaw, uray pay no dayta ket agpaay iti maysa a banag nga ammona a naimbag.

Dagiti bungana ket nakalkaldaang, inayunna iti sibubukel a kabarbaro a katuon iti nariribok a pamilya iti siguden a saan a nasayaat iti panagkurrina a pamilya.

`Kayat ni Jacob iti maysa a banag a naimbag, maysa a banag nga adda pategna, ket makaay-ayo dayta (nangnangruna no idilig iti kababalin iti kabsatna). Ngem, isu ket inaramatna ti allilaw ken ulbod tapno maalana dayta. Kasano iti pannakalikliktayo iti dayta umas-asping a palab-og a panangaramid iti dakes tapno dayta a "naimbag” ket umay?`