---
title:  Pumanaw ni Jacob
date:   26/05/2022
---

Iti daytoy nga istoria, ni Jacob nga isu a nangallilaw ken amana ken ni kabsatna tapno magun-odna ti kinainauna, ken nangtakaw iti bendicion nga insangrat ni Isaac nga itedna iti inauna nga anakna a lalaki—nupay kasta nagtalinaed a managpalabas ken ni Laban ket nagservi kenkuana a simamatalek. Pagaammo unay ni Jacob nga isu ket inallilaw ti katuganganna a lallaki, ngem nupay kasta, pinalabasna dayta. Narigat a maawatan iti kinamanagpalabas ni Jacob no kitaentayo ti kinamanagpudpudotna. Ni Jacob ket mabalin koma nga immalsa, wenno tinukkiadna koma ni Laban wenno nakitinnawar koma kenkuana. Ngem dina inaramid. Inaramidna latta ti imbaga ni Laban, uray pay no kasano a saan a nainkalintegan amin dagita.

Nupay kasta, iti panaganak ni Raquel iti umuna a lalaki nga anakna a ni Jose, iti kamaudiananna ket nadanon ni Jacob ti maika sangapulo ket uppat a tawtawen a “panagservina” ken Laban (Gen. 30:26), ket itan panpanunotennan a panawan ni Laban tapno agsubli idiay Naikari a Daga. Ngem ni Jacob ket maseknan maipapan iti panangipaayna iti kasapulan iti 'balayco” (Gen. 30:30).

`Basaen ti Genesis 30:25–32. Ania iti mapaspasamak ditoy, ken ania a kita a rason iti aramaten ni Jacob? Ania iti sungbat ni Laban?`

Nakaat-atidog a nagliklikawan ni Jacob, a ti sigud a pimmanawanna laeng iti pagtaenganda ket tapno mangsapul iti maysa nga asawa. Nalabit a saanna a gandat nga umadayo iti mabayag manipud iti pagilianna ngem dagiti paspasamak ti nangyadayo kenkuana kadagiti adu a tawtawen. Panawen itan nga agsubli nga agawid, ket anian a pamilya iti kaduana nga agawid.

Ngem apay ngata a di insapsapa ni Jacob a nangpanaw ken Laban? Ti saan a gagangay a panagtungpal ni Jacob ket isingasingna a nalabit a ni Jacob ket nagbaliwen; isu ket naawatannan ti adal ti pammati. Dayta ket, ni Jacob ket naguray iti pagilasinan ti Dios a mapan. Idi laeng nagsao ti Dios kenkuana a ni Jacob ket nagkeddeng nga aggunay.

Ti Dios imparangarangna ti Bagbagina ken Jacob a kas“ Dios ti Bethel'” ket binilinna ni Jacob a panawanna ti balay ni Laban ken agsubli iti "daga a nacayanacam” (Gen. 31:13) isu met laeng a sasao nga inaramat ti Dios a nangayab ken Abraham tapno pumanaw iti dagana, ken dagiti kabkabagianna, ken "iti balay ni amam” (Gen. 12:1).

Ti pay nakatulong kenkuana a nakakita a panawenen a mapan, ket ti kababalin dagiti lallaki nga annak ni Laban ken ni Laban a mismo (kitaen ti Gen. 31:1, 2). "Ni Jacob ket nabayag koman a pinanawanna dagiti nasikap a kakayongna ngem gapu ta mabuteng di la ket ta masabatna ni Esau. Itan nariknana nga isu ket agpeggad manipud kadagiti lallaki nga annak ni Laban, nga isu, a mangkitkita iti kinabaknangna a kas man la kukuada, ket nalabit a padpadasenda nga agawen babaen iti kinaranggas.”—Ellen G. White, PATRIARCHS AND PROPHETS, p. 193.

Gapuna, isu ket innalana ti pamilyana ken dagiti sansanikuana ket pimmanaw, iti kasta mangrugi manen iti sabali a tukad iti dakkel a pakasaritaan dagiti tattao ti tulag ti Dios.