---
title:  Adalen Pay
date:   20/05/2022
---

Agsipud ta ni Abraham ket naisalsalumina a mammadto nga isu a pangibingayan ti Dios kadagiti planona (Gen. 18:17), ti Dios simrek iti nataoan a gunglo ni Abraham ket imbingayna kenkuana, iti sumagmamano a tukad, ti plano ti panangisalakanna babaen iti Anakna.

“Ni Isaac ket maysa a ladawan ti Anak ti Dios, nga isu a naipaay a maysa a daton nga agpaay kadagiti basbasol ti lubong. Ti Dios ket imalditna ken Abraham ti evangelio ti pannakaisalakan ti tao. Tapno maaramid daytoy, ken aramidenna ti pudno a napaypayso kenkuana ken kasta met a tapno suotenna ti pammatina, sinapulna kenkuana a papatayenna ti ingungotenna nga Isaac. Amin dagiti ladingit ken tuok nga inibtur ni Abraham iti dayta nasipnget ken nakabutbuteng a suot ket agpaay iti panggep a naun-uneg a pannakaimaldit iti pannakaawatna iti plano ti pannakasubbot nga agpaay iti natnag a tao. Naipakaawat kenkuana iti bukodna a kapadasan no kasano a di-maiyebkas ti panangtallikod iti bukod a bagi ti agnanayon a Dios iti panangitedna iti bukodna nga Anak a matay tapno arayatenna ti tao manipud iti sigurado a pannakadadael. Ken Abraham awan iti pannakaparparigat ti panunot a maipada dayta panagibtur iti panangtungpal ti nadiosan a bilin a mangidaton iti anakna.”—Ellen G. White, TESTIMONIES FOR THE CHURCH, vol. 3, p. 369.

“Ni Abraham ket nagbalin a maysa a lakay a tao, ken ninamnamana ti asideg nga ipapatay; nupay kasta adda pay maysa a nabati nga aramidenna iti pannakaipasigurado a pannakatungpal ti kari iti kaputotanna. Ni Isaac iti maysa a nadiosan a natudingan a mangsukat kenkuana a kas mangsalimetmet iti linteg ti Dios ken ti ama ti napili a tattao, ngem isu ket di pay naasawaan. Dagiti agnanaed iti Canaan ket agdaydayawda kadagiti ladladawan, ket ti Dios ket imparitna iti pannakiasawa dagiti tattaona kadakuada, a pagaammona nga iti kasta a panagassawa ket mangiturong iti panaglikod. Ti patriarka ket kinabutengna ti patauden dagiti makadadael nga impluwensya dagiti aglikmut iti anakna. . . . Iti panunot ni Abraham ti panangpili iti maysa nga asawa nga agpaay iti anakna ket maysa a banag a nadagsen ti kinapategna; isu ket madandanagan a maiyasawa kenkuana iti maysa a mabalin a mangiyadayo kenkuana iti Dios. . . . ni Isaac, agtaltalek iti sirib ken ayat ti amana, ket napnek a mangitaklin iti banag kenkuana, patienna pay a ti Dios a Mismo ket idalanna ti pili a naaramid.”—Ellen G. White, PATRIARCHS AND PROPHETS, p. 171.

**Salsaludsod a Pagiinnadalan**:

`Idiay klase, saritaen maipapan ti iyaanamong ni Abraham a mangidaton ken Isaac. Padpadasen nga utoben ti kita ti pammati nga iparparangarang daytoy nga istoria. Ania iti nakakaskasdaaw unay, ngem kasta met a makariribok, maipapan iti daytoy nga istoria?`

`Tingay maipapan ti wayawaya a pagayatan? Apay a ti pammatitayo ket awan iti kais-iskanna no awan dayta a kinapaypayso? Ania dagiti adda nga ulidantayo idiay Biblia maipapan iti wayawaya a pagayatan ken kasano, nga iti laksid dagiti biddut a pili nga aramiden dagiti tattao, ti pagayatan ti Dios ket mamimpinsan a magun-od?`