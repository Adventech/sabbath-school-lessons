---
title:  Maysa nga Asawa nga Agpaay ken Isaac
date:   18/05/2022
---

Ti Genesis 24 ibagana ti istoria ti panagasawa ni Isaac kalpasan ti ipapatay
ni Sara. Dagiti dua nga istoria ket agnaigda.

`Basaen ti Genesis 24. Apay a ni Abraham ket maseknan unay a ti anakna ket
saan a mangasawa iti maysa a babai manipud kadagiti taga Cananeos?`

Kas latta iti panagayat ni Abraham a mangala iti daga tapno iponponna
ti asawana, gapu iti kari ti Dios kadagiti kaputotanna a maadda kadakuada
daytoy a daga, ita ket ipapilitna a ni Isaac ket saan nga aggian iti ruar ti Naikari
a Daga (Gen. 24:7). Kasta met, ti tignay ni Isaac a mangiyeg iti noviana iti
sapaw ni Sara, ken ti paliiw a ni Rebecca liniwliwana ni Isaac "calpasan
ti ipapatay ni inana” (Gen. 24:67) ket mangipalagip iti ipapatay ni Sarah,
mangipakpakita iti ladingit ni Isaac iti ipupusay ti inana.

Ti istoria ket napno kadagiti karkararag ken pannakatungpal dagiti
karkararag ken napno kadagiti nabaknang nga ad-adal maipapan iti bendicion
ti Dios ken wayawaya ti tao. Mangrugi iti kararag ni Abraham. Iti panagsapata
gapu“ ‘ken Jehova, a Dios ti langit ken ti Dios ti daga?” (Gen. 24:3), daytoy
a kararag ket, umuna ti amin, maysa a panangbigbig iti Dios a kas Namarsua
(Gen. 1:1; Gen. 14:19), a diretso ti pannakainaigna iti pannakayanak dagiti
kapkaputotan ni Abraham, pakairamanan ti Mismo a Misias.

Ti matudtudo nga “ “Angelna'” ken ni “ "Jehova a Dios dagiti langlangit"
(Gen. 24:7) ket mangipalagip iti Angel ni Jehova nga isu a naggapu idiay langit
tapno mangarayat ken Isaac manipud iti pannakapapatay (Gen. 22:11). Ti Dios
a mangtengtengngel iti universo, ti Angel ni Jehova nga isu a bimmallaet a
mangispal ken Isaac, ket Isu iti mangidalan iti daytoy a pannakiasawa.

Nupay kasta, ni Abraham binay-anna a silulukat ti posibilidad a ti babai
ket saan a sumungbat iti ayab ti Dios. Kas iti amin a pannakabalinna, ti Dios
ket dina piliten dagiti tattao nga agtungpal Kenkuana. Nupay ti plano ti Dios
ken Rebecca ket tapno surotenna ni Eliezer, ni Rebecca ket pinagtalinaedna
ti wayawayana nga agpili. Dayta ket, mabalin a daytoy a babai ket dina kayat
iti mapan, ket no saan, isu ket saan a mapilit a mapan.

Gapuna, makitatayo ditoy ti sabali nga ulidan ti dakkel a palimed no
kasano nga inted ti Dios kadatayo, kas tattao, ti wayawaya a pagayatan,
wayawaya a panagpili, maysa a wayawaya a saan nga ipayat ti Dios. (No
inaramid ti Dios iti kasta, saan koma a wayawaya a pagayatan.) Ket nupay
kasta, iti laksid ti kinapaypayso ti nataoan a wayawaya nga agpili, ken adu
dagiti nakabutbuteng a pili nga aramiden dagiti tattao iti dayta a wayawaya
nga agpili, mabalintayo pay laeng iti agtalek nga iti kamaudianan, ti ayat ken
kinaimbag ti Dios ti mamimpinsan nga agraira.

`Apay a makaliwliwa unay a maammoan a kabayatan a saan nga amin
a banbanag ket pagayatan ti Dios, Isu pay laeng iti mangtengtengngel?
Kasano a dagiti padto a kas iti Daniel 2, kas pangarigan, ket
paneknekanna daytoy a banag kadatayo?`