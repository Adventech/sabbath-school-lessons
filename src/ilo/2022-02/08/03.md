---
title:  Ti Dios Mangisagananto
date:   16/05/2022
---

`Basaen ti Genesis 22:8, 14, 18. Kasano iti pinangtungpal ti Dios iti karina
nga Isu mangisagananto? Ania iti naisagana?`

Idi dinamag ni Isaac maipapan iti maidaton nga animal, ni Abraham
ket nangted iti maysa a makapangayangay unay a sungbat: ti Dios ket
“mangisagananto iti cordero a maipaay kencuana a daton a mapuuran'
(Gen. 22:8). Ngem, iti naisao a Hebreo ket ti kayatna a saoen ket "ti Dios
ipaayna ti Bagbagina a Mismo a kas kordero.” Ti verbo a “mangipaay" (yir 'eh
lo) ket naaramat iti wagas a ti kaipapananna ket “ipaayna ti Bagbagina"
(wenno litiral, “kitaen ti Bagbagina").

Ti adda a naipakita kadatayo ditoy, ngarud, ket ti kababagas ti plano ti
pannakaisalakan, a ti Dios iti Mismo a Bagbagina ti agsagrap ken mangbayad
iti Mismo a Bagbagina ti dusa nga agpaay kadagiti basbasoltayo!

`Basaen ti Juan 1:1–3 ken Roma 5:6-8. Kasano a dagitoy a bersikulo ket
makatulong kadatayo a makaawat iti napasamak idiay Kruz, nga isu a
naiyanninaw iti daton ditoy Bantay Moria?`

Idiay Bantay Moriah, nabayagen sakbay pay ti kruz, ti maidaton a karnero
a lalaki “naisalat iti nasamec dagiti sarana” (Gen. 22:13) ket itudtudona a
mismo ni Jesus. Isu ti Maysa a "nakita” ditoy, kas iti panangilawlawag ni
Abraham iti ud-udina, "Iti bantay ni Jehova sisasagananto” (Gen. 22:14). Ni
Jesus a Mismo ket intudona ti naimpadtoan nga imbaga ni Abraham ditoy, idi
a kinunana, a yallangoganna ti sasao ni Abraham: " 'Ni Abraham nga amayo
nagragsac iti panangkitana iti aldawco, ket nakitana ket nagrag-o'” (Juan
8:56).

“Dayta ket tapno imalditna iti isip ni Abraham ti kinapaypayso ti evangelio,
kasta met a tapno suotenna ti pammatina, a ti Dios nagbilin kenkuana a
papatayenna ti anakna. Ti tuok nga isu nga inibturna kadagita nasipnget
nga al-aldaw iti dayta nakabutbuteng a suot ket napalubosan ta nalabit ket
maawatanna manipud iti bukodna a kapadasan ti maysa a banag ti kinadakkel
ti daton nga inaramid ti agnanayon a Dios nga agpaay iti pannakasubbot ti
tao.”—Ellen G. White, PATRIARCHS AND PROPHETS, p. 154.

`Kasano a ti napasamak ditoy ket makatulong kadatayo iti nasaysayaat
a pannakaawat iti napasamak idiay kruz ken no ania iti sinagrap ti
Dios iti biangtayo? Ania koma ti sungbattayo iti dayta naaramid nga
agpaay kadatayo?`