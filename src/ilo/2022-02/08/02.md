---
title:  Bantay Moria
date:   15/05/2022
---

`Basaen ti Genesis 22:1-12 ken Hebreo 11:17. Ania ti kaipapanan daytoy a
suot? Ania dagiti naespirituan nga ad-adal a maadaw manipud daytoy
nakaskasdaaw a pasamak?`

Ti Genesis 22 ket nagbalin a maysa a kadaanan iti lubong ti litiratura ken
naguyogoyna dagiti pilosoper ken artis, saan laeng a dagiti teolohiyan. Nupay
kasta, ti kaipapanan ti panangsuot ti Dios ket narigat a matukod. Daytoy a
nadiosan a bilin ket suppiatenna ti naud-udi nga iparparit ti Biblia a maibusor
iti panagidaton iti tao (Lev. 18:21), ken dayta ket sigurado a kas la agaramid
iti maibusor iti kari ti Dios iti maysa nga agnanayon a tulag babaen ken Isaac
(Gen. 15:5).

Ania ngarud ti panggep ti Dios a nangayab kenkuana a mangaramid
daytoy? Apay a suotena iti kasta a napigsa unay a wagas?

Ti kapanunotan iti "suot" (iti Hebreo, ker nissah) a naibatay iti Biblia ket
arakupenna dagiti dua nga agsupadi a kapanunotan. Dayta ket tudtudoenna
ti kapanunotan ti panangukom, dayta ket, maysa a panangukom tapno
maammoan no ania iti adda iti puso ti maysa a masuot (Deut. 8:2; idilig iti
Gen. 22:12). Ngem dayta ket iyegna pay ti pammatalged ti parabur ti Dios iti
biang ti masuot (Exo. 20:18-20).

Iti daytoy a kasasaad, ti pammati ni Abraham iti Dios ket mangipan
kenkuana iti ponto nga agpeggad a mapukawna ti “masakbayanna” (ti
kaputotanna). Ket nupay kasta, agsipud ta isu ket agtalek iti Dios, aramidenna
ti ibaga ti Dios nga aramidenna, uray pay no kasano iti kinarigatna dayta a
maawatan. Ta kalpasan ti amin, ania ngay ti pammati no di iti panagtalek iti
ditay makita wenno maawatan a naan-anay?

Kasta met, ti pammati a naibatay iti Biblia ket saan unay a maipapan iti
kabaelantayo a mangted iti Dios ken agsakripicio nga agpaay Kenkuana-
nupay dayta ket adda pasetna, awan duadua (Rom. 12:1)—ngem maipapan
iti kabaelantayo nga agtalek Kenkuana tapno awaten ti paraburna kabayatan
a maawatan no kasano iti saantayo a pannakaikari.

Daytoy a kinapudno ket napasingkedan manen iti adda a sumaruno.
Amin dagiti ar-aramid ni Abraham, dagiti adu a naregta nga ar-aramidna,
ti naladingit a pannakipagpagnana iti anakna, uray pay ti kinasaganana nga
agtungpal ken mangipaay iti Dios iti kaimbagan iti mismo a bagbagina,
uray pay no kasano a makaisuro dayta, ket saan a mabalin a mangisalakan
kenkuana. Apay? Agsipud ta ti Dios a Mismo ket nangipaay iti maysa a
lalaki a karnero nga agpaay iti naisangrat a daton, nga iti mismo a bagina
ket mangitudo iti maymaysa laeng a namnama ti pannakaisalakan, ni Jesus.

Kalpasanna, ni Abraham ket naawatanna ket ngata ti parabur. Saan a dagiti
ar-aramidtayo nga agpaay iti Dios ti mangisalakan kadatayo uray pay no
kasano ti kinaaduna, no di ket ti aramid ti Dios nga agpaay kadatayo (Efe.
3:8; idilig iti Rom. 11:33), kas ken Abraham, naayabantayo nga agaramid
nga agpaay iti Dios, nga isu a napigsa unay iti pannakailagumna kadagiti ar-
aramid ni Abraham (Santiago 2:2-23).

`Ania ti ibaga ti istoria da Abraham ken Isaac idiay Bantay
Moria kenka a mismo maipapan iti pammatim ken no kasano iti
panangipaduyakyakmo dayta?`