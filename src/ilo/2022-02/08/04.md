---
title:  Ti Ipapatay ni Sara
date:   17/05/2022
---

Idiay Genesis 22:23, makitatayo ti damag ti pannakayanak ni Rebecca, nga
isu a saksakbayanna iti masakbayan a panagassawa da Isaac ken Rebecca
(Genesis 24). Kasta met, ti damag ti ipapatay ken pannakaiponpon ti asawa
ni Abraham, ni Sara (Genesis 23), ket saksakbayanna ti masakbayan a
pannakiasawana ken Ceturah (Gen. 25:1-4).

`Basaen ti Genesis 23. Ania ti paset ti istoria ti ipapatay ken pannakaiponpon
ni Sara iti pannakatungpal ti kari ti Dios ken Abraham?`

Ti pannakaibaga ti ipapatay ni Sara kalpasan unay iti istoria ti pannakaidaton
ni Isaac ket isingasingna a nalabit a simnek kenkuana daytoy a pasamak, nga
isu a nganngani a nangala iti biag ti anakna. Iti sumagmamano a wagas, ni
Sara ket nairaman met iti "suot” ti asawana, kas met latta iti pannakikuyogna
iti panagpagpagnana ken sagpaminsan a panagbaliw ti pammatina (Gen.
12:11-13).

Ni Sara ket saan nga isu ti kita ti babai nga agulimek lattan kadagiti
banbanag nga adda kaipapananna wenno mangriribok kenkuana (idilig iti
Gen. 16:3–5; Gen. 18:15; Gen. 21:9, 10). Ti kaawanna ken ti kinaulimekna,
ken uray pay ti pannakaitiempo ti ipapatayna kalpasan dayta napnoan buya
a pasamak, ket ad-adu iti makunana maipapan ti pannakayatadayna kadagiti
paspasamak ngem ti inaramid ti napisikalan a kaaddana. Idinto ta naibaga
ti kinabaketen ni Sara (Gen. 23:1), iti pannakayallangogan ti kinalakay ni
Abraham (Gen. 24:1), ipakpakitana ti kinapateg ni Sara iti istoria.

Kinaagpaysoanna, ni Sara ket isu laeng iti babai idiay Daan a Tes-
tamento a naibaga ti bilang dagiti tawtawenna, nga isu a mangipakita iti
pannakaipangpangrunana iti istoria. Ti pannakaisentro ti pannakagatang ti
lugar a pakaiponponan ni Sara (nga isu a nangsaklaw iti ad-adu ti kapitulo), a
saan ketdi nga iti ipapatayna, ket ipaganetgetna ti pannakaisilpuna iti Naikari
a Daga.

Iti naibagan a ni Sara ket natay “idiay daga a Canaan” (Gen. 23:2) ket
ipaganetgetna ti pannakairamut ti ipapatay ni Sara idiay panangikari ti
Dios iti daga. Ni Sara ket isu ti immuna a natay iti pamilya ni Abraham
ken naitanem idiay Naikari a daga. Ti pakaseknan ni Abraham maipapan iti
bagbagina, “ gangannaetac ken sangsangailiac cadacayo?” (Gen. 23:4), ken
ti panangipapilitna iti argumentona kadagiti annak ni Heth, ket mangipakita
a ni Abraham ket saan laeng nga agngayangay iti pannakaala iti maysa a
lugar a pagiponponan; isu ket kangrunaan a maseknan iti panagsimpana nga
agnanayon iti dayta a daga.

`Basaen ti Genesis 23:6. Ania ti ibaga daytoy kadatayo maipapan ti
kita ti galad nga adda ken Abraham? Apay a daytoy ket napateg iti
pannakaawattayo iti nangaramatan ti Dios kenkuana nga aramiden?`