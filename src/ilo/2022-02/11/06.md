---
title:  Dagiti Tagtagainep ni Faraon
date:   09/06/2022
---

`Basaen ti Genesis 40:1–41:36. Kasano a dagiti tagtagainep ni Faraon ket nainaig kadagiti tagtagainep dagiti opisyales? Ania ti kaipapanan daytoy a pagpadaan?`

Ti nainggasatan a kababalin dagiti paspasamak ket nagtultuloy. Iti panaglabas ti tiempo, ni Jose ket naikabil a mangimaton kadagiti balud, dua kadakuada ket sigud nga opisyales ni Faraon, maysa a pangoloen ti mamakpakan ken maysa a pangoloen dagiti agtintinapay (Gen. 41:9-11). Isuda a dua ket mariribok gapu kadagiti tagtagainep a dida maawatan, agsipud ta "awan ti macaipalawag” (Gen. 40:8). Ni Jose ngarud ket impatarusna dagiti tagtagainepda.

Iti kapadpada dagiti tagtagainep dagiti dua nga opisyales, ni Faraon ket naaddaan met kadagiti dua a tagtagainep, nga isu nga awan iti makaipatarus (Gen. 41:1-8). Iti dayta a kanito ti mamakpakan ket nainggasatan a nalagipna ni Jose ket insingasingna ken Faraon (Gen. 41:9-13).

Iti maipada kadagiti dadduma a tagtagainep, ni Faraon, kas kadagiti opisyales, ket nariribok, ken kas kadakuada imbagana dagiti tagtagainepna (Gen. 41:14–24), ket ni Jose impatarusna ida. Kas kadagiti tagtagainep dagiti opisyales, dagiti tagtagainep ni Faraon ket ipakitada dagiti pumadpada a (simbolo: dagiti dua a nagsaruno a pito a vakvaka (nalukmeg ken nakuttong) kas latta kadagiti nagsasaruno a pito a dawdawa (nasayaat ken naeppes) ket itakderanda dagiti dua a panagsasaruno ti naimbag ken dakes a tawtawen. Dagiti pito a vakvaka ket maipada iti pito a dawdawa, ulitenda ti agpadpada a damag, maysa a pakakitaan ti nadiosan a naggapuanda, kas latta iti tagtagainep ni Jose (Gen. 41:32; idilig iti Gen. 37:9).

Nupay ni Jose ket isu iti nangipatarus iti tagtagainep ni Faraon, impasigurado ni Jose a maammoan ni Faraon a ti Dios, Elohim, ti nangipakita iti ari kadagiti banbanag nga aramiden ti Dios (Gen. 41:25, 28). Dayta pay ket kas la naawatan ni Faraon ti damag agsipud ta idi inkeddengna a mangdutok iti maysa a tao a mangituray ti daga, ti argumentona ket kastoy: “ "Gapu ta ti Dios inyammona amin daytoy kenca, awan ti mannacaawat ken masirib a cas kenca: Sicanto ti agturay iti balayco, ket maitutop iti saom, maiturayan dagiti amin a tattaoc: iti la trono ti pagngatngatoacto ngem sica” (Gen. 41:39, 40).

Anian a nakakaskasdaaw: pagyamanan ti Dios, ni Jose ket nagturay manipud iti balay ni Potifar agingga iti panagturay iti pagbaludan agingga iti panagturay iti amin nga Egipto. Anian a nagpigsa nga istoria maipapan no kasano nga, uray iti tengnga iti kas la nakabutbuteng a paspasamak, dagiti pamendicion ti Dios ket naiparangarangda.

`Kasano a masursurotayo iti panagtalek iti Dios ken kumpet kadagiti karkarina no dagiti paspasamak ket dida agparang a pulos a nainggasatan ken, pudno unay, ti Dios ket kas la naulimek?`