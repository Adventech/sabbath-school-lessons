---
title:  Ni Jose, Apo Dagiti Tagtagainep
date:   04/06/2022
---

### Basaen Agpaay ti Adalita a Lawas
Genesis 37; Mat. 20:26, 27; Aramid 7:9; Genesis 38: Genesis 39: Gen. 40:1-41:36.

> <p>Paset a Mayulo</p>
> “Ket kinunada ti maysa ken maysa, Adtoy, sumungad ti managtagtagainep!'” (Genesis 37:19).

Ti istoria ni Jose (Genesis 37–50) ket saklawenna ti maudi a segkay ti libro a Genesis, manipud kadagiti immuna a tagtagainepna idiay Canaan (Gen. 37:1-11) agingga ti ipapatayna idiay Egipto (Gen. 50:26). Kinaagpaysoanna, ad-adu ti sakupenna iti libro ti Genesis ngem iti asinoman kadagiti dadduma a patriarka. Nupay ni Jose ket maysa laeng kadagiti lallaki nga annak ni Jacob, isu ket naiparang a kas dakkel a patriarka, kas kada Abraham, Isaac, ken Jacob.

Kas met iti makitatayo, ti biag ni Jose ket ipaganetgetna dagiti dua a napateg a nateolohiyaan a kinapudno: umuna, ti Dios tungpalenna dagiti karkarina; maikadua, ti Dios mapagbalinna ti dakes a naimbag.

Iti adal ita a lawas, intayo isentro iti biag ti kinaubing ni Jose. Isu ket pagay-ayat unay nga anak a lalaki ni Jacob, nga isu a naisupadi iti pannakabirngasna a ba'al hakhalomot, ti "managtagtagainep” (Gen. 37:19), nga isu a litiral a kayatna a saoen "apo dagiti tagtagainep,” ipakpakitana nga isu ket maysa a batido kadagiti tagtagainep. Daytoy a titolo ket maiyataday unay kenkuana, agsipud ta saanna laeng nga awaten, maawatan, ken ipatarus dagiti naimpadtoan a tagtagainep, no di ket isu ket tungpalenna pay ida met iti panagbiagna.

Kadagitoy a kapitulo, intayo kitaen, manen, a ti pamendicion ti Dios ket mapasingkedan, uray pay iti laksid ti dakes ken kinadangkes ti puso ti tao.

_Adalen ti adal ita a lawas tapno maisagana agpaay ti Sabado, Hunyo 11._