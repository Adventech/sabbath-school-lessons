---
title:  Ni Jose, Maysa nga Adipen Idiay Egipto
date:   08/06/2022
---

Ituloytayo ti ayus dagiti is-istoria ni Jose, nga isu a "nasinga" gapu iti pasamak ni Tamar. Ni Jose ket agtartrabaho ita a kas maysa nga adipen iti "capitan ti agbanbantay," nga isu iti mangimaton iti pagbaludan dagiti naarian nga opisyales (Gen. 40:3, 4; Gen. 41:10–12).

`Basaen ti Genesis 39. Iti lawag ti ulidan ni Jose nga agtartrabaho a kas manedyer iti babaen ni Potifar, ania dagiti banbanag a nangidalan iti kasta a balligi?`

Nganngani dagdagus, ni Jose ket naibilang a kas maysa a tao ti balligi (Gen. 39:2, 3). Isu ket nakasaysayaat ket ti apona ket nagtalek unay kenkuana ta "inyawatna iti biangna amin dagiti adda kencuana,” ken uray pay "binalinna a pangoloen iti balayna" (Gen 39:4).

Nupay kasta, ti balligi ni Jose, ket saan a mangdadael kenkuana. Idi a napaliiw ti asawa ni Potifar ket kayatna iti makikaidda kenkuana, ni Jose ket nalawag unay a nagmadi ken impangpangrunana a nasaysayaat a mapukawna iti trabahona ken talgedna ngem iti “ 'panangaramidco itoy naindaclan a kinadakes, ken macabasolac iti Dios' ” (Gen. 39:9). Ti babai, napabainan gapu iti panagmadi ni Jose, impadamagna ti saan a husto kadagiti adipenna ken iti asawana a ni Jose ket kayatna isu a piliten. Kas banagna, ni Jose ket naikursong idiay pagbaludan.

Ti kapadasan ni Jose ditoy ket napadasantayo amin: ti rikna a binaybay-an ti Dios, nupay iti daytoy narigat a tiempo, “ni Jehova siaadda idi ken Jose” (Gen. 39:21).

Iti ud-udina, ti Dios nagtignay, ket Isu ket addaan iti maysa a panangbaliw iti pannakikayamet ni Jose iti opisyal ti pagbaludan. Ditoy pay, a kas met idiay balay ti apona, ti Dios binendicionanna ni Jose. Isu ket nalawag a maysa a nasagutan a tao, ket iti laksid nga uray dakdakes pay dagiti paspasamak itan (ta kalpasan ti amin, idi, isu ket maysa laeng nga adipen!), sinapulna nga aramiden ti kaimbagan iti dayta. Nupay kasta, aniaman dagiti sagsagutna, ti teksto nalawag nga, iti kamaudiananna, ti laeng Dios ti nangyeg iti balligi kenkuana. "Awan ti uray ania a tamingan ti agaywan ti pagbaludan, gapu ta ni Jehova adda idi kencuana; ket ti inaramidna pinagasat ni Jehova” (Gen. 39:23). Anian a nagpateg nga amin a nasagutan, amin a "naballigi,” ket laglagipenda ti naggapuan amin dagitoy!

`Basaen ti Genesis 39:7–12. Kasano iti panangtukkiad ni Jose kadagiti pananggargari ti asawa ni Potifar? Apay a masinnunuo nga imbaga ni Jose nga iti panangaramid dayta ket basol a maibusor iti Dios? Ania iti ipakpakitana a pannakaawat maipapan iti kababalin ti basol ken ania dayta?`