---
title:  Ni Juda ken Tamar
date:   07/06/2022
---

Ti istoria ni Tamar ket saan a di adda lugarna ditoy. Daytoy a pasamak ket simmaruno iti pannakailako ni Jose idiay Egipto (Gen. 38:1), ken dayta ket maitunos iti kinapudno a ni Juda ket kaibatbatina dagiti kakabsatna, nga isu a mangipakpakita iti dina yaanamong kadakuada. Mainayon pay, ti teksto ket ibingayna dagiti adu nga agpapada a sasao ken maris iti immuna a kapitulo, ken aw-awitenna ti isu met laeng a nateolohiyaan nga adal: a ti dakes nga aramid ket mapagbalin a maysa a nasayaat a pasamak a maisilpu iti pannakaisalakan.

`Basaen ti Genesis 38. Pagdiligen ti kababalin ni Juda ken ti kababalin ni Tamar a taga Canaan. Asino kadagiti dua iti ad-adda a nalinteg, ken apay?`

Ni Juda ket nakasarak iti asawana a taga Canaan (Gen. 38:2) nga isu a naaddaan kadagiti tallo nga annak a lallaki, da Er, Onan, ken Sela. Ni Juda intedna ti taga Canaan a Tamar a kas asawa ni Er, ti inauna nga anakna, tapno maipasigurado ti umiso a kapuonan. Idi da Er ken Onan ket pinapatay ti Dios gapu kadagiti kinadangkesda, inkari ni Juda ti inaudi nga anakna, ni Sela, ken Tamar.

Idi kalpasan ti sumagmamano a tiempo a ni Juda ket kas la nalipatanna ti karina, kabayatan a mapan tapno liwliwaenna ti bagbagina kalpasan ti ipapatay ti asawana, ni Tamar ket nagkeddeng nga agaramid iti kinabalangkantis tapno mangpilit kenkuana a mangtungpal iti karina. Agsipud ta ni Juda ket awan ti kuartana a mangbayad iti balangkantis, nga isu a dina malasin, isu ket inkarina a mangibaunto iti mangyeg iti kalding manipud iti pangenna.

Kabayatanna, ni Tamar, sinapulna nga itedna kenkuana, kas pagur-urayan, kas maysa a mangpatalged iti bayadna, ti singsingna, barikes, ken ti sarukodna. Ni Tamar ket agsikug iti daytoy naisalsalumina a panagsinnabat. Iti ud-udina, idi napabasol nga agar-aramid iti kinabalangkantis, isu impakitana ken Juda, ti mangidardarum kenkuana, ti singsing, barikes, ken sarukodna. Naawatan ni Juda ket nagpadispensar.

Ti pakadagdagupan daytoy a nakababain nga istoria ket ti pannakayanak ni Perez, kayatna a saoen "kellaat a rimmuar," nga isu a kas ken Jacob, ket naiyanak a maikadua, ket nagbalin nga immuna, ken nainaganan iti pakasaritaan ti pannakaisalakan a kas kapuonan ni David (Ruth 4:18â€“22), ken ni Jesu-Cristo (Mat. 1:3). Ni Tamar, isu iti immuna kadagiti uppat a babbai, sinaruno ni Rahab (Mat. 1:5), Ruth (Mat. 1:5, 6), ken ti asawa ni Uriah (Mat. 1:6) nga isu nga immun-una iti kapuonan ni Maria, ti ina ni Jesus (Mat. 1:16).

Maysa nga adal ti maalatayo manipud daytoy nga istoria: kas iti panangisalakan ti Dios ken Tamar babaen iti paraburna, ti panangbalbaliwna iti dakes iti naimbag, kasta met nga isalakanna dagiti tattaona babaen ti krus ni Jesus. Ken iti kasasaad ni Jose, Isu ket pagbalinenna dagiti riribok ni Jose iti pannakaisalakan ni Jacob ken dagiti annakna.