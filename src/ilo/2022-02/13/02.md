---
title:  Ni Jacob Mapan ken Jose
date:   19/06/2022
---

`Basaen ti Genesis 46. Ania iti kaipapanan ti ipapanaw ni Jacob manipud Canaan?`

Idi panawan ni Jacob ti lugarna idiay Canaan, isu ket napno iti namnama. Ti pammatalged nga isu ket saanen a mabisinan, ken ti naimbag a damag a ni Jose ket sibibiag, ket nangted ket ngata kenkuana iti buelo a kasapulanna iti ipapanawna manipud iti Naikari a Daga.

Ti ipapanaw ni Jacob ket yallangoganna ti kapadasan ni Abraham, nupay iti kasasaad ni Abraham isu ket agturong idiay Naikari a Daga. Nangngeg ni Jacob ti isu met laeng a kari a nangngeg ni Abraham manipud ti Dios, a daytoy ket iti Panangaramidna kenkuana a "dackel a nacion” (Gen. 46:3; idilig iti Gen. 12:2). Ti ayab ti Dios ditoy ket pakalagipan met iti tulag ti Dios ken Abraham; kadagiti agpadpada a paspasamak ti Dios ket aramatenna dagiti isu met laeng a makapatalged a sasao a “ 'dica agbuteng?” (Gen. 46:3; idilig iti Gen. 15:1), nga isu a mangawit iti kari ti maysa a nadayag a masakbayan.

Ti kompleto a listaan dagiti nagnagan ti annak ni Israel a napan idiay Egipto, pakairamanan dagiti annakna a babbai (Gen. 46:7), ket lagipenna ti kari ti Dios a kinabunga ni Abraham uray pay idi awan pay anakna. Ti bilang a “pitopulo” (pakairamanan da Jacob, Jose, ken dagiti dua a lallaki nga annakna) ket ipakpakitana ti kapanunotan ti pakadagdagupan. Ti "amin nga Israel" ti mapan idiay Egipto. Ti pay kaipapanan dayta bilang a 70 ket kayarigan iti bilang dagiti nasnacion (Genesis 10), isingasingna a ti pagtungpalan ti amin a nasnacion ket nakataya met iti panagpagpagna ni Jacob.

Daytoy a kinapudno ket agbalin laeng nga ad-adda a makita kalpasan dagiti adu a tawtawen, kalpasan ti kruz ken ti naan-anay pay a pannakaiparangarang ti plano ti pannakaisalakan, nga, agpayso, nga agpaay iti amin a sangkataoan, iti sadinoman, ket saan laeng a kadagiti an-annak ni Abraham.

Iti sabali a pannao, uray pay no kasano a makapangayangay unay dagiti is-istoria a maipapan iti daytoy a pamilya, ti kaputotan ni Abraham, ken aniaman a naespirituan nga ad-adal a mabalintayo a maala kadakuadadagitoy nga is-istoria ket addada idiay Sao ti Dios agsipud ta paset ida ti pakasaritaan ti pannakaisalakan; paset ida iti plano ti Dios a mangiyeg iti pannakasubbot iti amin a mabalin a masubbot ditoy natnag a planeta.

`“Ta awan ti pagdumaan ti Judio ken Griego: ta maymaysa met laeng ti Apo dagiti isu-amin, ket naparabur cadagiti isu-amin nga umawag kencuana; Ta: Siasinoman nga umawagto iti nagan ti Apo, maisalacanto' ” (Rom. 10:12, 13). Ania ti ibagbaga ni Pablo ditoy a mangipakpakita iti kinasapasap ti evangelio? Ad-adda pay a napateg, ania ti ibagbaga dagitoy a sasao kadatayo maipapan iti aramidentayo koma a kas iglesia a makatulong iti pannakaiwaras ti evangelio?`