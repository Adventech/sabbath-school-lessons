---
title:  Ni Jacob Agsimpa Idiay Egipto
date:   20/06/2022
---

Makapangayangay unay no kasano nga iti laksid ti amin a naibaga ken Jacob maipapan ken Jose a sibibiag idiay Egipto, ti Apo ket kaskasdi a nangted kenkuana kadagiti "parparmata ti rabii” (Gen. 46:2) ket kadagitoy imbilinna kenkuana a pumanaw. Ni Jacob panawanna ti Daga a Naikari a mapan, kadagiti amin a luglugar, ti Egipto nga iti ud-udina ket agbalin a mainaig iti maysa a lugar a saan a kayat a papanan dagiti tattao ti Dios (Deut. 17:16).

`Basaen ti Genesis 47. Ania dagiti naespirituan a kinapudno ken dagiti principio a masarakantayo iti daytoy nga istoria?`

“Ni Jose ket innalana dagiti lima a kakabsatna a lallaki tapno idatagna ken Faraon ken tapno umawat kenkuana iti itedna a daga nga agpaay iti masakbayan a pagtaenganda. Iti panagyaman iti pangulona ket mangiturong iti ari a mangpadayaw kadakuada babaen iti panangtudingna kadakuada kadagiti opicina ti estado; ngem ni Jose, a napudno iti panagdayawna ken Jehova, ket sinapulna nga ispalen dagiti kakabsatna manipud kadagiti sulisog nga isu a pakailangenanda iti paraangan ti pagano; gapuna a binalakadanna ida, idi sinaludsod ti ari, nga ibagada iti pudno a trabahoda. Dagiti lallaki nga annak ni Jacob ket sinurotda daytoy a balakad, naannadda pay a nangibaga a dimtengda tapno aggianda iti daga, saan a tapno agnanayon nga agtaengda idiay, gapuna nga iresreserbada ti kalintegan a pumanaw no pilienda a kasta. Ti ari ket inikkanna ida iti pagtaengan, a kas iti naipaay, idiay ‘nasayaat ti daga,' iti ili ti Gosen.”—Ellen G. White, PATRIARCHS AND PROPHETS, p. 233.

Nainsiriban pay, ta ni Faraon ket dina guyogoyen dagitoy nga aggian nga agbalinda nga agpalpalama, nga agbiag da laeng manipud iti sagut ti nangsangaili kadakuada. Isu ket inintuodna ida maipapan iti “akemda” (Gen. 47:3) tapno makapagsimpada a nasayaat idiay kabarbaro a lugarda. Isu ket magagaran pay a mangaramat kadagiti paglainganda, ken insingasingna pay nga agservida kenkuana a kas "agaywan cadagiti an-animalco” (Gen. 47:6).

Kalpasanna, numanpay ni Jacob, ti ganggannaet, ket isu iti nababbaba, ti ganggannaet, isu ket agtakder iti saklang ti pangulo ti daga, ken, kas kuna iti teksto, "ket ni Jacob binendicionanna ni Faraon" (Gen. 47:7). Isu, ti nababa a ganggannaet, ket isu iti mangbendicion ken Faraon, ti agturay iti nabileg nga Egipto? Apay koma a kasta?

Ti verbo nga 'amad lifney, “indatagna ... saclang” (Gen. 47:7), ket kadawyan laeng a naaramat iti napadian a lawag (Lev. 14:11). No kitaen nga iti kadaanan nga Egipto ti faraon ket addaan iti kasasaad ti kangatoan a padi, kayat a saoen daytoy nga, iti maysa a naespirituan a panangkita, ni Jacob ket agtakder a nangatngato ngem iti kangatoan a padi ti Egipto, nangatngato pay ngem ni Faraon a mismo.

`Aniaman pay iti saadtayo iti biag, ania koma iti kaipapanan dayta kadatayo, no kasano iti panangtratartayo kadagiti sabsabali, a datayo dagiti "naarian a kinapadi, nasantoan a nacion, ili a cucua ti Dios" (1 Ped. 2:9)? Ania dagiti obligasyon nga inkabil ti pammatitayo kadatayo?`