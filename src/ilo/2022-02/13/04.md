---
title:  Ni Jacob Bendicionanna Dagiti Annak ni Jose
date:   21/06/2022
---

Kabayatan nga umasideg ti ipapatay ni Jacob, isu ket malagipna ti immuna a panagsublina idiay Bethel (Gen. 35:1-15), idi nga inawatna ti napabaro a kari ti "tagicuaen nga agnanayon” (Gen. 48:4) a naited idi ken Abraham (Gen. 17:8). Gapuna, ti namnama ti Naikari a Daga ket, maysa a makaliwliwa iti panunot a mangtaraon iti namnamana kabayatan a mariknana ti yuumay ni patay. Sinango ngarud ni Jacob dagiti dua a lallaki nga annak ni Jose, nga isu a naiyanak idiay Egipto, ket binendicionanna ida, ngem inaramidna iti lawag ti masakbayan a kari maipapan iti bukodna a kaputotan.

`Basaen ti Genesis 48. Apay a binendicionan ni Jacob dagiti dua a lallaki nga annak ni Jose ditoy, ket saan a dagiti dadduma nga appokona?`

Dagiti dua a lallaki nga annak ni Jose, da Manasseh ken Ephraim, ket isuda laeng dagiti appoko a binendicionan ni Jacob. Gapuna a naipangatoda manipud iti estado nga appoko a naipan iti estado nga annak (Gen. 48:5). Nupay ti panangbendicion ni Jacob ket ipakpakitana a nangatngato ti maikadua (Ephraim) ngem iti inauna (Manasseh), ti panangbendicion ni Jacob ket nasken a maipaay ken Jose (Gen. 48:15).

Ti makitatayo ditoy ket maysa a napersonalan a testimonio maipapan iti kinamatalek ti Dios kadakuada iti napalabas ken ti karina iti masakbayan. Ni Jacob ket tudtudoenna ti Dios ni Abraham ken Isaac (Gen. 48:15), nga Isu a nangipaay iti taraon ken salaknib nga agpaay kadakuada. Isu met laeng a Dios nga Isu a “nangilisi caniac iti amin a dakes” (Gen. 48:16). Adda pay iti panunot ni Jacob "ti Dios ti Bethel" (Gen. 31:13), nga Isu a kinagubalna (Gen. 32:29) ken Isu a nangbaliw iti naganna manipud Jacob iti “Israel” (Gen. 32:26–29).

Babaen iti panangibagana amin kadagitoy a kapkapadasan, a ti Dios ket pinagbalinna ti dakes nga imbag, ni Jacob ket ibagana ti namnamana a saan laeng nga aywanan ti Dios ti agdama a biag dagiti appokona, a kas iti inaramidna kenkuana ken ni Jose, isu ket panunotenna pay ti masakbayan, inton dagiti kaputotanna ket agsublida idiay Canaan. Daytoy a namnama ket nalawag manipud iti panangibagana ti Shechem (Gen. 48:22), nga isu a saan laeng a maysa a sanganayon a daga a ginun-odna (Gen. 33:19) no di pay ket maysa a lugar a pangiponponan kadagiti tultulang ni Jose (Josue 24:32) ken pakabingbingayan ti daga kadagiti tribu ti Israel (Josh. 24:1). Uray pay iti tengnga ti amin a napaspasamak, sinalimetmetan ni Jacob dagiti karkari ti Dios iti panunotna, nga Isu a nagkuna a babaen daytoy a pamilya ket “ 'benditodanto kenca amin dagiti caputotan iti daga'” (Gen 12:3).

`Basaen ti Aramid 3:25, 26. Segun ken Pedro, kasano iti pannakatungpal ti kari iti Genesis 12:32 Kasano iti pannakaawattayo, kadagiti mismo a bagbagitayo, iti daytoy a bendicion?`