---
title:  Ti Namnama ti Naikari a Daga
date:   23/06/2022
---

`Basaen ti Genesis 49:29-50:21. Ania dagiti dadakkel a tema a masarakan idiay pakadagdagupan ti libro ti Genesis?`

Ti pakadagdagupan ti Genesis ket naaramid iti tallo a paspasamak a napno iti namnama.

Umuna, dayta ket namnama a ti Israel ket agsubli idiay Naikari a Daga. Ni Moises, ti nagsurat ti Genesis, iladawanna ti ipapatay ken ponpon ni Jacob ken Jose a kas paspasamak a mangitudtudo iti Naikari a Daga. Dagus a kalpasan ti pamendicionna ken padto kadagiti "sangapulo ket dua a caputotan ni Israel” (Gen. 49:28) ni Jacob pinanunotna ti ipapatayna ket binilinna dagiti lallaki nga annakna a mangiponpon kenkuana idiay Canaan, idiay rukib ti Macpela, a nakaiponponan idi ni Sarah (Gen. 49:29-31). Ti istoria iladawanna ti prosisyon ti makiponpon nga agturong idiay Canaan ket agbalin a maysa a pakpakauna ti Exodo [iruruar) manipud Egipto, kalpasan dagiti adu a siglo a mapalabas.

Maikadua, dayta ket namnama a ti Dios ket pagbalinenna ti dakes a naimbag. Kalpasan ti ipapatay ken ponpon ni Jacob, dagiti kakabsat ni Jose ket madanaganda maipapan ti masakbayanda. Mabutengda a ni Jose itan ket agibales. Napanda ken Jose ket impaklebda dagiti bagbagida iti saklangna, nakasaganada nga agbalin nga ad-adipenna (Gen. 50:18), maysa a buya a mangipalagip kadagiti naimpadtoan a tagtagainep ni Jose. Ni Jose impatalgedna kadakuada ken imbagana kadakuada a "dicayo agbuteng” (Gen. 50:19), maysa a sasao a mangitudtudo iti masakbayan (Gen. 15:1); agsipud ta ti "pinanagemyo ti dakes” a maibusor kenkuana, “pinanagem ti Dios a naimbag” (Gen. 50:20), ket binaliwanna ti turong dagiti paspasamak nga agturong iti pannakaisalakan (Gen. 50:19–21; idilig iti Gen. 45:5, 7–9).

Dayta ket, uray pay iti laksid dagiti nakaad-adu a di-panagballigi ti tao, ti pamendicion ti Dios ti agari.

Maikatlo, dayta ket namnama a ti Dios ket isalakanna ti natnag a sangka-taoan. Ti istoria ti ipapatay ni Jose iti daytoy maudi a bersikulo ti Genesis ket nalawlawa pay ngem ti maipapan laeng ti ipapatay ni Jose. Nakaskasdaaw unay, ni Jose ket saanna nga ibilin a maiponpon dagiti tultulangna. No di ket, itudona iti dayta tiempo a ti “Dios sarungcarannacayto a di bumurong, ket dacayo alaenyonto ditoy dagiti tultulangco" (Gen. 50:25), nga isu nga inaramidda, napalabas ti adu a tawtawen, a kas diretso a panangtungpal kadagidiay a sasao (kitaen ti Exo. 13:19). Iti kamaudiananna, ti namnama iti Naikari a Daga, ti Canaan, ket maysa a simbolo, maysa a pakpakauna, iti namimpinsan a namnama ti pannakaisalakan, ti pannakaisubli, ti maysa a baro a Jerusalem idiay maysa a baro a langit ken maysa a baro a daga—ti namimpinsan a namnama ti amin kadatayo, maysa a namnama a naaramid a sigurado babaen ti ipapatay ni Shiloh.

`Basaen ti Apocalipsis 21:1-4. Kasano a dagitoy a bersikulo ket itakderanda ti kadadakkelan a namnamatayo? No awan daytoy a kari, ania a namnama iti adda kadatayo no di laeng ti patay a kas pagpatinggaan dagiti amin a parparikuttayo?`