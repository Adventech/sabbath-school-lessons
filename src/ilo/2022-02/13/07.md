---
title:  Adalen Pay
date:   24/06/2022
---

Ti sursurat ni Ellen G. White, "Joseph and His Brothers," iti PATRIARCHS AND PROPHETS, pp. 233–240.

"Ti biag ni Jose iladawanna ti biag ni Cristo. Apal idi ti nangtignay kadagiti kakabsat ni Jose a mangilako kenkuana a kas maysa nga adipen; ninamnamada a manglapped kenkuana manipud iti panagbalinna a dakdakkel ngem kadagiti bagbagida. Ket idi naipan idiay Egipto, intangsitda dagiti bagbagida nga awanen iti pakariribokanda kadagiti tagtagainepna, ket pinunasdan dagiti amin a mabalin a pannakatungpalda. Ngem ti bukodda a dalan ket riningbawan ti Dios a mangiyeg kadagiti mismo a paspasamak nga inaramidda a lappedan. Kasta met kadagiti papadi ti Judio ken dagiti papanglakayen a nagimonda ken Cristo, mabutengda nga amangan ta maguyogoyna ti imatang dagiti tattao manipud kadakuada. Pinapatayda, tapno manglapped Kenkuana nga agbalin nga ari, ngem iy-iyegda laeng daytoy mismo a banagna.

"Ni Jose, babaen iti pannakaadipenna idiay Egipto, nagbalin a maysa a mangisalakan iti pamilya ti amana; ngem daytoy a kinapudno ket saanna a pinabassit ti basol dagiti kakabsatna. Kasta met iti pannakailansa ni Cristo iti kruz babaen kadagiti kabusorna ti nangaramid Kenkuana a Mannubbot ti sangkataoan, ti Mangisalakan ti natnag a raza, ken Mangituray iti sibubukel a lubong; ngem ti krimen dagiti nangpapatay Kenkuana ket kas latta iti kinadakes a kas man la ti mannakabalin nga ima ti Dios ket dina natengngel dagiti paspasamak nga agpaay iti bukodna a dayag ken ti pagimbagan ti tao.

“Kabayatan a nailako ni Jose iti pagano babaen kadagiti bukodna a kakabsat, kasta met ken Cristo a nailako kadagiti kapapaitan a kabusorna babaen iti maysa kadagiti disipolosna. Ni Jose ket napabasol iti saan a husto ket naipisok iti pagbaludan gapu iti kinasingpetna; kasta met ken Cristo a naum-umsi ken natukkiad gapu iti kinalintegna, panangtallikod iti bukodna a biag ket maysa a babalaw ti basol; ken nupay awan basolna, Isu ket nadusa babaen iti testimonio dagiti ulbod a saksi. Ket ti kinaanus ken kinaemma ni Jose iti babaen ti kinakillo ken panangidadanes, ti nakasagana a pammakawanna ken natakneng a kinamanagitedna kadagiti saan a kadawyan a kababalin dagiti kakabsatna, itakderanna ti di agngayngayemngem a panagibtor ti Mangilasakan iti dakes ken panangirurumen dagiti nadangkes a tattao, ken ti pammakawanna, a saan laeng a kadagiti nangpapatay Kenkuana, no di ket iti amin a napan Kenkuana a mangipudno kadagiti basbasolda ken mangsapul iti pannakapakawan.”—Ellen G. White, PATRIARCHS AND PROPHETS, pp. 239, 240.

**Salsaludsod a Pagiinnadalan**:

`Iti kanito a natay ni Jacob, dagiti kakabsat ni Jose ket nagbutengda ta itan ket mabalin nga agibalesen. Ania ti isuro daytoy maipapan iti basol a kaskasdi nga ik-ikutanda pay laeng? Ania ti isuro kadatayo iti inaramid ni Jose maipapan ti panangpakawan iti nakabasol?`

`Ania pay dagiti dadduma a pagpadaan ti biag ni Jose ken ni Cristo a masarakanyo?`

`Agtaeng iti kinapudno a nupay ammo ti Dios iti masakbayan, wayawayatayo pay laeng kadagiti pili nga aramidentayo. Kasano iti panamagkappiatayo kadagitoy dua a kapanunotan?`