---
title:  Ni Jacob Bendicionanna Dagiti Lallaki nga Annakna
date:   22/06/2022
---


`Basaen ti Genesis 49:1–28. Ania iti naespirituan a kaipapanan ti panangbendicion ni Jacob kadagiti lallaki nga annakna?`

Iti labes dagiti padpadto a maipapan ti kaasitgan a pakasaritaan dagiti tribu ti Israel, ni Jacob makitana ti Misias ken ti namimpinsan a namnama ti pannakaisalakan. Daytoy a namnama ket naipakitan idiay immuna a sasao ni Jacob a "cadagiti maud-udi nga al-aldaw” (Gen. 49:1), maysa a sasao a mangibagbaga iti yuumay ti Napulotan nga Ari (Isa. 2:2; Dan. 10:14).

Ti teksto ngarud ket agtuloy iti masakbayan a linya iti tunggal maysa kadagitoy a tattao. Dagitoy ket saanda a naituding a gasgasat, a kas man ti Dios ket nagayatanna a ti tunggal maysa kadagitoy ket sangoenda iti sinangoda; no di ket, dagita ket pannakaipakita iti adda a kababalinda ken ti kababalin nga iyeg dagiti an-annakda. Kas pangarigan, ti pannakaammo ti Dios a ti maysa a tao ket papatayenna iti maysa nga inosente a tao ket naiduma unay a banag a ti Dios nagayatanna a ti mammapatay ket aramidenna dayta.

`Basaen ti Genesis 49:8-12. Ania a padto ti naited ditoy, ken apay a napateg dayta?`

Iti amin ken ngatoen ti pagayatan ti tao, ti Dios ammona ti masakbayan, ken Isu ket inurnosna a babaen ken Juda nga umay ti Misias. Ni Juda (Gen. 49:8-12), nga isu nga intakderan ti maysa a leon (Gen. 49:9), ket tudtudoenna ti kinaari ken panagdayaw. Ti Juda ket pataudenna ni Ari David, kasta met ti Shiloh, dayta ket, ti maysa a mangiyeg iti shalom, "cappia” (Isa. 9:6, 7) Kenkuana “ket isu ti tulnoganto dagiti il-ili” (Gen. 49:10).

Dagiti Judio ket nabayag a nakitada daytoy a kas maysa a Napulotan a padto a mangitudtudo iti yuumay ti Misias, ken dagiti met Cristiano, ket nakitada daytoy a teksto a kas mangitudtudo ken Jesus. “Agingga iti di umay ni Mamagcacappia; ket isu ti tulnoganto dagiti il-ili” (Gen. 49:10), nga isu, nalabit, a pakpakauna ti kari iti Baro a Testamento nga "iti nagan ni Jesus, isu-amin a tumeng agparintumeng” (Fil. 2:10).

Kas insurat ni Ellen G. White: "Ti leon, ari ti kabakiran, ket maiyataday a simbolo daytoy a tribu, nga isu iti naggapuan ni David, ken ti Anak ni David, ni Shiloh, ti pudno a 'Leon ti tribu ti Juda,' nga isu nga amin a pannakabalin ket agruknoy iti kamaudiananna ken amin a nasnacion ipaayda ti panagrukbab. PATRIARCHS AND PROPHETS, p. 236.

`Apay koma nga ipaaytayo iti panagrukbab ken Jesus itan, nga uray pay sakbay iti panangaramid dagiti amin a nasnacion?`