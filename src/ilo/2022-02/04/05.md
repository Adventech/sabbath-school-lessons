---
title:  "Ti Tulag: Umuna a Paset"
date:   20/04/2022
---

Itan isu ti kanito a ti naikari a tulag ket matungpal.“ 'Ngem siac bangonecto ti tulagco kenca; ket sumreccanto iti daong—sica ken dagiti annacmo a lallaki, ken ti asawam, ken dagiti assawa dagiti annacmo a lallaki'a maicuyog kenca"" (Gen. 6:18). Maisupadi iti nadiosan a mangam-ames a mangdadael (Gen. 6:17), daytoy a tulag ket isu ti kari ti biag.

`Basaen ti Genesis 8:20. Ania iti immuna nga inaramid ni Noe idi rimmuar iti daong (ark), ken apay?`

Kas kada Adan ken Eva, nga isu a dagus a nagdaydayaw iti Dios iti Sabado kalpasan iti innem nga al-aldaw iti Panamarsua, ni Noe dagus a nagdaydayaw iti Dios kalpasan iti Layus, sabali manen a pasamak iti panamarsua iti uneg ken iti bagbagina. Nupay kasta, adda iti nagdumaan dagiti dua nga aramid iti panagdaydayaw. Saan a kas kada Adan ken Eva, nga isu a nagdaydayaw iti Dios a diretso, ni Noe ket masapul nga aramidenna iti maysa a panagdaton. Daytoy iti immuna a pannakaibaga iti maysa nga altar iti Sursurat. Ti daton ket maysa a "daton a mapuoran" ('olah), ti kadadaanan ken masansan unay a daton. Ken Noe, daytoy a daton ket maysa a daton a panagyaman (idilig iti Num. 15:1-11), naited tapno ipakitana iti kinamanagyamanna iti Namarsua, nga Isu a nangisalakan kenkuana.

`Basaen ti Genesis 9:2-4. Kasano a ti Layus ket binaliwanna ti taraon ti tao? Ania ti principio nga adda iti likudan dagiti iparparit ti Dios?`

Gapu iti bunga ti Layus, ti taraon a mula ket awanen a kas idi. Gapuna, ti Dios impalubosna kadagiti tattao a manganda iti lasag ti animal. Daytoy a panagbaliw ti taraon ket pinataudna iti maysa a panagbaliw iti panagkayamet dagiti tattao ken dagiti animal, a maisupadi iti adda a panagkayametda idiay sigud a Panamarsua. Iti istoria ti Panamarsua, dagiti tattao ken an-animal ket nanganda iti isu met laeng a mulmula a taraon ken dida inam-ames it maysa ken maysa. Iti lubong a kalpasan-ti-Layus, ti panangpapatay kadagiti an-animal nga agpaay iti taraon ket sinaklawna iti maysa a panagkayamet ti buteng ken amak (Gen. 9:2). Iti kanito a rinugianda iti mangan iti maysa ken maysa, dagiti tattao ken an-animal ket naaddaanda, awan duadua, iti pannakapataud iti maysa a panagkayamet nga addan pannakaidumana iti adda a ninanamda idiay Eden.

Nupay kasta, iti pammalubos ti Dios ket addaan iti dua a maiparit. Umuna, saan nga amin nga an-animal ket umiso nga agpaay a taraon. Ti umuna ket nalawag idiay panaglasin ti "nadalus ken di-nadalus” nga an-animal, nga isu a paset iti ornos ti Panamarsua (kitaen ti Gen. 8:19, 20; idilig iti Gen. 1:21, 24). Ti maikadua ket nalawag ken kabarbaro ti panangidian iti pannangan iti dara, ta ti biag ket adda iti dara (Gen. 9:4).