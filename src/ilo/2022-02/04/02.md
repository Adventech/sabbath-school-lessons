---
title:  Panagsagana Agpaay ti Layus
date:   17/04/2022
---

`Basaen ti Genesis 6:13–7:10. Ania ti adal a masursurotayo manipud iti daytoy nakaskasdaaw nga istoria ti immuna a pakasaritaan ti tao?`

Kas ken Daniel, ni Noe ket maysa a mammadto nga isu a nangipadto iti panagpatingga ti lubong. Ti sao ti Hebreo iti "daong” (tevah) (Gen. 6:14) ket isu met laeng a manmano a binulbulod a sao ti Egipto a naaramat iti “bilog (ark),” nga isu a nakailemmengan ti maladaga a Moises nga isu a naaywanan tapno mangispal iti Israel manipud Egipto (Exo. 2:3). Kasta met, dagiti dadduma ket nakitada idiay kadawyan a langa ti lakasa (ark) ti maipada iti lakasa (ark) ti tabernakulo (Exo. 25:10). Kas latta a ti daong (ark) ti Layus ket palubosanna ti panagbiag ti tao, kasta met ti lakasa (ark) ti tulag, maysa a tanda iti kaadda ti Dios iti tengnga dagiti tattaona (Exo. 25:22), ket itudona iti trabaho ti Dios a panangisalakan kadagiti tattaona.

Ti sasao nga “inaramid ni Noe; cas mayanatup iti amin nga imbilin ti Dios kencuana" (Gen. 6:22) ket dagdagupenna ti segkay ti panagsagsagana. Ti verbo nga 'asah, “inaramid," a tudtudoenna ti inaramid ni Noe, ket sumungbat iti verbo nga 'asah, “mangaramid,” iti bilin ti Dios, nga isu a nangirugi iti segkay (Gen. 6:14) ken dayta ket naulit iti lima a daras (Gen. 6:14-16). Daytoy nga allangogan iti nagbaetan ti bilin ti Dios ken ti sungbat ni Noe ket isingasingna ti namimpinsan a panagtulnog ni Noe iti imbaga ti Dios kenkuana nga aramiden, nga 'asah. Makapangayangay pay a daytoy a sasao ket naaramat iti lawag ti pannakabangun ti lakasa (ark) ti tulag (Exo. 39:32, 42; Exo. 40:16).

"Inted ti Dios ken Noe dagiti apagisu a rukod ken nalawag a pagsurotan iti maipapan iti isuamin a matudtudo a pannakaaramidna. Ti sirib ti tao ket saanna a mabalin a mangaramid iti maysa a patakder a kasta unay iti pigsa ken kinalagdana. Ti Dios iti nagplano, ket ni Noe iti nangbangon.”—Ellen G. White, PATRIARCHS AND PROPHETS, p. 92.

Manen, ti pagpadaan ti dua a “lakasa (arks)"ket pasingkedanna ti pagpadaanda a makasubbot a trabaho. Ti panagtungpal ni Noe ket nailadawan ngarud a kas maysa a paset ti plano ti Dios a panangisalakan. Naisalakan ni Noe gapu laeng ta addaan iti dayta a pammati a mangaramid iti imbilin ti Dios kenkuana nga aramiden (kitaen ti Heb. 11:7). Isu iti maysa nga immuna nga ulidan ti maysa a pammati a mangipaduyakyak iti bagbagina iti panagtungpal, ti maymaysa laeng a kita ti pammati a napateg (Santiago 2:20).

Iti pangababaan, nupay, ni Noe ket "nasaracanna ti parabur cadagiti mata ni Jehova” (Gen. 6:8), dayta ket kas sungbat iti daytoy a parabur a naiteden kenkuana, nagtignay ni Noe a simamatalek ken situtulnog kadagiti bilbilin ti Dios. Saan kadi a kasta koma kadatayo amin?

`Basaen ti 2 Pedro 2:5–9. Apay a ti laeng pamilya ni Noe iti naispal? Ania nga adal iti masursurotayo manipud iti istoria ni Noe maipapan iti pasettayo a mangpakdaar iti lubong maipapan iti umay a panangukom?`