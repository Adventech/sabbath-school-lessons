---
title:  Ti Pasamak ti Layus
date:   18/04/2022
---

Ti verbo nga 'asah, "mangaramid," nga isu a tudtudoenna dagiti ar-aramid ni Noe, ket maysa met a kangrunaan a sao idiay istoria ti Panamarsua iti Genesis (Gen. 1:7, 16, 25, 26, 31; Gen. 2:2). Dagiti ar-aramid ni Noe a panangtulnog iti Dios ket kas da la kadagiti ar-aramid ti Dios iti panamarsua. Ti maalatayo manipud iti daytoy ket ti Layus ket saan laeng a maipapan iti Dios a mangdusa iti sangkataoan, no di ket maipapan iti panangisalakan met ti Dios kadatayo.

`Basaen ti Genesis 7. Apay nga iti pannakailadawan ti Layus ket palagipannatayo iti istoria ti Panamarsua? Ania dagiti adala masursurotayo manipud kadagiti pagpapadaan dagiti dua a paspasamak?`

Iti maysa a napasnek a panangbasa iti teksto a mangsaklaw ti Layus ket iparangarangna ti panagaramat kadagiti adu a gagangay a sasao ken pannakaibaga iti istoria ti Panamarsua: “pito” (Gen. 7:2, 3, 4, 10; idilig iti Gen. 2:1-3); "lalaki ken babai" (Gen. 7:2, 3, 9, 16; idilig iti Gen. 1:27): "mayalubog iti cakitada” (Gen. 7:14; idilig iti Gen. 1:11, 12, 21, 24, 25); "an-animal," "tumatayab," "aguyuyas a banbanag” (kitaen Gen. 7:8, 14, 21, 23; idilig iti Gen. 1:24, 25); ken “anges ti biag” (Gen. 7:15, 22; idilig iti Gen. 2:7).

Ti istoria ti Layus ket mabasa ngarud a kas la iti istoria ti Panamarsua. Dagitoy nga allangogan dagiti istoria ti Panamarsua ket tumulong a mangiparang a ti Dios nga Isu a mamarsua ket Isu met laeng ti Dios a mangdadael (Deut. 32:39). Ngem dagitoy nga allangogan ket idanonda met iti maysa a damag ti namnama: ti Layus ket naaramid nga agbalin a baro a parsua, manipud kadagiti dandanum, nga isu a mangiturong iti maysa a kaadda ti baro.

Ti panaggunay dagiti dandanum ket ipakitana a daytoy a pasamak ti panamarsua ket, iti kinapudnoanna, balbaliktadenna ti aramid ti Panamarsua idiay Genesis 1. Iti kasupadi ti Genesis 1, nga isu a mangiladawan iti maysa a pannakaisina dagiti dandanum iti ngato manipud kadagiti dandanum iti baba (Gen. 1:7), ti Layus iramanna ti panagtitiponda manen kabayatan a bumtakda iti labes dagiti nagbebeddenganda (Gen. 7:11).

Daytoy nga aramid ket idandanonna ti maysa nga agsupadi a damag: ti Dios ket masapul a dadaelenna iti banag nga idi ket naurnos tapno palubosanna ti maysa a baro a parsua iti kalpasanna. Ti panamarsua iti baro a daga ket sapulenna iti pannakadadael ti maysa a daan. Ti pasamak ti Layus ket yanninawna ti masakbayan a pannakaisalakan ti lubong idiay panawen ti panungpalan: “ 'Ket nakitac ti maysa a langit a baro ken maysa a daga a baro ta daydi immuna a langit ken daydi immuna a daga napalabasdan?” (Apo 21:1; idilig iti Isa. 65:17).

`Ania dagiti masapul a madadael koma kadatayo tapno maparsuatayo a baro? (Kitaen ti Rom. 6:1-6.)`