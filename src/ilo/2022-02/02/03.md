---
title:  Ti Maiparit a Bunga
date:   04/04/2022
---

`Basaen ti Genesis 2:16, 17 ken Genesis 3:1–6 (kitaen pay ti Juan 8:44). Pagdiligen dagiti sasao ti Dios iti bilinna ken Adan kadagiti sasao ti uleg iti babai. Ania dagiti pagdumaan dagiti sasao, ken ania ti kaipapanan dagitoy a nagdudumaan?`

Paliiwen dagiti pagpapadaan iti tungtongan ti Dios ken ni Adan (Gen. 2:16, 17) ken ti tungtongan ni Eva iti uleg. Kas la ti uleg ket sinukatannan ti Dios ken ammona payen iti nasaysayaat ngem iti Dios. Iti un-unana, isu ket nagdamag laeng iti maysa a saludsod, a mangipakpakita a ti babai ket, nalabit, a dina naawatan ti Dios. Ngem kalpasanna ni Satanas ket silalatak a nagduduaanna ti gandat ti Dios ken simmumpiat pay ketdin Kenkuana.

Ti iduduprak ni Satanas ket maseknan kadagiti dua a pagsasaritaan [isyu], patay ken ti pannakaammo iti naimbag ken dakes. Kabayatan a ti Dios ket nalawag unay ken impaganetgetna nga imbaga a ti ipapatayda ket saan a bumurong (Gen. 2:17), ni Satanas kinunana ti kasungani a saanda a matay, iti amin ipakpakitana a dagiti tattao ket saanda a matay (Gen. 3:4). Kabayatan a ti Dios ket pinaritanna ni Adan a mangan manipud iti kayo (Gen. 2:17), ni Satanas pinaregtana ida a mangan iti kayo agsipud ta babaen iti pannangan dayta ket agbalindanto a kas iti Dios (Gen. 3:5).

Dagiti dua nga argumento ni Satanas, saan nga ipapatay ken agbalin a kas iti Dios, ket naawisna ni Eva a mangan iti bunga. Makariribok ta iti kanito a ti babai ket inkeddengna a sukiren ti Dios ken mangan iti maiparparit a bunga, ti kababalinnan ket kas la awanen iti Dios ken nasukatanen babaen iti mismo a bagbagina. Ti teksto ti Biblia ket isingasingna iti daytoy panagbaliw iti katatao. Ni Eva aramatenna ti pagsasao ti Dios: iti panangkita ni Eva iti maiparparit a bunga, “nakitana ... nasayaat a canen” (Gen. 3:6), mangipalagip iti panangkita ti Dios iti Parsuana, “nakitana ... naimbag" (Gen. 1:4, ket dadduma pay).

Dagitoy dua a sulsulisog, ti panagbalin a saan a matay ken ti agbalin a kas iti Dios, ket isuda dagiti ramut ti kapanunotan ti saan nga ipapatay idiay kadaanan a relihiyon dagiti taga Egipto ken Griego. Ti tarigagay a saan a matay, nga isu a patienda a maysa a nadiosan a kababalin, ti nangobligar kadagitoy a tattao a mangsapul met iti nadiosan a kasasaad, tapno (ninamnamada) magun-odda ti saan nga ipapatay. Nalimed unay, daytoy a wagas ti panagpanpanunot nastrekna dagiti kultura ti Judio-ken-Cristiano ken nakaited iti pannakayanak iti panamati iti saan nga ipapatay ti kararua, nga isu nga adda uray kadagitoy nga aldaw kadagiti adu nga ig-iglesia.

`Utoben amin a patpatien nga adda ita nga aldaw a mangisuro iti maysa a banag nga adda nakaisigudan a saan nga ipapatay kadatayo amin. Kasano nga iti pannakaawat iti kababalin ti tao ken ti kasasaad iti patay ket mangipaay kadatayo iti kasta a nabileg unay a saripda a maibusor iti daytoy napeggad nga allilaw?`