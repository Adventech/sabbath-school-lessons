---
title:  Ti Uleg
date:   03/04/2022
---

`Basaen ti Genesis 3:1; 2 Corinto 11:3; ken Apocalipsis 12:7–9. Asino ti uleg, ken kasano iti panangallilawna ken Eva?`

Ti teksto mangrugi iti “ti uleg.” Ti pannakaurnos ti sasao ket isingasingna ti paganetget: ti sao nga “uleg” ket isu ti umuna a balikas iti sasao. Kasta met,"ti uleg” ket matudtudo, mangipakpakita a daytoy ket pagaammo unay a langa, kas la man ti bumasa ket am-ammonan iti kinasiasinona. Ti kinapaypayso daytoy a nabiag ket, napasingkedan manipud iti umuna a balikas ti kapitulo.

Agpayso, ti Sursurat ket inagananna ti uleg a kas kabusor ti Dios (Isa. 27:1) ken nalawag unay a ninagananna a "ti Diablo ken Satanas” (Apo. 12:9). Kasta met, iti kadaanan nga Asideg a Daya (Near East), ti uleg ket intakderanna ti pannakabalin ti dakes.

"Tapno magun-odna ti trabahona a di-madmadlaw, ni Satanas pinilina a pagtrabahoen a kas pamuspusanna ti uleg-maysa nga agpamarang nga isu a nairuamen nga agpaay iti panggepna a mangallilaw. Ti uleg ket isu idi iti maysa a kasisiriban ken kapipintasan a parsua ditoy daga. Dayta ket addaan kadagiti payak, ken kabayatan nga agtayab iti tangatang ket iparangna ti maysa a langa ti sumilsilap a kinalawag, nga addaan iti maris ken kinaraniag ti napasileng a balitok."-Ellen G. White, PATRIARCHS AND PROPHETS, p. 53.

No saritaen maipapan ti diablo, iti aniaman a langa a panagparangna, ti Biblia ket saanna laeng a sarsaritaen ti pangngarig. Iti Sursurat, ni Satanas ket naipakita a kas maysa a litiral a nabiag ket saan laeng a sumagmamano a makaallukoy a simbolo wenno maysa a narikut a principio a mangipakita iti dakes wenno nasipnget a sikigan ti sangkataoan.

Ti uleg ket saanna nga iparang ti bagbagina a kas maysa a kabusor ti Dios. Iti kasunganina, ti uleg ket itudona dagiti sasao ti Dios, nga isu nga ulitenna ken kas la ayunanna. Dayta ket, mismo a manipud rugi, makitatayo a ni Satanas ket kaykayatna nga adawen ti Dios ken, kas makita iti ud-udina, inadawna pay ti Sao ti Dios a mismo (Mat. 4:6).

Paliiwen pay a ti uleg ket saanna a dagus a rinikiar ti babai, no di ket nagdamag iti maysa a saludsod a mangipakita a patienna ti imbaga ti Dios kadakuada. Ta kalpasan ti amin, dinamagna: “ Pudno aya a kinuna ti Dios (Gen. 3:1)? Gapuna, uray pay idi rugi ket makitatayo no kasano iti kinasikap ken kinamanangallilaw daytoy a nabiag. Ken, kas iti intay panangkita, dayta ket nagkurri met.

`No ni Satanas ket nabalinanna nga allilawen ti maysa nga awan basolna nga Eva idiay Eden, di ad-addan kadatayo? Ania iti kaimbagan a saripdatayo a maibusor kadagiti pangallilawna?`