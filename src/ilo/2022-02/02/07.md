---
title:  Adalen Pay
date:   08/04/2022
---

Kitaen ti panagsilpu “ti kayo ti biag” ken “ti kayo ti pannakaammo ti imbag ken dakes.” Daytoy a panagnaig ket naisingasingen babaen ti kinapudno nga agpadpadada a masarakan “idiay tengnga ti Minuyongan” (Gen. 2:9). Ngem adda ad-adu pay a nagbaetan dagiti dua a kaykayo saan laeng nga iti lugar nga ayanda. Dayta ket agsipud ta dagiti tattao ket nangalada iti bunga ti kayo ti pannakaammo ti imbag ken dakes, agsipud ta sinukirda ti Dios, a napukawda iti pannakaasidegda iti kayo ti biag, ket saanda a mabalin nga agbiag iti agnanayon, iti daytoy a kasasaad. Iti daytoy a pagsilpuan ket agraira ti maysa a dakkel a principio. Ti nalinteg ken naespirituan a pili ket adda epektoda iti nataoan a biag, kas iti panangbilin ni Solomon iti anakna a lalaki: "Anacco, dica lipaten ti lintegco ngem salimetmetam coma dita pusom dagiti bilbilinco: Ta inayondanto kenca ti caatiddug dagiti aldaw, ken tawtawen ti panagbiag, ken ti talna” (Prov.: 3:1, 2). Daytoy a panagsilpu ket agparang manen idiay masakbayan a nailangitan a Jerusalem, nga idiay ket ti laeng kayo ti biag ti adda "iti tengnga ti calzada sadiay” (Apo. 22:2).

“Idi pinarsua ti Dios ni Eva, Isu ket inaramidna ti babai a saan koma a nababbaba wenno nangatngato ngem iti lalaki, no di ket iti amin a banag ti babai ket maipada iti lalaki. Ti nasantoan a paris ket awan koma iti pagngayangayanda a maisinsina iti maysa ken maysa; nupay kasta tunggal maysa kadakuada ket addaanda iti minnaysa a panagpanunot ken panagaramid. Ngem kalpasan a nagbasol ni Eva, a kas isu iti immuna a nagsalungasing, ti Apo imbagana kenkuana a ni Adan iti mangituray kenkuana. Ti babai ket paiturayan koma iti asawana, ket daytoy ket paset ti lunod. Iti adu a kasasaad ti lunod ket pinagbalinna ti gasat ti babai a nakaro unay ken ti biagna a maysa a dadagsen. Ti nangato a kasasaad nga inted ti Dios iti lalaki ket inrurumenna ſinabusona) iti adu a kasasaad babaen iti panangwatwatna iti nalabes a pannakabalin. Ti awan patinggana a sirib ket inaramidna ti plano ti pannakasubbot, nga isu a nangikabil iti raza iti maikadua a gundaway babaen iti panangtedna kadakuada iti sabali a pannakapadas.”—Ellen G. White, TESTIMONIES FOR THE CHURCH, vol. 3, p. 484.

**Salsaludsod a Pagiinnadalan**:

`Ti Dios kinasaona ni Adan idiay Eden ket dinamagna kenkuana dagiti salsaludsod saan a tapno ipasdekna ti basolna no di tapno mangiturong kenkuana iti panagbabawi. Daytoy a ladawan ket nagparang manen ken Cain (Gen. 4:9, 10), ti Layus (Gent 6:5-8), ti Torre ti Babel (Gen. 11:5), ken ti Sodoma ken Gomora (Gen. 18:21). Kasano a ti kapanunotan ti maysa a nausigan a panangukom ket naiparang kadagitoy a paspasamak?`

`Apay a pinanunot ni Eva nga iti pannangan manipud iti kayo ti pannakaammo ti imbag ken dakes ket mangted kenkuana iti sirib? Kasano a maliklikantayo, iti panangaramid iti umasping a biddut, dayta ket, silalatak a panangtallikod iti Sao ti Dios iti panangnamnama iti maysa a banag a "nasaysayaat” ngem iti intanggaya ti Dios kadatayo?`