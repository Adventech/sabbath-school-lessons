---
title:  Ni Jose ken Benjamin
date:   14/06/2022
---

Saan a nalaka ken Jacob a palubosanna ti ipapanaw ni Benjamin, ti kakaisuna a lalaki nga anakna ken Raquel nga isu a nabati kenkuana. Isu ket mabuteng a mapukawna, a kas iti pannakapukawnan ken Jose (Gen. 43:6-8). Idi laengen nga awan ti taraon (Gen. 43:2) ken idi insapata ni Juda a mangpatalged iti panagsubli ni Benjamin (Gen. 43:9) nga iti kamaudiananna ket immanamong iti maikadua nga isasarungkar idiay Egipto ken pinalubosanna ni Benjamin a makipan a kakuyogna dagiti kakabsatna.

`Basaen ti Genesis 43. Ania ti naibunga iti kaadda ni Benjamin iti panagsasaganad dagiti paspasamak?`

Ti kaadda ni Benjamin ket riningbawanna amin dagiti paspasamak. Idi amin dagiti agkakabsat nagtakder iti sangoanan ni Jose, ni laeng Benjamin ti nakaiturongan iti panagkita ni Jose (Gen. 43:16). Ni laeng Benjamin ti naawagan a "cabsat" (Gen. 43:29). Kabayatan a ni Benjamin ket naawagan babaen ti naganna, amin dagiti dadduma a kakabsat ket saan a nainagan; naibaga laeng a dagiti “lallaki” (Gen. 43:16).

Inawagan ni Jose ni Benjamin nga “'anacco,'” a kas maysa a mangipatalged ti pannakaipakita iti naisangsangayan a kinasinged (Gen. 43:29; idilig iti Gen. 22:8). Ti pamendicion ni Jose ket tudtudoenna ti "parabur” (Gen. 43:29), mangipalagip iti panagpakpakaasina iti parabur, nga isu a saan a naited (Gen. 42:21). Insubli ni Jose ti parabur a dina naawat manipud kadagiti dadduma a kakabsatna.

Kabayatan a dagiti kakabsat ni Jose ket mabutengda amangan ta maipisokda iti pagbaludan gapu iti kuarta a naisubli, ni Jose nagsagana iti maysa a daya nga agpaay kadakuada gapu iti kaadda ni Benjamin. Kas la ni Benjamin ket addaan iti bertud a makasubbot iti sibubukel a kasasaad. Idi amin dagiti agkakabsat ket naipatugaw segun kadagiti idadda ken raraemen dagiti paglintegan ti pammadayaw, ni Benjamin, ti kaubingan, ti naservian iti mamin lima a daras nga ad-adu ngem kadagiti dadduma a kakabsatna (Gen. 43:33, 34). Ket nupay kasta, daytoy a panangidumduma ket saanna a singaen ida, a kas iti kasasaad idi ni Jose nga indumduma ti amana iti adun a tawtawen ti napalabas, nga isu a nangiturong kadagiti nakabutbuteng nga ar-aramidda iti kabsatda ken iti bukodda nga ama nga agpadpada (Gen. 37:3, 4).

“Babaen daytoy a pakakitaan ti parabur ken Benjamin isu ket ninamnamana a mapasingkedan no ti kaubingan a kabsat ket natratar iti apal ken gura a kas iti naipaduyakyak kenkuana a mismo idi. Kaskasdi nga agpampamarang a ni Jose ket dina maawatan ti pagsasaoda, dagiti agkakabsat ket wayawayada nga agtutongtong iti maysa ken maysa; gapuna nga isu ket naaddaan iti maysa a naimbag a gundaway a mangammo iti napaypayso a rikriknada. Kaskasdi nga isu ket tinarigagayanna a suoten ida iti ad-adu pay, ket iti sakbay iti iluluwasda isu ket imbilinna a ti bukodna a paginuman a kopa a pirak ket mailemmeng koma iti supot iti kaubingan.”—Ellen G. White, PATRIARCHS AND PROPHETS, pp. 228, 229.