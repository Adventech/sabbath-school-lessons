---
title:  Ni Jose Kasaritana Dagiti Kakabsatna
date:   13/06/2022
---

`Basaen ti Genesis 42. Ania ti napasamak ditoy, ken kasano nga iparangarangna ti bendicion ti Dios, uray pay iti laksid ti kinadakes ken kinaruker ti tao?`

Ti bisin ket obligarenna ni Jacob a mangibaon kadagiti annakna a lallaki idiay Egipto tapno gumatang iti taraon. Maisupadi unay, ni Jacob iti mangilongalong iti proyekto (Gen 42:1). Ti daksanggasat a lakay, maysa a biktima dagiti paspasamak iti labes ti kabaelanna, ket dina am-ammo a nangikabil iti gunay ti maysa a nakaskasdaaw a panagsasaganad dagiti paspasamak a mangidalan kenkuana a maikaykaysa iti anakna nga isu a nabayag unay a dinungdung-awanna.

Ti nainggasatan a kababalin daytoy a panagsasabat ket naipaganetget babaen kadagiti dua a kangrunaan a rason. Umuna, dayta ket nakita a kas maysa a pannakatungpal dagiti tagtagainep ni Jose. Ti pasamak-naipadto idiay naimpadtoan a tagtagainep ni Jose: “ dagiti binettecyo... nagtamedda iti binettecco'” (Gen. 37:7)—itan ket mapaspasamaken. Ni Jose ket nabigbig a kas “isu idi ti agturay sadiay a daga” (Gen. 42:6) ken “apo sadiay a daga" (Gen. 42:30, 33). Ti mannakabalin a saad ni Jose ket maisupadi iti dayta panagkasapulan dagiti kakabsatna, ket "inrucnoyda kencuana dagiti ruprupada iti daga” (Gen. 42:6)-isuda met laeng a 10 nga agkakabsat nga isu a nangum-umsi ken Jose maipapan iti tagtagainepna ken nagduaduaanda ti pannakatungpalna (Gen. 37:8).

Maikadua, daytoy a nainggasatan a panagsasabat ket nailadawan a kas maysa a sungbat. Ti tema ken pagsasao a nayallangogan iti nagbaetan dagiti dua a paspasamak ket ipakitana ti kababalin ti nalinteg a pannakaibales. Ti pagsasao a “kinunada ti maysa ken maysa" (Gen. 42:21) ket naaramat met idi a nangrugida a nanggandat iti maibusor ken Jose (Gen. 37:19). Ti panaggian dagiti agkakabsat idiay pagbaludan (Gen. 42:17) yallangoganna ti panaggian ni Jose idiay pagbaludan (Gen. 40:3, 4). Kinaagpaysoanna, dagiti kakabsat ni Jose ket inaigda ti agdama a mapaspasamak kadakuada iti inaramidda idi iti kabsatda nalabit a 20 a tawtawenen ti napalabas. "Ket kinunada ti maysa ken maysa, Pudno a nacabasoltayo iti maicaniwas ken cabsattayo ta nakitatayo ti sakit ti cararuana, idi nagdawdawat cadatayo, ket ditayo la dinengngeg; isu ti gapuna a lac-amentayo daytoy a pagel” (Gen. 42:21). Dagiti sasao ni Reuben a "ti darana isu ti umawag?” (Gen. 42:22), nga isu a mangyallangogan iti napalabas a patigmaanna “ 'Dicayo mangibucbuc ti dara'” (Gen. 37:22), ket mangpapigsa iti panagsilpu iti adda a sangsangoenda ita ken iti naaramidda idi.

`Sigurado, kaaduanna kadatayo, ket nakaaramid kadagiti banbanag nga isu a pagleddaangantayo. Kasano, iti aniaman a tukad a mabalin, iti panangator kadagiti nagkurangantayo iti napalabas? Kasta met, apay nga iti panangawat kadagiti karkari ti Dios a pammakawan babaen ken Jesus ket napateg unay kadatayo (kitaen ti Rom. 5:7-11)?`