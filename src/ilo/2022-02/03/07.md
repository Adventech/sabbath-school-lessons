---
title:  Adalen Pay
date:   15/04/2022
---

Ti naulit a sasao a "ni Enoc nakipagna iti Dios" (Gen. 5:22, 24) ket kayatna a saoen ti nasinged ken inaldaw a pannakikadkadua iti Dios. Ti napersonalan a pannakikayamet ni Enoc iti Dios ket naisangsangayan unay "ta innala ti Dios” (Gen. 5:24). Nupay kasta, daytoy maudi a sasao ket, naisalsalumina iti pakasaritaan ti kapuonan ni Adan ken dina ayunan ti kapanunotan ti maysa a dagus nga agbiag idiay Paraiso dagidiay a "nakipagna iti Dios.” Paliiwen a ni Noe ket nakipagna met iti Dios (Gen. 6:9), ken isu ket natay a kas met kadagiti amin a dadduma a tattao, pakairamanan da Adan ken Matusalem. Makapangayangay pay a paliiwen nga awan iti gapu a naited a mangikalintegan iti daytoy naisangsangayan a parabur. “Ni Enoc nagbalin a mangaskasaba ti kinalinteg, nga ipakpakaammona kadagiti tattao ti imparangarang ti Dios kenkuana. Dagidiay a nagbuteng iti Apo ket sinapulda daytoy nasantoan a tao, tapno ibingayna ti bilbilin ken karkararagna. Isu ket nagtrabaho pay iti publiko, nga aw-awitenna dagiti mensahe ti Dios kadagiti amin a dumngeg kadagiti sasao a maipakdaar. Dagiti panagtrabahona ket saan a nakedngan kadagiti Settis (kaputotan ni Set). Idiay daga a nangsapulan ni Cain a tumalaw manipud iti imatang ti Dios, ti mammadto ti Dios ket impakaammona dagiti nakaskasdaaw a buya a naipakita iti sirmatana. ‘Adtoy,' impakdaarna, ‘nga immay ti Apo, a cuyugen dagiti linaclacsa a sasantona Tapno aramidenna ti panangocom cadagiti isu-amin, ken mangipanecnec cadagiti amin a managdacdakes iti dagup dagiti gapuananda a dakes.' Judas 14, 15.”—Ellen G. White, PATRIARCHS AND PROPHETS, p. 86.

**Salsaludsod a Pagiinnadalan**:

`Apay a pinatay ni Cain iti kabsatna? Basaen dagiti sumaganad a sasao ni Elie Wiesel: "Apay nga inaramidna dayta? Nalabit a kayatna iti agtalinaed nga agmaymaysa: maymaysa laeng nga anak, ken kalpasan ti ipapatay dagiti nagannakna, is-isu laeng ti tao. Agmaymaysa a kas Dios ken nalabit nga agmaymaysa iti lugar ti Dios. ... Ni Cain pimmatay tapno agbalin a Dios. . . . Asinoman a tao a mangipan iti bagbagina iti Dios ket agpatingga iti panangpapatay kadagiti tattao.”—Elie Wiesel, MESSENGERS OF God: BIBLICAL PORTRAITS AND LEGENDS (New York: Random House, 1976), p. 58. Kasano iti panagbalintayo a naannad, uray pay no ditay makaaramid iti pammapatay, tapno saan nga ipaduyakyak ti kababalin ni Cain?`

`Idilig ti kapaut ti biag dagiti tattao iti sakbay layus (antediluvians) (Genesis 5) kadagiti patriarka. Kasano iti panangilawlawagtayo iti daytoy panagpababa ti biag ti tao? Kasano a daytoy a panagpababa ket sumraenna dagiti kabaroanan a Darwinismo?`