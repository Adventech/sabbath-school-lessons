---
title:  Dagiti Dua a Daton
date:   11/04/2022
---

Ti naggidiatan da Cain ken Abel, a kas naipaduyakyak kadagiti naganda, ket saanna laeng a pakaseknan dagiti katataoda; maipaduyakyak pay kadagiti trabahoda. Kabayatan a ni Cain ket "nagtaltalon” (Gen. 4:2), maysa a trabaho a masapul iti napisikalan a narigat a trabaho, ni Abel ket "nagaywan ... cadagiti carcarnero” (Gen. 4:2), maysa a trabaho a mangipakpakita iti kinalami ken kinamanangngaasi.

Ni Cain ket mangpataud ti bunga. Ni Abel ti agaywan ti karnero. Dagitoy dua a trabaho ket saanna laeng nga ilawlawag ti kababalin dagiti dua a daton (bunga ken Cain ken maysa a karnero ken Abel)—ipakitada pay ti dua a nagduma a kababalin ti isip ken panpanunot a naikadua kadagiti dua a daton: ni Cain ket agtartrabaho tapno "gun-odenna” ti bunga a mapataudna, kabayatan a ni Abel ket naannad a “nangaywan" iti karnero a naawatna.

`Basaen ti Genesis 4:1-5 ken Hebreo 11:4. Apay nga inawat ti Dios ti daton ni Abel ket tinukiadna ti daton ni Cain? Kasano iti panangawattayo iti mapaspasamak ditoy?`

“No awan ti dara a maiparukpok, awan ti pannakapakawan ti basol; ket da [Cain ken Abel] ket ipakitada koma ti pammatida iti dara ni Cristo a kas naikari a pannakaabbong babaen iti panangidaton kadagiti umuna a bunga ti pangen. Malaksid daytoy, dagiti umuna a bungbunga ti daga ket maidatagda koma iti sangoanan ti Apo a kas maysa a daton a pagyaman.”—Ellen G. White, PATRIARCHS AND PROPHETS, p. 71.

Kabayatan a tinungpal ni Abel dagiti bilbilin ti Dios ken indatonna ti natnateng a daton a nainayon iti animal a daton a mapuoran, ni Cain ket dina inkankano nga aramiden dayta. Isu ket saan a nangiyeg iti maysa nga animal a maidaton koma, no di ket maysa laeng a daton a "bunga ti daga." Dayta ket maysa nga aramid ti nalatak a panagsukir, maisupadi iti kababalin ti kabsatna. Daytoy nga istoria ket masansan a nakita a kas maysa a kadaanan a kasasaad ti pannakaisalakan babaen ti pammati (ni Abel ken ti datonna a dara) a maisupadi iti maysa a gandat a mangtegged iti pannakaisalakan babaen kadagiti ar-aramid (ni Cain ken ti bunga ti daga).

Numanpay dagitoy a datdaton ket addaanda iti naespirituan a kinapateg, awananda iti aniaman a datdatlag a pateg kadagiti bagbagida. Kankanayon latta a simboloda laeng, ladawan, a mangitudo iti Dios nga Isu a nangipaay iti managbasol iti saan laeng a pannakatarawidwid no di pay ket pannakasubbot.

`Basaen ti Mikias 6:7 ken Isaias 1:11. Kasano iti panangalatayo iti principio a naipakat kadagitoy a teksto ken ipakattayo dayta kadagiti biagtayo ken panagdaydayaw?`