### Ti Libro ti Punganay

Ti Genesis ket maipapan ken Jesus: ni Jesus ti Namarsuatayo, ni Jesus ti Manarawidwidtayo, ni Jesus ti Mannubbottayo. Kalpasan ti sangaribu a tawtawen a pannakaisurat ti teksto ti Genesis a mismo nga insurat ni Moises, ken agsubli kadagidiay panpanawen kadagiti mismo a sasao ti patriarka, ni apostol Juan ket iparangarangna ni Jesus idiay pakasaritaan ti Panamarsua: "Idi punganay adda ti Verbo, ket ti Verbo adda iti Dios, ket ti Verbo isu, Dios. Isu met laeng adda idi punganay iti Dios. Dagiti isuamin napaaddada gapu kencuana, ket no isu awan, awan ti napaadda cadagiti adda. Adda idi kencuana ti biag, ket ti biag isu idi ti silaw dagiti tao” (Juan 1:1-4).

Ania ti insurat ni Juan ditoy? “Idi punganay” isuamin a banbanag a naaramid, isuamin a banbanag nga iti naminsan ket awanda, naaddada—babaen ken Jesus. Isuamin a parsua—manipud kadagiti ariwanas (galaxy) nga agliwliweng iti tangatang kadagiti nakaskasdaaw a pilpilid ti apuy ken lawag agingga kadagiti apagisu ken datdatlag unay a nailaga a DNA iti cel agingga kadagiti allon ti kababassitan a bilang ti naraniag nga enerhiya (quantum)— pinarsua ken tartarawidwidan amin ni Jesus. Ken ti libro ti Genesis ket isu ti immuna nga istoria iti Sursurat iti agpadpada a panamarsua ken ti pannakasubbot daytoy a sangaparsuaan. Ditoy, iti daytoy a libro, ket isu laeng ti "oficial” a nakailanadan ti naggapuantayo.

Ti sao ti Ingles a Genesis ket naggapu iti Griego a genesis, a kayatna a saoen ket "punganay” dayta a mismo ket naggapu iti Hebreo a bere shit, “idi punganay”—ti immuna a sao ti libro (gapuna, ti immuna a sao iti sibubukel a Biblia!). Ti Genesis ket mangted kadatayo iti pundasyon, pamuon, nga isu iti nakaibatayan amin dagiti Sursurat. Agsipud ta isu ti immuna, ken isu ti pakaipuonan ti isuamin a sumarsaruno, ti Genesis ket nalabit nga isu iti kaaduan a maad-adaw wenno matudtudo a libro kadagiti dadduma iti Sursurat.

Ti Genesis ket napateg agsipud ta isu iti libro nga, ad-adu pay ngem iti aniaman a dadduma nga aramid, iti sadinoman, tumulong kadatayo a makaawat iti kinasiasinotayo a kas tattao, maysa a kinapudno a naisangsangayan a napateg ita, iti maysa nga aldaw a datayo a tattao ket naibilang a kas awan aniamanna a banag no di disgrasya, karkarna laeng a parsua manipud iti namimpinsan a namaterialan a universo. Wenno, kas panagkuna iti maysa a physicist, datayo a tattao ket "naorganisar laeng a pitak,” (nga isu nga iti sumagmamano a tukad ket pudno, nupay kenkuana dagiti linlinteg ti natoralesa laeng ti nangorganisar dayta!). Nupay kasta, ti Genesis ket iparangarangna kadatayo ti pudno a nagtaudantayo, a datayo ket nabiag a naigandat ken naan-anay a naaramid iti ladawan ti Dios iti maysa a naan-anay a lubong. Ti Genesis ket ilawlawagna pay ti Pannakatnag; dayta ket, no apay a ti lubongtayo ket saanen a naan-anay ken no apay a datayo a tattao ket saan metten a naan-anay. Nupay kasta, ti Genesis, ket liwliwaennatayo iti kari ti Dios a pannakaisalakan iti maysa a lubong nga, iti uneg ken iti bukodna a bagi, ket awan a pulos iti maipaayna kadatayo no di rigrigat ken patay.

Iti napnoan buya nga is-istoria dagiti datdatlagna (panamarsua, pannakayanak, bullalayaw) ken dagiti panangukom (ti Layus, Sodoma, ken Gomorrah) a mangsaksi iti nasantoan a kaadda ti Dios, ti Genesis ket siaaripapaa-makaguyogoy. Ngem ti Genesis ket maysa pay a libro a nabuyogan kadagiti makasagid nga is-istoria ti ayat ti tao (Jacob ken Rachel), ti gura (Jacob ken Esau), ti pannakayanak (Isaac, Jacob, dagiti lallaki nga annak ni Jacob), ti ipapatay (Sarah, Rachel, Jacob, Jose), ti pammapatay (Cain, Simeon, ken Levi), ken pammakawan (Esau ken Jacob, Jose ken dagiti lallaki a kakabsatna). Dayta ket maysa pay a libro ti bilin a nabuyogan kadagiti ad-adal kadagiti naimbag a sursuro (Cain, Babel), iti pammati (Abraham, Jacob), ken iti namnama ken kari ti pannakasubbot (pannakarumek ti uleg, Naikari a Daga).

Iti daytoy a tremestre, saantayo laeng a basaen ken adalen ti libro ti Genesis- intayo nanamen dagiti napintas nga is-istoriana ken sursuroen iti nasaysayaat a pannakipagna iti Apo ti Panamarsua, ti Dios ni Abraham, Isaac, ken Jacob.

Kabayatanna, dagiti tignay ti daga iti libro-manipud Eden aginggat' Babel, aginggat' Naikari a Daga, aginggat' Egipto, aginggat' maipaay a Naikari a Daga-ipalagipna kadatayo ti panagalis-alis a panagpagpagna ken taraonanna ti namnamatayo nga agpaay iti napaypayso a Naikari a Daga, ti baro a langit ken ti baro a daga. Kabayatan a surotentayo dagitoy a tattao kadagiti pinanid ti Genesis, intayo matakuatan nga—uray pay no kasano iti pannakaiduma ti panawen, lugar, kultura, ken paspasamak-masansan a dagiti is-istoriada ket, kukuatayo met.

_Ni Jacques B. Doukhan, DHL, ThD, ket retirado a propesor iti pannakailawlawag ti Hebreo ken Daan a Testamento idiay SDA Theological Seminary, Andrews University._