---
title:  Ti Pagrebbengan ti Sangkataoan
date:   31/03/2022
---

Apaman a naparsua ti Dios ti immuna a lalaki, Isu ket impaayna kenkuana dagiti tallo a sagsagut: ti Minuyongan ti Eden (Gen. 2:8), taraon (Gen. 2:16), ken ti babai (Gen 2:22).

`Basaen ti Genesis 2:15–17. Ania iti pagrebbengan ti tao iti sangaparsuaan ken iti Dios? Kasano a dagitoy dua a pagrebbengan ket mainaigda iti maysa ken maysa?`

Ti umuna a pagrebbengan ti tao ket maipapan iti natoralesa nga isu a nangikabilan ti Dios kenkuana: “tapno talonenna ken aywananna" (Gen. 2:15). Ti verbo nga 'avad, "talonen," ket tudtudoenna ti trabaho. Saan nga umdas nga umawat laeng iti maysa a sagut. Masapul a pagtrabahoantayo dayta ken tapno pagbalinen dayta a nabunga--maysa nga adal nga uliten ni Jesus idiay pangngarigna kadagiti taltalento (Mat. 25:14-30). Ti verbo a shamar, "aywanan,” ket ipakpakitana ti pagrebbengan a mangaywan iti adda a naawat.

Ti maikadua a pagrebbengan ket maipapan iti taraonna. Masapul a laglagipentayo nga inted ti Dios dayta kadagiti tattao.(kitaen Gen. 1:29). Ti Dios kinunana pay kenkuana a" 'mangancanto a siwayawaya'” (Gen. 2:16). Dagiti tattao ket saanda a pinarsua dagiti kaykayo, wenno dagiti taraon nga adda kadakuada. Dagita ket maysa a sagut, maysa a sagut ti parabur.

Ngem adda met iti maysa a bilin ditoy: masapul nga awaten ken nanamenda ti nabuslon a sagut ti Dios kadagiti “ 'amin a cayo.' ” Nupay kas paset daytoy a parabur, ti Dios innayonna iti maysa a kedked. Masapul a saanda a mangan manipud iti maysa a matudtudo a kayo. Iti panangnanam nga awan iti aniaman a kedked ket mangiturong iti patay. Daytoy a principio ket adda a mismo idiay Minuyongan ti Eden ken, kadagiti adu a wagas, dayta isu met laeng a principio ti adda ita nga aldaw.

Ti maikatlo a pagrebbengan ti tao ket maipapan iti babai, ti maikatlo a sagut ti Dios: "ti lalaki panawannanto ti amana ken ti inana, ket tumiponto iti asawana” (Gen. 2:24). Daytoy naisalsalumina a sasao ket maysa a napigsa unay a panangipakita ken mangipaganetget iti nataoan a pagrebbenganna iti tulag ti agassawa ken ti panggep ti panagbalin a "maymaysa a lasag,” kayatna a saoen maymaysa a persona (idilig iti Mat. 19:7-9).

Ti gapu a ti lalaki (ket saan a ti babai) ti masapul a mangpanaw kadagiti nagannakna ket mabalin nga adda iti pannakainaigna iti kadawyan a panangaramat ti Biblia iti lalaki (masculine); gapuna, nalabit a, ti bilin ket maipakat met iti babai. Uray ania kadakuada, ti panaglantip ti agassawa, nupay maysa a sagut manipud iti Dios, ket saklawenna ti nataoan a pagrebbengan iti kanito a naawat iti sagut, maysa a pagrebbengan nga agdas-al iti lalaki ken babai nga agpadpada tapno tungpalenda a simamatalek.

`Utoben amin dagiti inted ti Dios kenka. Ania dagiti pagrebbengam kadagiti naited kenka?`