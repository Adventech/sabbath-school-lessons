---
title:  Adalen Pay
date:   01/04/2022
---

Basaen ti surat ni Ellen G. White, "Science and the Bible," pp. 128, 129, iti Education; "The Creation,” iti The Story of Redemption, pp. 21, 22.

"Idinto ta ti libro ti natoralesa ken ti libro ti paltiing imalditda ti isu met laeng a nakem, agsaoda a situtunos. Babaen kadagiti agduduma a wagas, ken kadagiti agduduma a pagsasao, saksianda iti isu met laeng a dakkel a kinapudno. Ti siensya ket kankanayon nga agtaktakuatda kadagiti kabarbaro a pagsidsiddaawan; ngem awan a pulos iti iyegna manipud iti panagtakuatna, no la ket maawatan a husto, a maisuppiat iti nadiosan a paltiing. Ti libro ti natoralesa ken ti naisurat a libro ket mangted lawag iti maysa ken maysa. Iyam-ammodatayo iti Dios babaen iti panangisuroda kadatayo kadagiti banbanag dagiti linlinteg a babaen kadagitoy nga Isu agtrabaho.

“Nupay kasta, dagiti nabiddutan a pagpagarup a naadaw manipud kadagiti kinapudno a napaliiw iti natoralesa ket mangiturong iti ipagarup a panagsupadi ti siensya ken paltiing; ket iti panangisubli ti panagtunos, dagiti patarus ti Sursurat ket naadaw a mangipababa ken mangdadael iti pwersa ti sao ti Dios. Ti (geology) siensya a mangad-adal maipapan iti daga ket naipagarup a mangsuppiat iti litiral a patarus nga inlanad ni Moises iti panamarsua. Minilmilyon a tawtawen, dayta iti naibaga, ti kasapulan iti ebolosyon ti daga manipud iti gusoguso; ket tapno maawat ti Biblia iti daytoy impagarup a pakaammo ti siensya, dagiti al-aldaw ti panamarsua ket naipapanda a nabayag, awan patinggana a panpanawen, a mangsaksaklaw kadagiti rinibribu wenno uray pay minilmilyon a tawtawen.

"Iti kasta a panangdagdagup ket sibubukel a saan nga husto. Ti inlanad ti Biblia ket maitunos iti mismo a bagbagina ken iti sursuro ti natoralesa."-Ellen G. White, Education, pp. 128, 129.

**Salsaludsod a Pagiinnadalan**:

`Apaya ti kalidad ti pammatitayo ket agbaliw no patientayo a dagitoy nga is-istoria dagiti punganay ket sarsaritada laeng idi ugma, a naaramid a mangisuro kadatayo kadagiti naespirituan nga ad-adal ngem awan kinapaypaysoda a naibatay iti pakasaritaan? Ania dagiti pamalatpatan a teksto idiay Biblia ti mangisingasing nga ammo ti nagsurat a naibatayda iti pakasaritaan a kas kadagiti dadduma nga is-istoria idiay libro ti Genesis? Ania ti testimonio ni Jesus maipapan iti kinapudno a dagitoy nga is-istoria ket naibatay iti pakasaritaan [historya]?`

`Ania ti isuro ti istoria ti Genesis kadatayo maipapan ti kinapateg iti kinamanagaywan iti daga? Kasano iti panagbalintayo a naimbag nga agaywan iti planetatayo kabayatan a liklikan ti peggad ti panagdaydayaw met iti mismo a parsua, a kas maisupadi iti Namarsua, nga isu a napaypayso a sulisog? (Kitaen ti Rom. 1:25.)`

`Iti laksid dagiti dinadael ti basol iti nabayag a rinibribu a tawtawen, ania dagiti wagas. a ti sigud a kinakaskasdaaw, kinapintas ken kinadayag ti “nasayaatda” a Parsua ket kaskasdi a maipaduyakyak kadatayo, a saritaenna kadatayo iti napigsa unay a wagas ti kinaimbag ken pannakabalin ti Dios?`