---
title:  Ti Panamarsua
date:   26/03/2022
---

### Basaen Agpaay ti Adal ita a Lawas
Sal. 100:1–3; Genesis 1-2; Exo. 20:8-11; Exo. 40:33; Mat. 25:14-30; Mat. 19:7-9.

> <p>Paset a Mayulo</p>
> "Idi punganay ti Dios pinarsuana dagiti langlangit ken ti daga" (Genesis 1:1).

Ti libro ti Genesis ken, gapu iti dayta, ti sibubukel a Biblia ket mangrugi kadagiti ar-aramid ti Dios iti Panamarsua. Daytoy a kinapudno ket napateg unay agsipud ta kayatna a saoen a ti pannakaparsuatayo ket tanda ti punganay ti pakasaritaan ti tao ken ti Biblia. Daytoy a kinapudno ket ipakitana a ti istoria ti Panamarsua iti Genesis ket addaan iti isu met laeng a kinaapagisu iti pakasaritaan a kas kadagiti dadduma a paspasamak ti pakasaritaan ti tao ken ti Biblia.

Dagiti dua a teksto ti Panamarsua idiay Genesis 1–2 ket launenda dagiti ad-adal a maipapan iti Dios ken iti sangkataoan. Kabayatan nga agadaltayo ita a lawas, intayo maawatan a nasaysayaat ti nalawag a kaipapanan iti aldaw ti Sabado. Intayo utoben ti aramid ti Dios a panamarsua iti tao iti ladawan ti Langana, ken manipud met iti tapok. Agsiddaawtayto maipapan ti panggep ti kayo ti pannakaammo iti naimbag ken dakes ken maipapan iti pannakainaigna iti kayo ti biag.

Ti kapapatgan nga adal kadagiti is-istoria dagiti punganay a naibatay ti Biblia ket ti adal ti parabur. Ti kaaddatayo ket namimpinsan nga aramid ti parabur. Pinarsua ti Dios dagiti langlangit ken ti daga kabayatan nga awan pay dagiti tattao. Kas iti pannakaparsuatayo, ti pannakasubbottayo met ket maysa a sagut manipud iti Dios. Ket anian a nagimbag a dagiti agpadpada a kapanunotan, ti panamarsua ken pannakasubbot, ket addada idiay bilin a maikapito nga aldaw ti Sabado.

_Adalen ti adal ita a lawas tapno maisagana agpaay ti Sabado, Abril 2._