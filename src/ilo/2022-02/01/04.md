---
title:  Ti Sabado
date:   29/03/2022
---

`Basaen ti Genesis 2:2, 3 ken Exodo 20:8–11. Apay a ti maikapito nga aldaw ti Sabado ket nainaig iti Panamarsua? Kasano a daytoy a panagsilpu ket balbaliwanna no kasano iti panangsalimetmettayo iti Sabado?`

Agsipud ta apagisu a ti “Dios lineppasna" dagiti ar-aramidna a Panamarsua nga impasdekna ti Sabado. Gapuna, ti maikapito nga aldaw ti Sabado ket, isu iti panangipakita ti pammatitayo a ti Dios lineppasna ti trabahona idi, ket nakitana dayta a "nasayaatda.” Iti panangsalimetmet iti Sabado ket pannakikadua ken Apo Dios iti panangbigbig ti pateg ken pintas ti Panamarsuana.

Mabalintayo iti aginana manipud kadagiti trabahotayo a kas iti panaginana ti Dios manipud iti trabahona. Ti panagsalimetmet iti Sabado ket kaipapananna iti panagkuna iti wen a ti Panamarsua ti Dios ket "nasayaatda," nga isu a mangiraman kadagiti napisikalan a bagitayo. Maisupadi kadagiti sumagmamano a kadaanan (ken kabaroanan) a patpatien, awan a pulos idiay Sursurat, Daan wenno Baro a Testamento, ti mangipababa ti bagi a kas dakes. Dayta ket maysa a kapanunotan ti pagano, saan a naibatay iti Biblia. No di ket, dagiti agsalsalimetmet iti Sabado ket napnoanda iti panagyaman iti panamarsua ti Dios nga isu a mangiraman iti bukodda a lasag-ket dayta iti gapu no apay a mananamda ti Panamarsua ken no apay nga aywananda dayta.

Ti Sabado, nga isu ti tanda ti umuna a “panagleppas” ti pakasaritaan ti tao, ket maysa met a tanda ti namnama nga agpaay iti agrigrigat a sangkataoan ken agpaay iti as-asug ti lubong. Makapangayangay a ti sasao a "naturposco ti aramid” ket naulit a nagparang idiay pannakalpas ti pannakabangun ti Santuario (Exo. 40:33), ken naulit manen idiay pannakalpas ti patakder iti templo ni Solomon (1 Ar-ari 7:40, 51)—agpadpada a luglugar a nakaisuroan ti adal ti evangelio ken pannakaisalakan.

Kalpasan ti Pannakatnag, ti Sabado, iti pagpatinggaan ti lawas, itudona ti datdatlag ti pannakaisalakan, nga isu a mapasamak laeng babaen iti datdatlag ti maysa a baro a parsua (Isa. 65:17; Apo. 21:1). Ti Sabado ket maysa a tanda idiay pagpatinggaan ti nataoan a lawastayo a dagiti rigrigat ken susuot daytoy a lubong ket addanto met iti panagpatinggada.

Daytoy iti gapu no apay a ni Jesus pinilina ti Sabado a kas maitutop unay nga aldaw a panangagas iti masakit (Lucas 13:13-16). Maisupadi iti aniaman nga ug-ugali dagiti pangpangulo a nakaisinggalotan, babaen ti panangagas iti Sabado ni Jesus itudona kadagiti tattao, ken kadatayo, iti tiempo inton amin nga ut-ot, amin a rigrigat, amin a patay, ket sumardengto, nga isu iti namimpinsan a pakadagdagupan ti aramid ti pannakaisalakan. Gapuna, iti tunggal Sabado ket itudonatayo iti namnama ti pannakasubbot.

`Kasano nga iti panaginana iti aldaw ti Sabado ket mapadasantayo ti inana ken pannakaisalakan nga adda kadatayo ken Jesus ita ken matungpalto, a mamimpinsan, idiay baro a panamarsua iti baro a langit ken baro a daga?`