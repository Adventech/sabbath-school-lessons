---
title:  Ti Dios ti Panamarsua
date:   27/03/2022
---

`Basaen ti Salmo 100:1-3. Ania ti sungbat ti tao iti Dios ti Panamarsua, ken apay?`

Idiay Genesis 1, ti umuna a mensahe ti istoria ti Panamarsua ket ti “Dios.” Nangngegtayon dayta idiay patarus: "Idi punganay ti Dios” (Gen. 1:1). Iti umuna a linya (Gen.1:1), ti sao a “Dios” ket naikabil iti tengnga ti bersikulo ken naugedan iti kapipigsaan nga ayug iti naugalian a panangipukpukkaw a seremonia tapno ipaganetgetna ti kinapateg ti Dios. Ti teksto ngarud ti Panamarsua ket mangrugi iti maysa a pannakaipaganetget ti Dios, ti nangaramid iti Panamarsua.

Kinaagpaysoanna, ti libro ti Genesis ket mangrugi kadagiti dua nga agduma a pannakaiparang ti Dios. Ti umuna nga istoria ti Panamarsua (Gen. 1:1-2:4) ket iparangna ti Dios a kas awan patinggana nga adayu manipud kadagiti tattao, ti naindaklan a Dios, Elohim, a ti naganna ket saritaenna maipapan iti kinamannakabalin ti Dios. Ti nagan nga Elohim ket ipakpakitana ti pannakabalin ken pigsa, ken ti panangaramat iti innadu (plural) a langa iti sao nga Elohim ket ipakpakitana ti kapanunotan ti kinadaeg ken kinaindaklan.

Ti maikadua nga istoria ti Panamarsua (Gen. 2:4–25) ket iparangna ti Dios a kas naasideg ken personal, ti makipagtaeng a Dios YHWH, a ti naganna a kas patien dagiti adu ket ipakitana ti kinaasideg ken pannakikayamet. Ti teksto ti Panamarsua a kas maysa a sibubukel ket maysa a nalawag nga awis a panagdayaw iti Dios; umuna, tapno sipapanunot iti awan patinggana a dayag ken pannakabalin ti Dios, ken kasta met tapno bigbigentayo ti panagdas-altayo Kenkuana agsipud ta Pinarsuanatayo "ket datayo cucuanatayo” (Sal. 100:3). Daytoy iti gapu no apay nga adu kadagiti salmo ket masansan nga ikaduada iti panagdaydayaw iti Panamarsua (Sal. 95:1–6; Sal. 139:13, 14 [idilig iti Apo. 14:7]).

Daytoy dua a panangkita iti maysa a Dios nga Isu nga agpadpada a nadaeg ken mannakabalin, ken naasideg pay, managayat, ken maysa a naikayamet kadatayo, ket launenna ti maysa a napateg a banag maipapan no kasano iti yaasidegtayo koma iti Dios a nabuyogan iti panagdaydayaw. Ti panagbalin a siaaripapa ken ti panagraem ket maikuyogda iti rag-o ken talged iti kinaasideg ti Dios, pammakawan, ken ayat (kitaen ti Sal. 2:11). Uray pay iti panagsaganad dagiti dua a pannakaiparang ti Dios ket dakkel ti kaipapananna: ti kapadasan a kinaasideg ti Dios ken ti kinasinged iti kaaddana ket sarunoenna ti kapadasan ti kinaadayu ti Dios. Inton mabigbigtayo laeng a ti Dios ket dakkel satayto la mabalin nga apresyaren ti paraburna ken nanamen, iti panagpigerger, ti nakaskasdaaw ken naayat a kaaddana kadagiti biagtayo.

`Utoben maipapan iti kinalawa ti pannakabalin ti Dios, nga Isu a
mangtengtengngel iti langit, nupay kasta ket mabalin a nakaas-
asideg iti tumunggal maysa kadatayo. Apay a daytoy nakaskasdaaw a
kinapudno ket nakakaskasdaaw unay?`