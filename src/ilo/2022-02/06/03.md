---
title:  Ti Sulisog ti Egipto
date:   02/05/2022
---

`Basaen ti Genesis 12:10–20. Apay a pinanawan ni Abram ti Naikari a Daga tapno mapan idiay Egipto? Kasano ti kababalin ti Faraon no maidilig ken Abram?`

Iti kasunganina, ni Abram, nga isu a sangsangpetna idiay Naikari a Daga, ket nagkeddeng a panawanna dayta a mapan Egipto agsipud ta “naadda idi ti maysa a bisin iti daga” (Gen. 12:10). Ti pammaneknek a dagiti tattao manipud Canaan mapanda idiay Egipto kadagiti panawen ti bisin ket nasayaat unay iti panangpaneknek dagiti kadaanan a teksto ti Egipto. Iti sursuro ti Egipto iti Merikare, maysa a teksto a nabukel idi panawen ti Pagarian a Tengnga (Middle Kingdom) (2060-1700 B.C.), dagiti tattao nga aggapgapu idiay Canaan ket managnagananda a kas “nakaay-ay-ay a taga Asia” (aamu) ken nailadawanda a kas “nakaay-ay-ay... agkurang iti danum ... isu ket saan nga agnaed iti maymaysa a lugar, ti taraon ti mangiduron kadagiti saksakana.”—Miriam Lichtheim, ANCIENT EGYPTIAN LITERATURE, VOLUME I: THE OLD AND MIDDLE KINGDOMS (Berkeley, CA: University of California Press, 1973), pp. 103, 104.

Ti sulisog ti Egipto ket masansan a parikut kadagiti kadaanan nga Israelitas (Num. 14:3; Jer. 2:18). Gapuna, ti Egipto, ket nagbalin a maysa a simbolo dagiti tattao nga agtaltalek iti tattao nga imbes koma nga iti Dios (2 Ar-ari 18:21; Isa. 36:6, 9). Idiay Egipto, nga idiay ti danum ket makita iti inaldaw, ti pammati ket saan a nasken, ta ti kari ti daga ket dagus a makita. Saan a kas iti daga nga ayan ti bisin, ti Egipto ket kas la maysa a nasayaat a lugar a pagyanan, iti laksid iti kinunan ti Dios kenkuana.

Ti Abram nga ita ket panawanna ti Canaan ket maisupadi iti Abram nga isu a pinanawanna ti Ur. Idi, ni Abram ket nailadawan a kas maysa a tao ti pammati nga isu a pinanawanna ti Ur kas sungbatna iti ayab ti Dios; itan, ni Abram panawanna ti Naikari a Daga iti bagbagina a mismo, iti bukodna a kapanunotan. Idi, ni Abram nagtaltalek iti Dios; itan ti kababalinna ket agbukbokod, managibaun, ken saan a nainsiriban a politiko a ti laeng bagbagina ti kitkitaenna. "Iti panaggianna idiay Egipto, ni Abraham ket nangted iti pammaneknek nga isu ket saan a wayawaya iti nataoan a kinakapsut ken pagkurkurangan. Iti panangilibakna iti kinapudno a ni Sara ket asawana, impakitana iti maysa a saan a panagtalek iti nadiosan nga ayat, nakurang iti dayta dakkel a pammati ken bileg a masansan unay ken natan-ok unay a maar-aramid iti biagna."-Ellen G. White, PATRIARCHS AND PROPHETS, p. 130.

Ti makitkitatayo ngarud ditoy, ket uray pay ti dakkel a tao ti Dios ket mabalin a makaaramid iti biddut ket nupay kasta saan a baybay-an ti Dios. Idi saritaen ti Baro a Testamento maipapan ken Abraham a kas maysa nga ulidan iti pannakaisalakan babaen ti parabur, kaipapananna latta a kasta—parabur. Agsipud ta no saan a gapu iti parabur, ni Abraham, kas met kadatayo amin, ket awan koma iti namnamana.

`Ania koma ti isuro daytoy nga istoria kadatayo maipapan no kasano iti kinalakana, nga uray pay kadagiti matalek a Cristiano, a maiyaw- awan manipud iti umiso a dalan? Apay a ti kinasukir ket saan a pulos a naimbag a pili?`