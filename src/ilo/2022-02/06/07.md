---
title:  Adalen Pay
date:   06/05/2022
---

Basaen ti surat ni Ellen G. White, “Abraham in Canaan," pp. 134-136, iti PATRIARCHS AND PROPHETS.

“Ti iglesia ni Cristo ket agbalin koma a maysa a bendicion, ken dagiti kamkamengna ket mabendicionanda koma kabayatan a bendicionanda dagiti sabsabali. Ti panggep ti Dios iti panangpili iti tattao iti sangoanan ti amin a lubong ket saan laeng a tapno awatenna ida a kas annakna a lallaki ken babbai, no di ket babaen kadakuada mabalinna koma nga ited iti lubong dagiti pagimbagan ti nadiosan a pannakalawag. Idi pinili ti Apo ni Abraham saan laeng a tapno agbalin a naisangsangayan a gayyem ti Dios, no di ket tapno agbalin a maysa a kalasugan ti napateg ken naisalsalumina a pribilehio a tinatarigagayan ti Apo nga ited kadagiti nasnacion. Isu ket agbalin koma a maysa a silaw iti tengnga ti namoralan a sipnget kadagiti aglikmutna.

“Tunggal kanito a ti Dios bendicionanna dagiti annakna iti lawag ken kinapudno, saan laeng a tapno maaddaanda iti sagut ti agnanayon a biag, no di ket tapno dagidiay nga adda iti aglikmutda ket malawlawaganda met iti naespirituan. . . . 'Dacayo ti asin ti daga.' Ket no pagbalinen ti Dios dagiti annakna nga asin, saan laeng nga agpaay iti pannakataginayunda, no di pay ket tapno agbalinda koma nga ahente iti pannakataginayun dagiti sabsabali....

“Agraniagka kadi a kas nabiag a batbato iti patakder ti Dios?... Awan kadatayo iti pudno a relihiyon, malaksid no dayta ket ipaayna ti maysa a makatengngel nga impluwensya kadatayo iti amin a pannakilangentayo. Adda koma kadatayo ti napraktikalan a kinasingpet a mailaga iti aramidtayo iti biag. Adda koma kadatayo ti makabalbaliw a parabur ni Cristo kadagiti puspusotayo. Masapultayo iti basbassit a panangtratar iti bagi, ken ad-adu ken Jesus.”— Ellen G. White, REFLECTING CHRIST, p. 205.

**Salsaludsod a Pagiinnadalan**:

`Idiay lawag ti pannakabendicion ni Abraham,“ bendicionancanto ... ket sicanto ti maysa a bendicion” (Gen. 12:2), ania ti kaipapanan iti mabendicionan? Kasano a datayo, kas tattao nga agserservi iti isu met laeng a Dios a kas inaramid ni Abram, ket agbalin a bendicion kadagiti sabsabali?`

`Ania iti dakes iti kagudua a panagulbod ni Abraham maipapan iti asawa-ken-kabsatna a babai? Ania iti dakdakes, panagulbod wenno panangibaga iti sumagmamano a pudno kabayatan a kaskasdi nga, ulbod met laeng?`

`Basaen manen ti Genesis 14:21-23, ti sungbat ni Abram iti itangtanggaya ti ari ti Sodoma. Apay nga isu ket simmungbat a kas iti inaramidna, ken ania a napateg nga adal ti maalatayo manipud daytoy nga istoria? Saan ngata a napalinteg ni Abram no inkeddengna koma nga alaen ti intanggaya ti ari kenkuana?`