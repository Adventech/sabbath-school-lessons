---
title:  Ti Apagkapullo ni Melquisedec
date:   05/05/2022
---

`Basaen ti Genesis 14:18–24 ken Hebreo 7:1–10. Asino ni Melquisedec? Apay a nangted ni Abram iti apagkapullonna iti daytoy a padi nga isu a kas la nagparang a di ammo iti naggapuanna?`

Ti kellaat a panagparang ti datdatlag a Melquisedec ket saan a di adda lugarna. Kalpasan a ni Abram ket nagyamanan dagiti ar-ari ti Cananeo, isu ket agyaman itan iti daytoy a padi, maysa a kinamanagyaman a naiparangarang babaen iti panagbayadna iti apagkapullo kenkuana.

Ni Melquisedec ket aggapu manipud iti ciudad ti Salem, a kayatna a saoen "talna,” maysa a maiyataday a damag kalpasan ti riribok ti gubat.

Ti paset a tsedek, “hustisya,” iti nagan ni Melquisedec nga agparang a maisupadi iti nagan ti ari ti Sodoma, Bera ("iti dakes”), ken Gomorra, Birsha ("iti kinadangkes”), ket nalabit nga apilyedo iti adda nga itakderanda (Gen. 14:2).

Ni Melquisedec agparang kalpasan iti pannakapasardeng ti kinaranggas ken dakes nga intakderan dagiti dadduma nga ar-ari ti Cananeo. Daytoy a teksto ket launenna pay ti umuna a pakasarakan ti sao a “padi” idiay Biblia (Gen. 14:18). Ti pannakaikadua ni Melquisedec iti “Dios a Cangatoan” (Gen. 14:18), nga Isu a nagnaganen ni Abram a bukodna a Dios (Gen. 14:22), ket nalawag unay nga ipakpakitana a ni Abram a nakakita kenkuana a kas padi ti Dios a nagserservian ni Abram. Nupay kasta, ni Melquisedec ket, saan koma a mainaganan ken Cristo. Isu ket mangibagi iti Dios kadagiti tattao iti dayta a tiempo (kitaen ti surat ni Ellen G. White, THE SDA BIBLE COMMENTARY, vol. 1, pp. 1092, 1093).

Pudno unay, ni Melquisedec ket mangimaton iti ceremonia, a kas maysa a padi. Isu ket iservina ti "tinapay ken arac," maysa a masansan a mangipakpakita iti panagaramat iti kapespespes a tubbog ti uvas (Deut. 7:13; 2 Cron. 31:5), nga isu a nagparang manen iti lawag ti panagited kadagiti apagkapullo (Deut. 14:23). Mainayon pay, isu kęt ilawlawana ti bendicion ken Abram (Gen. 14:19).

Kabayatanna, ni Abram, “intedna kencuana ti apagcapullo iti isu-amin” (Gen. 14:20) kas maysa a sungbatna iti Dios a Namarsua, ti "Agtagicua cadagiti langit ken daga" (Gen. 14:19). Daytoy titolo ket inaigna iti panangyammo ti istoria ti Panamarsua (Gen. 1:1), a ti sasao a "cadagiti langit ken daga” kaipapananna isuamin wenno “amin." Iti kasta, ti apagkapullo ket maawatan a kas maysa a panangipakita iti panagyaman iti Namarsua, nga Isu a makinkukua ti isuamin a banbanag (Heb. 7:2-6; idilig iti Gen. 28:22). Iti kasungani, ti apagkapullo ket maawatan ti agdaydayaw a saan a kas maysa a sagut ken Apo Dios, no di ket kas maysa a sagut a naggapu iti Dios, agsipud ta ti Dios ket itedna kadatayo ti isuamin a banbanag.

`Apay nga iti aramid a panangisubli iti apagkapullo ket maysa a nabileg a pakakitaan ti pammati, kasta met a kas maysa a dakkel nga aramid a mangbangun-iti-pammati?`