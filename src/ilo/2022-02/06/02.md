---
title:  Ti Ipapanaw ni Abraham
date:   01/05/2022
---

`Basaen ti Genesis 12:1-9. Apay nga inayaban ti Dios ni Abram a panawanna ti ilina ken ti pamilya? Kasano iti isusungbat ni Abram?`

Ti naudi a tiempo a ti Dios nagsao iti maysa a tao, kas nailanad iti Sursurat, ket ken Noe, a mangipatalged kenkuana a kalpasan ti Layus Isu ket mangipasdek iti maysa a tulag iti amin a lasag (Gen. 9:15–17) nga awanen a pulos iti sabali pay a dumteng a sangalubongan a layus. Ti kabarbaro a sao ti Dios, itan ken Abram, ket maisilpu manen iti dayta a kari: amin dagiti nasnacion ti daga ket mabendicionanto babaen ken Abram.

Ti pannakatungpal dayta a padto ket mangrugi iti panangpanaw iti napalabas. Pinanawan ni Abram dagiti amin a nakairuamanna, ti pamilyana, ken ti pagilianna, uray paset ti mismo a bagbagina. Ti kinakaro daytoy nga ipapan ket naipaduyakyak iti pannakaulit ti pannakatulbek a sao a "mapanca," nga isu nga agparang iti maminpito a daras iti daytoy a lawag. Ni Abram ket masapul a panawanna ti pagilianna, “idiay Ur dagiti Caldeos," nga isu ti Babilonia (Gen. 11:31; Isa. 13:19). Daytoy nga ayab a “rumuar iti Babilonia” ket addaan iti nabayagen a pakasaritaan kadagiti mammadto iti Biblia (Isa. 48:20; Apo. 18:4).

Ti ipapanaw ni Abram ket maipapan pay ti pamilyana. Masapul a panawan ni Abram ti tawidna ken adu kadagiti nasursuro ken nagun-odna babaen ti natawid, edukasyon, ken impluwensya.

Ngem, ti ayab ti Dios a mapan ket iramanna iti ad-adu pay. Ti sasao ti Hebreo a lekh lekha, "mapanca,” ket litiral a naipatarus a, kayatna a saoen "mapanka a mismo" wenno "inca a mismo a bagbagim." Ti ipapanaw ni Abram manipud Babilonia ket maipapan iti ad-addu pay ngem iti lugarna, wenno uray pay ti pamilyana. Ti sasao ti Hebreo ket isingasingna ti maysa a pannakaipaganetget iti mismo a bagbagina. Ni Abram ket masapul a panawanna iti bagbagina a mismo, tapno ikkatenna ti paset ti mismo a bagbagina nga aglaun iti napalabas a kina Babiloniana.

Ti kalat daytoy a panangpanaw ket "maysa a daga” nga ipakita ti Dios kenkuana. Isu met laeng a pagsasao iti maaramatto manen iti lawag ti pannakaidaton ni Isaac (Gen. 22:2), a mangitudtudo iti bantay Moria, nga idiay a pakaidatonanto ni Isaac ken idiayto ti pakabangunan ti templo ti Jerusalem (2 Cron. 3:1). Ti kari ti Dios ket saan laeng a maipapan ti maysa a napisikalan a daga a pagilianda no di ket ti pannakaisalakan ti lubong. Daytoy a kapanunotan ket napasingkedan manen iti kari ti Dios a pannakabendicion ti amin a nasnacion (Gen. 12:2, 3). Ti verbo a barakh, "bendicionan,” ket agparang iti lima a daras iti daytoy a teksto. Ti pannakaaramid daytoy sangalubongan a pannakabendicion ket agkurri babaen ti “kaputotan" ni Abram (Gen. 22:18; Gen. 26:4; Gen. 28:14). Ti teksto ditoy ket tudtudoenna ti “kaputotan" a mamimpinsan a matungpal ken Jesu-Cristo (Aramid 3:25).

`Ania nalabit ti pangay-ayaban ti Dios kenka a panawam; dayta ket, ania a paset ti biagmo ti nalabit a masapul a baybay-am tapno maikasom ti ayab ti Dios?`