---
title:  Ti Ipapatay ni Raquel
date:   02/06/2022
---

`Basaen ti Genesis 35:15–29. Ania pay ti dadduma a kinaay-ay-ay a sinango ni Jacob iti uneg ti nariribok a pamilyana?`

Apaman a pimmanaw ni Jacob idiay Bethel, tallo a nagnanaig a paspasamak ti nangmarka iti maudi nga addang ti panagpagpagnana nga agturong idiay Naikari a Daga: ti maudi a lalaki nga anak ni Jacob ket nayanak; natay ni Raquel; ken ti inauna a lalaki nga anak ni Jacob ken Lea, nakikaidda iti kamalala ni Jacob. Nupay ti teksto ket dina ibaga no apay a ti agtutubo ket nagaramid iti maysa a banag a nakadakdakes unay, mabalin ngata a kayatna a tulawan ti pannakayanak ti maudi a lalaki nga anak ni Jacob ken tapno maibabain ti pakalaglagipan ni Raquel. Saantay laeng nga ammo.fi

Ti pannakayanak ti maudi a lalaki nga anak ni Jacob ket naisilpu iti Bethlehem (Gen. 35:19), nga isu nga adda iti sakup ti Naikari a Daga. Daytoy ngarud a pannakayanak ti umuna a pannakatungpal ti kari ti Dios nga agpaay iti masakbayan ti Israel. Ti mangngilot naimpadtoan nga imbagana ken Raquel dagiti mismo a sasao nga inaramat ti Dios a nangpatalged ken Abraham: “ 'Dica agbuteng?” (Gen. 35:17, idilig iti Gen. 15:1).

Napateg unay, ni Jacob baliwanna ti nagan nga inted ti matmatay a Raquel iti anakna a lalaki, Ben-oni, kaipapananna "anak ti ladingitko," a mangipakita iti ladingitna. Sinukatanna iti Benjamin, kaipapananna “anak ti makannawan nga ima," nalabit nga ipakpakitana ti turong ti abagatan tapno ipakitana iti namnamana idiay Naikari a Daga ken ti amin nga imbaga ti Dios nga aramidenna kadagiti tattaona kalpasan nga agsimpada idiay.

Ngem iti daytoy a tiempo ket naaddaan ti pannakikaidda ni Reuben ken Bilha, ti kamalala ti amana ken adipen ni Raquel (Gen. 35:25; Gen. 30:3). Ditay ammo no apay nga inaramidna daytoy nariribok nga aramid, no di laeng kas ulidan iti kinadangkes ti tao.

Nakaskasdaaw unay, ni Jacob ketsaana sumungbat iti daytoy nakabutbuteng a salungasing, uray pay no naibaga kenkuana maipapan dayta (Gen. 35:22). Nalabit nga iti daytoy a ponto ti biagna, ni Jacob ket agtalek iti Dios a tungpalenna ti Saona iti laksid ti basol ken dakes no dadduma nga adda iti aglikmut kenkuana.

Daytoy apagisu nga adal ti pammati ti naipakita iti listaan dagiti 12 a lallaki nga annak ni Jacob, nga agbalinto a kapuonan ti Israel (Gen. 35:22-26). Saan nga isu dagiti mapagulidanan ken kaiimbagan a tattao, kabayatan nga intay kitaen. Ngem iti laksid dagiti amin a parparikut, amin dagiti kinariribok, uray pay iti mismo a dakes, a kas ken Reuben ken Bilha, ti pagayatan ti Dios ket matungpal babaen iti daytoy a pamilya, uray pay no kasano iti kinagulo daytoy a pamilya.

`Uray pay iti laksid ti nataoan a biddut, dagiti namimpinsan a panggep ti Dios ket matungpalda. Utoben no ania ti mapasamak no dagiti tattao ket nakitunosda, no nagtungpalda Kenkuana. Di nalaklaka koma; dayta ket, basbassit a panagrigat ti tao ken danag ken taktak, a malpas iti pagayatan ti Dios?`