---
title:  Agraraira a Panagrukbab iti Ladladawan
date:   01/06/2022
---

`Basaen ti Genesis 34:30–35:15. Ania dagiti ad-adal a maalatayo maipapan iti pudno a panagdaydayaw manipud iti adda a napasamak ditoy?`

Kalpasan unay iti unnoy ni Jacob a ti kappiana kadagiti taga Cananeo ket nakompromiso (Gen. 34:30), ken kalpasan iti pannakababalaw dagiti dua a lallaki nga annakna (Gen. 34:31), ti Dios ket ginuyogoyna ni Jacob a panawanna ti Siquem ket agsubli idiay Bethel tapno pabaroenna ti tulagna. Pudno unay, ti Dios imbagana kenkuana nga, iti kanito a dumanon idiay, isu ket masapul a mangbangun iti maysa nga altar.

Kabayatanna, ti immuna a banag a nailanad kalpasan ti bilin ti Dios ket ti panangibaga ni Jacob kadagiti tattaona nga ikkatenda dagiti ladladawan dagiti Cananeo, nga isu a naala iti panangsamsamda iti ciudad ti Siquem ken dagiti didios ti sangakabbalayan a tinakaw idi ni Raquel (Gen. 31:19, 32). Amin met daytoy ket napateg iti kapanunotan ti tulag ti Dios.

Dagitoy a ladladawan ket naiduldulinda ken, nalabit, nagdaydayawanda iti laksid ti pannakaitalaga ni Jacob ken Apo Dios. Saan nga umdas ken Jacob a pumanaw idiay Siquem tapno maliklikanna ti impluwensya dagiti taga Cananeo. Ni Jacob ket masapul nga ikkatenna dagiti ladladawan iti uneg ti pakarso ken iti uneg dagiti puspuso dagiti tattaona.

Ti aramid ti panagbabawi ket launenna iti ad-adu pay ngem iti maysa a napisikalan nga iyaalis manipud iti maysa a lugar agingga iti sabali, wenno iti yaalis manipud iti maysa nga iglesia a mapan iti sabali. Ti kapapatgan, ket ti panangsapultayo babaen ti parabur ti Dios a guguran ti panagrukbab iti ladladawan kadagiti puspusotayo, uray pay no sadino iti ayantayo, agsipud ta mabalintayo a mangaramid kadagiti ladladawan manipud iti aniaman a banbanag.

Idi nagtungpal ni Jacob iti Dios ken nagtuloy a kas maiyannatop iti bilin ti Dios, iti kamaudiananna ti Dios bimmallaet ket "ti panagamac iti Dios” (Gen. 35:5) ket adda kadagiti amin nga il-ili iti kaparangetda, ket dida pinadpadas a dupraken ni Jacob. Ni Jacob ngarud ket nakasagana nga agdaydayaw kadua "amin a tattao nga addada idi kencuana” (Gen. 35:6), nga isingasingna a ti panagmaymaysa ti pamilya ket naisubli. Ni Jacob pinanagananna ti lugar nga El Bethel, maysa a mangipalagip iti tagtagainepna iti agdan, maysa a tanda a ti pannakaisilpu manen ti langit ken daga, nga isu a napugsat iti sumagmamano a tiempo, ket itan ket naisublin.

Ti paganetget, ita a tiempo, ket iti Dios ti Bethel a saan ketdi a ti lugar a mismo. Daytoy napersonalan a paliiw ket agallangogan manen, idi a palagipan ti Dios ni Jacob iti naganna nga “Israel” (Gen. 35:10), agraman iti dua a kari nga ipakpakita daytoy a bendicion. Umuna, ti bendicion ni Jacob ket, kaipapananna ti kinabunga, ti pannakayallatiw ti Napulotan a kapuonan ken ti kaputotan dagiti adu a nasnacion (Gen. 35:11); ken ti maikadua, itudona ti Naikari a Daga (Gen. 35:12).

`Ania dagiti nasikap a wagas a ti panagruknoy iti ladladawan ket masarakanna ti dalanna a sumrek kadagiti puspusotayo, ken ania ti maaramidantayo maipapan dayta?`