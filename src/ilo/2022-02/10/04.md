---
title:  Ti Pannakaparukma ni Dina
date:   31/05/2022
---

Itan ta ni Jacob ket nakikappian iti kabsatna, isu ket kayatnan iti agsimpa idiay daga ti Canaan a sikakappia. Ti sao a shalem, "sicacappia,” (Gen. 33:18), manipud iti sao a shalom, “talna,” ti mangiladawan iti panagpagpagnana iti umuna a daras.

Kalpasan iti pananggatangna iti maysa a sanganayon ti daga manipud kadagiti agnanaed idiay (Gen. 33:19), isu ket nangipatakder iti maysa nga altar idiay, mangipakpakita iti pammatina ken ti pannakabigbigna iti kinapaypayso iti panagtalekna iti Apo. Iti tunggal maysa kadagiti datdaton a naipaay, adda iti maysa nga aramid ti panagdaydayaw.

Ngem, iti umuna a daras iti biagna, ni Jacob-Israel ket naipasango kadagiti riribok iti panagyan idiay daga. Kas ken Isaac idiay Gerar ken ni Abimelech (Gen. 26:1-33), ni Jacob padpadasenna iti makasarak iti pannakaawat kadagiti taga Cananeo.

`Basaen ti Genesis 34. Ania iti napasamak a mangriribok kadagiti planona iti maysa a natalna a panagbiag?`

Ti istoria daytoy narugit a pasamak ket ipaganetgetna ti saan a nalawag a kababalin dagiti tattao ken dagiti ar-aramidda. Ti nagartem a Siquem, nga isu a nangparukma ken Dina, ket maipakpakita pay a kas napudno ken mangay- ayat ken Dina ken mayat a subadanna iti naaramidna. Isu ket siaanamong pay a mangaramid iti alagaden ti tulag a pannakakugit.

Kabayatanna, da Simeon ken Levi, nga isu a nangidatag kadagiti bagbagida a kas manalaknib iti Dios ken dagiti Bilbilinna, ken agtukkiad iti pannakiasawa kadagiti taga Cananeo (Lev. 19:29), nangaramidda iti ulbod ken panangallilaw (Gen. 34:13) ket nakasaganada a pumatay ken mangsamsam (Gen. 34:25-27). Dagiti inaramidda ket saan laeng a mababalaw (apay a di dusaen laeng daydiay maysa a tao a nangaramid?) no di ket mabalin pay a mangpataud kadagiti ad-adu pay a parparikut.

Ken Jacob, isu ket maseknan laeng iti talna. Idi naipadamag kenkuana ti pannakatulaw ti anakna a babai, isu ket awan a pulos ti naibagana (Gen. 34:5). Nupay kasta, kalpasan a nangngegna maipapan iti inaramid dagiti annakna a lallaki, silalatak nga inungtanna ida agsipud iti mabalin a sumaruno iti dayta: “ "Dacayo pinagal-aligagetdac, ta binalindac a macarurod cadagiti agnaed ditoy a daga, cadagiti Cananeo ken cadagiti Ferezeo: ket, siac idinto a bassit dagiti tattaoc, agtitipondanto a busorendac, ket dadaelendacto; ket siac mapucawacto, siac ken ti balayco'” (Gen. 34:30).

`Maulit-ulit a makitatayo ti allilaw ken panangallilaw kasta met dagiti ar-aramid ti kinaimbag ken parabur kadagitoy nga is-istoria. Ania ti ibaga daytoy kadatayo maipapan ti kababalin ti tao?`