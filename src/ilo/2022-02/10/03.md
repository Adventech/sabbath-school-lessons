---
title:  Ti Panagsabat Dagiti Agkabsat
date:   30/05/2022
---

Manipud Fanuel, “nakitac ti Dios iti rupanrupa” (kitaen ti Gen. 32:30), ti lugar a nakaaddaan daytoy a kapadasanna iti Dios, ni Jacob aggunayen ita a mangsabat iti kabsatna. Kalpasan iti 20 a tawtawen a pannakaisina, ni Jacob makitana ti kabsatna nga um-umay a kakuyogna dagiti 400 a lallaki (Gen. 33:1). Ni Jacob ket nagdanag, ket iti kasta insaganana ti bagbagina ken ti pamilyana iti aniaman a nalabit a mapasamak.

`Basaen ti Genesis 33. Ania ti pagsilpuan iti kapadasan ni Jacob a nakakita iti Dios iti rupanrupa idiay Fanuel ken iti kapadasan ni Jacob a makakita iti rupa ti kabsatna? Ania ti ipakpakita daytoy a nagsilpuan maipapan ti pannakaikayamettayo iti Dios ken ti pannakaikayamettayo kadagiti "kakabsattayo” wenno iti siasinoman koma?`

Ni Jacob nagruknoy a mismo iti naminpito a daras iti sangoanan ti kabsatna (Gen. 33:3) nga isu nga inawaganna iti“ ‘apoc" iti namin-adu a daras (Gen. 33:8, 13, 15) ken inyammona ti bagbagina nga “ 'adipenmo'” (Gen. 33:5, idilig iti Gen. 32:4, 18, 20). Napateg unay, ti namimpito a panagruknoy ni Jacob ket yallangoganna ti pito a bendicion ti amana (Gen. 27:27-29); mainayon pay, idi nagruknoy, matudtudo unay a binaliktadna ti bendicion ti amana, maipapan dagiti “ 'nasnacion agrucnoyda coma kenca' ” (Gen. 27:29).

Dayta ket kas la gandat ni Jacob a bayadan ti utangna iti kabsatna ken isublina ti bendicion a tinakawna kenkuana (kitaen Gen. 33:11). Idi nakita ni Esau ti kabsatna, iti amin a di ninamnama, isu ket nagtaray a simmabat ken Jacob ket, imbes a papatayenna, isu ket "inaracupna nga inapungol iti tengngedna, ket inagcanna: ket nagsangitda” (Gen. 33:4).

Iti ud-udina, nagsao ni Jacob ken Esau:“'nakitac ti rupam, a cas ti maysa a macakita iti rupa ti Dios'” (Gen. 33:10). Ti gapu iti naisalsalumina a sasao ni Jacob ket ti pannakaawatna nga isu ket pinakawanen ni Esau. Ti sao ti Hebreo a ratsah, "nacaay-ayoac" (Gen. 33:10) ket maysa a nateolohiyaan a balikas a mangitudtudo iti aniaman a daton a "makaay-ayo," "inawat” ti Dios, nga isu a mangipakpakita ngarud iti nadiosan a pammakawan (Lev. 22:27; Amos 5:22).

Ti kapadasan ni Jacob iti pammakawan ti Dios idiay Fanuel, nga idiay a nakitana ti rupa ti Dios, ket itan maulit iti kapadasanna iti pammakawan ti kabsatna, nga isu nga ibagbagana a kas la nakitana ti rupa ti Dios. Ni Jacob agbibiag iti maysa a maikadua a Fanuel, ti immuna ket insaganana iti maikadua. Ni Jacob ket pinakawanen ti Dios ken iti bukodna a kabsat. Pudno unay itan ket naawatanna ket ngatan, nga ad-adda payen ngem idi, ti kaipapanan ti parabur.

`Ania ti naadalmo maipapan ti parabur babaen iti panangpakawan dagiti sabsabali (malaksid iti Dios) kenka?`