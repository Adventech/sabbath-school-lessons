---
title:  Naimpadtoan a Tiempo Dagiti Panpanawen
date:   06/05/2024
---

`Idilig ti Apocalipsis 11:3 ken Apocalipsis 12:5, 6, 14, 15 iti Daniel 7:25. Ania dagiti pagpapadaan a makitam kadagitoy naimpadtoan a panpanawen?`

Dagiti dua a saksi “ ‘ket agipadtodanto cadagiti sangaribo dua gasut ket innem a pulo nga aldaw, a sipapanesda cadagiti lupot a nakersang’ ” (Apo. 11:3). Daytoy ket isu met la a tiempo ti panawen a kas iti uppat a pulo-ket-dua a bulan nga iti daytoy ket dagiti “Gentil” (dagidiay a a sumuppiat iti kinapudno ti Dios) ket ipayatda ti nasantoan a ciudad (Apo. 11:2). Dagiti kabusor ti Dios ket ipayatda ti kinapudno ti Dios iti 1,260 aldaw (42 x 30 = 1,260, tunggal aldaw ket isimsimboloanna ti makatawen idiay naipaltiing a padto), ket dagiti dua a saksi ti Dios, ti Daan ken Baro a Testamento, ket agipadtoda a maibusor kadakuada iti daytoy isu met la a tiempo.

Kas iti nakitatayon (kitaen ti adal a maikapat), ti Daniel 7:25 kunana a ti pannakabalin ti bassit a sara a tumpuar manipud iti Imperio ti Roma ket idadanesna dagiti tattao ti Dios “ ‘iti maysa a pannawen ken dagiti pannawen ken guddua ti maysa a pannawen.’ ” Ti maysa a “panawen” ket maysa a tawen (360 nga al-aldaw). Isu a, ti tallo ken kagudua ti panawen ket kabatogna ti 1,260 nga al-aldaw.

Ti Apocalipsis 12:6, 13 ket saritaenna maipapan ti 1,260 nga al-aldaw a pannakaidadanes dagiti tattao ti Dios. Ti Apocalipsis 12:14 ket saritaenna ti maysa a panawen, dagiti panawen, ken gudua ti maysa a panawen. Ti Apocalipsis 13:5 ket saritaenna ti maipapan ti 42 a bulbulan. Masarakantayo a ti 42 a bulbulan ken 1,260 nga al-aldaw ket agpadpada a naibaga idiay Apocalipsis 11:2, 3. Amin dagitoy a padto iladawanda dagiti nadumaduma a paset ti isu met laeng a panawen a naibatay iti pakasaritaan.

No mabaybay-an ti turay ti Sursurat, dagiti dadduma (nataoan) a turay ket tumaudda ketdi. Daytoy ket masansan nga agturong iti pannakaidadanes dagidiay mangitantandudo iti Sao ti Dios, nga isu a napasamak kabayatan ti panawen ti panagturay ti papa manipud A.D. 538 agingga iti A.D. 1798, idi ti Edad Media nga iglesia ket bimmaba a nauneg iti naespirituan a kinasipnget. Dagiti bilin dagiti tattao ti nangsukat kadagiti bilin ti Dios. Dagiti nataoan nga ug-ugali [tradisyon] ti tao ti nangsapaw iti kinasimpli ti evangelio. Ti iglesia Romana ket nakipagkaykaysa iti naidagaan a pannakabalin tapno palawaenna ti turayna iti amin nga Europa.

Kabayatan dagitoy 1,260 a tawen, ti Sao ti Dios—dagiti dua a saksina— ket nakasuot iti nakersang a lupot. Dagiti kinapudnoda ket nailemmeng iti sirok ti nalawa a bunton ti ug-ugali [tradisyon] ken al-alagaden. Dagitoy dua a saksi ket kaskasdi a nagipadtoda; ti Biblia nagsao pay laeng. Uray iti tengnga daytoy naespirituan a kinasipnget, ti Sao ti Dios napagtaginayon. Adda dagiti nangipatpateg iti dayta ken nagbiag a maitunos kadagiti bilbilinna. Ngem no idilig iti masa idiay Europa, manmanoda laeng. Dagiti Waldenses, ni John Hus, Jerome, Martin Luther, Ulrich Zwingli, John Calvin, John ken Charles Wesley, ken dagiti adu a dadduma pay a Repormador ket matalekda iti Sao ti Dios kas iti pannakaawatda dayta.

`Ania dagiti sumagmamano a sursuro ita nga aldaw, nga ik-ikutan dagiti adu a Cristiano, a naibatay iti tradisyon ket saan nga iti Sao ti Dios?`