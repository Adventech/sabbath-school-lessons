---
title:  Ti Kinapudno Agballigi
date:   09/05/2024
---

Iti laksid dagiti panangduprak ti kabusor, ti trabaho ti Dios ditoy daga ket dumteng iti maysa a nadayag a panagpatingga. Ti evangelio ket maikasabanto “cadagiti amin a pagpagarian ken capututan, ken pagsasao ken ilili” (Apo. 14:6). Ti dakkel a panagbinnusor iti nagbaetan ni Cristo ken Satanas ket agpatingga iti namimpinsan a panangabak ni Cristo kadagiti pannakabalin ti impierno. Ti pagarian ti Dios ket abakenna ti dakes, ken ti basol ket mapunasto nga agnanayon manipud iti uniberso. Ti Apocalipsis 11 mangrugi iti gandat ni Satanas babaen iti Rebolosyon ti Francia tapno dadaelenna ti pammati ti Cristiano ken punasenna ti panamati iti Dios, ngem ti kapitulo agpatingga iti panagballigi ti pagarian ti Dios kadagiti agtuturay ken pannakabalin ti dakes. Ipaayna ti pammabileg kadagiti amin a lumasat kadagiti umap-apuy a suot nga agpaay iti trabaho ni Cristo ken ti Kinapudnona.

`Basaen ti Apocalipsis 11:15–18. Segun kadagitoy a bersikulo, ania dagiti paspasamak a mapasamak idiay panagserra ti panawen inton aguni ti maikapito a tangguyob?`

Dagiti pagpagarian daytoy lubong ket agbalinda a pagpagarian ti Apotayo. Ni Cristo ket naballigi. Ti dakes ket naabak. Ni Jesus mangabak ket ni Satanas maabak. Ti kinalinteg agballigi. Ti kinapudno agari. Naimbag nga aramid no ikasotayo ti sumaganad a bilin: “Aniaman ti nabangun iti pannakabalin ti tao ket madadaelto; ngem dayta a ti pamuonna ket naiparabaw iti bato a di agbalbaliw a sao ti Dios ket agtakderto nga agnanayon.”—Ellen G. White, The Great Controversy, P. 288.

`Basaen ti Apocalipsis 11:19. Ania ti nakita ni Juan a nalukatan idiay langit? Ken ania ti nakitana kabayatan a kimmita idiay langit?`

Ti templo ti Dios idiay langit ket naluktan iti panagkita ni Juan. Kabayatan a binuyana ti Kasasantoan a disso, nakitana ti lakasa ti tulag. Iti santuario ti Daan a Testamento, nga isu ti maysa nga anniniwan a naitulad iti naindaklan nga orihinal idiay langit, ti nadayag a kaadda ti Dios ket naiparangarang iti nagbaetan dagiti dua a langa dagiti dua nga angel a naitulad iti abbong ti lakasa ti tulag. Iti uneg ti lakasa ket ti linteg ti Dios. Nupay naisalakantayo babaen laeng iti parabur babaen ti pammati, ti panagtungpal iti linteg ti Dios ket iparangarangna no ti pammatitayo ket napudno. Ti linteg ti Dios ket isu ti pakaibatayan wenno pagrukodan ti panangokom (Santiago 2:12). Daytoy a kinapudno ket agbalin a naisangsangayan a napateg ken maiyataday idiay panungpalan ti panawen (kitaen ti Apo. 12:17; Apo. 14:12).

`Kasano a ti nalatak a panagduma ti kinaawan Dios ti Rebolosyon ti Francia ken ti nadayag a panagpatingga a nailadawan iti Apocalipsis 11 ket agsao kadatayo ita nga aldaw?`