---
title:  Dagiti Dua a Saksi ket Napapatayda
date:   07/05/2024
---

`Basaen ti Apocalipsis 11:7–9. Laglagipen a ti pagsasao ket nainsimboloan, ania ti ipadto dagitoy a bersikulo a mapasamak kadagiti dua a saksi ti Dios, ti Daan ken Baro a Testamento?`

Idi A.D. 538, narba ti pagano nga Imperio ti Roma. Ni Justinian, ti emperador ti Roma, insukona ti sibil, napolitikaan, ken narelihiosoan a turayna ken Papa Vigillis. Ti napaut a panawen ti panagturay ti iglesia idi Edad Media ket nangrugi. Nagtultuloy dayta agingga idi A.D. 1798. Ni Berthier, maysa a heneral a Pranses, babaen ti bilin manipud ken Napoleon, ket nagmarcha a simrek nga awan simmuppiat kenkuana idiay Roma idi Pebrero 10, 1798. Ni Papa Pio VI ket naala a kayaw ken naisubli idiay Francia, a sadiay ti nakatayanna. Daytoy a petsa ti mangmarka iti naimpadtoan a panagpatingga ti naidagaan a turay ti iglesia Romana, ti 1,260 nga aldaw wenno tawtawen kas nailadawan iti Daniel ken Apocalipsis (kitaen ti adal idi kalman).

Anian a nagpigsa a pannakaipaduyakyak iti kinapudno ti padto ti Biblia! Ni Daniel, a nagsurat nasurok a 500 a tawen sakbay ni Cristo, ket apagisu unay ti panangipadtona kadagiti paspasamak 2,300 a tawen kalpasanna. Pudno unay a mapagtalkantayo dagiti padto a naited iti Biblia.

Kabayatanna, bayat amin dagitoy, ti kinapudno ti evangelio ket napagtalinaed a sibibiag babaen ti panangsaksi ti Sao. Ngem dagiti dakdakkel pay a karit ti nangam-ames iti kinapudno ti Biblia. Ti animal a simmang-at manipud iti mangliwengweng nga abut (ni Satanas) ket nangaramid iti gubat a maibusor iti Sursurat. Inlongalongna dagiti baro a panangraut iti turay ti Biblia babaen ti Rebolosyon ti Francia a nangrugi idi 1789.

Idi Rebolosyon ti Francia, ti gobierno ket opisyal nga impasdekna ti Kulto ti Rason kas maysa nga impasdek ti estado a relihion ti ateista [di panamati ti Dios], a nairanta a mangsukat iti kinacristiano. Naangay ti Piesta ti Rason iti intero a pagilian idi Noviembre 10, 1793. Dagiti ig-iglesia iti amin a Francia ket nagbalin a Templo ti Rason, ket maysa a sibibiag a babai ti naipatugaw iti trono a kas Diosa ti Rason. Dagiti Biblia ket napuoranda kadagiti lanlansangan. Naipakdaar nga awan Dios, ket ti ipapatay ket naibaga a kas maysa nga awan patinggana a turog. Ni Satanas nagtrabaho babaen kadagiti awan Diosna a tattao tapno patayenna dagiti dua a saksi ti Dios. Dagiti bangkayda ket “maiwalangdanto iti dalan ti dackel a ciudad nga iti naespirituan a caipapananna managan ti Sodoma ken Egipto, isu met a nacaicruzan ni Apoda” (Apo. 11:8).

Ti Egipto ket maysa a kultura nga adu ti didiosenna a nangilibak iti pudno a Dios (kitaen iti Exo. 5:2). Ti Sodoma itakderanna ti nakaro nga immoralidad. Iti Rebolosyon ti Francia, dagiti dua a saksi ti Dios—ti Daan ken Baro a Testamento—natay gapu iti ateismo [di panamati iti Dios] ken immoralidad ti nagsaknap kabayatan a dagiti gagangay a pagalagadan ket naluk-atan iti rebolosyon ken panagayus iti dara.

Ti Apocalipsis 11:9 kunana a dagiti bangkay dagiti dua a saksi ti Dios ket agidda a di naitabon iti “tallo-ket-kagudua nga aldaw,” dayta ket, naimpadtoan nga “al-aldaw” a mangitaktakder iti tallo ket kagudua a litiral a tawtawen. Ti ateismo ket adda idi iti kangitingitanna idi Rebolosyon ti Francia, iti di kumurang nga agarup tallo ket kagudua a tawtawen. Nagsaknap daytoy a panawen manipud Noviembre 26, 1793, idi a ti maysa a bilin a naipaulog idiay Paris ket inikkatna iti relihion, agingga iti Hunyo 17, 1797, idi inikkat ti gobierno ti Francia dagiti manglapped a narelihiosoan a linlintegna.