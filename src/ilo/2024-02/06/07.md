---
title:  Adalen Pay
date:   10/05/2024
---

“Idi ti Biblia ket imparit ti narelihiosoan ken naidagaan a turay; idi ti pammaneknekna ket naballikog, ken amin a banag ket inaramid dagiti tattao ken dagiti sairo a mabalinda nga aramiden a mangbaw-ing kadagiti panunot dagiti tattao manipud iti Biblia; idi a dagidiay a nangikarigatan a mangiwaragawag kadagiti nasagradoan a kinapudnona ket naan-anup, naliputan, naparparigat, naitanem kadagiti silid ti rukib, napapatay gapu iti pammatida, wenno napilit nga agkamang kadagiti banbantay, ken kadagiti rukrukib ken kueba ti daga—iti kasta dagiti matalek a saksi ket nagipadtoda a sipapanes cadagiti lupot a nakersang. Nupay kasta intultuloyda dagiti pammaneknekda iti amin a pannawen ti 1260 a tawtawen. Kadagiti kasisipngetan a panpannawen addada latta dagiti matalek a tattao nga isu a nangayat iti Sao ti Dios ken naimun nga agpaay iti dayawna. Kadagitoy napudno a babaunen ket naited ti sirib, pannakabalin, ken turay a mangipakdaar iti kinapudno ti Dios iti amin daytoy a tiempo.”—Ellen G. White, The Great Controversy, pp. 267, 268.

“Idi nalatak a tinukkiad ti Francia ti Dios ken inwalinna iti Biblia, dagiti nadangkes a tattao ken espiritu ti sipnget ket nagragsakda iti pannakagunodda iti panggepda a nabayagen a tinartarigagayanda—maysa a pagarian a wayawaya manipud kadagiti panangigawgawid ti linteg ti Dios. . . . Ti mangigawgawid nga Espiritu ti Dios, nga isu a mangikabil iti pannakatengngel iti nadawel a pannakabalin ni Satanas, ket naikkat iti dakkel a rukod, ket isu a ti pagragsakanna ket ti pagladingitan dagiti tattao ket napalubosan a mangaramid iti pagayatanna. Dagidiay a nangpili iti servicio ti kinasukir ket nabaybayanda a mangapit kadagiti bungbungana agingga a ti daga ket napnoda kadagiti krimen a nakabutbuteng unay a suroten ti pluma. Manipud kadagiti nadadael a provincia ken narba a ciuciudad maysa a nakabutbuteng a sangit iti nangngeg—maysa a kapapaitan a panagtuok. Ti Francia ket nayakayak a kas iti maysa a gin-gined. Relihion, linteg, ornos ti sociedad, ti familia, ti estado, ken ti iglesia—aminda ket nakabil babaen ti saan a nasantoan nga ima a naitag-ay idi a maibusor iti linteg ti Dios.”— The Great Controversy, p. 286.

“Malaksid a ti iglesia ket sumurot iti panglukat a panangidalan [ti Dios], nga awatenna iti tunggal raya ti lawag, ken aramidenna ti amin a pagrebbengan nga isu a maiparangarang, ti relihion ket di maliklikan iti panagpababana a mangsalimetmet kadagiti langa, ket ti espiritu ti napateg a kinasanto ket mapukaw.”— The Great Controversy, p. 316.

**Salsaludsod a pagiinnadalan**:

`Kasano a naiparangarang dagiti principio ti dakkel a panagbinnusor idiay Rebolosyon ti Francia?`

`Iti panangirikiar nga awan ti Dios, maysa a tao ti nangisurat a “nawayatayo a mangipasdek kadagiti bukodtayo a kalat ken mangirisgo a bumallasiw iti aniaman a nainsiriban a beddeng nga awan panangkita kadagiti pagilasinan a no-trespassing.” Apay a dayta “awan panangkita kadagiti pagilasinan a no-trespassing” ket makaisuro unay kadagiti panggep dagiti nangtukiad iti Dios? Kasano a makatulong dagita a kapanunotan a mangilawlawag kadagiti dadduma a napasamak idi Rebolosyon ti Francia?`

`Ania ti kinapateg iti sirmata ni Juan iti santuario a mainaig kadagiti maudi a paspasamak?`