---
title:  Dagiti Dua a Saksi
date:   04/05/2024
---

### Basaen Agpaay iti Adal ita a Lawas
Apo. 11:3–6; Zac. 4:14; Apo. 12:5, 6, 14, 15; Dan. 7:25; Isa. 54:17; Sal. 119:89; Apo. 11:15–18.

> <p>Paset a Maiyulo</p>
> “Ti root magango, ti sabong malaylay; ngem ti sao ti Diostayo mataginayonto” (Isaias 40:8).

Iti las-ud ti adu a siglo, ti Sao ti Dios ket nasinasina, napagduaduaan, ken naibelleng. Nakadenaan dayta kadagiti monasterio, napuoran kadagiti publiko a plasa, ken napigis. Dagiti mamati kenkuana ket nauy-uyaw, nalalais, naibalud, ken napapatay pay. Iti amin dayta, ti Sao ti Dios ket nagraira.

Ti iglesia iti Edad Media ket indadanesna dagiti matalek, mamati-iti-Biblia a Cristiano. Ngem, ti Sao ti Dios sinilnaganna ti sipnget. Ti panamarparigat ken panangidadanes ket dina napasardeng ti pannakaiwaragawag ti Sao ti Dios. Kabayatan a ti agipatpatarus iti Biblia nga Ingles a ni William Tyndale ket maus-usig gapu iti pammatina, sinaludsodda no siasino ti kaaduan a nakatulong kenkuana a mangiwaras iti Sao ti Dios. Pinanunotna ti saludsod kalpasanna sinungbatanna, "ti Obispo ti Durham.” Nakigtot dagiti agtuturay.

Inlawlawag ni Tyndale nga iti naminsan, gimmatang ti obispo iti adu nga Ingles a Biblia ket pinuoranna dagita iti publiko. Ti saan nga ammo ti obispo iti dayta a tiempo ket dakkel ti panangtulongna iti trabaho ti kinapudno. Ginatangna dagiti Biblia iti nanginngina nga amang ngem iti gagangay a bayadna. Iti kasta a kaadu ti nagatang, ni Tyndale ket nakaimprenta iti ad-adu pay a Biblia ngem kadagiti napuoran. Ti kinapudno a naburak iti tapok ket maulit-ulit a timmakder tapno agsilnag iti amin a kinaraniagna

Iti daytoy a lawas, sukimatentayo ti maysa kadagiti kadadaksan a panangduprak iti Sursurat ken iti pammati ti Cristiano. Idi panawen ti Rebolosyon Francia, nagayus ti dara kadagiti lanlansangan ti Francia. Naisaad ti guillotine [pagtutol olo] iti publiko a plasa ti Paris, ket rinibribu dagiti napapatay. Ti ateismo [saan a panamati iti Dios] ket nagbalin a relihiyon ti estado. Nupay kasta, ti saksi ti Sao ti Dios ket saan a mabalin a pagulimeken.

_*Ti adal ita a lawas, naibatay kadagiti kapitulo 12–17 iti The Great Controversy, tapno maisagana agpaay ti Sabado, Mayo 11._