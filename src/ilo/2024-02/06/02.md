---
title:  Dua a Saksi
date:   05/05/2024
---

`Basaen ti Apocalipsis 11:3–6. Mangilista iti lima a pakailasinan dagiti dua a saksi a makitam iti daytoy a teksto.`

Idiay Zacarias 4, ti mammadto nakitana ti dua nga olivo a kayo iti agsumbangir a sikigan ti maysa a balitok a kandelero—isu met laeng a ladawan a masarakantayo idiay Apocalipsis 11. Naibaga ken Zacarias a dagitoy ket itakderanda “ ‘dagiti dua a napulotan, nga agtatacderda iti denna ti Apo ti amin a daga’ ” (Zac. 4:14). Dagiti olivo a kayo kargaanda ti lana ti kandelera tapno dayta ket agtultuloy a mangted iti silaw. Mapalagipantayo iti insurat ti sumasalmo: “Ti saom pagsilawan cadagiti sacsacac, ket silaw iti danac” (Sal. 119:105). Ti lana itakderanna ti Espiritu Santo (Zac. 4:2, 6). Ti sirmata ni Juan idiay Apocalipsis 11 ket iladladawanna ti Sao ti Dios a maipakpakdaar iti pannakabalin ti Espiritu Santo a mangsilaw iti lubong.

Dagitoy dua a saksi ken mabalinda iti agipadto ket mabalinda a pasardengenda ti panagtinnag ti tudo nga agpaut iti kabayag ti ipadtoda. Mabalinda a pagbalinen ti danum a dara ken kabilen ti daga kadagiti saplit. Babaen ti sao ti Dios, kinuna ni Elias nga awan ti tudo nga agtinnag iti Israel, ket kas sungbat iti kararagna awan ti tudo iti tallo ket kagudua a tawen (kitaen iti Santiago 5:17). Kalpasanna nagkararag iti Dios, ket nagsubli ti tudo kalpasan a napaay dagiti ulbod a mammadto ni Baal a mangpasardeng iti tikag (1 Ar-ari 17, 18). Babaen ti Sao ti Dios, ni Moises, ket nangiyeg kadagiti amin a kita ti saplit kadagiti Egipcio, agraman ti panangaramid a dara ti danum, agsipud ta nagkitakit ni Faraon a mangwayawaya kadagiti tattao ti Dios (Exodo 7).

Dagidiay agsapsapul a mangdangran iti Sursurat ket mauramto iti apuy nga agtaud iti ngiwatda. Kuna ti Dios, “ ‘Agsipud ta saoenyo daytoy a sao, adtoy, pagbalinecto nga apuy dagiti sasaoc, iti ngiwatmo, ket daytoy nga umili pagsungrod, ket lamutenanto ida’ ” (Jer. 5:14). Ti Sao ti Dios ibalikasna ti panangokom kadagiti amin a mangtukiad iti dayta. Ti Saona ket kas la apuy iti ngiwat.

Idiay Juan 5:39, ni Jesus ipakdaarna a ti Daan a Testamento ti Sursurat ket mangpaneknek (saksianna) Kenkuana. Isu kunana pay a ti evangelio ket maikaskasabanto “tapno mangpanecnec” iti amin a lubong (Mat. 24:14), ket ti Baro a Testamento, agraman iti Daan a Testamento, ket isu iti pakaibatayan dayta a saksi. Maysa a sao manipud iti isu met laeng a ramut (martys) kas sasao a naaramat agpaay iti saksi kadagitoy dua a bersikulo ket agparang idiay Apocalipsis 11:3.

Asino dagitoy dua a saksi? Iti panangkita kadagitoy a ponto a naibatay iti Biblia ken dagiti kababalinda a naited idiay Apocalipsis 11, mabalintayo a dagdagupen (nupay saan nga isu laeng ti mabalin a pannakadagdagupna) a dagiti dua a saksi ket dagiti Susrsurat ti Daan ken Baro a Testamento, a mangibagbaga iti lawag ken kinapudno ti Dios iti lubong.

`Adu dagiti Cristiano ita nga aldaw nga agduyos a mangipababa iti Daan a Testamento, a markaanda dayta a di maiyataday ken saan a kasapulan agsipud ta addaantayo iti Baro a Testamento. Ania iti nakaam-amak a biddut iti dayta?`