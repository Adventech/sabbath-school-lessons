---
title:  Dagiti Dua a Saksi Napagungar
date:   08/05/2024
---

`Basaen ti Apocalipsis 11:11. Ania a padto ti aramiden daytoy a teksto maipapan ti Sao ti Dios?`

Iti panagpatingga ti Rebolosyon ti Francia, ti Sao ti Dios, no ar-arigen, ket nagbiag manen. Adda iti maysa nabileg a rebaybal. Dakkel a buteng ti nagtinnag kadagidiay makakita iti Sao ti Dios nga agbalin manen a sibibiag a pannakabalin ti Dios nga agturong iti pannakaisalakan. Idi arinunos ti maika-18 a siglo, nangayab ti Dios kadagiti lallaki ken babbai a naikomit a mangipan iti evangelio kadagiti ungto ti daga. Dagiti tattao inwarasda iti damag ti Biblia iti napardas unay, kas ken William Carey, nga isu a napan idiay India ken impatarusna ti Biblia iti dinosdosena a pagsasao dagiti taga India. Dagiti misionero a nagtignay babaen iti pannakabalin ti Biblia ket naibaon iti amin a lubong.

Saan a naiparna a timmaud dagitoy a sangalubongan a panagregget iti mision kalpasan ti Rebolosyon ti Francia. Ti Sao ti Dios ket maysa a sibibiag a Sao, ket nupay kadagiti adu ket kasla “natay,” agbibiag pay laeng dayta iti puso dagiti mamati ken bumangon manen iti naan-anay a biag, kas impadto dagiti padto ti Apocalipsis. “Ti awan relihionna a ni Voltaire ket kinunana nga ipanpannakkel: ‘Nabannogakon a makangkangngeg kadagiti tattao a mangulit-ulit a sangapulo ket dua lallaki iti nangipasdek iti relihion a Cristiano. Paneknekak a maysa laeng a tao ket makaanayen a mangparmek iti dayta.’ Dagiti kapkaputotan ket naglabas nanipud iti ipapatayna. Riniwriwriw dagiti timmipon a manggubat iti Biblia. Ngem adayo a nadadael, idi adda laeng sangagasut idi tiempo ni Voltaire, itan adda sangapulo ribu, wen, sangagasut a ribun dagiti kopya ti libro ti Dios. Kadagiti sasao ti maysa nga immun-una a Reformador maipapan iti iglesia Cristiana, “Ti Biblia ket maysa a pasnaan a nakarunoten kadagiti adun a martilyo.’ ”—Ellen G. White, The Great Controversy, p. 288.

`Basaen ti Salmo 119:89 ken Salmo 111:7, 8. Ania ti ibaga dagitoy a teksto kadatayo maipapan iti Biblia, ken no apay a mabalintayo iti agtalek iti dayta?`

Mabalin a maduprak, wenno malappedan ti Sao ti Dios, ngem saan a pulos a mapukaw dayta. Adu pay dagiti agkunkuna a Cristiano a dadaelenda ti turay ti Sao ti Dios kadagiti nadumaduma a pamay-an, a pagduaduaanda dagiti paset ti Biblia wenno kasta unay ti panangipaganetgetda kadagiti nataoan nga elelemento nga isu a nganngani mapukawna amin ti nadiosan a sellona, ket ti kinapudno ti Dios ket mapakapuy.

Ditay koma pulos palubosan, iti aniaman a wagas, a dagiti bagbagitayo ket magargari kadagitoy pannakaduprak iti Sao ti Dios. Dayta ket sibibiag pay laeng ita nga aldaw, agsasao kadagiti puso dagiti tattao, mangipuypuyot iti baro a biag kadagidiay a siaanamong a dumngeg iti Sao ken mangsurot kadagiti sursurona.

`Ania dagiti padto nga addaan iti naisangsangayan a kinapateg kenka, iti personal, ken apay?`