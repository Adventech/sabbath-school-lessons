---
title:  Komentaryo dagiti mannursuro
date:   10/05/2024
---

### Paset I: Pakabuklan

Kangrunaan a Teksto: Isaias 40:8

Sentro ti Adal: Apo. 11:2–11; Apo. 12:6, 14, 15; Zac. 4:14; Sal. 119:105; Juan 5:39; Dan. 7:25; Isa. 40:8; Sal. 119:89; Isa. 54:17.

**Panangyammo**: Iti panangitultuloy iti tema dagiti napalabas a lawlawas, daytoy nga adal ket maisentro iti pamunganayan a paset, turay, ken pannakabalin ti Sao ti Dios iti dakkel a panagbinnusor. Masinnunuo nga intayo isentro ti imatangtayo iti Sao ti Dios a kas itakderan dagiti dua a saksi nga isu a nagkasaba iti naimpadtoan a panawen ti 1,260 a tawtawen a sikakawes iti lupot a nakersang.

Kalpasan ti yuuli ni Jesus idiay langit, ti diablo ket inturongna dagiti trabaho ken pigsana a maibusor iti Sao ti Dios, ti Sursurat, ken maibusor kadagiti tattao ti Dios. Ti misyon ti iglesia ket tapno paneknekanda ni Jesu-Cristo ken ti Saona, nga isu ti paltiing ti kababalin ti Dios ken ti pagayatanna. Iti Apocalipsis 11, ti Sao ti Dios ket intakderan ti pagsasao ti Daan a Testamento a dua a saksi (Zac. 4:14). Daytoy a pangngarig ket saritaenna ti kinapudno a ti Sao ti Dios ket addaan iti maysa nga agnanayon a kaadda ken pannakabalin, nga addaan iti nadiosan a naggapuan, a naiyallatiw babaen ti panangipaltiing ti Espiritu Santo.

Ti panagpada iti nagbaetan ni Jesus ken ti Sao ket nalawag: iti isu met laeng a wagas a ni Jesus nagministro iti 3.5 a tawtawen babaen ti panangparparigat ken panangidadanes dagiti bukodna a tattao nga isu a mangawat koma Kenkuana, ti Sursurat nagministro iti lubong iti 3.5 a naimpadtoan a tawtawen, wenno 1,260 a tawtawen ti pakasaritaan, iti sidong ti panamarparigat dagiti mismo a tattao nga agkunkuna a mangsalaknib iti Sao ti Dios. Kas ken Jesus, ti Sao ti Dios a natay ken nagungar, ti Sursurat, ti Sao ti Dios ket “natay ken napagungar.” Kas panagballigi ni Jesus, kasta met a ti Saona agballiginto, ken dagiti tattaona ket agballigidanto met ken Jesus ken iti Saona.

**Dagiti Tema ti Liksion**: Ti adal ita a lawas ipaganetgetna dagiti dua a kangrunaan a tema:

1. Dagiti dua a saksi ti Apocalipsis 11 ket isimboloanda ti Nasantoan a Sursurat. Dagiti dua a saksi nagministroda iti maysa a panawen ti pannakaidadanes, iti naimpadtoan a panawen ti 1,260 a tawtawen, iti nagbaetan ti A.D. 538 ken A.D. 1798.

2. Iti pagpatinggaan daytoy naimpadtoan a panawen, dagiti dua a saksi natay ngem nagungarda, kas met latta ken Jesus a natay ken nagungar, a mangitudtudo iti kinapudno a ti Dios ket maaddaan iti maudi a balligi idiay dakkel a panagbinnusor babaen ken Jesus ken iti Saona.

### Paset II: Komentaryo

**Agipadto a Nakakawes iti Lupot a Nakersang**

Apay a taginayonen dagiti Adventista a dagiti dua a saksi, wenno Ti Nasantoan a Sursurat, ket naimameg idi Edad Media? Saan kadi nga ammo dagiti tattao iti dayta a tiempo ti maipapan iti Biblia? Saan kadi a naarkosan dagiti katedral ken simbaan kadagiti tema ti Biblia? Saan kadi a dagiti iskolar ti mangisursuro kadagiti estudianteda manipud iti Biblia kadagiti klaseda iti unibersidad? Ti sungbat iti amin dagitoy a saludsod ket wen. Isu nga, apay nga ipapilit a ti panawen ti 1,260–tawen, iti nagbaetan ti A.D. 538 ken A.D. 1798, ket panawen ti pannakaidadanes, panawen idi a dagiti dua a saksi ket nagkawesda iti lupot a nakersang, maysa a simbolo ti rigat ken pannakaibabain?

Sakbay a sungbatan ti saludsod, pagrikutentay bassit ti pagsasaritaan. Dadduma ket mabalin nga ibagada a ti pannakaidadanes a maibusor iti Sursurat ket addan sakbay pay ti A.D. 538. Pudno unay, dagiti Romano ket ginandatda nga umsien wenno imameg ti Sursurat idi immuna a panawen ti pannakaidadanes a maibusor kadagiti Cristiano. Ti pagano nga emperador a Diocletian (emperador idi A.D. 284–305), ket nangnangruna a pinontiriana ti Biblia a dadaelen koma, a kunana a dagiti Cristiano ket masapul nga idian, ken tallikudanda, ti nasantoan a libro. Kabayatan a kaaduan a Cristiano ket awan iti Bibliada, dadduma nga addaan kadagiti naisurat a Biblia ket insukoda ida tapno mapuoran iti publiko ken matabbaawan; dadduma ket natayda ket di gapu ti pammatida. Iti ud-udina, ti Sao ti Dios ket limmung-aw ket napadayawan ken naballigi manipud iti daytoy a panagpapatay. Iti panagpatingga ti naimpadtoan a panawen ti 1,260 a tawtawen, dagiti rebolosyonista a French, kasta met dagiti dadduma a naududi a diktador nga ateista ken agturay a komonista, ket pinontiriada met ti Nacristianoan a Sursurat agpaay iti pannakadadael, kas iti inaramid ni emperador Diocletian.

Nupay kasta, saan a kas ken Diocletian, dagiti Rebolosyonista a French ket nagballigida iti panangdadael iti Sursurat idiay teritorioda iti ababa a panawen (Apo. 11:7–9). Pudno, agpadpada a ni Diocletian ken dagiti naranggas nga insureksyon ti Rebolosyon ti Francia sinapulda nga ibabain ti Sao ti Dios; ngem dagiti Rebolosyonista ti Francia ket inaramidda a kasta babaen iti pananggandat a mamimpinsan a dadaelen dayta imbes a palubosan dayta nga agipadto a nakakawes iti lupot a nakersang. Mainayon pay, ti panawen ti 1,260 a tawtawen, nga isu nga iti dayta a panawen dagiti dua a saksi nagsagrap iti pannakaibabain, ket adayo a labsanna ti kinakaro ti immuna a dua wenno tallo a siglo ti pannakaidadanes, dagiti sangapulo a tawtawen a pannakaidadanes iti sidong ni Diocletian, wenno ti sumagmamano a tawtawen ti Rebolosyon ti Francia. Gapu itoy, masapul a kitaentayo ti sabali a pakasarakan iti pakasaritaan tapno matakuatan ti kaipapanan ti Sao ti Dios nga agminministro a nakakawes iti lupot a nakersang.

Gapuna, tapno maawatan no kaano ken no kasano ti panagministro dagiti dua a saksi wenno ti Sursurat a nakakawes iti lupot a nakersang, masapul nga ipaganetgettayo dagiti dua a kinapudno. Umuna, dagiti dua a saksi nagministro iti

panawen ti 1,260 a tawtawen. Kas iti panangibinsabinsa ti adaltayo, ti Adventista Del Septimo Dia maawatanda a daytoy a panawen ket sinaklawna manipud A.D. 538 inggana A.D. 1798 ken sinaklawna ti itatakder, pannakaipasdek, ken panagturay ti Iglesia Catolica Romana. Maikadua, dagiti dua a saksi ket saanda a napapatay iti daytoy a panawen, no di ket nakakawesda iti lupot a nakersang.

Ti pannakatukoy ti Zacarias (Apo. 11:4; Zac. 4:14), Elias (Apo. 11:5, 6), ken Moises (Apo. 11:6) idiay Apocalipsis 11 ket kas la isingasingna a ti naimpadtoan a panagministro dagiti dua a saksi a nakakawes iti lupot a nakersang ket napasamak iti uneg ti lawag ti pannakaidadanes dagiti tattao ti Dios. Ti Apocalipsis 11 ket dina ibaga a dagiti dua a saksi ket napapatayda iti panawen ti 1,260 a tawtawen; no di ket, pinabileg ida ti Dios nga agipadto a nakakawes iti lupot a nakersang iti daytoy a panawen (Apo. 11:3). Ni Elias ket nagkawes iti lupot a nakersang idi maysa a panawen ti dakkel a naespirituan a rigat idiay akin Amianan nga Israel, idi dayta a nacion ket sipapanakem ken disnudoda a nangbaliw iti linteg ti Dios nga inkabilda dagiti bagbagida iti ngato, ken maibusor, iti paltiing ti Dios. Kasta met, ti kangrunaan a saludsod ket saan a no ti Iglesia Katolika Romana ket addaan iti aniaman a pannakaammo iti Sursurat, wenno nagaramat met laeng iti Sursurat a mangaramid iti teolohiya idi panawen ti 1,260 a tawtawen a panagturay ken panangidadanes ti iglesia. Ti saludsod ket: Ania idi ti kababalin ti iglesia iti Sursurat iti daytoy a panawen ti panangidadanes? Ti kababalinda ket umasping unay iti kababalin ti Akin Amianan nga Israel: ammoda idi ti naisangsangayan a paltiing ti Dios, ngem disnudoda nga inkabilda dagiti bagbagida iti ngatoen dayta.

Ti principio dagiti Protestante a sola scriptura ipaganetgetna a ti Sursurat ket isu ti naan-anay ken nalawag a paltiing ti Dios. No kaanoman a ti nadiosan a paltiing ket maysa a rigat wenno lapped iti maysa a nataoan a proyekto, ti diablo ken dagiti ulbod a mannursurona ket iyammoda dagiti ug-ugali [tradisyon] a mangikalintegan iti pannakaipatarus dagiti narigat a teksto ti Biblia; wenno mangiyammoda kadagiti kabarbaro a sursuro wenno ar-aramid a maibusor iti Sursurat. Ti ugali [tradisyon] ti iglesia ken dagiti obispo ket naiparang a kas isuda laeng dagiti mangipatarus iti Biblia, ken kas isu laeng ti otoridad nga addaan iti pannakabalin a mangaramid ken mangipasdek kadagiti sursuro. Ti Sao ti Dios ket napakapuy, nababalaw, ken naikabil iti sidong ti tengngel ti iglesia, nupay ti Sursurat ket nalawag unay nga ibagana ti sungani. Iti daytoy a kasasaad, adu kadagiti adaw manipud iti Catechism of the Catholic Church (CCC) ket makapasiddaw:

Segun iti CCC, ti paltiing ti Dios “babaen iti Saona iti Espiritu Santo” ket “adda ken naalibtak iti Iglesia,” ket iti kasta ti tradisyon ti iglesia ket saan a maisina a paset ti naisangsangayan a paltiing ti Dios, kas kadagiti mammadto ken dagiti apostoles (CCC, p. 79). Gapu itoy, “ti Iglesia, nga isu a nakaitalkan ti pannakayallatiw ken pannakaipatarus ti paltiing, ‘ket saanna laeng nga alaen amin dagiti naiparangarang a kinapudno manipud iti Nasantoan a Sursurat. Agpadpada a ti Sursurat ken Tradisyon ket masapul a maawat ken maraem a nabuyogan iti agpadpada a sentimiento ti kinapasnek ken panangraem’ ” (CCC, p. 82).

Pudno, ti CCC ket ibagana a ti obispo, nga isuda laeng ti mangipatarus iti Sursurat (CCC, pp. 86, 100), “ket saan a nangatngato iti Sao ti Dios, no di ket isu iti babaunenna” (CCC, p. 86). Nupay kasta, ti obispo ket saan nga agadaw laeng manipud Sursurat, no di ket manipud iti Sursurat ken tradisyon (CCC, p. 82). Agsipud ta ti tradisyon ket maipada ti otoridadna iti Sursurat, ken agsipud ta ti magisterium (“ti Papa ken dagiti obispo a kakaduana”) ket isu laeng ti addaan otoridad a “mangpaneknek” ken mangipatarus iti Sao ti Dios (CCC, p. 100), ti obispo ket mangala kadagiti materiales manipud iti tradisyon ken Sursurat, aniaman iti nanamnam-ay.

Dagiti kapadasan ti Akin Amianan nga Israel ken ti Juda ket ipakitada a no ti tradisyon ket naikabil iti isu met la tukad iti Sursurat, ti Sursurat ket saan laeng a maipababa iti nababbaba a tukad manipud iti nadiosan a maipan iti nataoan, no di ket, iti ud-udina, dayta ket mapunas a mamimpinsan (Mat. 15:3–6), saan a husto iti pannakaipatarusna a mayannatop iti maysa a nataoan a panangkita iti lubong. Gapuna, ti otoridadna ket nadadael. Daytoy a panangdadael iti otoridad ti Biblia ket isu iti apagisu a napasamak iti Iglesia Katolika Romana. Kabayatan a dumakdakkel ti panangipaganetget ti iglesia iti tradisyon ken inawatna ti napilosopiaan a pagpagarup, dagiti sursurona ken ar-aramidna ket nagbaliw iti nakaro unay a ti iglesia ket saanen a maiyannatop iti pagwadan ti iglesia dagiti apostol.

Gapuna, iti saan a husto a panangipatarus ken panangisuro a direkta a maibusor iti Sursurat, ti Iglesia Katolika Romana ket naulbod unay ti panangibagana kadagiti sumaganad a biddut:

* Nga addaan isuna iti pannakabalin a mangbaliw iti Sabado ti Dios manipud iti maikapito nga aldaw a naipan iti umuna nga aldaw ti lawas, a nabatad a salsalungasingenda ti maikapat a bilin ken pakpakapuyenda ti kasasaad ti Dios a kas Namarsua ken Ari.
* A ni Cristo imbatina iti iglesia ti panangipangulo ti obispo ti Roma ken ti nasakramentoan a hierarchy ti iglesia.
* A ti iglesia ket maysa a nasken nga elemento iti panangisalakan ti Dios.
* A ti iglesia ken dagiti sasanto ket mabalinda iti mangibabaet kadagiti tattao ken mangipaay kadakuada iti pannakaikari iti pannakaisalakan.
* A ni Maria, ti ina ni Jesus, ket naiyanak nga awan ti basolna (imaculada conception).
* A ni Maria ket addaan iti maysa a naisangsangayan a paset iti pannakaisalakan, a nanaganan kas Mangibabaet (Mediatrix), Abogado, Katulongan, dagiti titolo a naipaay iti Sursurat nga agpaay laeng ken Cristo ken ti Espiritu Santo.
* A ti pannakaisalakan ket babaen kadagiti ar-aramid, kas iti penitensya ken indolhensya.
* A ti kararrua ket saan a matay, ti impierno ket agnanayon, ken adda ti purgatoryo.
* Nga adda dagiti pito a sakramento a mangipaay iti pannakaisalakan.
* A dagiti maladaga ket masapul a mabautisaran.
* A ti mismo a tinapay ken arak ket litiral a mabaliwan iti bagi ken dara ni Cristo iti panawen ti Misa (transubstantiation).
* A dagiti nagnaganen a layko ket saan a mabalin a makibingay iti kopa iti tiempo ti santa sena.
* A dagiti papadi a mismo ket isuda ti sakramento ken mangibingay iti pannakaisalakan.
* A dagiti papadi ti iglesia ket masapul a saan a mangasawa.
* A dagiti Cristiano ket mabalinda ken kinaagpaysoanna ket masapulda a dayawen dagiti ladladawan ken estatua, gapuna a nalawag a salsalungasingenda ti maikadua a bilin.

Ti kasta a di umiso a panangipatarus wenno nalawag a panangtukiad iti Sursurat ken dagiti sursurona iti nasurok a maysa a milenio babaen kadagiti agkunkuna a tattao ti Dios, saan a pakasdaawan a ti Dios iladawanna ti Sursurat wenno dagiti dua a saksina kas nagipadpadto a nakawesan iti lupot a nakersang.

Wen, iti ud-udina, dagiti dua a saksi ket napapatay iti maysa a naidagaan lawag, a maisupadi iti maysa a narelihiyosoan a lawag (iti panawen ti Rebolosyon ti Francia). Nupay kasta, ti inaateista a Rebolosyon ti Francia a mismo ket maysa a sungbat iti nabayagen a kinadakes ti Iglesia Katolika a maibusor iti Dios a mismo, maibusor iti naisangsangayan a paltiingna, ken maibusor iti sangkataoan, nga isu nga agkasapulan unay iti pannakaisalakan. Ti dakkel a panagbinnusor ket narikut. Ti diablo pontiriana a dadaelen ti paltiing ti Dios iti Naisurat a Saona. Ngem naisangsangayan a pontiriana nga imameg ti Sao ti Dios idiay iglesiana. Daytoy a sinasatanas a panggep ket saan a nagballigi, ken saan pulos nga agballigi. Ti sola scriptura ti Protestante, dagiti naibatay iti Biblia ken namisioneroan a kagimongan, dagiti damag dagiti tallo nga angel ti Adventista, ken ti dakkel a pukkaw ket agraira. Ti Sao ti Dios ket nalawlawagto pay iti panangibagana iti ayat ti Dios.

### Paset III: Panangipakat iti Biag

1\. Panunotem a nagbiagka idi tawen 700, agarup 160 a tawen kalpasan ti A.D. 538, iti rugi ti 1,260 a tawen ti naimpadtuan a panawen. Panunotem met a kas maysa nga estudiante ti Biblia ken kas maysa a napeklan a Cristiano, naawatam a ti 1,260 a tawtawen a pannakaidadanes a maibusor kadagiti dua a saksi ket karugrugi laeng, ket iti kasta ngarud, adu pay a siglo ti lumabas agingga nga agpatingga ti pannakaidadanes. Kasano a mataginayonmo ti namnamam, nangnangruna bayat a sangsangoem ken dagiti kaputotam ti napaut a namnama a di kumurang a sangaribu pay a tawen ti urayen? Kasano a pagtalinaedem a sumsumged ti kinapasnekmo iti Dios ken ti pannakaikomitmo a mangikasaba iti Sao ti Dios nga ammom a nasurok a 1,000 a tawtawen ti kaadayo ti balligi? Kasano nga isaganam dagiti sumaruno kenka a pamiliam agpaay iti kasta a manamnama a panaguray? Kasano a dagiti sungbatmo ket makaparegta iti pammatim ita nga aldaw bayat nga ururayentayo ti panagsubli ni Jesus?

2\. Nupay ti Rebolosyon ti Francia ket inapektaranna ti intero a lubong iti panangkitana iti lubong, espiritu, ken ar-aramid, daytoy a panagbaliw ket ad-adda a direkta a narikna iti uneg ti akin Laud a lubong. No agnanaedka iti Laud, kasano a mabalin nga itultuloymo a rambakan ti panagungar ken ti panagministro dagiti dua a saksi? No agnanaedka iti dadduma a paset ti lubong, a saan a direkta nga inapektaran ti naidagaan wenno inaateista a rebolosyon idiay Francia, kasano a pinadas ti lokal a kagimongan wenno komonidadyo a papatayen dagiti dua a saksi wenno pagbalinen ida a ministro a nakakawes iti lupot a nakersang? Kasano a makiramanka ken ti iglesiayo iti panagungar ken panagministro dagiti dua a saksi?

` `