---
title:  Komentaryo dagiti mannursuro
date:   03/05/2024
---

### Paset I: Pakabuklan

Kangrunaan a Teksto: Salmo 119:11

Sentro ti Adal: Sal. 119:162; 2 Ped. 1:20, 21; Juan 16:13, 14; Efe. 2:8, 9; Rom. 3:23–31; Rom. 5:8–10; Rom. 6:22, 23.

**Panangyammo**: Ti adal ita a lawas ket ipaganetgetna dagiti tallo a principio a mangipakpakita iti dakkel a panagbinnusor:

1. Ti kababalin ti Dios ket ayat ken hustisya.

2. Ti laeng dalan a pakaisalakanan ket naibatay iti ayat ken kinalintegna.

3. Dagiti immuna a dua a principio ket agtaud laeng iti maymaysa a paggappuan: ti paltiing ti Dios a kas naipaduyakyak ken Jesu-Cristo ken ti Nasantoan a Sursurat.

Idi edad media, dagitoy tallo a principio nagparangda a nalikmut iti kinasipnget ti diablo, a saanen a pulos a maitantudodo pay, wenno maiwaragawag manen. Ngem ti Dios nangayab kadagiti adu a dadakkel a mannakigubat, dagiti Repormador, tapno agtakder iti tengnga ti paggugubatan ken ingatoda ti pagrukodan ti kinapudno ti Dios iti maminsan pay. Dagitoy a mannakigubat ket bassitda. Ngem ti kinabassit iti ranko dagiti Repormador ket mangipakita a ti tignay ket saan a nataoan, no di ket nadiosan, iti naggapuan ken iti panagtrabahona: dayta ket, datayo nga adda iti dasig ti Dios iti dakkel a panagbinnusor ket saan a mangabak iti gubat babaen iti sirib ken pigsatayo. Iti kasunganina, magun-odtayo laeng ti balligi iti dakkel a panagbinnusor kabayatan nga agsaksitayo no ania iti iwarwaragawag iti Sao ti Dios ken no ania iti maaramidan ti bileg ti parabur ti Dios nga agpaay kadatayo ken iti unegtayo. Gapu itoy, dagiti Repormador naawatanda a ti misyonda ket tapno iwaragawag ti dagiti lima a dadakkel a _solas_:

* _sola scriptura_ (Sursurat laeng),
* _sola gratia_ (parabur laeng),
* _sola fide_ (pammati laeng),
* _solus_ or _solo Christus_ (ni Cristo laeng),
* _soli Deo gloria_ (iti dayag ti Dios laeng).

**Dagiti Tema ti Liksion**: Ti adal ita a lawas ket sukisokenna dagiti dua a kangrunaan a tema:

1. Iti panagbalin nga adda iti dasig ti Dios iti dakkel a panagbinnusor ket kaipapananna iti panangipaduyakyak iti maysa a di magaraw a pammati iti Sursurat a kas isu laeng ti paltiing ti kababalin ti Dios ken ayatna kadatayo.

2. Iti panagbalin nga adda iti dasig ti Dios iti dakkel a panagbinnusor ket kaipapananna pay iti panangipaduyakyak iti maysa a di magaraw a pammati iti parabur ti Dios kas isu laeng ti gubuayan ken dalan ti pannakaisalakan.

### Paset II: Komentaryo

_Sola Scriptura, Sola Gratia, Sola Fide [Sursurat laeng, Parabur laeng, Pammati laeng]_

Apay a ti principio ti Protestante a Sursurat laeng (sola scriptura) ket napateg unay iti dakkel a panagbinnusor? Kasano iti pannakaisilpuna iti pannakaisalakan ken kadagiti dadduma a “solas” ti Protestante, nangnangruna iti parabur laeng (sola gratia) ken pammati laeng (sola fide)? (Paliiwen: segun iti Efeso 2:8, daytoy a komentaryo ket tratarenna ti para bur laeng (sola gratia) ken pammati laeng (sola fide) a kas maymaysa.)

Kas nakitatayon, ti dakkel a panagbinnusor ket nangrugi idiay langit iti saan a husto a pammabasol ni Lucifer a ti Dios ket dakes ken ti panangiturayna ket diktadoria. Kalpasanna, ti dakkel a panagbinnusor naiyalis ditoy daga, idi nga inallilaw ni Lucifer dagiti immuna a nagannaktayo iti panamati nga isuda ket, wenno agbalinda a dios. Iti tunggal tukad ti pakasaritaan ti tao, ti diablo ket nagtrabaho a nabuyogan iti di matmaturog a kinadakes a mangballikog iti kababalin, plano, pagturayan, ken linteg ti Dios. Ti Dios simmungbat babaen iti panangiparangarangna iti Mismo a Bagbagina iti sangkataoan. Maysa a wagas a panangiparangarang ti Dios iti Mismo a Bagbagina kadatayo ket babaen ti natoralesa, pakasaritaan, kababalin ti tao, ken iti nakemtayo. Daytoy a nadiosan a panangiparangarang ket kadawyan a nanaganan kas gagangay a paltiing. Nupay kasta, ti gagangay a paltiing ket saan a masinnunuo agsipud ta awan ti nakaibatayanna; dayta ket, saan a direkta a naiyallatiw kadagiti sasao. Mainayon pay, ti basol nangpataud kadagiti napateg a panagbalbaliw iti natoralesa, iti pakasaritaan, iti kababalin ti tao, moralidad, panagpanpanunot ti tao, ken iti panangkitatayo iti kinapaypayso a mangidatag kadagiti karit iti panangapresyartayo, panagawattayo iti gagangay a paltiing.

Gapu kadagitoy, ti Dios imparangarangna ti Mismo a Bagbagina a naibatay iti principio babaen iti naisangsangayan a paltiing. Ti naisangsangayan a paltiing ket kayatna a saoen a ti Dios iparangarangna ti Bagbagina iti napersonalan ken adda nakaibatayanna. Iti dayta, maammoan ken maawatantayo ti kababalin ti Dios, ti galadna, dagiti planona, ken ti panangiturayna iti pakasaritaan ti tao, ken dagiti principio dagiti ar-aramid ken pagrukodanna. Sakbay ti Pannakatnag iti basol, ti naisangsangayan a paltiing ti Dios ket naipaduyakyak babaen ti napersonalan a pannakikayametna iti puli ti tao ken pannakisasaona kada Adan ken Eva. Kalpasan ti Pannakatnag, ti Dios ket dina binaybay-an ti tao, nupay ti basol ket nakaro unay ti panangbaliwna iti pannakikayametna iti puli ti tao. Intultuloyna ti napersonalan a paltiingna kada Adan ken Eva ken kadagiti dadduma iti sangkataoan, babaen kadagiti nadumaduma a pamay-an kas iti theophanies (nadiosan a panagparang kadagiti nadumaduma a langa) wenno naimpadtoan a kapadasan (dagiti tagtagainep ken sirmata).

Iti rinibribu a tawtawen, ti Dios nagtrabaho babaen kadagiti patriarka ken mammadto tapno sumraenna ti saan a husto nga ibagbaga ti diablo, ngem adadda a napateg, tapno ayabanna ti sangkataoan a maawatanda Isuna iti apagisu, tapno agtalekda Kenkuana ken tapno awatenda ti planona iti panangisalakan. Ngem ti Dios ket saan a nagsardeng iti daytoy a langa ti panangibabaet a paltiing. Ti Dios Anak, ti maikadua a Persona ti Kinadios, ket nagbalin a maysa a Tao tapno iti kasta ti Dios ket mabalinna iti makiadda kadatayo iti persona (Juan 1:1–3, 14) ken Isu a mismo ti mangipaduyakyak iti ayatna kadatayo. Tapno maisalakannatayo, ti Dios innalana ti basoltayo, a nagbalin a basol nga agpaay kadatayo tapno agbalintayo a kinalinteg ti Dios Kenkuana (2 Cor. 5:21). Ni Jesu-Cristo, ti Dios a naglasag, ket isu ti pagpatinggaan ti naisangsangayan ken napersonalan a paltiing iti sangkataoan, ken uray pay iti amin a uniberso (Heb. 1:1–3). Babaen ken Jesus—iti panaglasag, biag, panagministro, nainsakripicioan nga ipapatay, ken panagungarna—ti Dios naan-anay nga imparangarangna ti ayat ken kinalinteg ti kababalinna, ken ti makaparsua ken makaisalakan a pannakabalinna. Kalpasan ti yuuli ni Cristo, ti Dios intultuloyna ti naimpadtoan a paltiingna babaen ti kaadda ken aramid ti Espiritu Santo.

Ngem ti naisangsangayan a paltiing ti Dios ket saan a nagsardeng kadagitoy naibatay iti pakasaritaan, nadiosan a pannakaipaduyakyak. Babaen iti aramid ti paltiing, ti Dios nagtrabaho a direkta kadagiti mammadto ken apostoles ken babaen kadakuada (Efe. 2:20) a nangilanad iti naisangsangayan a nadiosan a paltiingna tapno mabalin a maipablaak ken maiwaragawag iti amin a lubong (2 Tim. 3:16; Mat. 28:20). Daytoy nakailanadan ti nadiosan a paltiing ket ti Nasantoan a Sursurat, naglaun iti Daan ken Baro a Testamento ken naisentro iti paltiing ti Dios ken Cristo (Juan 5:39, 40; Lucas 24:27).

Ti Sursurat ngarud ket maysa a nasken a paset ti naisangssngayan a paltiing ti Dios, a mangaw-awit iti naan-anay a pammalubos ti nadiosan a turay a kas iti Sao ti Dios. Babaen ti Sursurat, ti Dios tarigagayna dagiti amin a tattao a mangammo iti pudno a kinasiasinona ken no ania iti naaramidanna, ken araramidenna, nga agpaay iti pannakaisalakanda.

**Dagiti Pangduprak**

Ni Satanas inaramatna dagiti adu nga istratehiya a mangdadael iti naisangsangayan a paltiing ti Dios. Ti maysa nga istratehiya ket ti panangaramidna iti sangkataoan nga agduadua iti imparangarang ti Dios iti Saona. Ngem kalpasan a napaneknekan a ti Sao ti Dios ket pudno, iti panaglabas ti panawen, ti diablo ket imbaw-ingna ti sentro ti kangrunaan nga istratehiyana: pinagbalinna ti Sursurat nga agdas-al iti nataoan a panangipatarus ken tradisyon. Daytoy a panagbaliw ket napasamak kadagiti tattao ti Dios idi panawen ti Daan a Testamento. Gapuna, idiay Baro a Testamento dadduma kadakuada ket narigatda nga awaten ni Jesus, saan a gapu ta ti Sursurat ket saan a nalawag no di ket gapu ta kayatda a sagaten ti Sao ti Dios babaen ti bukodda nga ug-ugali [tradisyon] (Marcos 7:1–13). Gapuna, ti diablo ket nagun-odna dagiti tallo a kalatna: ta “baybay-anyo ti bilin ti Dios” ket “surutenyo ti ugali dagiti tattao” ken tapno “iccatenyo ti capapayan ti sao ti Dios” (Marcos 7:1–13).

Iti rugrugina, kas kadagiti Judio, ti ug-ugali [tradisyon] ket mabalin a naimbag-ti-gandatna. Ngem no saan a naannad unay iti pannakatengngelna babaen kadagiti principio a naibatay iti Biblia, ti ug-ugali ket iti ud-udina pataudenna ti mismo a kababagas ti basol: ti panangikkat iti turay ti Dios; maysa a gandat a mangtengngel Kenkuana; ken ti pannakaipasdek ti nataoan a turay iti ngatoen ti Dios, ti pagarianna, ken iti paltiingna. Ti pannakaipasdek ti ug-ugali [tradisyon] iti ngatoen ti Sao ti Dios ket rebbaenna ti mismo a panggep ken kaipapanan ti naisangsangayan a paltiing ti Dios, nga isu a mangiparangarang iti pudno a kababalinna, panggep, ken dagiti plano ken tapno iparangarangna ti dalan ti pannakasubbot. Imbes a ti ayat ti Dios ken pannakaisalakan babaen ti parabur ti maisuro kadagiti tattao, naisuro kadakuada dagiti bilbilin dagiti batido iti relihiyon ken ti panangsurot iti maysa a makapadagsen a wagas ti pannakaisalakan (Mat. 23:4).

Kas iti inaramid ni Cristo, dagiti immuna a Cristiano tinukiadda ti ug-ugali [tradisyon] ken impatarusda ti Sursurat kas maiyataday iti nakaisangratanna (Juan 5:39, 40; Lucas 24:25–27; Aramid 2:14–32). Nupay kasta, iti ududina, dagiti Cristiano sinurotda ti ulidan ti kinaJudio ket inaramidda ti bukodda a panangipatarus iti Sursurat nga inyammo dagiti nadumaduma a kultura, politika, wenno napilosopiaan a pagpagarup. Iti panawen ni Luther, ti Sursurat ken ti pannakaipatarusna ket natibker nga adda kadagiti im-ima ti mangay-aywan iti iglesia. Segun iti turayda, ti Biblia ket nadiosan unay ken santo unay tapno maipatarus dagiti “ordinaryo” a tattao. Kas iti inaramid dagidi eskribas idi al-aldaw ni Jesus, dagiti obispo, papadi, ken iskolar ti Catolica Romana, iti sidong ti pammarang a panangaywan iti pakailasinan ken panagkaykaysa ti iglesia, imbagada a saan nga isuamin ket mabalin nga agbasa ken maawatan ti Biblia. Iti panangigawidda kadagiti Sursurat manipud kadagiti tattao ket nagbanag iti kinakurang ti pannakaammo iti kinapudno ti Biblia ken kinakurang iti kinaespirituan, agraman dagiti nakabutbuteng a banagna. Iti kamaudiananna, ti kinaawan ti Biblia ket nangidalan iti nakaro a pannakariing ti basol; iti saan a nagbayag ti iglesia tinuntonna ti turay ken tengngel iti ngatoen ti Dios, ti pagarianna, ken ti dalanna a panangisalakan. Gapu iti andayus ti turongenna, ti iglesia, kas kadagiti pangpangulo ti kinaJudio idi un-unana, ket nangiyulog iti maysa a “barbaro” a dalan ti pannakaisalakan: dayta ket babaen kadagiti ar-aramid. Segun iti daytoy a panursuro, dagiti tattao ket maisalakan babaen iti iglesia, babaen iti panangaramidda iti ibaga ti iglesia nga aramidenda. Iti kasta, ti doktrina ti iglesia ket nabalbaliwan iti maysa a panangngilin kadagiti ineerehe ken nasakramentoan nga al-alagaden, kabayatan a ti doktrina ti pannakaisalakan ket nabalbaliwan iti maysa a panangawat iti penitensya ken kadagiti indolhensya. Ti Dios ket napaidaman iti mismo a pamay-an nga inaramidna a mangdanon a direkta ti amin a tattao, a daytoy isu ti Sursurat.

Babaen ti panangipasdek iti principio ti sola scriptura [ti Sursurat laeng], dagiti Repormador a Protestante timmakderda a maibusor iti daytoy sinasairo nga istratehiya nga agkurkurri iti uneg ti iglesia. Dagiti Repormador impasdekda a ti Sursurat ket isu laeng ti langa ti naisangsangayan a paltiing nga inted ti Dios iti iglesia iti dayta a panawen, ket dagiti tattao ket masapul a mapalubosanda a dumngeg a direkta iti Dios babaen ti panangbasada iti Biblia kadagiti bagbagida a mismo. Ti sola scriptura ket saanna a kayat a saoen a dagiti Repormador a Protestante ket linaksidda ti aniaman a dadduma a langa ti pannakaammo, kas iti rason, arts, wenno kapadasan. Ti kayat a saoen dagiti Repormador a Protestante iti sola scriptura ket ti Sursurat ket isu ti naturay a paltiing ti Dios a mangsukog iti panangkitatayo iti lubong, mangibagbaga kadatayo iti kinasiasinona, ken no ania iti naaramidanna, ti kinasiasinotayo ken no ania iti napasamak kadatayo idiay Pannakatnag. Mainayon pay, ti Sursurat ket iparangarangna no kasano ti panangisalakan ti Dios kadatayo ken no ania iti namnamaenna kadatayo. Gapuna, ti turay ti Sursurat ket nangatngato ngem iti iglesia ken nangatngato ngem iti aniaman a nataoan a turay wenno langa ti pannakaammo. Ti Sao ti Dios ket pinarsuana ti iglesia, saan nga iti iglesia ti nangaramid iti Sao ti Dios.

Ti principio ti sola scriptura ket direkta ken di maisina a nainaig iti pannakaipasdek ti sabali pay a principio, ti sola gratia/sola fide. Idi binasa ni Martin Luther ti Biblia a saan a naibatay iti tradisyon, natakuatanna iti dayta ti pudno a kababalin ti Dios ken iti pudno a dalan ti panangisalakanna. Iti Sursurat, dagiti Protestante natakuatanda ti kangrunaan a damag a kayat ti Dios nga ibaga iti sangkataoan iti tengnga ti dakkel a panagbinnusor: ti Diostayo ket maysa a Dios ti ayat ken kinalinteg ket saan a maysa a nasungit. Uray pay no immalsatayo a maibusor Kenkuana, Isu ket natay iti lugartayo. Isu ket ipaayna ti sagut ti Kinalintegna, tapno mabalin a maisublitayo iti pagarianna inton awatentayo daytoy a sagut babaen ti pammati.

**Ti Idadarup Dagiti Liberal**

Daksanggasat, kadagiti adu a siglo, ti kina Protestante ket malapunos iti sabali pay nga istratehiya ti diablo a mangisina iti pannakikayamet ti Dios iti sangkataoan. Dagiti liberal a Protestante ket dida pinaritan dagiti tattao manipud iti panagbasa iti Sursurat. No di ket, dagitoy liberal a managpanunot impatarusda iti sabali a wagas ti mismo a pannakailawlawag ken kababalin ti Sursurat. Segun kadakuada, ti Biblia ket saanen a nadiosan a naisangsangayan a paltiing, no di ket maysa laengen a bunga ti maysa a panagbalbaliw ti isip, kultura, ken moralidad ti tao. Gapuna, ti Sursurat ket saan a Sao ti Dios iti tao no di ket nataoan laeng a sasao, arapaap, wenno pattapatta maipapan iti Dios, nga isu a nagtaud manipud iti natoral wenno historical a kapadasan ti tao. Gapu itoy, segun kadagiti liberal a kina Protestante, ti maysa a direkta, gagangay, ken nagaed a panagbasbasa iti Sursurat a kas Sao ti Dios ket biddut. Isu a masapul a basaentayo ti Sursurat iti isu met laeng a wagas, ken nabuyogan iti isu met laeng a wagas, a kasapulan no agbasa iti litiratura, historya, kultura, wenno pilosopia.

Ngarud, imbes nga iti tradisyonal a historical-grammatical a wagas iti panagbasa iti Sursurat, ti sumursurot iti teolohiya ti liberal a Protestante a ket ipaay iti Sursurat ti historical-critical a wagas a panangipatarus iti Biblia. Ti principio ti Protestante a sola scriptura ket narpuog agsipud ta, iti daytoy nga iras ti panagpanpanunot, ti Sursurat ket saanen nga isu laeng ti naturay a gubuayan ti naisangsangayan a paltiing ti Dios. No di ket, ti Biblia ket nagbalinen laeng a maysa kadagiti adu a naibatay iti historya wenno napateg a dokdokomento a pinataud ti tao. Mainayon pay, ti principio ti sola gratia/sola fide ket narpuog agsipud ta ti Sursurat ken ti dalan ti pannakaisalakan ket nagbalin a bunga ti nataoan a kinalaing ken namoralan ken narelihiyosoan a trabaho. Mainayon pay, maisupadi iti Sursurat (Aramid 4:12), ni Cristo ket nagbalin laengen a maysa kadagiti adu a daldalan ti pannakaisalakan. Nakalkaldaang laeng, daytoy a panangkita iti Sursurat, ken daytoy a wagas ti panagipatarus iti Biblia, ket nagbalin a dominante kadagiti denominasyon ti Cristiano.

Kas natda nga iglesia ti Dios iti panawen-ti-panungpalan, dagiti Adventista Del Septimo Dia ket nadiosan a naitalek kadakuada ti misyon a maminsan pay ket iwaragawag dagiti pamunganayan a principio a naibatay iti Biblia, ti sola scriptura ken sola gratia/sola fide.

### Paset III: Panangipakat iti Biag

`Panunoten dagiti lima a solas dagiti Repormador a Protestante. Kasano ti pannakayatadayda iti biagmo? Kasano ti pannakayatadayda kadagiti relihiyon ken kultura iti aglikmutmo met? Ania dagiti tulong a mabalin nga aramiden dagiti lima a solas iti komonidadyo?`

`Kasano ti panangkita ti komonidadyo ken/wenno kulturayo iti Nasantoan a Sursurat? Ania dagiti wagas a makunam a ti panangitandudo iti Sursurat iti matudtudo a relihion-ken-naespirituan a lawag ket paset ti dakkel a panagbinnusor?`

`Ania iti personal a maitulongmo iti panangitandudo iti Sursurat iti bukodyo a lokal a komonidad kas paset ti dakkel a panagbinnusor? Kasano iti panagbalinmo a maysa a Wycliffe, Tyndale, wenno Luther iti lawag ti relihiyon ken iti kinaespiritualmo?`