---
title:  Adalen Pay
date:   03/05/2024
---

“Dagiti matalek a babaunen ti Dios ket saanda nga agtartrabaho nga is-isuda. Kabayatan a dagiti agtuturay ken mannakabalin ken dagiti nadangkes nga espiritu kadagiti nangato a luglugar ket agkakaduada a maibusor kadakuada, ti Apo ket dina binaybay-an dagiti tattaona. No nalukatan koma dagiti matmatada, nakitada koma ti nabatad a pammaneknek ti nadiosan a kaadda ken tulong a kas iti naited iti maysa a mammadto idi un-unana. Idi intudo ti babaunen ni Eliseo iti apona iti nasungit a buybuyot a nanglikmut kadakuada ken nangserra iti amin a gundaway a paglusotan, ti mammadto ket nagkararag: “Agdawatac kenca, O Jehova, a luctam coma dagiti matana, tapno makitana coma.” 2 Ar-ari 6:17. Ket, adtoy, ti bantay ket napno kadagiti luglugan ken kabkabayo nga apuy a nakasaganada a mangsalaknib iti tao ti Dios. Kasta iti inaramid dagiti angeles a mangbantay kadagiti trabahador iti trabaho ti Reformasyon.”—Ellen G. White, The Great Controversy, p. 208.

“Idi nagkaykaysa dagiti nabileg a kabusor a mangrakrak iti napabaro a pammati, ket kas la maasut dagiti rinibribu a kampilan a bumusor kenkuana, ni Luther insuratna: “Ni Satanas ipekpeksana ti pungtotna; agtutulag a bumusor dagiti nadangkes a papadi, ket amamsannatay ti gubat. Bagbagaanyo dagiti tattao’ a makibakalda a situtured iti sangaonan ti trono ti Apo, babaen ti pammati ken kararag, tapno dagiti kabusortayo, a pinarukma ti Espiritu ti Dios, mapilitda a makikappia. Ti kangrunaan a masapultayo, ti kangrunaan a trabahotayo, isu ti panagkararag; ipakaammoyo koma kadagiti tattao nga ita addadan a naisarang iti tadem ti kampilan ken iti pungtot ni Satanas, ket agkararagda koma.’ ”—D'Aubigné, book 10, chapter 14, quoted in Ellen G. White, The Great Controversy, p. 209.

Ti pannakapalinteg babaen ti pammati, ti naindaklan a kinapudno a natakuatan manen ni Luther, ket isu ti pamuon ti evangelio, ti kinapudno nga isu a nakaisaadan ti namnama iti pannakaisalakantayo. Ti himnona, “Di Umlay a Sarikedked,” ket napigsa unay nga ibalikasna ti evangelio: “No pigsatayot’ pagtalkan, dinatay’ mabadangan; Masapul agsanggirtayo, napili a pangulo, Ni Jehova a Dios dagiti buybuyot; uray aniat’ dumteng, Dinto agbalbaliw, nalpas a nangabaken.”—Seventh-day Adventist Hymnal (Hagerstown, MD: Review and Herald Publishing Association, 1985), No. 506.

**Salsaludsod a pagiinnadalan**:

`Kasano ti panangilawlawagtayo iti timbeng iti nagbaetan ti parabur ken linteg, ti pammati ken dagiti naimbag nga ar-aramid?`

`Apay ngata a nakalaklaka unay a palubosantayo dagiti panunottayo iti ligalismo? Kasano iti panangilawlawagmo iti ligalismo? Apay a makadadael unay dayta iti Nacristianoan a pammatitayo?`

`Adda kadi peggad no ti kapanunotan ti “pannakaisalakan babaen ti parabur” ket saan a maawatan a husto? Sadino ngata iti pagturongan dayta a di pannakaawat?`

`Ania ti kayat a saoen dagiti dadduma a tattao no aramatenda ti balikas a “nalaka a parabur”? Ti kadi parabur ket nalaka?`