---
title:  Nalawlawagan Babaen ti Espiritu
date:   30/04/2024
---

Iti maysa nga aldaw kabayatan ti panagad-adal ni Martin Luther iti libreria ti Unibersidad, dimteng isuna iti pannakabalbaliw iti biagna. Natakuatanna ti Latin a kopia ti Biblia. Dina pulos ammo idi nga adda pay ketdi libro a kas iti daytoy. Binasana a nabuyogan ti naan-anay a ragsak ti kapitulo kalpasan ti kapitulo, bersikulo kalpasan ti bersikulo. Nasdaaw isuna iti kinalawag ken pannakabalin ti Sao ti Dios. Kabayatan ti panangsukimatna kadagiti pinanidna, ti Espiritu Santo ti nangsilnag iti panunotna. Nariknana ti panangibagnos ti Espiritu Santo kabayatan a dagiti kinapudno a napalidem babaen ti ug-ugali [tradisyon] ket kasda la lumagto manipud kadagiti pinanid ti Nasantoan a Surat. Iti panangiladawan iti umuna a kapadasanna iti Biblia, insuratna, “O no ikkannak koma ti Dios iti kasta a libro!”

**Ania dagiti principio a mabalin a maalatayo manipud kadagiti sumaganad a teksto kasano ti panangipatarustayo koma iti Biblia?**

`Juan 14:25, 26`

`Juan 16:13–15`

`2 Ped. 1:20, 21`

Ti napigsa unay kadagitoy a bersikulo ket ti pammatalged a ti isu met laeng nga Espiritu Santo a nangpaltiing kadagiti mannurat iti Biblia ti mangibagnos kadatayo kabayatan ti panagbasatayo iti Sursurat. Isu ti nadiosan nga agipatarus iti nadiosan a kinapudno. Daksanggasat ta adu nga agkunkuna a Cristiano ita nga aldaw ti mangtagtagibassit iti nailangitan nga elemento iti Biblia ken nalabes iti panangitudoda iti nataoan nga elemento. Idinto ta saanen a mailemmeng ni Satanas ti Biblia manipud kadatayo, aramidenna ti sumaganad a kasayaatan a banag: ikkatenna ti nailangitan a kababalinna, pagbalinenna dayta a nasayaat laeng a litiratura wenno, dakdakes pay, maysa a mangirurumen nga alikamen ti relihion tapno matengngel dagiti tattao.

Nalawag unay a nakita dagiti Repormador a ti Espiritu Santo—saan a dagiti papadi, obispo, ken papa—ti di agbiddut nga agipatarus iti Sursurat. Adda makapangayangay a panagsarita a nailanad iti nagbaetan da John Knox, ti Repormador ti Scotland, ken ni Mary, Reyna ti Scotland. “Kinuna ni Maria, “Sika ipatarusmo dagiti Sursurat iti maysa a pamayan, ket isuda (dagiti mannursuro iti Catolica Romana) ipatarusda iti sabali a pamayan: sino ngarud ti patiek, ket sino ti mangipato?” “Rebbengmo a patien ti Dios, a nabatad ti panagbalikasna iti saona,” insungbat ti Reformador; “ket ti adda iti labes ti isuro kenka ti Sao ti Dios, dimo rebbeng a patien ti maysa wenno ti sabali. Ti sao ti Dios nabatad a maawatan nga uray is-isuna; ket no adda agparang a nasipnget iti maysa a disso, ti Espiritu Santo, a di mangkaniwas iti bagina met laeng nga uray kaanoman, ilawlawagna iti nabatbatad iti sabali a disso, tapno awan koma ti maduadua no saan la a daydiay agpatangken nga agtaeng iti kinanengneng.’ ”—David Laing, The Collected Works of John Knox, vol. 2, pp. 281, 284, quoted in Ellen G. White, The Great Controversy, p. 251.