---
title:  Pammati a Maibusor iti Amin a Pagrigatan
date:   27/04/2024
---

### Basaen Agpaay iti Adal ita a Lawas
Sal. 119:162; Juan 16:13–15; 2 Ped. 1:20, 21; Efe. 2:8, 9; Rom. 3:23, 24; Rom. 6:15–18.

> <p>Paset a Maiyulo</p>
> “Ti saom indulinco itoy pusoc, tapno diac agbasol kenca” (Salmo 119:11).

Dagiti Repormador a Protestante ket addaanda iti maysa a banag a kasapulan unay ti maika-21 a siglo—maysa a panggep nga agpaay iti biagda. Iti librona a, The Empty Self, ti pagaammo a psychologist nga Amerikano a ni Philip Cushman saritaenna dagiti tattao nga agbibiag nga awanan panggep kadagiti biagda. Dagiti patpatienda ket narabaw. Bassit laeng kadagiti napaypayso a napateg ti napateg kadakuada, ken awan a pulos ti napateg a maikari a pakatayanda, isu nga adda laeng bassit ti pategna a pagbibiaganda.

Ngem dagiti lallaki, babbai, ken ubbing iti Repomasyon ti Protestante ket nakaskasdaaw iti pannakaidumada. Addaanda iti natibker a panggep a gapu a pagbibiaganda. Ti patpatienda ket napateg, ket saanda nga umanamong nga ikompromiso ti kinatan-okda. Dagiti bugas dagiti patpatienda ket maysa a di maisina a paset ti kinasiasinoda. Iti panangilibak kadagitoy a patpatien ket panangilibak met iti pakailasinanda. Iti sango ti patay a mismo, addaanda iti akin-uneg a talna.

Iti adal ita a lawas, kadagiti pagwadan manipud ti Repormasyon, intayo sukisoken no kasano a dagiti makabalbaliw-biag a sursuro ti Sursurat ket mangipaay iti pangibatayan iti napudno a panggep ken pudno a kaipapanan iti biag. Iti pannakaawat kadagitoy agnanayon a kinapudno ket isaganadatayo nga agpaay iti maudi a krisis iti dakkel a panagbinnusor iti nagbaetan ti naimbag ken dakes. Ti gubat a nakilabanan dagiti Repormador ket saan pay a nalpas, ket naayabantayo a mangituloy iti imbatida. Datayo ket mabalintayo met a takuaten ti maysa a Dios a dakkel unay nga agpaay iti amin a karit a sangoentayo, maysa a Dios a mangted kadagiti biagtayo iti kaipapanan ken panggep a saan a pulos a mabalin nga ited ti nailubongan.

_*Adalen ti adal ita a lawas, naibatay kadagiti kapitulo 7–11 iti The Great Controversy, tapno maisagana agpaay ti Sabado, Mayo 4._