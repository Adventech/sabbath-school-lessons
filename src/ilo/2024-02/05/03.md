---
title:  Panangyallatiw iti Sao ti Dios
date:   29/04/2024
---

`Basaen ti 2 Corinto 4:1–6 ken 2 Corinto 2:14. Ania ti ibaga kadatayo dagitoy a teksto maipapan iti panagtalek ni Pablo iti laksid dagiti karit a sinangona iti panangiwaragawag iti kinapudno ti Sao ti Dios?`

Ni apostol Pablo sinangona dagiti makalapunos a pannubok iti trabahona a mangiwaras iti evangelio; ngem, isu ket addaan iti panagtalek a ti Sao ti Dios ket agballigi iti ud-udina, ta kas iti kinunana, “Ta awan ti pannacabalinmi a sumalungasing iti pudno, no di ket ti maipay iti pudno” (2 Cor. 13:8).

Dagiti Repormador sinangoda dagiti umasping a suot; ngem, babaen ti pammati nagtalinaedda a matalek iti Sao ti Dios. Ti ulidan ti bileg iti sango dagiti kasla makalapunos a pannubok ket ni William Tyndale. Ti kadakkelan a tarigagay ni Tyndale ket ti panangted iti Inglatera iti umiso ken nalaka a mabasa a patarus ti Biblia. Inkeddengna nga ipatarus ti Biblia manipud kadagiti sigud a pagsasao ken ilinteg ti sumagmamano a biddut iti patarus ni Wycliffe 200 a tawen ti napalabas. Kamaudiananna, naaresto ken nabista met ni Tyndale. Adu kadagiti patarusna iti Biblia a nayimprenta idiay Worms, Alemania, ti nakumpiskar ken napuoran iti publiko. Napasamak ti pannakabistana idiay Belgium idi A.D. 1536. Isu ket nasentensyaan iti darum a kinahereje ken nasentensyaan a mapuoran. Dagiti berdugona ket binekkelda isuna bayat nga ingalutda iti pasok a pagpuoran sada pinuoran. Dagiti maudi a sasaona ket naisao a buyogen ti regta iti napigsa a timek ken naipadamag a kas, “Apo, luktam dagiti mata ti Ari ti Inglatera.” Datdatlag a sinungbatan ti Dios ti kararag ni Tyndale.

Iti las-ud ti uppat a tawen kalpasan ti ipapatayna, naipablaak dagiti uppat nga Ingles a patarus ti Biblia. Idi 1611 nayimprenta ti King James Version ti Biblia, ket kaaduanna ket naibatay iti gapuanan ni Tyndale. Dagiti 54 nga iskolar a nangaramid iti obra ket nagadaw iti dakkel a paset manipud iti immun-una nga Ingles a patarus ni Tyndale. Isingasing ti maysa a pattapatta a ti Daan a Tulag ti 1611 a KING JAMES BIBLE ket 76 a porsiento a patarus ni Tyndale, ken ti Baro a Tulag ket 83 a porsiento. Idi 2011 rinambakan ti King James Version a Biblia ti maika-400 nga anibersaryona babaen ti panangringbawna iti maysa a bilyon a Biblia a nayimprenta. Naipatarus iti 2,454 a pagsasao, ti Biblia binalbaliwanna iti pinullo a milyon a tattao iti likmut ti lubong. Maitutop unay ti sakripicio ni William Tyndale.

Uray kasano ti kinarigat wenno kasano a makakarit dagiti paspasamak, nagtalek ni Tyndale ken dagiti kakaduana a mamati iti Biblia nga ar-aramiden ti Dios ti amin sigun iti pagayatanna. Ti biag ni Tyndale ket nangaramid iti agnanayon a pakaidumaan.

`Basaen ti Daniel 12:3 ken Apocalipsis 14:13. Kasano a dagitoy a teksto ket maipakat iti biag ni Tyndale iti maysa a napigsa unay a wagas? Ita panunotem iti bukodmo a biag ken ti bungana kadagiti sabsabali. Ania a pammabileg ti ited dagitoy a teksto maipapan iti adda kenka a gundaway a mangimpluensya kadagiti sabsabali nga agpaay iti agnanayon?`