---
title:  Ni Cristo Laeng . . . Parabur Laeng
date:   01/05/2024
---

`Basaen ti Efeso 2:8, 9; Roma 3:23, 24; Roma 6:23; ken Roma 5:8–10. Ania ti isuro dagitoy a bersikulo maipapan ti plano ti pannakaisalakan?`

Ti Dios impaayna ti pannakaisalakan kas maysa a sagut. Ti Espiritu Santona iturongnatayo nga umawat babaen ti pammati no ania ti siwayawaya unay nga impaay ni Cristo babaen ti ipapatayna iti krus ti Kalbaryo. Ni Jesus, ti nadiosan nga Anak ti Dios, indatonna ti naan-anay a biagna a mangabbong kadagiti basoltayo.

Ti nadiosan a hustisia kalikagumanna ti naan-anay a panagtulnog. Ti awan pagkurkuranganna a biag ni Cristo agtaktakder iti lugar ti saan a naan-anay a biagtayo. Ti nadiosan a linteg a sinalungasingtayo ket dusaennatayo iti agnanayon nga ipapatay. Nalawag ti Biblia. Babaen kadagiti naimbasolan a pilitayo “nagkurangtayo” iti pagwadan ti Dios nga agpaay iti biagtayo. Nagbasoltayo. No mabaybay-antayo kadagiti bukbukodtayo ditay matungpal dagiti umiso, nalinteg a kalikagum ti nasantoan a Dios. Kas bungana, maikaritayo iti agnanayon nga ipapatay. Ngem adda naimbag a damag. Ipasigurado kadatayo ni apostol Pablo, “Ta dagiti supapac ti basol isu ni patay; ngem ti naparabur a sagut ti Dios isu ti biag nga agnanayon, ken Jesu-Cristo nga Apotayo” (Rom. 6:23). Dayta ket maysa a sagut, di tayo maikari; no babaen koma kadagiti ar-aramid, mateggedtayo koma dayta, ket no adda aniaman a maysa a kinapudno nga agsilnag manipud iti evangelio, isu ti kinaawan baeltayo a mangtegged iti pannakaisalakan.

Ni Martin Luther ken dagiti Protestante a Repormador natakuatanda a ni Cristo ken ni Cristo laeng ti gubuayan ti pannakaisalakanda. Iti dayta nga inrugi ni Luther nga ikasaba ti damag maipapan iti makaisalakan a parabur ni Cristo. Umariwekwek ti nagdudupudop a dumngeg kadagiti naimpusoan, mangbalbaliw-biag a mensahena. Dagiti sasaona ket kasla maysa a nalamiis nga inumen idiay lupes a let-ang ti biagda. Dagiti tattao ket nakawaran kadagiti ug-ugali [tradisyon] ti iglesia iti Edad Media ken nagtalinaedda iti pannakaadipen dagiti sinigsiglon ti kabayagna nga al-alagaden nga awan ti maipaayna iti naespirituan a biag. Dagiti mensahe ni Luther iti Biblia sinagidna dagiti puso, ket nabalbaliwan dagiti biag.

Bayat ti panangbasbasa ni Luther iti Baro a Testamento, nalapunos isuna iti kinaimbag ti Dios. Nasdaaw isuna iti tarigagay ti Dios a mangisalakan iti amin a sangkataoan. Ti pagaammo a sursuro dagiti pangpangulo ti iglesia iti dayta a tiempo ket ti pannakaisalakan ket adda paset ti nataoan nga aramid ken paset nga aramid ti Dios. Natakuatan ni Luther nga umdasen ti ipapatay ni Cristo iti krus nga agpaay iti amin a sangkataoan.

“Ni Cristo ket natratar a kas iti maikari kadatayo, tapno matratartayo a kas iti maikari Kenkuana. Nadusa gapu kadagiti basbasoltayo, nga isu nga awan ti bingayna, tapno mapalintegtayo babaen ti kinalintegna, nga awan ti bingaytayo. Sinagabana ti ipapatay nga isu a kukuatayo, tapno awatentayo ti biag nga isu a Kukuana.”—Ellen G. White, The Desire of Ages, p. 25.

Anian a nagpigsa ken nakaskasdaaw unay ti pannakaisuratna a pannakadagdagup ti evangelio, a mabalintayo iti mapalinteg babaen iti maysa a kinalinteg nga “isu nga awan ti bingaytayo.” Anian a maysa a kari!

`No ti pannakaisalakan ket aramid ti Dios ken Cristo, ania ngarud ti paset dagiti naimbag nga ar-aramidtayo iti Nacristianoan a biag? Kasano iti panangpasingkedtayo iti kinapateg dagiti naimbag nga araramid iti kapadasantayo nga awan iti panamagbalintayo kadakuada a pamuon ti namnamatayo?`