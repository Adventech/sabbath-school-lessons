---
title:  Sao ti Dios Laeng
date:   28/04/2024
---

`Basaen ti Salmo 119:103, 104; Salmo 119:147; ken Salmo 119:162. Ania ti kababalin ni David maipapan iti Sao ti Dios? Kasano a daytoy ket binalbaliwanna dagiti Repormador, ken kasano nga impluwensyaanna dagiti biagtayo ita nga aldaw?`

Ti Biblia ti pamuon ti pammati dagiti Repormador ken ti kababagas ti sursuroda. Naawatanda nga ig-iggamanda ti napaltiingan a “sao ti Dios, isu nga agbiag ken agtaeng” (1 Ped. 1:23). Impategda amin a sao. Kabayatan a basaenda dagiti pinanidna ken pinatida dagiti karkarina, ti pammatida ket napapigsa ken ti bilegda napabaro. “Kasta met kadagiti karkari ti sao ti Dios. Kadakuada Isu ket makisasao kadatayo a minnaysa, agsasao a kas dumdumngegtayo iti timekna. Kadagitoy a karkari nga ibagbaga ni Cristo kadatayo ti parabur ken pannakabalinna. Isuda dagiti bulbulong manipud iti dayta kayo nga isu a ‘pannacaagas dagiti pagpagarian.’ Apo. 22:2. No maawat ken maipasagepsep, isuda ti agbalin a pigsa ti kababalin, ti inspirasyon ken tarawidwid ti biag. Awan sabali a mabalin nga addaan iti kasta a pannakabalin a mangagas. Awan iti sabali a makaipaay iti bileg ken pammati nga isu a mangted iti napateg a pigsa iti amin a kinatao.”—Ellen G. White, THE MINISTRY OF HEALING, p. 122.

Dagiti Sursurat ket mangsilnag iti rag-o kadagiti ladingittayo, namnama kadagiti pannakauppapaytayo, lawag kadagiti sipngettayo. Mangtedda iti direksion agpaay kadagiti pannakaulawtayo, kinasigurado kadagiti pagdanagantayo, pigsa kadagiti kinakapuytayo, ken sirib kadagiti kinaignorantetayo. No utobentayo ti Sao ti Dios ken babaen ti pammati agtalektayo kadagiti karkarina, ti mangtedbiag a pannakabalin ti Dios ket pabilgenna iti amin a pisikal, mental, emosyonal, ken naespirituan a kinataotayo.

Dagiti Repormador pinunnoda ti panunotda iti Sursurat. Nagbiagda babaen ti Sao, ket adu kadakuada ti natay gapu iti Sao. Saanda a gagangay, di mapnek, di naannad a Cristiano nga addaan iti narabaw a debosional a biag. Ammoda a no awan ti pannakabalin ti Sao ti Dios, saanda a matakderan dagiti puersa ti kinadakes a naisagana a maibusor kadakuada.

Ni John Wycliffe ket pagay-ayatna ti panangipatarus iti Biblia iti pagsasao nga Ingles tapno mabasa ken maawatan dayta ti gagangay a tao. Agsipud ta iligal dayta, isu ket nabista gapu iti pammatina, nasentensyaan kas erehe, ken nasentensyaan iti ipapatay. Iti pannakabistana, napasnek ti pakaasi ni Wycliffe. “Asino iti pagarupenyo” kinunana iti kamaudianan, “a kabalbalubalyo? Iti maysa a lakay a tao nga addan iti ngarab ti tanem? Saan! Iti Pudno—ti Pudno nga isu a napigpigsa ngem dakayo, ken abakennakayo.”—Wylie, b. 2, ch. 13, naadaw iti Ellen G. White, The Great Controversy, p. 90. Dagiti maudi a sasao ni Wycliff ket natungpalda a kas lawag ti kinapudno ti Dios a nangikkat iti sipnget ti Edad Media.

`Ania dagiti wagas a naliwliwanaka iti Sursurat iti panawen ti suot?`