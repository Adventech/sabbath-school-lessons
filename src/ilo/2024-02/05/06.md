---
title:  'Panagtulnog: Ti Bunga ti Pammati'
date:   02/05/2024
---

`Basaen ti Roma 3:27–31; Roma 6:15–18; ken Roma 8:1, 2. Ania ti isuro dagitoy a bersikulo kadatayo maipapan ti pannakaisalakan babaen iti kinalinteg laeng ni Cristo?`

Maysa a baro nga angin ti agpuypuyot iti iglesia Cristiano idi aldaw ni Luther. Pinullo ribu dagiti tattao ti naisuro nga adayoanda ti managbasol a bagbagida ket kumitada ketdi ken Jesus. Awan duadua a dagitoy a tattao, a kumitkita iti bagbagida ken no ania ti kaaspingda, ket nakitada laeng dagiti banag a manguppapay kadakuada. Asino ti mamati ita a saan a kasta ti kapadasanna? Dayta’t gapuna a kasapulantayo ketdi a kumita ken ni Jesus.

Ti parabur ti Dios balbaliwannatayo. Maysa nga aldaw, timmabuno ni John Wesley iti gimong dagiti Moravian idiay London. Ni Wesley ket nakatugaw a masmasdaaw kabayatan a nangngegna ti panangbasa ni Luther iti introduksion ti Roma. Iti umuna a gundaway iti biagna, rinugianna a maawatan ti evangelio. Maysa a banag ti nangtignay kenkuana iti uneg, ket karkarna a nariknana ti pannakaallukoy iti daytoy a Cristo nga Isu a nangited iti Biagna nga agpaay kenkuana. Impukkawna, “Nariknak a nagtalekak ken Cristo, ni Cristo laeng nga agpaay iti pannakaisalakan: ken maysa a pammatalged ti naited kaniak, nga inikkatna dagiti basbasolko, uray dagiti kukuak, ken insalakannak manipud iti linteg ti basol ken patay.”—John Whitehead, The Life of the Rev. John Wesley, M.A. (London: Stephen Couchman, 1793), p. 331.

`Basaen ti 1 Pedro 2:2; 2 Pedro 3:18; Colosas 1:10; ken Efeso 4:18–24. Ania dagiti napateg a kinapudno nga iparangarang dagitoy a teksto maipapan iti Nacristianoan a biag?`

Dagiti Repormador ket nasistemaan nga inadalda ti Sao tapno matakuatanda ti ad-adu pay a kinapudno. Saanda a mapnek iti agdama a kasasaad, wenno maysa a nainget a narelihiosoan a kapadasan a bassit wenno awan ti panagdakkelna, kanayon nga agtartarigagayda a mangam-ammo a nasaysayaat ken Cristo. Adu a Cristiano a mamati iti Biblia idi Edad Media ti nagbayad iti nangina unay a gatad gapu iti kinapasnekda. Naparparigat, naibalud, nakayawan, ken napapatayda. Nakumpiskar dagiti sanikuada, napuoran dagiti pagtaenganda, nasamsam dagiti dagada, ken naidadanes dagiti pamiliada. Idi napapanawda kadagiti pagtaenganda, kimmitada iti ciudad “a ti mangbalabala ken mangipatacder kencuana, isu ti Dios” (Heb. 11:10). Idi maparparigatda, binendicionanda dagiti mamarparigat kadakuada, ket idi agrigrigatda kadagiti nasipnget ken nadam-eg a rukib, tinuntonda dagiti karkari ti Dios nga agpaay iti naranraniag a bigat. Nupay naibalud ti bagida, nawayadan—wayawaya ken Cristo, wayawaya iti kinapudno ti Saona, wayawaya iti namnama nga asidegen a Panagsublina.

`No kumitaka iti mismo a bagbagim, ania a namnama ti pannakaisalakan ti adda kenka?`