### Ti Dakkel a Panagbinnusor

No damagendaka no, “Ania iti kangrunaan a tema nga adda iti intero a Biblia?” ania iti sungbatmo? Ni Jesus? Ti plano ti pannakaisalakan? Ti kruz? Wen, pudno amin dagita a tallo! Ngem kadagitoy tallo a napateg a topiko maipalgak iti maysa nga ad-adda pay a mangsaklaw-iti-amin a tema: “ti dakkel a panagbinnusor.” Daytoy a tema ti agraira iti Biblia, manipud iti libro ti Genesis agingga iti libro ti Apocalipsis.

Ti dakkel a panagbinnusor ket nangrugi idiay langit iti yaalsa ni Lucifer a maibusor iti Dios. Iti puso daytoy nailangitan a dangadang ket ti isyu ti ayat ti Dios. Isu kadi ket sipupunno a naayat? Isu kadi ket addaan iti kaimbagan a panagngayangay kadagiti parsuana? Wenno Isu kadi ket maysa a naturay a diktador a tartarigagayanna laeng iti adda iti bukodna a pagngayangayan?

Daytoy adal ita a tremestre ket salaysayenna ti pakasaritaan ti lubong manipud iti ponto a panangkita ti Dios, kas iparangarang ti padto, manipud iti panawen ni Cristo agingga kadagiti adu a siglo agingga iti aldawtayo ken iti labesna pay. Ti mismo a kababalin ti Dios ket ayat, ket iti kasta, amin dagiti ar-aramidna ket naayat, nupay daytoy a kinapudno ket mabalin a saan a kankanayon a mapaneknekan iti mortal a tao wenno uray pay dagiti angeles. Ngem ti ayat ti Dios ket dumurdur-as a maiparangarang kabayatan a maipalgak ti dakkel a panagbinnusor. Nalawlawag a makitatayo ti kangato ken kaunegna babaen iti kruz. Idiay Kalbaryo, ti ayat ti Dios ket naipaduyakyak iti sangoanan ti amin a uniberso, idi imbokbok ni Cristo ti biagna tapno subbotenna ti sangkataoan, ken ti namimpinsan a pannakaabak ni Satanas ket napatalgedan.

Ngem, ti kinadawel ti gubat agtultuloy. Ni Satanas pinadasna a dadaelen ni Jesus idiay kruz ken, kadagiti panagtuloy dagiti siglo, makitatayoni Satanas a padpadasenna a dadaelen dagiti tattao ti Dios. Nupay ni Satanas ket sidadawel nga indadanesna ti iglesia ni Cristo ken pinapatayna dagiti riniwriwriw, ti Dios ket kankanayon latta nga adda kadagiti tattaona ken dina pulos panawan ida.

Daytoy a tremestre ket surotenna dagiti kangrunaan a panagrang-ay ti dakkel a panagbinnusor, a mangrugi iti yaalsa idiay langit. Sukisokentayo dagiti kangrunaan a pagsasaritaan [isyu] ti dangadangda Cristo ken Satanas. Makitatayo ti di maparmek a tured dagiti Waldenses iti laksid ti nakaro a pannakaidadanes, ken ti determinasyon dagiti repormador a mangsurot iti kinapudno ti Biblia uray iti sango ti pannakaparparigat, kawkawar, ti pagpuoran, ken kinamartir.

Iti komento ni Ellen G. White maipapan iti pammati dagitoy a naespirituan nga higante, kunana, “Ti Biblia isut’ nagkamanganda, ket babaen kadagiti isursurona sinuotda amin a doktrina ken amin a sursuro. Ti pammatida iti Dios ken iti Saona ti nangsaranay kadagitoy nasantoan a tattao idi inyawatda ti biagda idiay pagpuuran a pasok.”—The Great Controversy, p. 249.

Ti Repormasyon ti nangsindi iti sulo ti kinapudno a sumsumged pay laeng a siraraniag. Ti natibker a pammati dagiti repormador iti nasantoan a Sursurat ken ti natibker a pammatalgedda iti pannakaisalakan gapu iti parabur babaen ti pammati ti nangisagana iti dalan nga agpaay iti ibabangun ti tignay ti Adventista, nga inrugi ni William Miller ken dagiti dadduma pay iti likmut ti lubong.

Ti Iglesia Adventista Del Septimo Dia ket imbangun ti Dios tapno agtuloy nga agpatakder iti pamuon nga impasdek dagiti repormador tapno maisubli dagiti napukaw a kinapudno ti Biblia kabayatan iti panaglabas dagiti siglo. Ti kangrunaan iti misyonna ket iwaragawagna dagiti damag dagiti tallo nga angel iti Apocalipsis 14:6–12, ti maudi a pakdaar ti Dios iti lubong nga asidegen nga agpatingga.

Daytoy a panangipakdaar ket riniingna ti pungtot ni Satanas, a nailadawan a kas maysa a dragon babaen ken Apostol Juan: “Ket nacapungtot daydi dragon idi babai, ket napanna ginubat ti natda iti capuonanna, a mangsalimetmet cadagiti bilbilin ti Dios ken addaanda ti pammanecnec ni Jesus” (Apoc. 12:17). Adalentayo met dagiti maudi a paspasamak iti dakkel a panagbinnusor, agraman ti panagballigi ti ayat ti Dios kadagiti amin nga agturturay ken pannakabalin ti impierno, nga iyegna iti pannakaparsua dagiti baro a langlangit ken baro a daga.

Nupay ti nakaibatayan dagiti ad-adal daytoy a tremestre ket ti Biblia, aramatentayo ti libro a The Great Controversy, ni Ellen G. White, kas pakaibasaran dagiti tema ti panangadaltayo iti daytoy naindaklan a topiko. Naikabil dagiti kapitulo a nakaibatayan ti tunggal adal tapno maaramat a kas basaen a libro agpaay iti ad-adu pay a panagadal ken panangibingay tapno amintayo ket ad-adda pay a “maammoan ti ayat ni Cristo, nga atiwenna ti amin a pannacaammo” (Efe. 3:19).

_Ni Mark Finley, maysa a nalatak nga evangelista iti intero a lubong a naiyanak idiay Connecticut, U.S.A., ket bise-presidente iti General Conference manipud 2005 agingga iti 2010. Kalpasan a nagretiro manipud iti full-time a panagtrabahona, nagbalin isuna a katulongan ti presidente ti General Conference. Adda tallo nga annak ken lima nga appoko da Pastor Finley ken ni Ernestine nga asawana._