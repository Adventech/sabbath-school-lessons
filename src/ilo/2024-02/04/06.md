---
title:  Naparagsak Babaen ti Namnama
date:   25/04/2024
---

`Basaen ti Hebreo 2:14, 15. Kasano iti pannakapadas dagiti mamati idi Edad Media (Middle Ages) iti kinapaypayso ti dakkel a panagbinnusor?`

Ania iti nangparagsak kadagiti matalek a Waldenses idi panawen ti nakabutbuteng a pannakaidadanes a sinangoda? Ania iti nangted kada Huss ken Jerome, Tyndale, Latimer, ken dagiti martir idi Edad Media (Middle Ages) iti bileg a mangsango iti apuy ken kampilan? Pammati kadagiti karkari ti Dios. Pinatida ti kari ni Cristo, “gapu ta agbiagac, agbiagcayto met” (Juan 14:19). Nasarakanda ti pigsana a makaanay kadagiti kadadakkelan a suot ti biag. Nasarakanda pay ti rag-o babaen iti pannakikadua ken Cristo kadagiti panagsagabana. Ken ti kinamatalekda ket maysa a napigsa unay a saksi iti lubong.

Kimmitada iti labes ti adda a pasamak agingga iti no ania ti mapasamakto. Ammoda, babaen ti panagungar ni Cristo, a ni patay ket maysa a naabak a kabusor. Kadagitoy nabileg a lallaki ken babbai, naburak ti panangbekkel ni patay. Kimpetda kadagiti karkari ti Sao ti Dios ket rimuarda a sibaballigi.

`Basaen ti Juan 5:24; Juan 11:25, 26; ken 1 Juan 5:11–13. Ania dagiti pammatalged nga ited dagitoy a karkari kenka iti personal? Kasano iti panangtulongda kadatayo kadagiti suot ti biag?`

Ni John Huss ket saan a napukawan iti pigsa iti sango ti pannakaibalud, kinaawan hustisia, ken uray ni patay. Nagrigat iti adu a bulbulan idiay pagbaludan. Ti nalamiis ken nadam-eg a kasasaad ti nangyeg iti maysa a gurigor a nganngani nangipatingga iti biagna. Nupay kasta, “Ti parabur ti Dios ti nangtarawidwid kenkuana. Kadagiti lawlawas a limmabas a panagrigrigatna sakbay iti maudi a sentensyana, ti nailangitan a talna ti nangpunno iti kararruana. “Isuratko daytoy a surat,” kinunana iti maysa a gayyem, “iti uneg ti nakabaludak, agraman dagiti nakakawar nga im-imak, namnamaek ti sentensyak a patay inton bigat. . . . Inton agsasaraktayto manen idiay naimas a talna ti masakbayan a biag, babaen iti tulong ni Jesu-Cristo, maammoanyonto no kasano iti kinamanangngaasi ti Dios a nangipakita iti mismo a bagbagina kaniak, no kasano ti kinabertud ti panangtulongna kaniak iti tengnga dagiti sulisog ken susuotko.’—Bonnechose, vol. 2, p. 67. Idiay kasipngetan ti rukibna nakitana ti panagballigi iti pudno a pammati.”—Ellen G. White, The Great Controversy, pp. 107, 108.

Ti patigmaan ni apostol Pablo ket agsao kadatayo nga ad-adda ti pannakayatadayna ita nga aldaw. “Salimetmetantayo coma a sititibker ti panangipaduyacyac ti inanamatayo tapno di agisin (ta mapagtalcan daydiay nagcari)” (Heb. 10:23). Kas iti panangtarawidwid dagiti karkari ti Dios kadagiti tattaona kadagiti napalabas a panpanawen, kasta met ti panangtarawidwidda kadatayo ita nga aldaw.

`Ania ti mabalin a kaipapanan ti pannakapukaw ti isuamin a banbanag gapu ken Cristo? Ania, iti kamaudiananna, ti napaypayso a mapukawmo? (Kitaen ti Marcos 8:36.) Ania dagiti masursurotayo nga adal manipud kadagiti Waldenses ken dagiti repormador a mabalin a mangtarawidwid kadatayo iti maudi a dangadang ditoy daga?`