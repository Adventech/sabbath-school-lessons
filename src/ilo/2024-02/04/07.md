---
title:  Adalen Pay
date:   26/04/2024
---

“Impalubos ti Dios nga agsilnag ti dakkel a silaw iti panpanunut dagitoy napili a lallaki, nga impalgakna kadakuada dagiti adu nga allilaw ti Roma; ngem saanda a naawat ti amin a lawag a masapul a maited iti lubong. Babaen ti pannakaaramat dagitoy nga adipenna, ti Dios indaldalanna dagiti tattaona a rummuar iti sipnget ti kina-Romano; ngem adda adu ken dadakkel a lapped a masapulda a sarangten, ket indalanna ida iti tunggal addang kas iti naibtoranda. Dida nakasagana nga umawat a maminpinsan iti amin a lawag. Ti kasta a lawag no naiparang kadakuada ket nakaanay koman a namagtukkiad kadakuada, a kas ti aramiden ti nalaus a raniag ti init iti matoon kadagidiay a nabayag unayen ti panagyanda iti sipnget. Anansata inin-inutna nga imparang ti lawag kadagidi pangpangulo, kas iti mabalin nga awaten dagiti tattao. Kadagiti tunggal siglo adda matalek a trabahador a simmaruno, tapno idalanda dagiti tattao iti naun-unday a dana ti reforma.”—Ellen G. White, The Great Controversy, p. 103.

“Iti sabali a surat, iti maysa a padi nga isu a nagbalin a maysa a disipolo ti evangelio, nagsao ni Huss a napakuyogan iti nauneg a kinapakumbaba kadagiti bukodna a biddut, a pabasolenna iti bagbagina a “nakarikna iti ragsak iti panangisuot kadagiti nabaknang a pagan-anay ken pananggastar kadagiti adu nga or-oras kadagiti babassit ken awan kais-iskanna a trabaho.” Innayonna pay dagitoy makasagid a patigmaan: “Sapay koma ta ti dayag ti Dios ken ti pannakaisalakan dagiti karkararrua ti adda iti isipmo, ket saan a ti panagtagikua kadagiti pagimbagan ken sansannikua. Agaluadka iti panangarkosmo iti balaymo a nangnangruna ngem ti kararruam; ken, iti ngatoen iti amin, itedmo ti ayatmo iti naespirituan a banbanag. Nasingpet ken napakumbabaka koma iti napanglaw, ket dika gastaren dagiti kukuam iti fifiesta. No saanmo a balbaliwan ta biagmo ken liklikan dagiti kinalablabes, mabutengak a madusaka iti nakaro, kas kaniak a mismo.’ ”—Ellen G. White, The Great Controversy, pp. 105, 106.

**Salsaludsod a pagiinnadalan**:

`Ania ti “in-inut a lawag”? Apay nga in-inut nga iparangarang ti Dios ti kinapudno? Kasano a maipakat dagitoy a principio iti iglesia ti Dios ita nga aldaw?`

`Kasano a mainaig dagiti baro a natakuatan a kinapudno kadagiti napalabas a kinapudno a naawatan dagiti tattao ti Dios? Apay a masapul a ti baro a lawag ket dina pulos a suppiaten ti daan a lawag?`

`Uray sadinoman ti pagnanaedam, ti kulturam ket parang-ayenna dagiti pagalagadan, kapanunotan, ken namoralan a pagalagadan nga iti sumagmamano a wagas ket maisuppiat iti isursuro ti Biblia. Kalpasan ti panangilasinmo kadagitoy a suppiat, kasano ngata a sika ken datayo, kas maysa nga iglesia, ket tamingentayo dagitoy a karit? Kasano nga agtalinaedtayo a nasayaat nga umili kabayatan a ditay agpaituray iti aniaman a naballikug a pagalagadan nga iwaragawag ti kulturatayo?`

`Kasano a balbaliwan ti surat ni John Huss ti panagpanpanunotmo ita? Ania ti makaawis unay iti daytoy a surat?`