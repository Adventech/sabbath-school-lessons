---
title:  Komentaryo dagiti mannursuro
date:   26/04/2024
---

### Paset I: Pakabuklan

Kangrunaan a Teksto: Juan 3:14, 15

Sentro ti Adal: Juan 14:6; Judas 3, 4; Apo. 2:10; 1 Juan 1:7; Juan 3:14, 15; Heb. 11:6; Aramid 4:12; Mat. 10:18–20; Apo. 1:9.

**Panangyammo**: Dagiti immuna ken medieval a matalek a Cristiano ket nailasinda saan laeng a babaen ti minnaysa a kinamatalekda iti Dios ken iti Saona, no di pay ket babaen ti takderda iti publiko iti panangiwaragawag kadagiti prinsipio ti pagarian ti Dios ken ti pannakaisalakan. Ita a lawas, itultuloytayo a saksian ti takder ti iglesia iti dasig ti Dios iti dakkel a panagbinnusor, iti amin a panawen ti Edad Media ken bayat ti Repormasyon. Kabayatan daytoy a panawen, dagiti immuna a Repormador ken pangpangulo ti iglesia ket innalada ti inspirasyonda manipud iti ulidan ni Cristo ken dagiti apostol, kasta met kadagiti martir, kas ken Polycarp.

Nupay daytoy a panawen ti reporma ket buklenna ti saan nga ordinaryo a panawen ti pannakaidadanes; no di ket, buklenna ti naimpadtoan a panawen ti 1,260 a tawen, a mangsaklaw manipud A.D. 538 agingga iti 1798. Kas iti kasasaad dagiti dadduma a naimpadtoan a panawen ti pannakaidadanes, daytoy a panawen itudona met ti kinapudno a limitado ti tiempo ti pannakaidadanes, ket ti Dios ti namimpinsan nga Isu a mangtengtengngel.

Bayat daytoy a panawen, nagadu a Cristiano, kas kadagiti Waldenses, Wycliffe, ken Huss, dagiti saan laeng a nagsagaba iti pannakaidadanes iti ima dagiti kabusor ti Dios no di ket intultuloyda ti panangraut a maibusor kadagiti puersa ti naespirituan a kinasipnget. Dagiti igam ti panangrautda ket saan a nagtaud iti bukodda a pigsa, sirmata, wenno sirib. Ken dagitoy a manalaknib iti pammati ket saan met a nangraut kadagiti puersa ti dakes babaen kadagiti nasikap nga alikamen ken istratehiya ti militar. No di ket, ti misyon dagiti pudno a Cristiano ken ti palimed ti pannakabalinda ket nabukel iti pannakatakuatda, ayat nga agpaay, ken panangiwaragawagda iti Sao ti Dios, uray no aniaman ti gatadna.

Ti trabaho dagiti Repormador ket nagbanag iti doble a gapuanan agpaay iti sangkataoan ken iti Dios. Ti immuna a nagapuananda ket ti pannakaawatda a ti ayat ti Dios, kas naiparangarang iti Saona, ket balbaliwanna ti biag dagiti tattaona ken mangted kadakuada iti namnama iti pagarian ti Dios. Ti maikadua a nagapuananda ket ti panangiwaragawag iti kinapudno ti Biblia iti lubong kas panangalangon iti kinasiasino ken kababalin ti Dios, nga isu nga agpada nga inakusaran dagiti puersa ti dakes iti dakkel a nailangitan a gubat. Idi kas ita, umatras ti naespirituan a kinasipnget iti pannakaidur-as ti pannakaiwaragawag ti Sao ti Dios, nga isu a manglawag iti lubong a buyogen ti namnama ken ayat.

**Dagiti Tema ti Liksion**: Ti adal ita a lawas ipaganetgetna dagiti tallo a kangrunaan a tema:

1. Ti panangidadanes nga inyusuat ti iglesia idi Edad Media a maibusor kadagiti Cristiano a mamati-iti-Biblia ket napasamak bayat ti naimpadtoan a panawen, nakedngan iti panawen ken iti sidong ti namimpinsan a panangimaton ti Dios, kas naipadto iti Sursurat.

2. Dagiti Waldenses, ni Wycliffe, ken ni Huss iladawanda ti kayat a saoen ti agtakder iti dasig ti Dios, agsaksi, ken panangiwaragawag iti Sao ti Dios iti kasisipngetan a panawen ti nailangitan a dangadang.

3. Ti Sao ti Dios ket isu ti kadakkelan a gubuayan ti namnama ken pannakabalintayo, mamapigsa kadatayo nga agbiag, ken agtakder, iti sikigan ti Dios.

### Paset II: Komentaryo

Ti Ramut ti Pannakaidadanes Gagangay a dagiti makagapu iti pannakaidadanes dagiti immuna a Cristiano ket inlasin dagiti historiador ti iglesia sigun kadagiti sumaganad a kategoria:

1. Economical (dayta ket, ti propesion ti pammati ti maysa a mamati ket nangapektar, ken masansan a nanglapped, kadagiti panggedanna iti lokal ken iti probinsya; kitaen ti Aramid 19:23–27).

2. Social (dayta ket, dagiti Cristiano nagmadida a makipaset kadagiti dakes nga ar-aramid).

3. Political (dayta ket, dagiti Cristiano ket napabasolda tapno mangrisot kadagiti napolitikaan a parparikut).

4. Religious (dayta ket, dagiti Nacristianoan a patpatien, ar-aramid, ken panagdakkel ket naawat a kas maysa a mangam-ames kadagiti mangiturturay a relrelihiyon).

Ti ramut amin dagitoy a panangidadanes ket ni Satanas. Ania ti panggepna iti panangrautna kadagiti Cristiano iti agtultuloy a gubatna a maibusor ken Cristo? Ta kalpasan ti amin, saan kadi a ni Satanas, ti sigud a nangpabasol iti Dios iti panangtengngel, panamarparigat, ken panangiparit iti wayawaya? Apay nga agbalin itan ni Satanas a kangrunaan a gubuayan ti pannakaidadanes ken panamarparigat?

Mabalin a pattapattaentayo dagiti dua a mabalin a gapu. Umuna, ni Lucifer ket binangunna ti amin a yaalsana, ken ti singasingna nga agpaay iti baro nga urnos ti lubong, iti kinaulbod, parbo a pattapatta, ken awan nakaibatayanna ken makadadael a pammabasol a maibusor iti Dios, iti kababalinna, ti kasasaadna, ken ti pagturayanna (Juan 8:44). Kas maysa nga ulbod, ni Satanas ket binallikogna ti kinapudno saan laeng nga agpaay kadagiti sabsabali; isu a mismo ket naapektaran kadagiti kinaulbod nga inyulogna ken ti aramid a panagulbod a mismo. Ti panangallilaw ket ballikugenna ti mismo a pamuon ti kinatao. Anian a nagpardas ti panagbalin ti ulbod a puersa a mangtengngel iti maysa a tao, a padpadasenna nga ipapilit ti bagina kas kinapudno a maibusor kadagiti ibaga ti rason ken konsiensia.

Nupay ti ulbod ket adda laeng iti panunot ti tao, kontrolenna ti aramid ken kababalin. Gapuna, ti ulbod pataudenna dagiti makadidigra a pannakaballikug iti makinruar a kinapudno. Daytoy a pannakaballikug ti kinapudno ket mapasamak gapu ta ti ulbod ket saan a gagangay nga agbiag; saan a maitunos dayta iti kinapudno ket, iti kasta ngarud, kayatna a maitunos ti kinapudno kadagiti parparbona. Ta no saan, ti maysa a pannakisinnabat iti kinapudno ket pukawenna laeng ti ulbod. Gapuna, ti ulbod ket masapul a kankanayon nga ipilitna ti mismo a bagbagina. Aniaman a gandat a panangsukimat iti kinapudno ket maysa a mangam-ames iti ulbod, ket iti kasta ngarud ti maysa a mangawat iti ulbod ket lapdanna ti aniaman a gandat a panangsapul iti kinapudno. Gapu itoy, ti mismo a dakes a kababalin ni Lucifer, a binallikog dagiti bukodna nga ulbod, ket itan agar-aramid a manglapped iti aniaman a gandat dagiti tattao ti Dios nga umawat, mangtakuat, agbiag, ken mangiwaragawag iti kinapudno.

Maikadua, awan ti wayawaya no awan ti Dios. Ti Dios a Mismo ket wayawaya. Pinarsuanatayo iti ladawanna; wayawaya, ket iti kasta, namoralan ken naayat. Ti Dios ket saannatay la a pinarsua a wayawaya; kas Mangipapaay kadatayo, Isu iti pagrukodan, ken manarawidwid, iti wayawayatayo. Saantayo a maaddaan iti napaypayso a wayawaya iti ruar, wenno maibusor iti Dios. Aniaman nga aramiden a mangipasdek iti naan-anay a panagbukbokod a maisina iti Dios, kas iti kinayat ni Lucifer, ket kaipapananna iti panangpaidam iti Dios iti kasasaadna a kas Namarsua ken Mangipaay. Mainayon pay, iti kasta nga aramid ket kaipapananna iti panangikkat Kenkuana iti trono. Isu a, tapno magun-od ti mamimpinsan a panagbukbokod, ni Lucifer ket inrugina ti yaalsana a maibusor iti Dios. Nupay kasta, ni Lucifer ket saan a nagbayag ket nabigbigna a tapno mapagtalinaedna iti panagbukbukodna, isu ket kankanayon a masapul a lappedanna iti kaadda ti Dios, nga Isu ti Namarsua ken Mangipapaay. Saan la a dayta, ni Lucifer ket masapul pay a lappedanna iti aniaman a tarigagay, iti mismo a bagbagina ken dagiti sabsabali, nga agsubli iti Dios ken kadagiti principio ti pagarianna. Gapu itoy, ni Lucifer ket masapul a pukawenna ti aniaman a mangibaga iti kaadda ti Dios. Gapuna, agsipud ta dagiti tattao ti Dios ket paneknekanda iti kaadda ti Dios ken agdaydayawda Kenkuana a kas Namarsua ken Mangipapaay kadakuada, saan a palubosan ni Satanas ti panagtultuloy iti kaadda dagiti tattao ti Dios a di pulos masinga. Ta iti panangaramid a kasta ket kaipapananna ti panangbigbigna iti pannakarpoog dagiti teoryana, a daytoy ket, awan ti wayawaya no awan ti Dios ken ti gobiernona.

**Waldensians, Franciscans, ken Sursurat**

Idi rugi ti maikadua a milenio kalpasan ni Cristo, nagbalinen ti Iglesia Catolica Romana a nakabutbuteng, centralized, ken hierarchical a higante idiay Europa. Dayta ket maysa pay a nakaro ti kinakorapna nga institosyon. Dagiti kamkameng ti iglesia ket dida maliwayan dagitoy a panagrang-ay. Nariknada a kasapulan a mailasin dagiti makagapu iti panagkunniber ti iglesia ken mangisingasing kadagiti solosyon. Nagbanag daytoy a proseso iti nagadu nga ornos iti relihiyon ken panagpalpalama.

Idiay rugi ti maikasangapulo ket tallo a siglo, ni Francis of Assisi (1181– 1226), ti nailubongan nga anak ti maysa a nabaknang a pamilia, ket naaddaan iti datdatlag a kapadasan ti pannakakonbertir a tinallikudanna iti aniaman a sanikuana ket impakdaarna ti gandatna a mangtulad iti kinapanglaw ni Cristo iti amin a kabalinanna. Ni Francis ket binangunna ti ornos dagiti Franciscans, nga isu a nangparang-ay iti kinapanglaw a kas maysa a naimbag a kababalin. Dagiti Franciscans ket pagaammo ida iti panangaskasabada iti lanlansangan. Idi 1209, ni Francis ket sinapulna ti pormal a pannakabigbig ti ornosna babaen ken Pope Innocent III, nga isu a nagturay manipud 1198 agingga iti 1216. Kalpasan iti panagduadua iti umuna, ti papa pinatganna ti dawat ni Francis idi 1210. Ni Francis ket binangunna pay ti ornos dagiti babbai, a ti St. Clare, kasta pay ti Maikatlo nga Ornos, a binukel dagiti layko.

Sumagmamano a dekada sakbay daytoy, idi arinunos ti maikasangapulo ket dua a siglo, ni Peter Waldo (natay idi 1205), maysa a naballigi a negosyante idiay abagatan a daya ti Francia, ket nakapadas met iti pannakakombirtir, a tinallikudanna dagiti kinabaknangna, ket inkaskasabana ti disnudo a kinapanglaw. Nangbangun pay isuna iti ornos nga agpaay kadagiti napanglaw ken nagpakaasi iti Kinapapa tapno maaprobaran. Nupay ni Papa Alexander III, a nagdaulo manipud 1159 agingga iti 1181, ket idi damo inawatna ti sapata ni Waldo iti kinapanglaw, ti simmaruno kenkuana, ni Papa Lucius III, a nangidaulo iti kinapapa manipud 1181 agingga iti 1185, ket binabalawna ni Waldo ken ti tignayna, dagiti Waldenses, kas erehe, ken imparitna ida a mangasaba. Nakarkaro pay, iti simmaganad a sumagmamano a ginasgasut a tawen, nangaramid ti Iglesia Catolica Romana kadagiti nakaam-amak a panangidadanes a maibusor kadagiti Waldenses a dandani nangiturong iti pannakaungawda.

Gapuna, intayo kitaen dagiti panagpapada iti nagbaetan dagitoy dua a tignay ti rebaybal ken dagitoy a narelihiyosoan nga ornos, a rimsua iti agarup agpada a panawen iti pakasaritaan. Dagiti nangipasdek iti agkaasping a tignay, da Francis ti Assisi ken Peter Waldo, ket agparang nga agpadpada ti kapadasanda iti pannakakombirtir. Idi rugrugina, dagiti dua a lallaki binangunda dagiti ornosda kadagiti agkakaasping a naespirituan a pagannurotan: kinapanglaw ken panangasaba iti lansangan. Agpadpada a tarigagayda a mangreporma iti iglesia, ket agpadada a nagpakaasi iti Kinapapa tapno maanamongan dagiti ornosda. Nupay kasta, dagiti dua nga ornos ket addaan iti nakaro a nagdumaan iti pannakaikayamet iti Kinapapa, ket, iti kamaudiananna, nagduma ti gasat ken panagpatinggada. Ti dawat dagiti Franciscans iti pananganamong ti papa ket sinabat ti panagduadua idi un-unana ngem napatgan met laeng idi agangay. Iti kasumbangirna, ti sapata ni Waldo iti kinapanglaw, nga inanamongan ti Kinapapa idi damo, ket nawaswas iti ud-udina. Dagiti Franciscans ket dimmakel a maysa a kaiimpluwensyaan nga ornos ti Catolico Romana. (Ita nga aldaw, makitatayo ti impluensyana a nakaddidillaw a naipaduyakyak iti kinapudno a ti agdama a papa, nupay maysa a Jesuit, ket pinadayawanna ni Francis ti Assisi babaen iti panangaramatna iti naganna.) Iti sabali a bangir, dagiti Waldenses ket inibturanda iti maysa kadagiti kadadawelan a pannakaidadanes iti pakasaritaan, pannakaidadanes a naiturong iti pannakaungawda.

Ti saludsod nga apay ket maitutop unay ditoy. Ania ti nangaramid iti nagdumaan dagitoy dua a tignay wenno ornos? Ti sungbat ket adda iti namimpinsan a kinapudnoda. Dagiti Franciscans, a nalabit ket nakasursuroda unay iti kapadasan ni Waldo, ket nagun-odda iti anamong ti papa babaen ti panangtedda iti namimpinsan a kinapudnoda iti papa. Kayatna a saoen, binigbig dagiti Franciscans ti Kinapapa kas namimpinsan a naespirituan ken temporal nga agturay ditoy daga ket inkarida a tumulongda nga awan konkondisyonna iti panangiturayna kadagiti banbanag maipapan iti doktrina ken ar-aramid.

Iti sabali a bangir, dagiti Waldenses ket namatida a ti mamimpinsan nga agturay iti biag ken sursurotayo ket timmaud iti Nasantoan a Sursurat ti Dios. Gapu itoy, pinagbalinda ti Sursurat a puso ti panagadal, panangasaba, ken panagbiagda. Kamaudiananna, di nagbayag natakuatan ken tinukiad dagiti Waldenses ti umad-adu a kinaulbod ken panagkompromiso ti Iglesia Catolika Romana, kas iti:

* Ti panagdayaw kadagiti sasanto,
* Kaaduan kadagiti pito a sakramento ti Katoliko,
* Ti kapanunotan ti transubstantiation (ti tinapay ken ubas ket agbalin a mismo a bagi ken dara ni Jesus),
* Panagipudno kadagiti basbasol kadagiti nataoan a papadi,
* Ti aramid a panagbautizar iti maladaga,
* Ti panaglako kadagiti indolhensya,
* Ti doktrina ti purgatorio,
* Karkararag nga agpaay ti natay.

No di ket, dagiti Waldenses inwaragawagda a ti Dios ket Isu laeng ti Namarsua ken Mangisalakan. Inwaragawagda pay a ni Cristo laeng ti Manangibabaet, mangited ti parabur, ken mamakawan ti basbasol. Insuroda a ti panagdaydayaw ket saan a nakedngan iti napisikalan a lugar kadagiti simsimbaan ti Catolico Romano no di ket mabalin nga ipaay iti Dios ti panagdaydayaw iti aniaman a lugar.

Dagiti Waldenses ket dida naawat, iti unos ti panagbiagda, ti gungguna ti kinamatalekda. Ngem dagiti kapanunotanda ken bilegda nga agtakder nga agpaay iti Sao ti Dios a maibusor iti kompromiso ken kinaulbod ti diablo ket saan a nagbayag ginuyogoyna dagiti baggak ti agsapa ti Repormasyon, ni John Wycliffe ken John Huss, kasta met dagiti dadduma iti tignay ti Repormasyon, manipud ti maikasangapulo ket innem a siglo ken dagiti sumarsaruno. Saan a pinadayawan ti sangkataoan, dagitoy a Repormador ket padayawanto ni Cristo a Mismo idiay nadayag a panagsublina. Kas paset ti makaibtor a patawidda iti pammati, dagiti Waldenses impatawidda kadatayo ti nalawag a panagtalekda iti kinaturay ti pannakabalin ti Sursurat. Naawatanda a ti balligi ti kinaCristiano ket saan nga agtaeng iti nakaisigudan a kinalaing wenno estratehia dagiti kamkamengna, no di ket iti panagsaksida kadagiti sabsabali maipapan iti naaramidan ni Cristo ken iti panangitudo iti Sao ti Dios kas gubuayan ti nadiosan a paltiing ken pannakaisalakan. Gapu itoy, dagiti Repormador ket sinurotda ti patigmaan ni Pablo nga “icascasabam ti sao; umagawaca iti tiempona man ken saanna a tiempo” (2 Tim. 4:2). Inwarasda dagiti Biblia, wenno paset ti Nasantoan a Libro, ket pinalubosanda dagiti pagbanaganna iti Espiritu Santo. Dagiti Waldenses ket naguyogoyda iti daytoy a trabaho babaen iti pamuon ken dakkel a prinsipio ti sola scriptura; dayta ket, ti Sursurat, iti mismo a bagbagina, ket isu ti Sao ti Dios, a ti Biblia ket addaan iti pannakabalin a mangipakaammo iti damag ti Dios kadagiti amin a tattao, ket dayta ket makaanay iti mismo a bagbagina ken adda kais-iskanna kadagiti amin a mangbasa. Daytoy apagisu unay a kababalin ti nangted idi agangay iti regta iti pakailasinan, misyon, panagkaykaysa, ken biag ti tignay ti Adventista idi 1800s.

### Paset III: Panangipakat iti Biag

Dagiti Waldenses ket inwarasda ti Sao ti Dios iti panawen ti pannakaidadanes. Nalabit, kas met kadakuada, addaka iti maysa a lugar ti pannakaidadanes. Wenno nalabit addaka iti agdama a kasasaad ti narelihiyonan a wayawaya ken kinatalna. Uray no ania kadakuada, ania ti maaramidam a mangiwaras iti Sao ti Dios kadagiti kapadasam iti maysa nga adda kaipapananna a wagas nga agpaay kadagiti tattao iti aglikmutmo?

` `

Mangaramid iti tallo-a-ponto a plano a makatulong kenka nga agtakder a matalek iti dasig ti Dios kadagiti panawen ti pannakaidadanes. Ibingaymo ti planom iti pamiliam wenno iti benneg ti Eskuela Sabatina.

` `