---
title:  Agtaktakder Agpaay iti Pudno
date:   20/04/2024
---

### Basaen Agpaay iti Adal ita a Lawas
Dan. 7:23–25; Apo. 12:6, 14; Judas 3, 4; Apo. 2:10; Aramid 5:28–32; Sal. 19:7–11; 1 Juan 5:11–13.

> <p>Paset a Maiyulo</p>
> “Ket no casano iti panangibayog ni Moises iti uleg idiay let-ang, casta met a masapul a ti Anac ti tao maibayog; Tapno amin a mamati kencuana maaddaan ti biag nga agnanayon” (Juan 3:14, 15).

Ti moderno a ciudad ti Izmir iti igid ti baybay ti Turkey ket isu idi ti ciudad ti Smirna a naibaga iti libro nga Apocalipsis. Rimmang-ay daytoy kadaanan a ciudad nga addaan iti agarup 100,000 nga umili idi arinunos ti umuna ken maikadua a siglo. Narang-ay a ciudad dayta, ken nakaro ti kinapudnona iti Roma.

Maminsan iti makatawen nabilin dagiti amin nga umili ti Smirna a mangpuor iti insenso kadagiti didiosen ti Roma. Nabatad nga iti maikadua a siglo a Smirna ket addaan met iti narang-ay a komunidad ti Cristiano, ket adu dagiti saan a mangtungpal iti dayta a bilin. Ni Polycarp, maysa a nagkauna a pangulo ti iglesia, ket nagbalin a martir iti publiko a plasa ti Smirna, a napuoran idiay pasok a pagpuoran gapu iti panagkedkedna a mangliput iti Apona babaen ti panangpuorna iti insenso kadagiti didiosen ti Roma. Idi sinaludsodda iti maudi a gundaway a tallikudanna ni Cristo, insungbat ti lakay, “Walopulo ket innem a tawen a nagserbiak Kenkuana, ket awan ti dakes nga inaramidna kaniak. Kasano nga agsaoak iti dakes maipapan iti Arik a nangisalakan kaniak?”

Iti unos dagiti siglo situtulok dagiti lallaki ken babbai a makapadas iti pannakamartir ngem iti agsardeng iti pammatida ken Cristo. Ti panagsakripicioda ti mangsindi manen iti turedtayo. Ti istoria ti panangikomitda iti biagda ken Cristo ket isu ti mangpabaro iti bukodtayo a panangikomit iti biagtayo. Iti daytoy a lawas kitaentayo ti sumagmamano a principio ti Biblia a nangguyogoy kadagiti Waldenses ken dagiti naud-udi a repormador, kas kada Huss ken Jerome, nga agtalinaed a matalek iti Apo uray ania ti mapasamak— uray iti pangta ti ipapatay manipud iti isu met laeng a pannakabalin a nangpapatay ken ni Polycarp: Roma, ngem ita, ti panawen ti papa.

_*Adalen ti adal ita a lawas tapno maisagana agpaay ti Sabado, Abril 27, a naibatay iti The Great Controversy, kapitulo 4–6._