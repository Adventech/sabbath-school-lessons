---
title:  Ti Baggak ti Repormasyon
date:   24/04/2024
---

`Basaen ti Salmo 19:7–11; Salmo 119:140; Salmo 119:162; ken Jeremias 15:16. Ania dagiti agpapada panangtratar da David ken Jeremias iti Sao ti Dios a dagitoy ket isu dagiti napaypayso a bato a pasuli ti Repormasyon?`

Tunggal maysa kadagiti repormador ket “nagrag-o” iti Sao ti Dios. “Naragsakanda” iti nangaramid iti pagayatan ti Dios. “Inayatda” ti Lintegna. Maysa kadagiti kapapatgan a pamunganayan a kinapudno ti Repormasyon ket isu ti rag-o nga inyeg ti panagadal iti Sursurat. Ti panagadal iti Biblia ket saan a makabannog a trabaho. Saan a ligalismo nga aramid dayta. Saan a nairut a bilin dayta, no di ket maysa a ragsak.

Kabayatan nga inadalda dagiti Sursurat, nabalbaliwanda babaen iti pannakabalin ti Espiritu Santo. “Daydi naimbag a kababalin ni Wycliffe ti nanaksi iti makaisuro ken mangbalbaliw a pannakabalin ti Nasantoan a Surat. Ti Biblia ti nangaramid kenkuana a kas idi kinataona. Ti panagagawa a mangpetpet kadagiti dadakkel a kinapudno ti Sao a naipaltiing itedna ti kinasaranta ken pigsa kadagiti amin a pannakabalin. Palawaenna ti isip, patademenna ti talugading nga agilasin, ken patangkenenna ti pakinakem. Ti panangadal iti Biblia pataknengennanto ti tunggal panunut, rikna ken tarigagay a kas iti di mabalin nga aramiden ti aniaman a sabali nga adalen. Pataudenna ti natibker a panagpanggep, anus, tured, ken panagibtor; pasudienna ti kababalin, ket pasantoenna ti kararua. Ti napasnekan ken naraeman a panangadal kadagiti Sursurat, idinto ta iyegna ti panunut ti mangadal iti natarus a pannakaidenna iti awan patinggana a panunut, makaitedto iti lubong kadagiti tattao a napigpigsa ken naregregta ti isipda, a kas met iti nataktakneng a panagkukua, ngem ti aniaman a nabalin a pinataud ti kalaingan a sursuro ti filosofia ti tao.”— The Great Controversy, p. 94.

`Basaen ti 2 Timoteo 2:1–3. Ania a balakad ti inted ni Pablo ken Timoteo maipapan iti panangibingay iti Sao ti Dios?`

Ti kinapudno ti Sao ti Dios ken ti rag-o ti pannakaisalakan ken Cristo ket pinunnona unay ti puso dagiti Repormador isu a masapul nga ibingayda dayta. Binusbos ni John Wycliffe ti biagna a nangipatarus iti Sao ti Dios iti Ingles gapu laeng iti dua a rason, ti sibibiag a Cristo ti nangbalbaliw Kenkuana babaen ti Sao, ken ti ayat ni Cristo ti nangguyogoy kenkuana a mangibingay kadagiti nasursurona kadagiti sabsabali.

Sakbay ni Wycliffe bassit laeng iti linaun ti Biblia ti naipatarus iti Ingles. Nupay natay isuna sakbay a maala ti Roma, ti Kinapapa ket kinalina ti bangkayna, pinuoran, ken imbellengna ti dapona iti karayan. Ngem kas iti pannakaiwaras dagiti dapo iti danum, kasta met a nagsaknap ti Sao ti Dios, ti danum ti biag, iti adayo ken nasaknap kas bunga ti trabaho ti Dios. Kasta ti panangaramat ti Dios kenni Wycliffe—“Ti Baggak ti Repormasyon.”