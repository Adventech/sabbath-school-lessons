---
title:  Ti Lawag Parmekenna ti Sipnget
date:   22/04/2024
---

`Basaenti Judas 3, 4. Ania ti patigmaan ditoy ken kasano iti pannakaipakatna iti naud-udi a Nacristianoan nga iglesia?`

Ti libro ti Judas ket naisurat sakbay ti A.D. 65 kadagiti matalek a Cristiano nga isu a “managan ay-ayaten iti Dios Ama ket maaywanan a maipaay ken Jesu-Cristo” (Judas 1:1). Dagitoy matalek a mamati ket naguyogoy “tapno makidangadangcayo a sibibileg gapu iti pammati a naminpinsan a naited cadagiti sasanto. Ta adda dadduma a tattao a simrecda a di nadnadlaw, . . . nadangkes a tattao a pagbalinenda a derrep ti parabur ti Diostayo” (Judas 1:3, 4). Daytoy a patigmaan ket ad-adda nga adda kaipapananna kadagiti mamati iti Edad Media (Middle Ages) kalpasan a dagiti ar-aramid ti pagano ket simrek a nanglayus iti iglesia ken dagiti nataoan nga ug-ugali [tradisyon] ti nangikompromiso iti Sao ti Dios. Iti adu a siglo, dagiti tattao a kas kadagiti Waldenses ket nagtakder a kas banuar dagiti kinapudno ti Sursurat. Namatida a ni Cristo laeng ti mangibabaetda ken ti Biblia laeng ti maymaysa a paggappuan ti otoridad. “Iti tunggal panawen adda dagiti saksi iti Dios— tattao a nangkupikop iti pammati ken Cristo kas kakaisuna a mangibabaet iti tao iti Dios, a namati iti Biblia a maymaysa a pagannurotan ti biag, ken nagngilin iti Sabado a pudno nga aldaw ti panaginana.”—Ellen G. White, The Great Controversy, p. 61.

`Basaen ti Apocalipsis 2:10. Ania a kari ti ited ti Dios kadagidiay a matalek Kenkuana iti sango ti patay a mismo?`

Naisurat dagitoy a sasao iti Iglesia idiay Smirna. Maysa kadagiti patron a didiosen ti ciudad ket ni Dionysius, ti dios ti piesta ken kinabunga. Tunggal matay dagiti papadi ni Dionysius, maysa a balangat ti maikabil iti oloda idiay prosisyon iti pumponda. Pagdumaen ni Juan daytoy naindagaan a balangat a naikabil iti olo iti ipapatay iti balangat ti biag a naikabil iti olo dagidiay agballigi kadagiti puersa ti kinadakes. Ti balangat ti biag ket maidatag kadagidiay nangibtur kadagiti suot, rigrigat, panagsagaba, ken ipapatay a mismo a maigapu ken Cristo.

Ti balangat ti biag ti mangguyogoy kadagitoy matalek a mamati a mangibtur iti ipapatay a maigapu ken Cristo. Ti balangat ti biag ket kanayon a pabilgenna dagiti mamati kadagiti makakarit a paspasamak. Pinabilegna dagiti Waldenses kadagiti sidong ti ut-ot ken pannakaidadanes. Ammoda a makitada ni Jesus iti maysa nga aldaw ket makipagnaedda Kenkuana iti agnanayon. Ti balangat ti biag ket makisao met kadatayo: mabalin a lumasattayo kadagiti suot ita, ngem maysa a balangat ti biag ti agur-uray kadatayo kabayatan ti panangtaginayontayo kadagiti matatayo ken ni Jesus.

`Ania ti mangpabileg kenka kadagiti makakarit a panpanawen? Ania dagiti mangbuteng kenka? Ania dagiti karkari a mabalinmo a tuntonen nga agpaay kadagidiay a panpanawen?`