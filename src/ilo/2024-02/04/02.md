---
title:  Naidadanes Ngem Nangabak
date:   21/04/2024
---

`Basaen ti Daniel 7:23–25 ken Apocalipsis 12:6, 14. Ania a naimpadtoan a panpanawen dagiti matudtudo kadagitoy a teksto?`

Tunggal kanito nga agtalinaed a matalek dagiti tattao ti Dios Kenkuana, makapungtot ni Satanas. Masansan a sumaruno ti pannakaidadanes. Ni mammadto Daniel inladawanna ti maysa a panawen, masakbayan pay laeng kenkuana, inton ti iglesia iti Edad Media ket “ginubatna” ken “pinarmecna” dagiti tattao ti Dios (Dan. 7:21, 25). Ni mammadto a Juan inladawanna daytoy isu met laeng a panawen a kas panawen a ti iglesia ti Dios ket napilitan nga agtalaw a mapan idiay let-ang, a sadiay ket “isu a pacataraonanna bayat ti maysa a pannawen ken panpannawen ken guddua ti maysa a pannawen” (Apo. 12:14). Innayon ti Apocalipsis 12:6, “daydi babai [iglesia] timmaray a nagcamang idiay let-ang, nga ayan ti disso nga insagana kencuana ti Dios.” Nataraonan ti ili ti Dios idiay let-ang. Pinabileg ken pinatibker ida ti Saona, bayat a nagraira ti dakkel a panagbinnusor iti daytoy napaut ken nasipnget a panawen ti panagturay ti papa.

Nakasarak dagiti tattao ti Dios iti “lugar nga insagana” ti Dios nga agpaay kadakuada. Kadagiti kadakkelan a karit iti biag, kanayon nga isagana ti Dios ti lugar nga agpaay kadagiti matalek a pasurotna. Kadagiti panawen ti kadakkelan a suotda, nakasarak dagiti tattaona iti pagkamangan iti ayat ken panangaywanna. (Kitaen ti Salmo 46.)

Ti 1,260 nga al-aldaw, ken maysa a pannawen ken panpannawen ken guddua ti maysa a pannawen iti Apocalipsis 12:6, 14 ket agpadpada a tudtudoenda iti isu met laeng a panawen (3 1/2 a panpanawen wenno tawtawen x 360 nga aldaw/tawen = 1,260 nga al-aldaw). Masansan a naisurat ti padto ti Biblia kadagiti simbolo. Kadagiti naimpadtoan a paset ti Daniel ken Apocalipsis, ti maysa a naimpadtoan nga aldaw ket kabatog ti maysa a litiral a tawen. Masarakantayo daytoy nga aldaw-tawen a principio iti Numeros 14:34 ken Ezequiel 4:6.

Ti principio ti aldaw-tawen ket saan laeng nga agdas-al kadagitoy dua a teksto, no di ket iti nalawa a pamuon a naibatay iti Sursurat. Ni Dr. William Shea, iskolar ti kronologo ken iti Daan a Testamento, ket mangted iti 23 a pakasarakan dagiti pammaneknek iti Biblia iti amin a Daan a Testamento agpaay iti daytoy a principio. Inusar dayta dagiti agipatpatarus iti Biblia iti adu a siglo.

Dagiti Visigoth, Vandal, ken Ostrogoth ket tribu dagitoy a naiduma ti pammatida kadagiti doktrina nga opisial nga isursuro ti Roma. Nangrugi ti 1,260 nga aldaw idi napapanaw ti maudi kadagitoy a barbarian a tribu, dagiti Ostrogoth, manipud Roma idi A.D. 538. Daytoy a panawen ti naespirituan a kinasipnget ket nagtultuloy agingga iti A.D. 1798, idi inikkat ti heneral ti Roma a ni Berthier ti papa manipud Roma. Di mabilang a Cristiano dagiti namartir iti daytoy napaut a panawen gapu ta nagtulnogda iti Sao ti Dios. Uray iti ipapatay, nagballigida. Ken Cristo nawayadan manipud iti basol ken panangituray ti basol, nagballigida “babaen iti dara ti Kordero.” Ti panagballigi ni Cristo ken ni Satanas iti krus ti panagballigida. Nupay natayda, ti ipapatayda ket maysa laeng a panaginana agingga iti panagsubli ni Cristo.

`Kasano a ti natungpal a padto iti Biblia ket pinapigsana ti pammatim?`