---
title:  Bileg nga Agtakder
date:   23/04/2024
---

`Idilig ti Aramid 5:28–32; Efeso 6:10–12; ken Apocalipsis 3:11. Ania a kangrunaan a principio ti masarakan kadagitoy a teksto?`

Maysa kadagiti naisangsangayan a pakabigbigan dagiti Waldenses, ken tunggal maysa kadagiti Repormador, ket ti namimpinsan a kinapudnoda iti Dios, ti kinatulnogda iti otoridad ti Sursurat, ken ti panangikomitda iti bagida iti panagturay ni Cristo, saan a ti Kinapapa. Dagiti panunotda ket napno kadagiti is-istoria ti Baro a Testamento maipapan iti pammati ken bileg.

Kadua ni Pedro ken dagiti apostol mabalinda a kunaen, “Masapul nga agtuloccami a nangnangrona iti Dios ngem cadagiti tao” (Aramid 5:29). Naawatanda ti pammagbaga ni Pablo, “agsarikekedcayo iti Apo ken iti pigsa ti pannacabalinna” (Efe. 6:10). Impangagda ti balakad ni Jesus, “salimetmetam a sititibker ti adda kenca, tapno awan ti mangala iti balangatmo” (Apo. 3:11). Imbes a sumukoda kadagiti ug-ugali [tradisyon] ti iglesia Romana, dagitoy a natibker a lallaki ken babbai ti pammati ket addaanda iti bileg a mangitakder kadagiti kinapudno ti Sao ti Dios.

Dagiti Waldenses ti maysa kadagiti immuna a bunggoy a nakagun-od iti Biblia iti bukodda a pagsasao. Ti makaguyogoy unay nga istoria maipapan iti panangsakarda iti Biblia babaen ti imada nga insurat ni Jean Leger, maysa a Waldenses a tagakopia iti Biblia, ket naglaon iti impormasyon dagiti mismo a kapadasanna maipapan iti aramidda agraman dagiti drowing. Dagiti Waldenses ket nalimed a sinakarda dagiti Sursurat kadagiti komonidadda idiay kabambantayan ti akin-amianan nga Italia ken akin-abagatan a Francia. Dagiti agtutubo iti nasapa nga idad ket binilin dagiti dadakkelda a mangisaulo kadagiti dadakkel a paset ti Sursurat. Nagtitinnulong dagiti bunggoy dagiti tagasakar iti Biblia a sipipinget a nangsakar iti Biblia. Adu kadagitoy nga agtutubo a Waldenses ti nagdalyasat iti intero nga Europa kas agtagtagilako a siuulimek a mangibingbingay kadagiti kinapudno ti Sursurat. Dadduma ket nakaenrol kadagiti unibersidad ket, kabayatan a timpuar ti gundaway, imbingayda dagiti paset ti Sursurat kadagiti padada nga estudiante. Iti panangibagnos ti Espiritu Santo, iti umiso a kanito a nariknada ti sidadaan a panangawat dagiti sumagmamano a napudno nga agsapsapul, intedda dagiti napili a paset ti nasantoan a sursurat. Adu dagiti napapatay gapu iti kinamatalek ken kinapasnekda. Nupay saan a nalawag a naawatan dagiti Waldense ti tunggal pannursuro ti Biblia, napagtaginayonda ti kinapudno ti Sao ti Dios iti adu a siglo babaen ti panangibingayda dayta kadagiti sabsabali.

“Ngem ti dana ti nalinteg cas iti annaraar ti agsapa, a rumaniag a rumaniag agingga iti napaypayso nga aldaw” (Prov. 4:18). Idilig ni Solomon ti dalan a pangiturongan ti Dios kadagiti annakna iti init a ngumatngato ken ngumatngato. No ti Dios ket mangipuruak lattan iti nailangitan a switch ket ti init dagus nga agsilnag iti amin a kinaraniagna, bulsekennatayo. Kalpasan a linapunos ti sipnget ti lubong iti adu a siglo, ti Dios pinatanorna dagiti lallaki ken babbai, a naikomit iti Saona, nga isu a nagtultuloy a nagsapul iti ad-adu pay.

`Kasano nga iti panangipaduyakyaktayo iti lawag ni Cristo ket agraniagtayo iti bukodtayo a komonidad? Agranraniagtayo kadi?`