---
title:  Ti Planeta a Daga Nairaman
date:   02/04/2024
---

Idi pinarsua ti Dios ti daga, pinarsuana daytoy a naan-anay. Ti Biblia kunana a ti Dios “nakitana amin nga inaramidna, ket, adtoy, nasayaatda unay” (Gen. 1:31). Awan ti mantsa ti basol wenno dakes iti sadinoman. Ngem intedna kada Adan ken Eva ti isu met laeng a wayawaya ti panagpili nga intedna ken Lucifer. Dina kayat dagiti robot ditoy rabaw ti daga a kas met iti dina panangayat kadagiti robot idiay langit.

Kinapudnona, inaramidna ti amin a kabaelanna tapno nalawag daytoy a wayawaya. Nagmula iti maysa a kayo idiay Minuyongan ket ninagananna daytoy iti Kayo ti Pannakaammo iti Naimbag ken Dakes. Siniguradona nga ibagana kadakuada ti maipapan iti dayta, agsipud ta kayatna a siguradoen nga ammoda nga adda pagpilianda.

Ni Satanas dimteng iti kayo, ket kabayatan nga agpaspasyar ni Eva idiay, kinunana kenkuana: “ ‘Saan a pudno a mataycayonto: Ta ti Dios ammona nga iti aldaw a pananganyo iti dayta, dagiti matayo maluctandanto, ket caslacayton iti Dios a macaammo ti naimbag ken ti dakes’ ” (Gen. 3:4, 5). No mangankayo iti daytoy a kayo, sumrekkayo iti maysa a baro a gunglo ti biag. Maaddaankayo iti ragsak. Maaddaankayo iti maysa a ragsak a diyo pay pulos a naam-ammoan idi. Eva, ti Dios ket ilemlemmengna ti maysa a banag kenka. Adtoy, alaem ti maiparparit a bunga ket kanem.

Idi ni Eva, ken iti ud-udina ni Adan, ket inaramidda dayta a pili, linukatanda ti maysa a ruangan a kayat ti Dios a nakaserra koma nga agnanayon. Dayta ti ruangan a dalan ti basol, ti ruangan a dalan ti panagsagaba, sakit ti puso, ken patay.

`Basaen ti Genesis 3:1–3 kadua ti Roma 3:23 ken Roma 5:12. Ania ti adda a pagpapadaan dagitoy a teksto? Iladawan ti namimpinsan a bunga ti basol a nangdidigra iti intero a raza ti tao.`

Iti mismo a bugasna, ti basol ket yaalsa a maibusor iti Dios. Mangiturong dayta iti pannakaisina manipud iti Dios. Idinto ta ti Dios ti gubuayan ti biag, ti pannakaisina iti Dios ket mangiturong iti patay. Mangiturong met dayta iti danag, ringgor, sakit, ken an-annayen. Ti panagsagaba iti lubongtayo ket mamimpinsan a bunga ti panagbiag iti planeta a dinadael ti basol. Daytoy ket sigurado a dina kayat a saoen a tunggal kanito nga agsagaba wenno agsakittayo ket nagbasoltayo. Pudno a ti kayatna a saoen ket tunggal maysa kadatayo ket maapektaran iti panagbiag iti planeta a dinadael ti basol.

`Basaen ti Genesis 3:15; Levitico 5:5, 6; ken Juan 1:29. Ania a kari ti inted ti Dios kada Adan ken Eva idiay Minuyongan kalpasan a nagbasolda a mabalin a mangted kadakuada iti namnama iti basol ken pannakauppapayda? Ania a servicio ti inlongalongna idiay Eden a mangitudo kadakuada iti masakbayan kadagiti adu a siglo iti solosyon ti parikut ti basol?`