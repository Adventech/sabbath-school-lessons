---
title:  Adalen Pay
date:   05/04/2024
---

“Iti pannakapagtalaw ni Satanas manipud langit, ti Dios imbunannagna ti kinalintegna, ken tinaginayonna ti dayaw ti tronona. Ngem idi nakabasol ti tao gaput’ itututulokna kadagiti panangulbod toy naglikud nga espiritu, ti Dios impaneknekna ti ayatna babaen ti pinangitulokna iti Bugbugtong nga Anakna a matay gapu iti natnag a sangkataoan. Ti kababalin ti Dios maiparang iti pannakaaramid ti pannakaikaro dagiti basbasol. Ti naindaklan a daton idiay kruz ipakitana iti amin a law-ang a ti dalan ti basol a pinili ni Lucifer uray kaskasano saan a mabalin nga ipabasol iti gobierno ti Dios.”—Ellen G. White, The Great Controversy, pp. 500, 501.

“Ti kruz sadi Kalbaryo, nupay ibunannagna ti di panagbaliw ti linteg, iwarragawagna iti law-ang a dagiti supapak ti basol isu ti patay. Idi inyasug ti agbugbugsot a Mangisalakan ti, ‘Natungpalen,’ napatiten ti us ni Satanas. Ti dakkel a panagbinnakal a nabayag a nairugin nakednganen iti dayta a tiempo, ket naipatalgeden ti maudi a pannakapukaw ti dakes aginggat’ maikisap. Ti Anak ti Dios linasatna dagiti ruangan ti tanem, ‘tapno gapu iti patay, pucawenna daydiay addaan pannacabalin ni patay, cayatco a sawen, ti diablo.’ Hebreo 2:14.”—Ellen G. White, The Great Controversy, p. 503.

**Salsaludsod a pagiinnadalan**:

`No ammo ti Dios a ni Lucifer ket umalsa, apay nga inikkanna pay laeng iti pannakabalin isuna nga agpili? Wenno idi immalsa, apay a di pinatay lattan koma ti Dios a dagus? Ania a kita ti sungbat ti nalabit nga inaramid ti saan a natnag a uniberso no dagus a pinunas ti Dios ni Lucifer? Apay a ti kapanunotan iti panagngayangay ti uniberso iti plano ti pannakaisalakan (1 Ped. 1:12; Apo. 5:13; Apo. 16:7) ket napateg unay iti pannakaawat iti dakkel a panagbinnusor?`

`Ania a rason wenno ania dagiti rasrason a mapanunotmo agpaay iti ipapatay ni Cristo idiay kruz? Tapno iparangarangna laeng kadi ti kababalin ti Dios? Tapno bayadanna ti panubbot a bayad agpaay iti basol? No kasta, asino iti nakaitedan iti bayad ti subbot? Ibingaymo dagiti kapanunotam ken mangted kadagiti rasrason a naibatay iti Biblia.`

`No aramatentayo ti balbalikas a “ti dakkel a panagbinnusor,” ania ti kayattayo a saoen? Pagiinnadalan dagiti nadumaduma a paset ti dakkel a panagbinnusor ken no kasano a ti adal ita a lawas ket maipakat iti bukodmo a biag.`

`Ania dagiti teksto ti Biblia a mangsarita iti kinapaypayso ti dakkel a panagbinnusor? (Kitaen, kas pangarigan, Job 1, 2; Efe. 6:12.)`

`Kasano a naisalsalumina ti pannakaawat ti Adventista Del Septimo Dia kadagiti dadduma a denominasyon a Cristiano? Ania iti adda iti daytoy tema ti dakkel a panagbinnusor a mangilasin kadagiti Adventista?`