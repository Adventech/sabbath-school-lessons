---
title:  'Ni Lucifer Mangallilaw: Ni Cristo Mangabak'
date:   01/04/2024
---

Awan ti nainsiriban a pannakailawlawag no apay a ni Lucifer, daytoy naananay nga angel, ket pinalubosanna ti kinapasindayaw ken imun nga agramut iti pusona ken dumakkel iti yaalsa a maibusor iti Namarsuana. Ti kinapasindayaw ni Satanas ket nagluom iti nabatad a yaalsa. Pinabasolna ti Dios kas saan a nalinteg ken saan a nasayaat. Inakaranna dagiti angeles kadagiti duadua ken pammabasolna.

`Basaen ti Apocalipsis 12:4. Ania ti iparangarang daytoy a teksto maipapan iti kabaelan ni Satanas a mangallilaw? Mano kadagiti angeles ti natnag kadagiti ulbodna maipapan iti Dios?`

Idi bimtak ti gubat idiay langit, dagiti angeles ket masapul nga agkeddengda— no sumurotda ken Jesus wenno ni Lucifer? Ania ti kababalin daytoy a gubat idiay langit? Napisikalan kadi a gubat, wenno maysa a gubat dagiti kapanpanunotan, wenno dagiti dua? Ditay ammo dagiti pannakaibinsabinsana, ngem ti dangadang ket napisikalan ta ni Satanas ken dagiti angelesna ket “naitapuacda” iti ud-udina, ket “di met nasaracan daydi dissoda sadi langit” (Apo. 12:8, 9). Daytoy a gubat ket nalawag unay nga iramanna ti sumagmamano a kita ti napisikalan nga elemento.

Maysa a banag ti sigurado maipapan iti gubat idiay langit. Tunggal angel ket masapul nga agkeddeng nga agpaay wenno maibusor ken Cristo. Asino ti surotenda? Akintimek iti denggenda? Dagiti napudno nga angeles pinilida nga agbalin a natulnog kadagiti naayat a bilbilin ni Cristo, kabayatan nga apagkatlo kadagiti angeles ti dimngeg iti timek ni Lucifer, sinukirda ti Dios, ket napukawda ti langit. Datayo met, iti daytoy napateg a tiempo ti pakasaritaan ti daga ket naayaban nga agkeddeng nga agpaay wenno maibusor ken Cristo. Datayo met, ket ipakdaartayo no asino a sikigan ti ayantayo—ni Cristo wenno ni Satanas.

`Basaen ti Genesis 2:15–17; Exodo 32:26; Josue 24:15; 1 Ar-ari 18:20, 21; ken Apocalipsis 22:17. Ania a kangrunaan a principio idiay dakkel a panagbinnusor ti isuro kadatayo dagitoy a bersikulo?`

Idi pinarsua ti Dios ti sangkataoan, inkabilna iti kaunggan ti utektayo ti kabaelan nga agpanunot, agrason, ken agpili. Ti kababagas ti kinataotayo ket ti kabaelantayo a mangaramid iti namoralan a panagpili. Saantayo a robot laeng. Naparsuatayo iti ladawan ti Dios, a naiduma iti naparsua nga animal iti abilidadtayo nga agaramid kadagiti namoralan a pili ken agbiag babaen kadagiti agnanayon a naespirituan a principio. Manipud idi panawen ti yaalsa [panagribelde] ni Lucifer idiay langit, inayaban ti Dios dagiti tattaona a sumungbat iti ayatna ken agtulnog kadagiti bilbilinna babaen ti panangpilida nga agserbi Kenkuana.

`Ania dagiti adal a masursurotayo manipud iti gubat idiay langit a mainaig iti bukodtayo a personal a gubat iti dakes? No ni Satanas ket kinabaelanna nga allilawen dagitoy nalinteg, nasantoan a nailangitan a nabiag, ania ti ibaga daytoy maipapan ti dakes a gandatna a mangallilaw kadatayo?`