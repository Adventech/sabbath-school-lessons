---
title:  Gubat Idiay Langit
date:   31/03/2024
---

`Basaen ti Apocalipsis 12:7–9. Ania ti iparangarang daytoy a teksto maipapan iti wayawaya nga adda idiay langit ken ti naggapuan ti dakes? Idi immalsa ni Lucifer, ania dagiti wagas a ti Dios ket mabalin koma a simmungbat?`

Dagitoy a bersikulo ket iladawanda ti maysa a nailangitan a dangadang iti nagbaetan ti naimbag ken dakes. Ni Satanas ken dagiti angelesna ket nakigubatda a maibusor ken Cristo ken iti ud-udina ket naibellengda manipud langit. Kasla karkarna unay a ti gubat ket bumtak iti maysa a naan-anay a lugar a kas iti langit. Apay a napasamak dayta? Ti kadi maysa a naayat a Dios ket mamarsua iti maysa a sinasairo nga angel nga isu a mangilongalong iti daytoy a gubat? Adda kadi idi ti nakaro a ruker iti daytoy nga angel a nangiturong kenkuana nga immalsa [agribelde]? Ti Biblia ket nalawag unay nga ilawlawagna ti naggapuan ti dakes. Ilukatna ti bengbeng iti daytoy a dangadang iti nagbaetan ti naimbag ken dakes.

`Pagdiligen ti Ezequiel 28:12–15 ken Isaias 14:12–14. Ania iti napasamak iti nakem daytoy a nabiag nga angel a nanaganan Lucifer a nangiturong iti yaalsana [panagribeldena]?`

Ti Dios ket saan a namarsua iti diablo. Pinarsuana ti maysa a parsua a nalaus ti raniagna a nanaganan iti Lucifer. Daytoy nga angel ket naparsua a naan-anay. Nairaman iti kinaan-anayna ti wayawaya nga agpili—maysa a kangrunaan a principio iti gobierno ti Dios nga agkurkurri babaen ti ayat, saan a panangpilit. Nagtaud ti basol ken ni Lucifer idiay langit a mismo. Awan ti nainsiriban a panangilawlawag no apay a daytoy a naan-anay nga angel ket pinalubosanna ti kinapasindayaw ken imun nga agramut iti pusona ken dumakkel iti yaalsa a maibusor iti Namarsua kenkuana.

Ni Lucifer, maysa a parsua a biag, ket tinarigagayanna ti pannakaidaydayaw a maipaay laeng iti Namarsua. Ginandatna nga agawen ti trono ti Dios babaen iti panangkaritna iti turay ti Dios. Ti yaalsana [panagribeldena] ti nangiturong iti nabatad a gubat idiay langit.

Nupay ti Dios ket nabayag nga inan-anusanna ni Lucifer, dina mabalin ti mangpalubos kenkuana a mangdadael iti langit gapu iti yaalsana. “Dagiti pammalakad a nailangitan nakipakpakaasida ken Lucifer. Ti Anak ti Dios imparangna iti sangoananna ti kinadakkel, kinaimbag, ken kinalinteg ti Namarsua, ken ti kinasanto ken di agbaliw a kababalin ti lintegna. Ti Dios met laeng ti nangipasdek iti urnos sadi langit; ket iti isisiasina manipud dayta, ni Lucifer ibabainna ti Nangaramid kenkuana, ket iyegna ti pannakadadael kenkuana met laeng. Ngem ti pablaak a naited a sibubuyog iti di matukod nga ayat ken kaasi, ket pinarasukna ketdi ti espiritu ti ibubusor.”—Ellen G. White, The Great Controversy, pp. 494, 495.

`Ania dagiti adal a maadawmo maipapan iti kababalin ti Dios iti panangtratarna iti dakes?`