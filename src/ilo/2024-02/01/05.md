---
title:  Ti Ayat Mangaramid Pamuspusan
date:   03/04/2024
---

Ni Adan ken Eva ket nakabasolda, ket ti Dios imbagana kadakuada a masapul a panawanda ti minuyongan a pagtaenganda. Manipud itan, panagtrabaho ken panagsagaba iti gasatda. Agsagabada kadi ken iti kamaudiananna ket matay nga awan namnama? Ti kadi patay ti pagpatinggaan ti amin a banbanag?

Iti daytoy a ponto a ti Dios intedna kadakuada ti kari a nailanad idiay Genesis 3:15: Iti direkta a panangkitana ken Satanas, ti uleg, ti Dios kunana: “ ‘Ket Siac pagginnuraencayto iti babai, ken ti caputotam ken ti caputotanna: daytoy sugatennanto ta olom, ket sica sugatemto ti mucodna.’ ” Mabalin a dida naawatan a naan-anay iti dayta a kanito ti apagisu a kaipapanan daytoy, ngem ammoda a mabalinda manen iti mangnamnama. Iti maysa a wagas, babaen ti “Kaputotan ti babai,” ti pannakasubbotda ket umay.

Ti “Kaputotan ti babai,” ket ni Jesu-Cristo (Gal. 3:16). Idiay kruz, ni Satanas ket sinugatna ti mukodna. Ngem ti balligi ni Jesus ket isu iti talgedtayo nga iti maysa nga aldaw ti olo ti uleg ket marumekto, ket dumtengto ti aldaw a ti ruangan ti panagsagaba ken patay a linukatan da Adan ken Eva ket maserraanto.

`Basaen ti Hebreo 2:9; Galacia 3:13; ken 2 Corinto 5:21. Ania ti ibaga dagitoy a teksto kadatayo maipapan iti kinaindaklan ti sakripicio ni Cristo idiay kruz?`

Nasaludsodmo kadin no pudno nga ay-ayatennaka ti Dios? Kitaen ti krus; kitaen ti balangat a sisiit, kitaen dagiti lansa kadagiti im-ima ken saksakana. Iti tunggal tedted ti dara nga imbukbok ni Jesus idiay Kalbaryo, ibagbaga ti Dios, _Ay-ayatenka. Diak kayat nga addaak idiay langit no awanka. Wen, nagbasolka; inlakom ti bagim iti ima ti kabusor; wen, iti uneg ken iti mismo a bagim saanka a maikari iti biag nga agnanayon. Ngem binayadakon ti subbot tapno maisublika._ Saanmon a pulos a pagduaduaan nga inayatka no kumitaka iti krus.

Ti Biblia saritaenna ti maysa a Jesus nga immay iti daytoy a lubong, nakapadas iti sakit ti nakem, pannakaupay, ken ut-ot a kapada ti amin a sangkataoan. Dayta ket iparangarangna ti maysa a Cristo a nangsango kadagiti isu met laeng a sulisog a sangsangoentayo—maysa a Cristo nga inabakna dagiti agtuturay ken pannakabalin ti impierno iti biagna ken iti ipapatayna iti krus—amin ket agpaay iti tunggal maysa kadatayo, iti personal.

Panunotem daytoy: Ni Jesus, ti Maysa nga Isu a nangparsua iti langlangit (kitaen iti Juan 1:3), ket bimmaba manipud langit, ken saan laeng nga immay iti daytoy natnag a lubong no di ket nagsagaba kadagiti wagas nga awan kadatayo ti pulos a makapadas (kitaen iti Isa. 53:1–5). Ket inaramidna dayta agsipud ta ay-ayatennatayo, tunggal maysa kadatayo. Anian a nagpigsa a rason ti namnama!

`Kasano ti panangsungbat ni Cristo kadagiti pammabasol ni Satanas idiay kruz? Iti lawag ti dakkel a panagbinnusor iti naimbag ken dakes, ania iti naaramidan ti ipapatayna?`