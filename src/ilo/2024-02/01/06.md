---
title:  Ti Nangato a Paditayo
date:   04/04/2024
---

Ti inaramid ni Jesus nga agpaay kadatayo idiay kruz ket mamagbalin pay Kenkuana a mangibabaet kadatayo idiay langit. Ti nagungar nga Apotayo ket Isu ti dakkel a Nangato a Paditayo, a mangipapaay kadagiti isuamin a bambanag a masapultayo tapno maisalakan ken tapno agbiag idiay pagarian ti Dios iti agnanayon.

`Basaen ti Hebreo 4:15, 16 ken Hebreo 7:25. Kasano a dagitoy a bersikulo ket mangted kadatayo iti pammatalged iti lubong ti sulisog, rigrigat, sakit, ken patay?`

Ti teksto kunana nga Isu “nasulisog iti isu-amin, a cas cadatayo ngem saan a nagbasol” (Heb. 4:15). Ken inayonna, “Umadanitay ngarud a sitatalged”— kayatna a saoen a sitatalek—“iti trono ti parabur awatentayo ti asi ken macasaractayo ti parabur; a tumulong cadatayo iti aldaw ti pannacasapul” (Heb. 4:16).

Iti kalakaan a panangibaga, ni Jesus iparangnatayo iti sangoanan ti uniberso a kas nakawesan iti kinalintegna, naisalakan gapu ti ipapatayna, ken nasubbot babaen ti darana. Iti isuamin a banbanag a pagbalinantayo koma, isu ti nagbalinanna. Ken Cristo awan ti pannakakondenar kadagiti napalabas a basbasoltayo. Ken Cristo, napunas ti basoltayo, ken babaen ti nabileg a panangibabaetna, ti kapet ti basol iti biagtayo ket naburak. Dagiti kawar a nangreppet kadatayo ket nawarwarda, ket naluk-atantayo.

`Basaen ti Juan 17:24–26. Ania iti tartarigagayan ni Cristo idiay dakkel a panagbinnusor ti naimbag ken dakes?`

“Idi naiwakasen ti naindaklan a sakrificio, ni Cristo immuli sadi langit, a nagmadi a pagrukbaban dagiti angel aginggat’ naiparangna ti dawatna, “Ti intedmo Caniac, cayatco a no adino ti yanco, addada met coma a maicuyog Caniac.” Juan 17:24. Iti dayta rimmuar ti sungbat manipud iti trono ti Ama, a binuyogan ti di maisawang nga ayat ken pannakabalin, “Isu ti pagrucbaban coma dagiti isuamin nga angel ti Dios.” Hebreo 1:6. Awan ti uray maysa la a mulit a nagdisso ken Jesus. Idi nagpatinggan ti panagpakumbabana, ket nalpas ti sakrificiona, naited Kenkuana ti maysa a nagan a nangatngato ngem amin a nagan.”—Ellen G. White, The Great Controversy, pp. 501, 502. Ni Jesus ket ad-adda a kayatna a kaduanatayo idiay langit ngem iti aniaman a sabali a banbanag. Ti tarigagay ti pusona, ti rason ti ipapatay ken panangibabaetna, ket iti mangisalakan kadatayo. Adda kadi naisangsangayan a kasapulam iti biagmo? Ibagam ken ni Jesus. No sadino ti ayan ti ladingit, Isu mangyeg iti liwliwa. No sadino ti ayan ti buteng, iyegna ti talna. No sadino ti ayan ti basol, iyegna ti pammakawan. No sadino ti ayan ti kinakapuy, Isu mangyeg iti pigsa.

`Apay ngata nga insakripicio ni Cristo ti Mismo a Bagbagina nga agpaay kadatayo? Ania iti mamagbalin kadatayo a napateg unay Kenkuana?`