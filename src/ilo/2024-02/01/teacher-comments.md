---
title:  Komentaryo dagiti mannursuro
date:   05/04/2024
---

### Paset I: Pakabuklan

Kangrunaan a Teksto: Apocalipsis 12:7, 8

Sentro ti Adal: Apo. 12:7–9; Col. 1:16; Eze. 28:12–15; Isa. 14:12–14; Juan 17:24; Gen. 3:15.

**Panangyammo**: Ti adal ita a lawas ket iyammona ti topiko ti nailangitan a dangadang, wenno ti dakkel a panagbinnusor, iti nagbaetan ni Cristo ken ni Satanas. Irugitayo ti adaltayo babaen iti panangsukimat iti nagtaudan ti dakes ken ti panangrisot [solosyon] ti Dios iti pannakatnag ti sangkataoan iti basol.

Adu dagiti paspaset ti nailangitan a dangadang a maikari a kitaentayo. Umuna, ti dakkel a panagbinnusor ket saan nga agnanayon; dayta ket nangrugi idiay langit idi a ni Lucifer, maysa a naparsua a nabiag, ket indauloanna ti maysa a bunggoy dagiti immalsa nga angeles nga isu a nangkarit iti Dios, ti agnanayon a Namarsua ken Ari ti amin a nabiag. Gapuna, mabalintayo a pattapattaen a no ti dakes ken ti diablo ket adda nangrugianda, sigurado met nga adda pagpatinggaanda.

Maikadua, ti nailangitan a dangadang ipakitana ti nakaro a di panagtunos ti naimbag iti dakes. Awan kadakuada iti mabalin iti makikadua wenno makaibtor iti maysa ken maysa: iti tunggal bunggoy tarigagayanna ti pannakapukaw ti sabali. Idi naadda iti kinadakes, kinaritna ti mismo a kapanunotan iti kalintegan ti Dios a maadda ken agturay, uray pay ti kinaagnanayon a kababalin ti Dios.

Mainayon pay, ti dakkel a panagbinnusor ket pukawenna ti aniaman a langa ti napilosopiaan wenno narelihiyonan a dualism a principio a mangibaga a ti dakes ken naimbag ket agnanayonda, agpadpadada, ken nasken. Ti naibatay iti Biblia a panangkita iti lubong ket nalawag unay a laksidenna ti kinanasken ti dakes. Saantayo a masapul ti dakes tapno maammoan ken maapresyar ti naimbag. Saan a nasken ti dakes tapno mapaadu ti kinaimbag.

Maikatlo, idinto ta ti dakes ken ti dakkel a panagbinnusor ket naggapu idiay langit tumanor kadagiti isip dagiti managpanunot ken wayawaya a namoralan nga ahensya ti kapanpanunotan a ti dangadang ket kangrunaan a naespirituan iti kababalinna ket masapul ngarud a maaddaan iti maysa a naespirituan a solosyon. Kabayatan a timmaud ti dakes nga awan ti aniaman a paset manipud iti Dios (kinaagpaysoanna timmaud ti dakes a maibusor iti Dios), dayta ket saan a mapukaw nga awan ti Dios. Babaen iti kababalinna, ti dakes makapatay a dadaelenna dagiti nabiag ken ti uniberso. Gapuna, ti Dios laeng ken iti pannakabalinna, ti makaparsua a pannakabalin ti makabalin a namimpinsan a mangpunas iti dakes ken mangikkat iti makadidigra a supapakna.

Gapu itoy, ti plano ti Dios a panangisalakan ket saanna laeng a launen iti pananginagan, panangawat, panangpabain, wenno panangdusa kadagiti nangirugi iti dakes. Dagita a pamay-an ket saan a nabertud wenno makaanay iti pannakapukaw ti dakes manipud iti uniberso. No di ket, ti Dios risotenna ti parikut ti basol babaen iti panangalana kadagiti supapak ti basol iti Mismo a Bagbagina, ken Cristo. Babaen iti makaparsua a pannakabalinna, ti Dios ket naalibtak nga agtrabaho iti pannakadadael ti dakes ken iti pannakadalus ken pannakaisubli ti uniberso.

**Dagiti Tema ti Liksion**: Ti adal ita a lawas ket ipaganetgetna dagiti tallo a kangrunaan a tema:

1. Ti dakes ken ti nailangitan a dangadang naggapu idiay maysa a naananay a langit. Nagwaras ditoy Daga, nagramutda kadagiti puspuso ken is-isip dagiti wayawaya a namoralan a tattao, nga isu a naparsua a kaladawan ti Dios.

2. Ti namimpinsan a supapak ti dakes ken basol ket panagsukir a maibusor iti Dios ken iti Pagarianna.

3. Ti laeng dalan ti pannakaisalakan, ken iti panagpatingga ti nailangitan a dangadang, ket babaen ti Kruz ken babaen ti panangibabaet ni Cristo ken ti makaparsua, makaisubli a pannakabalinna.

### Paset II: Komentaryo

**Ti Doktrina ti Adventista a Ti Dakkel a Panagbinnusor**

Ti Adventista Del Septimo Dia ket addaan iti maysa a naisalsalumina a pannakaawat iti naggapuan ti basol ken ti solosyon iti dayta. Saan a kas kadagiti dadduma a Cristiano, dagiti Adventista ket awan iti maysa a kangrunaan a patpatienda a naitalaga iti doktrina ti basol. Nupay kasta, iramanda ti pannakaawatda iti basol iti uneg ti doktrina “ti dakkel a panagbinnusor.” Ni John M. Fowler ket umiso unay ti panangitudona nga “awan ti naananay a doktrina ti basol no awan ti pannakaawat iti daytoy tema ti dakkel a panagbinnusor iti nagbaetan ni Cristo ken ni Satanas, iti nagbaetan ti naimbag ken dakes. Ti turay ken kababalin ti Dios ti adda iti tengngana. Idi pinataud ni Lucifer ti yaalsa idiay langit a maibusor iti Dios . . . ken idi madanon ti ngudo ti yaalsa, ti Dios ket awan sabali a pamay-anna no di ti panangibelleng iti natnag a buyot ti angel manipud langit.”—Fowler, “Sin,” in Handbook of Seventh-day Adventist Theology, ed. Raoul Dederen (Hagerstown, MD: Review and Herald, 2000), p. 241.

Kabayatan a dagiti dadduma a Cristiano ket mamatida met iti pannakatnag ni Lucifer ken ni Adan, ken iti sumagmamano a tukad ket mamati met iti nailangitan a dangadang iti nagbaetan ti Dios ken ni Satanas, dagiti Adventista ket inlawlawagda dagitoy a kapanunotan iti langa ti maysa a naisalsalumina a doktrina, a nailagum iti Kangrunaan a Patpatien Bilang 8 (Fundamental Belief No. 8):

“Amin a sangkataoan ket nairaman ita iti maysa a dakkel a panagbinnusor iti nagbaetan ni Cristo ken Satanas maipapan iti kababalin ti Dios, ti lintegna, ken ti panagturayna iti uniberso. Daytoy a dangadang ket naggapu idiay langit idi a ti maysa a naparsua a nabiag, naikkan iti wayawaya nga agpili, iti panangitan-ok iti bukodna a bagi ket nagbalin a Satanas, ti kabusor ti Dios, ken indalanna iti yaalsa ti maysa a bunggoy dagiti angeles. Inyammona ti espiritu ti yaalsa iti daytoy a lubong idi nga indalanna da Adan ken Eva iti basol. Daytoy a nataoan a basol ket nagbanag iti pannakaballikog ti ladawan ti Dios iti sangkataoan, ti pannakawarawara ti ornos ti naparsua a lubong, ken iti simmaruno a pannakadadaelna iti panawen ti sangalubongan a layus, kas iti pannakaiparangna iti istoria a naibatay iti pakasaritaan ti Genesis 1–11. Napaliiw ti sibubukel a sangaparsuaan, daytoy lubong ket nagbalin a paglalabanan ti sapasap a dangadang, nga iti dayta ti Dios ti ayat ket mamimpinsan a maalangon. Tapno matulongan dagiti tattaona iti daytoy a panagbinnusor, ni Cristo ibaunna ti Espiritu Santo ken dagiti napudno nga angeles a mangibagnos, manalaknib, ken mangtarawidwid kadakuada iti dalan ti pannakaisalakan.”—Fundamental Belief 8, “The Great Controversy,” https://www.adventist.org/the-great-controversy/.

Ti sursuro ti Biblia iti pannakatnag ti tao iti basol ket adda met idiay Kang runaan a Patpatien Bilang 7 (Fundamental Belief 7), a napauloan iti “Kababalin ti Tao” (“Nature of Humanity”):

“Ti lalaki ken babai ket naaramidda iti ladawan ti Dios nga addaan iti bukod a kinatao (individuality), pannakabalin ken wayawaya nga agpanunot ken agaramid. Nupay naparsua a nawaya a parsua, tunggal maysa kadakuada ket maysa a di-mapagsisina a panagmaymaysa ti bagi, panunot, ken espiritu, nga agdas-al iti Dios nga agpaay iti biag ken anges ken amin a dadduma pay. Idi nagsukir dagiti immuna a nagannaktayo iti Dios, inlibakda ti panagpannurayda Kenkuana ket natnagda manipud iti nangato a saadda. Nadadael ti ladawan ti Dios kadakuada ket nagbalinda nga iturayan ni patay. Dagiti kaputotanda ket makibingbingay iti daytoy natnag a kababalin ken dagiti supapakna. Nayanakda nga addaan kadagiti pagkapuyan ken pagduyosan nga agaramid iti dakes. Ngem ti Dios ken Cristo inkappiana ti lubong iti Bagina ken babaen ti Espirituna isublina kadagiti sibabawi a tattao ti ladawan ti Nangaramid kadakuada. Naparsuada nga agpaay iti dayag ti Dios, naayabanda nga agayat Kenkuana ken iti maysa ken maysa, ken mangaywan iti aglawlawda.”—Fundamental Belief 7, “Nature of Humanity,” https://www.adventist.org/nature-of-humanity.

Dua nga aspeto a mainayon iti doktrina ti Adventista iti dakkel a panag binnusor ti maikari iti panangkitatayo: (1) ti nagtaudan ti tema ti dakkel a panagbinnusor ken (2) iti kinapudnona iti pakasaritaan.

Umuna, ti tema ti dakkel a panagbinnusor ket agtaud manipud iti Sursurat ken adda iti mismo a pamuon ti panangipatarus iti Biblia ken pannakapasayaat ti doktrina ti Adventista. Iti makunana maipapan iti pannakaipatarus ti Biblia, kuna ni Ellen G. White:

“Ti Biblia ket isu ti mangilawlawag iti bukodna. Ti Sursurat ket maidilig koma iti Sursurat. Ti estudiante ket masursurona koma a kitaen ti sao a kas maysa a sibubukel, ken makitana koma ti panagnanaig dagiti paspasetna. Magun-odna koma ti maysa a pannakaammo iti naindaklan a kangrunaan a temana, iti sigud a panggep ti Dios nga agpaay iti lubong, iti itataud ti dakkel a panagbinnusor, ken iti aramid ti pannakasubbot. Maawatanna koma dagiti dua a principio nga agsalsalisal nga agpaay iti panagturay, ken masapul a masursurona a suroten dagiti panagtrabahoda babaen kadagiti nailanad iti pakasaritaan ken padto, agingga iti dakkel a pannakairingpas dagiti banbanag. Makitana koma no kasano a sumrek daytoy a panagbinnusor iti tunggal tukad ti kapadasan ti tao; no kasano nga iti tunggal aramid ti biag isu a mismo iparangarangna ti maysa wenno iti sabali kadagiti dua nga agsusupadi a panggep; ken no kasano nga uray pay itan ket, mabalin nga aramidenna wenno saan, ti ikedkeddengna no adino a dasig iti panagbinnusor iti pakasarakan kenkuana.”—Education, p. 190, naipaay ti paganetget.

Kas bunga daytoy naibatay iti Biblia a wagas ti panangipatarus, ti tema ti dakkel a panagbinnusor ket nailagalaga kadagiti amin a dadduma pay a doktrina ti Biblia iti teolohia ti Adventista. Ti pannakailagum ti tema ti dakkel a panagbinnusor iti teolohia ti Adventista ket mangrugi iti doktrina ti Dios, a ti kababagas ti kababalinna a kas nawaya, naayat, naparabur, nalinteg, umiso, ken matalek. Iti intero a Sursurat, ti tema ti dakkel a panagbinnusor ket agtultuloy a mailagalaga kadagiti sumaganad a doktrina:

a. Ti sursuro a Panamarsua a kas maysa a panangipakita iti ayat, wayawaya, ken pannakabalin ti Dios.

b. Ti naggapuan ti kababalin ti tao, iti agdama a kasasaadna, ken iti maudi a pagtungpalanna.

c. Ti pannakatnag ti tao manipud iti sigud a kinalintegna ken pannakisarsarita iti Dios.

d. Dagiti ar-aramid ti Dios a panangisalakan, a kas naipaduyakyak iti panaglasag, panagministro, ipapatay, panagungar, yuuli, ken panangibabaet a panagministro ni Cristo idiay nailangitan a santuario, kasta met iti Maikadua a Yaayna.

e. Ti makasubbot a plano ti Dios a pannakapalinteg, pannakapasanto, ken ti kari ti masakbayan a pannakapadayag iti puli ti tao.

f. Ti pakabuklan dagiti tattao ti Dios iti amin a panpanawen ti pakasaritaan ti tao, nga agngudo iti pannakaayab ti maysa a natda iti panawen-ti-panungpalan manipud kadagiti iglesia Protestante tapno mangiwaragawag iti maudi nga awisna iti asi iti sangkataoan.

g. Ti nausigan-a-panangukom sakbay ti Yaay, ti panangukom iti panawen ti sangaribo a tawtawen, ken ti pannakaiyulog ti panangukom ti Dios, nga agleppas idiay panagpatingga ti dakes ken iti pannakaisubli ti amin a banbanag.

Maikadua, ti kababalin ti dakkel a panagbinnusor ket naibatay iti pakaaritaan. Agsipud ta ti kadaanan a Kinacristiano ket innayonda dagiti napilosopiaan a pagpagarup ken kapanpanunotan dagiti Griego, kas iti saan a namaterialan, awan tiempona, awan ti espasiona a kababalin ti langit, adu a Cristiano ti mangipatarus a dagiti masarakan iti Biblia a mangitudtudo iti nailangitan a dangadang, ken ti pannakatnag ti tao iti basol ket pangngarig wenno nateolohiyaan a sarsarita. Nupay kasta, ti historical-grammatical a panangipatarus ti Adventista iti Biblia ket iparangna ti Dios a kas napersonalan ken naibatay iti pakasaritaan a nairaman iti pakasaritaan ti pannakatnag ti tao iti basol ken iti pakasaritaan ti pannakaisalakan. Ti Dios, ni Lucifer, ken dagiti angeles—dagiti nasukir ken nalinteg—ni Adan ken Eva, ken ti pannakatnagda iti basol, amin dagitoy ket napaypayso a karakter iti pakasaritaan ken napaypayso a paspasamak. Ni Jesus imbagana a ni Satanas ket litiral, a persona a naibatay iti pakasaritaan, maysa nga isu nga ammo ni Jesus sakbay pay a nangrugi ti pakasaritaan daytoy a daga, ken isu a nangirugi iti dakes ken ti basol. Ni Jesus inlawlawagna iti naminsan kadagiti Fariseo a saanda nga annak ni Abraham (Juan 8:39, 40) wenno annak ti Dios (Juan 8:41, 42), no di ket ti amada ket “ti diablo,” nga isu a “nacapapatay nanipud idi damo, ket saan a nagtalinaed iti pudno, ta awan ti pudno kencuana. No agsao ti ulbod, saoenna ti cababalinna met laeng ta isu manangulbod ket ama ti kinaulbod” (Juan 8:44).

Ni Juan a mammaltiing ket ipakitana pay ti dakes ken ti nailangitan a dangadang nga inlongalongna a kas naibatay iti pakasaritaan. Iti panangsurot iti ulidan ni Jesus, ni Juan iparangna ti diablo a kas “daydi uleg a cadaanan nga isu ti managan ti Diablo ken Satanas, isu a mangallilaw iti isu-amin a lubong” (Apo. 12:7–9), kas maysa nga isu ti nangirugi iti gubat, dakes, ken allilaw, idiay langit ken daga nga agpadpada. Ti kaasitgan a lawag ti Apocalipsis 12:7–9 isingasingna a ni apostol Juan ibilangna nga agpadpada a ti diablo ken ti nailangitan a dangadang kas maysa a banag a naibatay iti pakasaritaan ken paspasamak: naibatay iti pakasaritaan a kas iti Dios a Mismo (Apo. 12:5–6, 10, 17), naibatay iti pakasaritaan a kas iti pannakayanak ken yuuli ni Jesus (Apo. 12:5), naibatay iti pakasaritaan a kas ti kaadda ti iglesia ken dagiti pannakaidadanes a maibusor kenkuana (Apo. 12:1, 6, 11, 13–15), ken naibatay iti pakasaritaan a kas iti kruz ni Jesus, a babaen iti darana naisalakantayo (Apo. 12:11). Kabayatan a ditay ammo no kaano a napasamak daytoy nailangitan a dangadang idiay langit, mabalin a patientayo a dayta ket napasamak “sakbay ti pannakaparsua da Adan ken Eva ken dayta ket naibatay iti pakasaritaan a kas iti pannakatnag ti tao iti basol iti panangilongalong ti isu met laeng a Satanas.”—Handbook of Seventh-day Adventist Theology, pp. 241, 242.

### Paset III: Panangipakat iti Biag

Pagiinnadalan dagiti sumaganad a salsaludsod idiay klase kadua dagiti estudyanteyo:

1\. Ania ti makuna dagiti tattao iti kulturayo iti nalawag a kaadda ti dangadang ti naimbag ken dakes, iti agpadpada a lubongtayo ken iti kagimongan ti tao? Ania iti pannakaawatda iti nagtaudan ti kinadakes? Mamatida kadi a ti dakes ket agpatingganto? Apay, wenno apay a saan? Insardengda kadin ti aniaman a namnama nga agpaay iti pannakapasardeng ti kinadakes? No kasta, apay? Nalabit nga ipagarupda nga adda ditoy ti kinadakes tapno agtalinaed wenno kasapulan pay ketdi tapno agtalinaed ti sumagmamano a kita ti kinatimbeng iti uniberso ken iti pakasaritaan. No kasta, ilawlawag no apay a mabalin a kastoy ti mariknada. Kasano a maibingaymo kadakuada ti panangkita iti kinadakes a naibatay iti Biblia?

` `

2\. Ania a wagas a dagiti nadumaduma a kapanunotan maipapan iti nagtaudan ti dangadang iti nagbaetan ti naimbag ken dakes ket apektaranna iti pannakaawat iti moralidad ken pagrebbengan ti tao? Kas pangarigan, ti teoria ti ebolosyon. Kasano nga apektaran daytoy a teoria ti pannakaawattayo iti nagtaudan ti dakes ken, kas bungana, ti pannakaawattayo iti nataoan a moralidad? Ania pay a teoria maipapan iti nagtaudan ti dakes ti mapanunotmo, malaksid iti ebolosyon, nga agraraira iti kulturayo?

` `

3\. Mangpanunot kadagiti wagas a mailadawan ken mailawlawagmo kadagiti tattao iti aglikmutmo ti doktrina ti Adventista maipapan iti nagtaudan ti dakes, ti dakkel a panagbinnusor, ken ti namnama a naibatay iti Biblia. Kasano iti panangibingaymo kadagitoy a kinapudno ti Biblia kadagiti gagayyemmo, kaakaarrubam, ken kabaddongalam manipud kadagiti dadduma a Nacristianoan a denominasyon wenno dadduma a relihiyon, pilosopia, wenno panangkita ti lubong? Ania dagiti elelemento nga iramanmo iti pannakaibaskag iti panangiladawam iti dakkel a panagbinnusor?

` `