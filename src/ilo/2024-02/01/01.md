---
title:  Ti Gubat iti Likudan Dagiti Amin a Gubgubat
date:   30/03/2024
---

### Basaen Agpaay iti Adal ita a Lawas
Apo. 12:7–9; Eze. 28:12–15; Isa. 14:12–14; Gen. 3:15; Juan 17:24–26.

> <p>Paset a Maiyulo</p>
> “Ket adda gubat idi sadi langit: Ni Miguel ken dagiti angelna nakigubatda idi dragon; ket daydi dragon ken dagiti angelna nakicabilda; Ngem dida nangabac, ket di met nasaracan daydi dissoda sadi langit” (Apocalipsis 12:7, 8).

No ti Dios ket naimbag unay, apay a ti lubong ket dakes unay? Kasano a ti Dios nga ayat ket palubosanna ti kaadda ti kasta unay a kinadakes? Apay a dagiti dakes a bambanag ket mapasamak kadagiti naimbag a tattao? Iti adal ita a lawas, intayo sukisoken ti nabayagen a dangadang iti naimbag ken dakes. Mangrugi iti yaalsa ni Lucifer idiay langit, intayo sukimaten ti nagtaudan ti dakes ken ti mabayag a panagitured ti Dios iti panangtratarna iti parikut ti basol.

Ti Dios ket Dios ti naindaklan nga ayat. Ti mismo a kababalinna ket ayat (1 Juan 4:7, 8). Amin nga aramidna ket naayat (Jer. 31:3). Ti ayat ket saan a pulos a mapwersa, mapilit, wenno maiyaramidan iti linteg. Nasayaat ti panangibaga ni Ellen G. White idi insuratna, “Babaen laeng ti ayat a mariing ti ayat.”— The Desire of Ages, p. 22. Ti panangipaidam iti pannakabalin ti panagpili ket panangdadael iti kabaelan nga agayat, ken ti panangdadael iti kabaelan nga agayat ket panangpukaw iti posibilidad ti panagbalin a pudno a naragsak. Ti Dios maalana iti isusurottayo babaen ti ayatna. Tamtamingenna ti dakkel a panagbinnusor iti nagbaetan ti naimbag ken dakes iti wagas a saanton a pulos a tumaud manen ti basol iti uniberso. Ti panggep ti Dios ket ipakitana iti sangoanan ti intero a uniberso nga Isu ket kanayon a nagtignay nga agpaay iti kasayaatan a pagimbagan dagiti parsuana. Ti panangkita iti lubong babaen iti lente ti ayat ti Dios, iti lawag ti dakkel a panagbinnusor iti nagbaetan ti naimbag ken dakes, ket ipasiguradona iti tunggal maysa kadatayo a ti nalinteg ket agballigi iti dakes ken aramidenna dayta iti agnanayon.

_*Adalen ti adal ita a lawas, naibatay iti The Great Controversy, kapitulo 29–30, tapno maisagana agpaay ti Sabado, Abril 6._