---
title:  Ti Espiritualismo Naipalgak
date:   01/06/2024
---

### Basaen Agpaay iti Adal ita a Lawas
Mat. 10:28; Ecles. 9:5; Isa. 8:19, 20; Juan 11:11–14, 21–25; 1 Tes. 4:16, 17; Apo. 16:13, 14; Mat. 24:23–27; 2 Tes. 2:9–12.

> <p>Paset a Maiyulo</p>
> “Ta ti Apo met laeng aggapunto sadi langit a buyugen ti ariwawa, ti timec ti arcangel ken ti trompeta ti Dios, ket dagiti natay ken Cristo bumangondanto nga umuna; Calpasanna, datayo a sibibiag, datayo a mabati, maitayabtayo a maicuyog cadacuada cadagiti ululep, a sumabet iti Apo, iti tangatang; ket iti casta cancanayon nga addatayto iti Apo” (1 Tesalonica 4:16, 17).

Pinulpullo a tawenen ti napalabas, rimsua dagiti is-istoria maipapan kadagiti kapadasan ti asideg nga ipapatay, a dagiti tattao a natay ken kalpasanna napabiag, ket nangipaayda kadagiti di nakappapati nga istoria maipapan iti nakita ken nangngegda kabayatan a “natayda.” Rinibribu kadagitoy nga isistoria ti naidokumento ken naadal. Iti intero a lubong, agraman ti lubong dagiti Cristiano, riniwriwriw ti mamati a dagitoy nga is-istoria ket pammaneknek a saan a pudno a natay dagiti natay. Daytoy a pamunganayan a pammati iti espiritismo ket maysa kadagiti sapasap ken nabertud a panangallilaw ni Satanas.

Kinapudnona, ti espiritismo ket nangrugi idi pay idiay Eden babaen ti panangulbod ti uleg kada Adan ken Eva, “Saan a pudno a mataycayonto” (Gen. 3:4). Iti amin a pakasaritaan addaan dayta iti nadumaduma a langa ngem kanayon nga adda iti kapanunotan nga agtultuloy ti biag uray kalpasan ti ipapatay. Daytoy a kapanunotan ket adda met iti ramut ti maysa kadagiti kadakkelan a palso a narelihiyosoan a tignay idi maika-19 a siglo babaen ti panagkuna dagiti agkabsat a babbai a Fox a mabalinda a maawat dagiti sungbat dagiti salsaludsod kadakuada manipud kadagiti espiritu ti natay, ngem iti ud-udina ket inaklonda a saan a pudno.

Iti maudi a dangadang ditoy daga, ni Satanas ket allilawenna ti riniwriwriw babaen kadagiti naespirituan a paspasamak. Ti libro ti Apocalipsis ipakitana a daytoy ti maysa a wagas a gandatenna nga iyeg ti lubong iti sidong ti panangtengngelna.

Ti panggep daytoy nga adal ket tapno ipakitana a ti laeng saripdatayo a maibusor kadagiti pangallilaw ni Satanas iti maudi-nga-aldaw ket maysa a napersonalan a pannakaikayamet ken Cristo ken iti natibker a pannakaibatay kadagiti sursuro ti Biblia. Daytoy ket iramanna ti sursurona maipapan ti patay, uray pay no ania ti ibaga dagiti matatayo ken lapayagtayo ken puspusotayo.

_*Adalen ti adal ita a lawas, naibatay kadagiti kapitulo 31–34 ti The Great Controversy, tapno maisagana nga agpaay ti Sabado, Hunyo 8._