---
title:  Patay Idiay Baro a Testamento
date:   04/06/2024
---

`Basaen ti Juan 11:11–14, 21–25; 2 Timoteo 1:10; 1 Corinto 15:51–54; ken 1 Tesalonica 4:15–17. Kasano a ti panangiladawan dagiti mannurat iti Baro a Testamento iti patay ket maidilig idiay Daan a Testamento?`

Agpada a ti Daan ken Baro a Testamento ket aramatenda ti simbolo ti patay a kas turog. Di kumurang a limapulo ket tallo a daras iti Biblia a ti sao a “turog” ket naipada iti patay. Dagiti mannurat ti Biblia umanamongda nga awan ti sipupuot a kaadda ti maysa a di matay a kararua a pumanaw a dagus iti bagi kalpasan ti ipapatay.

Ti Baro a Testamento ket inayonna ti maysa a buya, maysa a sigud a naiparipiripen idiay Daan a Testamento: ti nadayag a panagungar idiay panagsubli ni Cristo.

Dagiti Evangelio ipaganetgetda a ti agnanayon a biag ket adda laeng ken Cristo. Amin dagiti demonio idiay impierno ket dida matakaw kadagiti mamati ti talgedda iti agnanayon a biag. Ni Cristo pinarmekna ti patay idiay kruz. Ti tanem ket saannan a matengngel dagiti biktimana. Ti panagungar ni Cristo ket isu ti pammatalged nga amin a mamati ket mapagungardanto iti maysa nga aldaw manipud tanem iti panagsublina.

Kitaen dagitoy sasao ni Pablo: “Ta no dagiti natay saanda nga agungar, saan met a napagungar ni Cristo. Ket no ni Cristo saan a napagungar, awan capapay-an ti pammatiyo; addacayo pay laeng cadagiti basbasolyo. Casta met, dagiti naturog ken Cristo napucawda” (1 Cor. 15:16–18). Kasano a maaddaan iti aniaman a kaipapanan dagitoy a bersikulo no ti natay, idiay ipapatay, ket addadan idiay ragsak ti langit? Ania ti kayat a saoen ni Pablo a “napucawda” no, iti kinapudnona, addadan idiay langit?

Ngem ti sibubukel a ponto ni Pablo ket ti panagungar ni Cristo ket isu iti pamuon ti panagungartayo, ket no awan ti panagungar, “awan capapay-an ti pammatiyo; addacayo pay laeng cadagiti basbasolyo,” ket ti natay agtalinaed iti daga, napukaw.

Dagitoy a bersikulo ket naan-anay unay a maiyataday kadagiti dadduma a teksto ti Biblia maipapan iti namnama nga adda kadatayo iti panagungar idiay panagsubli ni Jesus, inton awatentayo ti “maipaay iti maysa a tawid a di agrupsa, ken awan tulawna ket saan a magango, naidulin sadi langit a maipaay cadacayo” (1 Ped. 1 :4). Nupay kasta, no dagiti natay ket addadan idiay langit, apay a saritaen ni Pedro ti tawid a “naidulin sadi langit” a maipaay kadatayo? Nalawag unay, dagiti mamati iti Baro a Testamento ket sigagagar unay a kumitkita iti yaay ni Cristo ken ti panagungar dagiti natay, ket daytoy a namnama ti nangguyogoy kadakuada iti kinamatalek kadagiti suot ti biag.

`Apay a ti panagungar ket maysa a napigsa unay a namnama nga agpaay iti pammati ti Cristiano? Ania ngay no addaantayo iti kruz ngem awan panagungar? Ania a namnama ti adda kadatayo? Apay ngarud, a ti panagungar ket maysa a napateg a paset ti pammatitayo?`