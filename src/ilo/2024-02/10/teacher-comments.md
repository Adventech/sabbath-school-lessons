---
title:  Komentaryo dagiti mannursuro
date:   07/06/2024
---

### Paset I: Pakabuklan

Kangrunaan a Teksto: 1 Tesalonica 4:16, 17

Sentro ti Adal: Mat. 10:28; Ecles. 9:5; Isa. 8:19, 20; Juan 11:21–25; 1 Tes. 4:16, 17; Mat. 24:23–27; Apo. 16:13, 14; 2 Tes. 2:9–12.

**Panangyammo**: Ti espiritismo ket paset ti panggep ti diablo a mangparang-ay iti sinasairo a kapanunotan a datayo ket dios ken mabalintayo ti agbiag nga awan ti Dios. Gapuna, ti espiritismo ti alikamen ti diablo tapno agtalinaed ti sangkataoan iti dasigna iti dakkel a panagbinnusor. Ti pannakataginayon iti aniaman a kita ti espiritismo ket pannakaidekket iti dasig ti diablo. Tapno maparang-ay ti espiritismo, ti diablo binaliwanna ti panangilawlawag ti Biblia maipapan ti patay ken ti pannursuro ti Biblia maipapan iti kasasaad ti tao. Dagitoy nga ulbod a doktrina ti mangipasdek iti pamuon ti palso a sursuro a datayo ket agnanayon ken di-madadael ken agtultuloy nga addatayo uray pay iti labes ti patay. Kas maysa a supapak, daytoy a panangallilaw luktanna ti ruangan ti napeggad a pammati a kalpasan a mataytayo, mabalintayo nga itultuloy ti makisao kadagiti dadduma a tattao ken uray kadagiti nabiag nga angel.

Ti tignay ti European Enlightenment ket nangrugi iti napaut, narigat a dangadang tapno mapukaw ti amin a kita ti espiritismo iti Edad Media, agraman ti pannakisao iti natay. Nupay kasta, ti Enlightenment ket saan a nagballigi iti daytoy nga aramid. Sigun iti padto ti Biblia, ti espiritismo ket kabilenna iti sangkataoan a nabuyogan iti naan-anay a pwersa iti panawen ti panungpalan, a mangisagana iti sangkataoan nga agpaay iti maudi a dakkel a panangallilaw iti dakkel a panagbinnusor. Dayta ti gapuna no apay a dagiti tattao ti Dios ket naayaban a mangiwaragawag iti sangkataoan iti pudno a kababalin ken gandat ti espiritismo, kasta met dagiti pannursuro ti Biblia maipapan iti kababalin ti tao, ti kasasaad ti patay, ken ti pudno a namnama ti sangkataoan. Ti namnamatayo ket saan a naibatay iti biddut a kapanunotan maipapan iti saan a matay a kararua no di ket iti pammatalged ti panagungar ni Jesu-Cristo ken iti agnanayon a pannakaikayamet Kenkuana.

**Dagiti Tema ti Liksion**: Daytoy nga adal ket naisentro iti tallo a kangrunaan a tema:

1. Ti pudno a kababagas ken gandat ti espiritismo iti lawag ti dakkel a panagbinnusor ket tapno allilawenna ti sangkataoan iti iseserrek iti maysa a direkta a pannakikayamet kadagiti sinasairo a pwersa.

2. Ti Biblia isurona a dagiti tattao ket sibubukel a parsua; nga iti umuna nga ipapatay ket maysa a temporary a turog; ket ti maikadua nga ipapatay ket mamimpinsan a pannakadadael, nga isu met ti panangipakita ti Biblia iti impierno.

3. Ti pudno a namnama nga ited ti Sao ti Dios kadatayo ket ti panagungar ti sibubukel a tao ken ti maysa nga agnanayon a pannakaikayamet iti Dios.

### Paset II: Komentaryo

**Pannakanagan ken Pakasaritaan**

Ti kabaroanan [moderno] nga espiritismo ket tudtudoenna ti narelihiyosoan ken/wenno napilosopiaan a patpatien a ti patay ket saan nga isu ti pagpatinggaan ti tao. No di ket, ti espiritismo irikiarna a ti espiritu ket agbiag a kas maysa nga espiritu, saan a material, agnanayon, saan a matay a kararrua. Kalpasan a matay, dagitoy a kararrua wenno espiritu ket agtultuloy a sumayaat ken agbaliw ken napardas nga agdur-as iti sabali a rukod ken tukad ti biag ken pannakaammo. Dagiti tattao nga adda pay laeng kadagiti bagida ket mabalinda a kasao dagitoy a pimmanawen nga espiritu, a dumawat iti tulong ken pannakaibagnos. Dagitoy a pannakisao ket mabalin nga aramiden babaen kadagiti espesyalista, kas kadagiti managbuyon wenno managsalamangka. Wenno ti maysa ket mabalin a personal a makasaona dagitoy nga espiritu babaen ti panangadal ken panangaramid.

Ti moderno nga espiritismo ket patien dagiti adu a naggappu idiay Hydesville, New York, idi Marzo 31, 1848, kadagiti agkabsat a babbai a Fox, nga isu a mangibagbaga a ti maysa nga espiritu ket nakisao kadakuada babaen iti maysa a panagpatpatit. Idi 1888, maysa kadagiti agkakabsat a babbai imbagana nga amin dagiti panagpatpatit ket allilaw, ngem idi 1889, imbabawina ti impudnona. Iti laksid ti dakkel a riribok ti allilaw, ti espiritismo nagwaras idiay Amianan ti Amerika. Iti panagpatingga ti maikasangapulo ket siam a siglo, riniwriwriw iti middle-ken-upper-class nga Amerikano ket imbilangda dagiti bagbagida nga espiritista.

Kabayatanna, idi 1850s, ni Hippolyte Léon Denizard Rivail, maysa a manursuro ti Francia a pagaammo iti birngas nga Allan Kardec, ket binukelna ti espiritismo. Ti espiritismo isurona a ti tao ket incarnations ken reincarnations dagiti saan a matay nga espiritu nga aggigian kadagiti labes pay ti gunglo. Gapuna, kabayatan a ti espiritualismo ket mamati iti reincarnation ti agnanayon a kararrua, ti espiritismo mamati iti kinaagnanayon ti kararrua nga awan ti panangawat iti kapanunotan iti reincarnation. Kabayatan nga amin nga espiritista ket espiritualistada, saan nga amin nga espiritualista ket espiritista. Nupay adda dagiti sumagmamano a di panagtutunos iti nagbaetan dagitoy a tignay ti espiritista, agkaykaysada amin babaen iti maymaysa a patpatien: ti saan nga ipapatay ti kararrua ken ti mabalin a pannakisao kadagiti espiritu kalpasan ti ipapatayda. Iti maikadua a gudua ti maikasangapulo ket siam a siglo, maysa nga idadakkel ti bilang dagiti nakaadal idiay Europa inarakupda ti espiritualismo wenno espiritismo a nangpataud ti moderno a kulto ti Akinlaud. Inorganisarda dagiti bagbagida kadagiti adu a sociedad ken asosasyon, a nangipablaakda iti adu a bilang dagiti libro ken basbasaen maipapan iti pannakaammo ken salamangka.

**Ti Saan nga Ipapatay ti Kararrua**

Saan nga ibagbaga dagiti moderno nga espiritualista iti Laud a baro ti pammatida iti saan nga ipapatay ti kararrua. No di ket, sidadaan nga aklonenda a daytoy a “pannakaammo” ket nagtaud kadagiti “kadaanan.” Pudno unay, ti kapanunotan a saan nga ipapatay ti kararrua ket matunton manipud iti panangsulisog ti uleg ken Eva idiay Minuyongan ti Eden. Kalpasanna, daytoy ulbod a teolohiya nagwaras iti intero a lubong, a nagwaras kadagiti amin a kultura ken nangparnuay kadagiti amin a relihiyon, kas iti shamanismo, Shintoismo, Hinduismo, Budismo, voodoo, ken dadduma pay a lokal ken rehional a pagano a relihiyon.

Ti saan nga ipapatay ti kararrua ket isu ti pamuon ti pilosopia ti Griego, nangnangruna ti Pythagoreanism, Platonism, Aristotelianism, Middle Platonism, ken Neoplatonism. Ti Manichaeism ken Gnosticism ket nabangun met iti isu met laeng a kapanunotan. Nakalkaldaang unay, babaen ti maysa a pannakailaok iti pilosopia ti Griego, ti kinaCristiano ket nailaok met iti kapanunotan ti saan nga ipapatay ti kararrua. Gapu itoy, uray no adu kadagiti denominasyon ti Cristiano ita nga aldaw ket babalawenda ti espiritismo, aniaman a Nacristianoan nga iglesia nga agtultuloy a kumpet iti kapanunotan iti saan nga ipapatay ti kararrua ket naisangsangayan a di masalakniban iti espiritismo ken kinukulto. Kas bungana, dadduma nga ig-iglesia, kas ti Katolika Romana ken dagiti iglesia nga Orthodox, ket napasayaatda ti maysa a kulto dagiti sasanto, a kunaenda a makangngeg kadagiti karkararag ken sumungbat babaen iti panangsalaknib ken panangibagnos iti maysa nga agpakaasi kadakuada. Dagiti Repormador a Protestante tinukiadda ti kulto dagiti sasanto; nupay kasta, ti kapanunotan ti saan nga ipapatay ti kararrua ket naipasdek kadagiti kaaduan a denominasyon ti Protestante, a mabalin a manglukat kadakuada kadagiti impluwensya ti espiritualista.

Dua a nainayon a paliiw dagiti napateg ditoy. Umuna, maikari a paliiwen a ti moderno nga espiritualismo ket rimsua iti isu met laeng a panawen, ken iti isu met laeng lugar, nga isu a naggapuan ti Adventista a Millerite: idiay amianan a daya ti Estados Unidos idi panawen ti 1840s. Daytoy nga irurusua ket isu idi ti gandat ti diablo iti pangpadpadaanna ken pangtubngarna iti trabaho ti Dios a panangiwaragawag iti maikadua a yaay ni Jesus ken dagiti damdamag dagiti tallo nga angel. Ti Dios inwaragawagna dagitoy a damdamag babaen ti natda nga iglesia, nga isu a napasingkedan babaen ti sagut ti Espiritu ti padto. Maysa kadagiti kangrunaan a sursuro ti Iglesia Adventista ket iti panangayab kadagiti tattao a mangtukiad iti pammati ti pagano a saan nga ipapatay ti kararrua. Ti Iglesia Adventista ket ayabanda pay ti lubong nga agsubli iti sursuro ti Biblia iti sibubukel a tao. Ti Adventista guyogoyenna pay ti sangkataoan a kumpet iti namnamana kalpasan daytoy a biag, saan nga iti panagbiag iti baksay ni patay a kas maysa a saan a matay a kararrua no di ket iti panagungar nga iyeg ni Jesus iti maikadua a yaayna.

Maikadua, ti European Enlightenment wenno modernismo, babaen iti panangipaganetgetna iti siensya ken sientipiko nga edukasyon ken teknolohiya, ket inkarina iti sangkataoan ti panangikisap kadagiti patpatien, mahika, panagsalamangka, ken aniaman a pannakilangen kadagiti karkarna. Nalabit ti kakaisuna a balligi ti modernismo iti daytoy a banag ket ti panangdadaelna iti pammati iti Nacristianoan a Dios kadagiti taga Laud. Ta no saan, saan a pulos a nagballigi ti modernismo a nangparut iti karkarna manipud iti kagimongan ti Laud. Kas bungana, ti akin Laud a kagimongan ket nagbalin a naidagaan ken ateista, a saan a wayawaya iti espiritualismo. Iti kasupadi, ti maikadua a kagudua ti maikasangapulo ket siam a siglo ket pagaammo kas maysa kadagiti kadakkelan a rebaybal iti pakasaritaan ti espiritualismo, espiritismo, kulto, panagsalamangka, ken mahika. Idi arinunos ti maikaduapulo a siglo, ti modernismo a mismo ket nakibalubal agpaay iti panagtultuloyna, kabayatan a dagiti postmodernist nga ubbing ket nalapunos kadagiti is-istoria ti kulto— iti langa dagiti libro, cartoon, ken pelikula—a napno kadagiti karkarna a pannakabalin, mahika, panagsalamangka, ken pannakisao kadagiti natay.

Ita met nga aldaw, ti pagaammo a kas Near Death Experiences (NDEs) ket sabali manen a pannakaipaduyakyak ita daytoy isu met laeng a principio. Ken, daksanggasat, adu kadagiti Cristiano ti mangkita kadakuada kas pammaneknek a ti natay ket dagus nga agbiag idiay sabali a gunglo ti biag.

**Ti Espiritualismo ken ti Dakkel a Panagbinnusor**

Ania ti paset ti espiritualismo iti istratehiya ti diablo iti tengnga ti dakkel a panagbinnusor? Babaen ti panangparang-ay iti espiritualismo, ti diablo kayatna nga ilawlawag, ken pasingkedan, ti pamuon a pangallilawna a nangirugi iti dakkel a panagbinnusor, a daytoy ket:

* Ti Dios ket saan laeng nga isu iti Dios, no di ket datayo amin ket dios;
* Nga addaantayo iti biag iti uneg ken iti bagbagitayo;
* Nga addaantayo iti maysa a paset (ti kararrua) ti biagtayo nga espiritual (saan a material, espiritu), saan a madadael, saan a matay, ken agnanayon; ken
* Datayo ket namoralan nga agbukbukod.

Ti pannakatnag ti sangkataoan iti basol ket nangyeg iti di marukod a panagsagsagaba, pannakadadael, ken patay, ebidensia a mangpaneknek a ti diablo ket biddut. Iti daytoy a kasasaad, dagiti tattao ket umiso laeng a pagduduaanda ti kapanunotan [teorya] ni Satanas nga isu nga imbagana nga iti yaalsa a maibusor iti Dios ket saan a mangiturong iti patay no di ket iti sabali a nadiosan a tukad iti kaadda ken pannakaammo. Ti espiritualismo kadagiti adu a langa, ket isu ti gandat ti diablo a mangilawlawag manen iti patay ken pasingkedanna a ti laeng bagi ti matay ket ti kararrua ket mabalbaliwan iti maysa a nangatngato a langa ti biag.

Ti diablo aramatenna pay ti espiritualismo a mangay-ayo wenno mangiduron kadagiti tattao iti maysa a direkta, personal a pannakisinnarak kenkuana ken kadagiti demoniona. Ti Biblia nalawag unay nga isurona nga iti likudan ti paspasamak ti espiritualismo, kas iti kasasaad ti panagdayaw iti ladladawan, agtakder dagiti demonio a mismo (1 Cor. 10:20). Dagitoy a pannakisinnarak ket napeggadda saan laeng ta makaallilawda (Juan 8:44) ken mangpataud iti kinarugit (Marcos 5:2) no di ket agsipud ta iti adu a daras mangiturongda iti pannakalugan iti demonio, maysa a kasasaad a dagiti demonio iti mangtengngel ken mangadipen kadagiti tattao. Iti nadumaduma a gapu ken kas paset ti istratehiyada, dagiti demonyo ket saanda a maluganan wenno matengngel amin a tattao iti isu met laeng a wagas. Nupay kasta, dagiti dinidemonio a pwersa ket kankanayonda nga agtartrabaho a mangar-aramid iti maysa a dakkel nga agduduma a palab-og a mangtiliw iti adu a tattao ti amin a kabalinanna a tumipon iti dasigda idiay dakkel a panagbinnusor. Ni apostol Pedro ballaagannatayo a ti kabusortayo “ti diablo a cabusoryo, cas la leon a ngumerngernger, magmagna iti sibayyo nga agsapsapul ti alun-unenna” (1 Ped. 5:8).

**Pannakabalin ni Cristo**

Iti laksid iti panagtrabaho ti diablo, ti panangagas ni Cristo kadagiti tattao a naluganan kadagiti demonyo (dayta ket, Lucas 8:26–33; Mat. 12:45) ket impaduyakyakna ti pannakabalin ni Cristo a mangwayawaya kadatayo manipud iti panangtengngel ni Satanas. Ti Adventista Del Septimo Dia iwaragawagda ti balligi ni Cristo saan laeng nga idiay pagpatinggaan ti dakkel a panagbinnusor no di ket ditoy ken itan iti tengnga dayta. Gapu itoy, idiay 2005 General Conference Session, idiay St. Louis, Missouri, ti Iglesia Adventista Del Septimo Dia binotosanda ti maysa a nayon ti kangrunaan a patpatien, bilang 11, nga apagisu unay nga ipaganetgetna daytoy a ponto:

“Babaen ti ipapatayna idiay kruz, ni Jesus inabakna dagiti pwersa ti dakes. Isu a nangparmek kadagiti dinidemonio nga espiritu iti panawen ti naidagaan a panagministrona ken dinadaelna ti pannakabalinda ken impasiguradona ti mamimpinsan a pannakadadaelda. Ti balligi ni Jesus ket mangted kadatayo iti panagballigi kadagiti pwersa ti dakes a mangsapsapul pay laeng iti panangtengngel kadatayo, kabayatan a makipagpagnatayo Kenkuana iti talna, rag-o, ken talged ti ayatna. Itan ti Espiritu Santo agtaeng iti unegtayo ken papigsaennatayo. Iti agtultuloy a pannakaitalaga ken Jesus a kas Mangisalakan ken Apotayo, mawayawayaantayo manipud kadagiti dadagsen ti napalabas nga araramidtayo. Saantayon nga agbibiag iti sipnget, panagbuteng kadagiti dakes a pannakabalin, kinainosente, ken awan kapapaayanna a sigud a wagas ti biagtayo. Iti daytoy kabarbaro a wayawaya ken Jesus, naayabantayo a dumakkel a kas kalanglanga ti kababalinna, makisao Kenkuana iti inaldaw babaen ti kararag, agtaraon iti Saona, panangut-utob dayta ken iti bendicionna, panagkankanta kadagiti pannakaidaydayawna, panaguornong nga agtutunos iti panagdaydayaw, ken pannakipaset iti misyon ti Iglesia. Naayabantayo pay a mangsurot iti pagwadan ni Cristo babaen iti napnoan asi a panagministro iti pisikal, mental, social, emosyonal, ken naespirituan a kasapulan ti komonidad. Kabayatan nga itedtayo dagiti bagbagitayo iti naayat a panagserbi kadagidiay nga adda iti aglikmuttayo ken iti panagsaksi iti panangisalakanna, ti kankanayon a kaaddana kadatayo babaen ti Espiritu balbaliwanna ti amin a kanito ken amin a trabaho iti maysa a naespirituan a kapadasan.”—Fundamental Belief 11, “Growing in Christ,” https://www.adventist.org/growing-inchrist.

Idi damo, daytoy a kangrunaan a patpatien ket nasken gapu iti kasasaad iti sumagmamano a paset ti lubong, kas iti Asia ken Africa, a kaaduan kadagiti Cristiano ken uray pay kadagiti dadduma nga Adventista, ket saan a nalawag kadakuada a ti Sursurat ket tukiadenna amin nga ar-aramid ti kulto. Mainayon pay, uray no dagiti Adventista kadagidiay a luglugar ket dida naawatan a ti Biblia ket suppiatenna amin nga ar-aramid ti espiritualismo, nagduaduada a mangikkat kadagidiay nga ar-aramid ken sursuro agsipud ta mabutengda iti panagibales dagiti espiritu. Mainayon pay, ti espiritualismo, ti espiritismo, ken kulto ket napaypayso nga agraraira, saan laeng nga idiay Africa ken Asia no di ket iti amin a lubong. Gapuna, ti Kangrunaan a Patpatien 11 ket agpaay iti amin a tattao. Uray pay no ania a kultura ken kagimongan iti naggapgapuantayo, amin a tattao ket masapulda ti isu met laeng a damag ti evangelio: “ ‘Dagiti carneroc denggenda ti timecco, ket ammoc ida ket surutendac; Ket siac iccac ida ti biag nga agnanayon: ket didanto mapucaw uray caano, ket awanto ti mangrabsut cadacuada itoy imac. Ni Amac a nangted caniac cadacuada, dacdakel ngem cadagiti isu-amin: ket awan ti macabalin a mangrabsut cadacuada iti ima ni Amac’ ” (Juan 10:27–29).

### Paset III: Panangipakat iti Biag

`Ania ti kapanunotan dagiti tattao iti kulturayo maipapan iti kasasaad ti tao ken ti patay? Kasano iti panangibingaymo kadakuada iti kinapudno maipapan ti patay, a kas naisuro iti Sao ti Dios?`

`Ania ti kapanunotan dagiti tattao iti kulturayo maipapan iti impierno? Ania iti maaramidam ken ti iglesiam iti sociedadyo a mangparang-ay iti pannakaawat iti impierno a naibatay iti Biblia?`