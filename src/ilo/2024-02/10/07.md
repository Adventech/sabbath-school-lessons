---
title:  Adalen Pay
date:   07/06/2024
---

Ti nabiit pay a libro ni Lee Strobel, THE CASE FOR HEAVEN, ket naibatay iti kapanunotan nga, iti ipapatay, agtalinaed a sibibiag dagiti natay iti sumagmamano a kita ti sipupuot a kaadda, a dagiti “kapadasan iti asideg nga ipapatay” ket naaramat a kas paset ti “pammaneknek.” Maysa a pagarigan: “Ti sabali pay a balasitang, nga addaan iti kapadasan iti asideg nga ipapatay bayat ti pannakaoperana iti puso, kinunana a nasarakanna ti kabsatna a lalaki kalpasan ti ipapatay—nga isu a nangkellat kenkuana agsipud ta awan ti kabsatna a lalaki. Idi immimbag ket idi agangay imbagana ken tatangna, impalgakna kenkuana iti umuna a daras nga isu ket, pudno nga addaan iti kabsat a lalaki, ngem natayen sakbay a naipasngay.”—Lee Strobel, The Case for Heaven (Grand Rapids, MI: Zondervan Books, 2021), p. 69. Nupay kasta, ni Strobel ket nakibalubal a mangitunos iti kapanunotan ti maysa a dagus a biag kalpasan ti ipapatay iti nalawag a pannursuro ti Biblia nga inton agsubli ni Cristo laeng nga awaten dagiti Cristiano ti maudi a gunggona.

Napatigmaanantayo: “Adu dagiti makasarsarakto kadagiti espiritu dagiti diablo nga agpadlaw a kasla isudat’kabagyan wenno gagayyem, ket ibagadanto dagiti kapeggadan a pammati. Dagitoy a sumarungkar agdawatdanto kadagiti kaluknengan a pannakipagriknatayo, ket agaramiddanto kadagiti datdatlag a pangsaranayda kadagiti ipapatida. Masapul a nakasaganatay a sumaranget kadakuada nga aramaten ti kinapudno ti Biblia a dagiti natay dida ammo ti aniaman, ket dagidiay nga agparparang a kasta isudat’ espiritu dagiti sairo.

“Ti masangoanantayon isu ti ‘oras ti pannacasuut, isu nga umayto iti isuamin a lubong a nataoan, tapno masuut dagiti agnaed iti rabaw ti daga.’ Apocalipsis 3:10. Amin dagidiay a di natibker ti pannakaipasdek ti pammatida iti sao ti Dios maulbod ken maabakdanto. Ni Satanas agtrabaho a mapakuyogan iti “amin nga al-lilaw ti kinadakes” tapno magun-odanna nga iturayan dagiti annak dagiti tao; ket dagiti pangallilawna dumegdegto a dumegdeg. Ngem mabalinna laeng a gun-oden ti panggepna babaen ti naknakem a panagtulnog dagiti tao iti pannulisogna. Dagidiay sipapasnek nga agbirbiruk iti pannakaammo iti pudno, ket makigubalgubalda tapno madalusan ti kararuada babaen ti panagtulnog, ket iti kasta ar-aramidenda ti mabalinda tapno makasaganada iti bakal, masarakandanto iti Dios ti pudno, ti natalged a salaknib. “Gaputta sinalimetmetam ti saoc a kinaanus, Siac igagacanto met” (bersikulo 10), kuna ti kari ti Mangisalakan. Bibiitenna unay nga ibaon amin nga angel sadi langit a mangsalaknib kadagiti tattaona, ngem iti panangbaybay-ana nga abaken ni Satanas ti maysa a kararua nga agtalek Kenkuana.”—Ellen G. White, The Great Controversy, p. 560.

**Salsaludsod a pagiinnadalan**:

`Ania dagiti nasikap nga impluwensya ti espiritismo a nalabit nga ar-aramaten ni Satanas a mangimpluwensya iti panunot? Ania ti paset nga aramiden ti mass media?`

`Kasano ti panangibingaymo ta pammatim iti maysa a gayyem nga isu a kapukpukawna iti maysa nga ay-ayaten ken patienna a daytoy a tao ket addan idiay langit? Ania iti maitutop nga ibaga, ken ania iti di maitutop?`