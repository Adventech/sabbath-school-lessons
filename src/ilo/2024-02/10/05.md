---
title:  'Espiritismo iti Maudi nga Al-aldaw: Paset 1'
date:   05/06/2024
---

`Basaen ti Mateo 24:5, 11, 24; 2 Tesalonica 2:7–9; Apocalipsis 13:13, 14; ken Apocalipsis 16:13, 14. Ania a kita dagiti allilaw ti sangoen dagiti tattao iti maudi nga al-aldaw?`

Ti diablo aramatenna “dagiti pagilasinan ken datdatlag” ken nakaskasdaaw a datdatlag tapno allilawenna dagiti adu a tattao sakbay la unay ti yaay ni Jesus. Iti komentaryona maipapan iti makaallilaw a pannakabalin dagiti sinasairo nga espiritu, daytoy ti kinuna ni Ángel Rodríguez: “Ti pannakabalinda a mangallukoy ket masarakan saan nga iti linaon ti mensaheda no di ket iti pannakabalin dagiti karkarna a pannakaipaduyakyak a maawagan ‘dagiti pagilasinan’ wenno ‘datdatlag.’ Mangipakitada/agaramidda (poieō) kadagiti pagilasinan a makaawis iti nalaka a maapektaran a rikrikna dagiti tao imbes a kadagiti panagpanunot ken nainsiriban a kabaelanda. Ti kinapudno a dagitoy a pagilasinan ket ar-aramiden dagiti demonio ipakitana a ti mamagkaykaysa a puersa ti mensahe dagiti tallo a demonio [dragon, animal, ken ulbod a mammadto] ket naespiritualan iti kababalin—ti Dios ket saan nga isu ti gubuayan wenno naggapuanda. Kabayatan nga umas-asideg ti panagpatingga ti nailangitan a dangadang, ti sinasairo a pannakabalin ket sumrek iti dangadang ti pakasaritaan ti tao iti awan kapadana a pamay-an. Ti espiritualismo, a ti mismo a pamuonna ket ti sursuro a saan a naibatay iti Biblia maipapan iti di ipapatay ti kararua, dandani alaenna ti lubong a kayaw.”—“The Closing of the Cosmic Conflict: Role of the Three Angels’ Messages,” unpublished manuscript, p. 6.

`Apay a napeggad unay iti agtalek kadagiti rikriknatayo? Ania a paset ti aramidenda, naimbag ken dakes, iti kapadasan ti pammatitayo? Kasano nalabit a libtawan ni Satanas dagiti panagpanpanunottayo ken awisenna dagiti rikriknatayo?`

“Nabayagen ti panagsagsagana ni Satanas a maipaay iti maudi a panangipeksana a mangulbod iti lubong . . . Saggabassit nga insaganana ti dalan ti naindaklan a pangulbodna iti pannakaparang-ay ti Espiritismo. Saanna pay laeng a nadanon ti napunno a pannakatungpal dagiti panggepna; ngem madanonto iti maudi a tidda ti tiempo. . . . Malaksid laeng dagiti naigaga babaen ti pannakabalin ti Dios, gapu iti pammatida iti saona, ti dagup ti sangalubongan maitabbugdanto itoy nga allilaw. Dagiti tattao maduduayyada a sipapardas iti makapatay a kinatalged a santo la mariing inton maibukbok ti pungtot ti Dios.”—Ellen G. White, The Great Controversy, pp. 561, 562. Ti maymaysa a talgedtayo ket ken Jesus ken ti Saona.

Saan a narigat a makita no kasano a minilmilyon, uray pay binilbilyon, nga isu a di makaawat iti kasasaad dagiti natay ket mabalin a maiyanud babaen kadagiti allilaw a pakairamanan ti kapanunotan a ti natay ket agtultuloy nga agbiag kalpasan ti ipapatay.

`Uray pay itan, ania dagiti sumagmamano a gagangay nga allilaw a saan a pakaallilawan dagidiay a makaawat a dagiti natay ket matmaturog?`