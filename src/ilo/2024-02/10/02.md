---
title:  Ti Makapatay a Supapak ti Espiritismo
date:   02/06/2024
---

Ti sarsarita a ti patay ket, iti kinapudnona, maysa laeng nga iseserrek iti baro a tukad ti biag ket naibatay iti kapanunotan ti gagangay a saan nga ipapatay ti kararua. Daytoy a kapanunotan dagiti pagano ket simrek iti iglesia, kabayatan nga immadayo manipud iti pamuonna a naibatay iti Biblia iti maysa a gandat nga aramidenna ti pammatina a maawatan iti nalawlawa a lubong ti Roma: “Ti kapanunutan maipapan iti di ipapatay ti kararua isut’ maysa kadagiti ulbod a sursuro nga inserrek ti Roma iti relihion Cristiana, a binulodna iti kinapagano.”—Ellen G. White, The Great Controversy, p. 549.

> <p></p>
> “ ‘Ket saanyo a pagbutngan dagiti mamapatay iti bagi, ngem ti cararua dida mabalin a papatayen; ngem pagbutnganyo ketdi daydiay macabalin a mangpukaw iti carurua ken iti bagi idiay infierno’” (Mat. 10:28).

`Ania ti ibaga daytoy a bersikulo kadatayo maipapan ti maipagpagarup a di ipapatay ti kararrua?`

Ti Apo iparitna dagiti tattaona a makiraman iti kinukulto iti aniaman a kita. Saanda koma a palubosan kadakuada ti “maysa a managilabeg, wenno mannakiuman cadagiti mangcuculam, wenno maysa nga asuang, wenno maysa nga adda carcaradingna” (Deut. 18:11). Dagiti kasta a tattao ket masapul a mauborda ken patay (Lev. 20:27). Kasla nakaskasdaaw ti kinakaro ti dusa, ngem naaramid dayta a mangsalaknib iti Israel manipud panagdayaw kadagiti ulbod a didiosen.

Ti salamangka ket sinasairo. Gargarienna dagiti tattao iti ulbod a panagdayaw ken palsipikaenna ti napudno a pannakikayamet iti Dios, ngem pulos a dina mapennek dagiti kauunegan a kasapulan ti puso. Ti espiritualismo ket adda iti puso ti plano ni Satanas a mangala iti lubong a kayaw. Ngem ni Jesus, babaen ti parabur ken pannakabalinna, ket wayawayaanna dagiti kayaw manipud kadagiti kawar ti kinadakes a mangreppet kadakuada.

`Basaen ti Eclesiastes 9:5; Job 7:7–9; ken Isaias 8:19, 20. Ania ti isuro dagitoy a teksto ti Biblia kadatayo maipapan ti patay ken pannakisao iti natay?`

Ti pammati a dagiti natay ket mapan a dagus idiay langit no matayda, nupay saan a maitunos iti Biblia, ket nabayagen nga adda kas iti panangsalimetmetiti-Domingo, ken natibker unay ti pannakairamutna, a narigat unay kadagiti tattao nga ikkaten dayta. Dagiti tattao agaramatda iti sumagmamano a teksto, nga alaenda iti ruar ti lawagna, tapno padasenda nga ikalintegan dayta a pammati. Ngem daytoy ulbod a sursuro ket baybay-anna ida nga awan ti salaknibda a maibusor kadagiti panangallilaw a mabalin nga iduprak kadakuada ni Satanas, nangnangruna iti maudi a krisis.

`Ania iti kapadasam iti panangpadasmo a mangilawlawag iti kasasaad ti natay kadagiti dadduma a Cristiano? Ania, no addaman, ti nasarakam a nabertud?`