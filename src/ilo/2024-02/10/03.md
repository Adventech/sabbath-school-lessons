---
title:  Patay Idiay Daan a Testamento
date:   03/06/2024
---

`Basaen ti Salmo 6:5; Salmo 115:17; 1 Ar-ari 2:10; 1 Ar-ari 11:43; ken 1 Arari 14:20. Ania ti isuro dagitoy a bersikulo maipapan ti kasasaad ti natay?`

Ti Daan a Testamento ket dina isuro ti di ipapatay ti kararua. Saanna met nga isuro a kalpasan ti ipapatay, agtayab dagiti matalek nga agturong iti ragsak ti langit iti agnanayon, wenno kalpasan ti ipapatay, bumaba dagiti di matalek idiay impierno, nga idiay mapuoranda iti agnanayon. Isurona a ti ipapatay ket maysa a turog. Ti libro ti Ar-ari ket inaramatna ti pagsasao a, “naginanada (naturogda) kadagiti ammada” a mangiladawan iti ipapatay dagiti patriarka. Dagiti Salmo naganenda daytoy a “turog ni patay” (Sal. 13:3, idiligyo ti Sal. 90:5). Iti panangibaga ni Job iti patay, saritaenna ti saan a panagriing manipud iti turog (Job 14:12). Ti sumasalmo inayunna, “Ngem no caniac, imatangacto ta rupam iti naincalintegan; mapnecacto, no agriingac, nga agbuybuya ita langam” (Sal. 17:15).

Idi naabak ken nadadael ti buyot ti Asiria, ti ipapatay dagiti soldado ket naawagan iti “maudi a turogda” (Sal. 76:6). Ti kapanunotan a dagiti natay ket awan bagina nga espiritu nga agam-ampayag iti aglawlaw tapno makisao kadagiti sibibiag ket saan a pulos a kapanunotan ti Biblia no di ket namimpinsan a kinapagano.

Ti saan a pannakaawat iti kinapudno maipapan ti patay ket ibatinatayo a silulukat kadagiti pangallilaw ni Satanas. “Adu dagiti makasarsarakto kadagiti espiritu dagiti diablo nga agpadlaw a kasla isudat’ kabagyan wenno gagayyem, ket ibagadanto dagiti kapeggadan a pammati. Dagitoy a sumarungkar agdawatdanto kadagiti kaluknengan a pannakipagriknatayo, ket agaramiddanto kadagiti datdatlag a pangsaranayda kadagiti ipapatida. Masapul a nakasaganatay a sumaranget kadakuada nga aramaten ti kinapudno ti Biblia a dagiti natay dida ammo ti aniaman, ket dagidiay nga agparparang a kasta isudat’ espiritu dagiti sairo.”—Ellen G. White, The Great Controversy, p. 560.

`Basaen ti Daniel 12:2 ken Job 19:25, 26. Ania nga el-elemento dagiti innayon dagitoy a bersikulo maipapan iti kasasaad ti natay?`

Ti ipapatay ket panaginana iti turog agingga iti panagungar. Awan dagiti awan bagina nga espiritu nga agam-ampayag tapno makisao kadagiti sibibiag. Nupay patien dagiti pagano nga adda maysa a lubong ti espiritu, naawatan dagiti Israelita a ti ipapatay ket maysa a turog agingga iti agsapa a panagungar.

Nupay agladingittayo kadagiti natay, panunoten daytoy maipapan kadagidiay a matay ken Cristo: ikidemda dagiti matada iti patay ket kalpasanna, uray kasano ti kabayag agingga nga agsubli ni Jesus, ti sumaruno a banag nga ammoda ket ti Maikadua nga Yaay. Ti umuna a mabalin a mapanunotda iti panagungar ket Wow! Ni Jesus ket pudno a nagsubli kalpasan ti amin!