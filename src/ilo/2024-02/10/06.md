---
title:  'Espiritismo iti Maudi nga Al-aldaw: Paset 2'
date:   06/06/2024
---

Ti namnama ti pannakaisalakantayo ket nairamut ken Cristo. Dagiti namansaan-ti-dara nga im-imana ti mangsenyas kadatayo a mangawat iti sakripicio a siwayawaya unay a naipaay iti awan patinggana a gatad. Iti mabiit agsubli ni Cristo tapno tuntonenna ti kukuana. Ti Tito 2:13 naganenna ti maikadua a yaay ni Cristo, ti “inanama a nagasat.”

Ti kalat ni Satanas ket tapno madadael daytoy a namnama. Isu ket agaramid kadagiti datdatlag, pagilasinan ken pagsidsiddaawan, aniaman a banag ken isuamin a banbanag a mabalin a mangiturong kadagiti tattao a maiyadayo manipud ti kinapudno ti Biblia ken pannakaisalakan ken Cristo.

“Daytoy ti kinaanus dagiti sasanto, nga salimetmetanda dagiti bilbilin ti Dios, ken ti pammati ken Jesus” (Apo. 14:12). Iti maudi a balubal, ni Satanas ket aramidenna amin a mabalinna a manglapped kadagiti tattao iti panangsalimetmet kadagiti “bilbilin ti Dios” wenno pannakaadda “ti pammati ken Jesus,” wenno agpada. Gapuna, nasken unay ti panagbalin a naannad iti aniaman a sursuro nga uray pay no nabuyogan kadagiti pagilasinan, nakaskasdaaw, ken datdatlag ket mabalin a mangiyadayo kadatayo manipud kadagitoy dua a kababalin dagiti natda.

`Basaen ti Mateo 24:23–27; 2 Corinto 11:13, 14; ken 2 Tesalonica 2:9–12. Ania ti ibaga dagitoy a teksto kadatayo maipapan iti makaallilaw a pannakabalin ken wagas ti panagtartrabaho ni Satanas?`

Iti maudi a kankanito ti panawen, ni Satanas ket aramidenna ti maudi a panangallilawna: “Iti saanen a mabayag maiparangto kadagiti langlangit dagiti nakabutbuteng ken datdatlag a buya, a pakakitaan iti pannakabalin dagiti demonio nga agar-aramid iti datdatlag. Dagiti espiritu dagiti demonio mapandanto kadagiti ar-ari ti daga ken iti amin a lubong, tapno tenglenda ida iti al-lilaw, ket dagdagendanto ida a tumipon ken Satanas iti maudi a pannakibakalna a maibusor iti gobierno ti langit. Gapu kadagitoy a maar-aramat, dagiti agtuturay ken paiturayan agpapadadanto a maallilaw. Addanto tattao a tumakder ket ipapatidanto nga isudat’ Cristo, ket kiddawenda a maawagan ken mapagrukbabanda a kas idi Nanubbot iti lubong. Agaramiddanto kadagiti nakaskasdaaw a milagro ti panangagas, ket ipapatidanto nga adda paltiing ti langit kadakuada a kumaniwas iti pammaneknek dagiti Sursurat.

“Kas pannakabalangat ti dakkel a pannakaipabuya ti allilaw, ni Satanas met laeng agparangto a kas tao a tuladenna daydi bagi ni Cristo. Ti iglesia nabayagen a nagparparang a kasla nagpadpadaan iti yaay ti Mangisalakan a kas pakatungpalan dagiti namnamana. Itan ti dakkel a mangallilaw iparangnanto a ni Cristo dimtengen. Kadagiti nadumaduma a paset ti lubong, ni Satanas agparangto kadagiti tattao a kas maysa a naturay a parsua a nalaus ti raniagna a katulad ti kita ti Anak ti Dios a sinalaysay ni Juan iti Apocalipsis. Apocalipsis 1:13–15.”—Ellen G. White, The Great Controversy, p. 624 (emphasis supplied).

`Apay nga iti pannakaawat iti kinapudno maipapan iti wagas iti panagsubli ni Cristo kasta met iti kasasaad ti natay ket napateg unay tapno saantayo a maallilaw?`