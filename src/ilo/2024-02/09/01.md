---
title:  Ti Pamuon ti Gobierno ti Dios
date:   25/05/2024
---

### Basaen Agpaay iti Adal ita a Lawas
Apo. 14:6–12; Ecles. 12:13, 14; Prov. 28:9; Dan. 7:25.

> <p>Paset a Maiyulo</p>
> “Ket nacapungtot daydi dragon idi babai, ket napanna ginubat ti natda iti capuonanna, a mangsalimetmet cadagiti bilbilin ti Dios ken addaanda ti pammanecnec ni Jesus” (Apocalipsis 12:17).

Babaen ti nainget a panagadal iti Biblia, naawatan dagiti Adventista ti kinapateg ti linteg idiay Kasasantoan a Disso ti nailangitan a santuario. Iti panangkitada iti puso ti linteg ti Dios, natakuatanda pay ti kinapateg ti Sabado, ti maikapat a bilin. Kinapudnona, daytoy a bilin nga ad-adda ngem iti aniaman a sabali, ket nalawag unay a mangilasin iti Dios kas Namarsuatayo, ti pamuon ti amin a pudno a panagdayaw—maysa a tema a nangnangruna a maiyataday kadagiti maudi nga al-aldaw ti pakasaritaan ti daga (kitaen iti Apo. 14:6–12).

Ti panggep ni Satanas manipud idi punganay ket ti pananglapped iti panagdayaw iti Dios babaen ti panangdadaelna iti linteg ti Dios. Ammona a ti panagsalungasing “iti maysa a punto” kaipapananna a “pakabasolan iti amin” (Santiago 2:10); isu a, guyogoyenna dagiti tattao a mangsalungasing iti linteg ti Dios. Kagura ni Satanas ti Sabado agsipud ta ipalagipna kadagiti tattao ti Namarsua ken no kasano iti panagdayaw Kenkuana. Ngem nailanad met dayta iti linteg ti Dios idiay Kasasantoan a Disso ti nailangitan a santuario. Agsipud ta ti linteg ti mangilawlawag iti basol, agingga a sapulen dagiti tattao ti agbalin a matalek iti Dios, ti lintegna ket masapul nga agtultuloy, agraman ti bilin a Sabado.

Ti panggep daytoy nga adal ket tapno ipakitana ti panagsilpu ti santuario, ti linteg ti Dios, ti Sabado, ken ti umay a rigat iti ngatoen ti marka ti animal. Intayo pay sukisoken ti pannakayataday ti Sabado iti maysa panawen-tipanungpalan a kaputotan.

_*Adalen ita a lawas, naibatay kadagiti kapitulo 25–27 iti The Great Controversy, tapno maisagana nga agpaay ti Sabado, Hunyo 1._