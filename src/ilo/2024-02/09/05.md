---
title:  Ti Marka ti Animal
date:   29/05/2024
---

`Basaen ti Apocalipsis 12:12, 17 ken Apocalipsis 13:7. Kasano nga iparangarang dagitoy a teksto ti pungtot ni Satanas? Apay a ti diablo ket kasta unay ti ungetna kadagiti tattao ti Dios iti panawen-ti-panungpalan?`

Ti Apocalipsis 12 ibaskagna ti nailangitan a dangadang iti nagbaetan ni Cristo ken ni Satanas iti unos ti pakasaritaan ti lubong. Agngudo dayta iti maudi a panangduprak ni Satanas kadagiti tattao ti Dios. Ti Apocalipsis 13 iyammona dagiti dua a kakadua ti dragon, ti animal manipud ti baybay ken ti animal manipud ti daga. Dagitoy dua a pannakabalin ket tumiponda kenkuana iti panangaramid iti gubat kadagiti tattao ti Dios.

`Basaen ti Apocalipsis 13:4, 8, 12, 15 ken Apocalipsis 14:7, 9–11. (Kitaen pay ti Apo. 15:4; Apo. 16:2; Apo. 19:20; Apo. 20:4; Apo. 22:9.) Ania a maysa a kangrunaan a tema ti agparparang kadagitoy a bersikulo?`

Paliiwen ti nagdumaan. Mabalin a dagiti tattao ket agdaydayawda iti Namarsua wenno agdaydayawda iti maysa a banag a sabali. Ti Namarsua ket maikari iti panagdaydayaw (Apo. 5:9). Ti panagbinnusor iti nagbaetan ni Cristo ken ni Satanas ket nangrugi idiay langit maipapan iti panagdaydayaw: “Agpangatoacto iti rabaw ti cangatoan dagiti ululep; ipadpadconto ti bagic ken Cangatoan” (Isa. 14:14). Ni Satanas ket kayatna ti dayaw a kukua laeng ti Namarsua. Segun ti Apocalipsis 13, isu ket agballigi babaen ti ar-aramid ti animal ti daga (Apo. 13:4).

Ti panangidilig iti Daniel 7 ipakitana a daytoy nga animal ti daga ket isu met laeng ti bassit a sara a “panunutennanto a balbaliwan dagiti pannawen ken linteg” ken watwatenna ti turay iti 1,260 a naimpadtoan nga “al-aldaw,” dayta ket, iti 1,260 a tawtawen (Dan. 7:25; idilig iti Apo. 13:5; kitaen ti adal 6). Ti laeng paset ti linteg ti Dios a Sangapulo a Bilbilin a mangtratar iti panawen ket ti maikapat a bilin. Daytoy nga iglesia ket ginandatna a baliwan ti aldaw a panagdaydayaw manipud Sabado, ti maikapito nga aldaw, iti Domingo, ti umuna nga aldaw ti lawas.

Iti panangsapul ti maysa a naidagaan a pannakabalin a baliwan ti aldaw a panagdaydayaw, ti maikapito nga aldaw a Sabado, nga isu nga inted a Mismo ti Dios a kas maysa a tanda iti Turayna (Exo. 31:13; Eze. 20:12, 20), ket maysa a gandat a panangagaw iti nadiosan a turay iti kangrunan a tukad. Daytoy a ponto ngarud ti sentro ti maudi a dangadang maipapan iti pudno ken saan a pudno a panagdaydayaw.

Itoy a gapu, ti Apocalipsis ilasinna dagiti tattao nga isu a matalek iti Dios a dagidiay a “mangsalimetmet cadagiti bilbilin ti Dios” (Apo. 12:17; Apo. 14:12). Daytoy ket iramanna ti maikapito nga aldaw ti Sabado, saan a Domingo. Dagidiay a mangtukiad iti maudi nga ayab dagiti tallo nga angel nga agdaydayaw iti Dios iti nasantoan nga aldawna (Isa. 58:13) ken agdaydayaw iti animal iti suppiat nga aldaw a panaginanana, ti Domingo, ket awatenna ti marka ti animal (kitaen ti Adal 11).