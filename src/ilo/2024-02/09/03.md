---
title:  Ti Kinaagnanayon ti Linteg ti Dios
date:   27/05/2024
---

`Basaen ti Mateo 5:17, 18; Salmo 111:7, 8; Eclesiastes 12:13, 14; 1 Juan 5:3; ken Proverbio 28:9. Ania ti isuro dagitoy a teksto ti Biblia maipapan ti pannakaikayamet ti Cristiano iti linteg?`

Suroten dagiti Adventista Del Septimo Dia ti addang dagiti Protestante a Repormador a nangitandudo iti kinasanto ti linteg ti Dios. Paliiwenyo daytoy nabileg a pammasingked ni John Wesley: “Ti alagaden wenno naseremonian a linteg nga inted ni Moises kadagiti annak ti Israel, a naglaon iti amin a bilin ken ordinansa a mainaig kadagiti daan a datdaton ken servicio iti templo, pudno nga immay ti Apotayo a dadaelen, a pasardengen ken mamimpinsan a punasen. . . . Ngem ti namoralan a linteg, a linaon ti Sangapulo a Bilin, ken impatungpal dagiti mammadto, saanna nga inikkat. Saan a panggep ti yaayna a mangwaswas iti aniaman a paset daytoy. Daytoy ket maysa a linteg a pulos a di madadael, nga isu nga ‘agtakder a sititibker a kas matalek a saksi idiay langit’. . . . Masapul nga agtalinaed a maipakat ti tunggal paset daytoy a linteg, iti amin a sangkataoan, ken iti amin a panpanawen; saan nga agpannuray uray iti panawen wenno lugar, wenno aniaman a sabali pay a paspasamak a mabalin nga agbaliw, ngem iti kababalin ti Dios ken ti kababalin ti tao, ken ti di agbaliw a panagkayamet iti maysa ken maysa.”—Upon Our Lord’s Sermon On The Mount, Discourse V, John Wesley’s Sermons: An Anthology (Nashville, TN: Abington Press, 1991), pp. 208, 209.

`Idilig ti Exodo 34:5–7 iti Roma 7:11, 12; Salmo 19:7–11; Salmo 89:14; ken Salmo 119:142, 172. Ania ti ibaga dagitoy a bersikulo kadatayo maipapan ti panagnaig ti linteg ti Dios ken ti kababalin ti Dios?`

Idinto ta ti linteg ti Dios ket maysa a nakaisuratan ti kababalinna, ti pamuon ti tronona, ken ti pakaibatayan ti moralidad ti sangkataoan, kagura ni Satanas dayta. “Awan ti di makakita a no ti naidagaan a santuario isut’ anniniwan wen no ladawan ti nailangitan, ti linteg a naidulin iti uneg ti lakasa ditoy rabaw ti daga isut’ apagisu a katukad ti linteg iti uneg ti lakasa sadi langit; ket ti panangawat iti kinapudno maipapan iti nailangitan a santuario ramanenna ti panangbigbig kadagiti kiddawen ti linteg ti Dios, ken ti panagngilin iti Sabado nga ibilin ti maikapat a bilin. Daytoy iti palimed daydi napait ken napinget nga ibubusor iti natunos a pannakailawlawag dagiti Sursurat a nangipalgak iti panagministro ni Cristo idiay nailangitan a santuario.”—Ellen G. White, The Great Controversy, p. 435.

`Ania dagiti rason nga ited dagiti tattao a mangirikiar a saantayon nga obligado a mangsalimetmet iti Sangapulo a Bilbilin? Ania ngata iti napaypayso nga adda iti likudan dayta?`