---
title:  Adalen Pay
date:   31/05/2024
---

“Iti kaawan ti pammaneknek ti Biblia a manganamung kadakuada, adu dagiti di nautuyan a nangipapilit iti razon—a linipatanda a ti kasta met laeng a razon ti naaramat idi a naibusor ken Cristo ken kadagidi apostolna: “Apay ngarud a dagiti naindaklan a tattaotayo dida maawatan daytoy a banag maipapan iti Sabado? Bassit laeng dagiti mamati iti patpatienyo. Saan a mabalin a dakayo ti nalinteg, ket amin a mamasirib a tao ditoy lubong isudat’ bumiddut.’

“Tapno masungbatan dagiti kasta nga argumento, ti laeng masapul isu ti panangaramat kadagiti sursuro dagiti Sursurat ken ti pakasaritaan ti inararamid ti Apo kadagidi tattaona kadagiti amin a panawen.

“Ngem dagiti Cristiano kadagidi napalabas a kapkaputotan sinalsalimetmetanda ti Domingo, nga impagpagarupda nga iti panagngilinda iti dayta nga aldaw nginilngilinda ti Aldaw a Panaginana iti Biblia; ket uray ita adda pudno a Cristiano iti tunggal iglesia, saan a mailaksid ti Iglesia Romana, a mamati a sipapasnek a ti Domingo isu ti Aldaw a Panaginana nga intuding ti Dios. Ti Dios awatenna ti napasnekan a panggepda ken ti kinapudnoda iti sangoananna. Ngem inton ti linteg ipapilitnan ti pannakangilin ti Domingo, ket ti lubong malawlawagan iti pudno maipapan iti pagrebbengan iti Sabado iti dayta sinoman a mangsalungasing iti bilin ti Dios, tapno tungpalenna ti bilin a saan nangatngato ti turayna ngem ti Roma, padayawannanto babaen ti kasta nga aramid ti kinapapa iti ngatoen ti Dios. Daydayawenna ti Roma, ken ti turay a mangipapilit iti pasdek nga impasdek ti Roma. Isut’ agrukrukbab iti animal ken iti ladawanna. Idinto di panangawat dagiti tattao iti aldaw a panaginana a kinuna ti Dios a tanda ti turayna ket sada dayawen iti lugarna daydiay pinili ti Roma a pakabigbigan iti turayna, babaen iti dayta nga aramid arakupendanto ti tanda ti isusurot iti Roma— “ti marca ti animal.” Ket aginggat’ mailawlawag a kastoy daytoy a banag iti sangoanan dagiti tattao, ket maipasango ti panangpilida kadagiti bilbilin ti Dios wenno dagiti bilbilin dagiti tao, isunton ti panangawat dagidiay nga agtuloy nga agsalungasing, iti “marca ti animal.’ ”—Ellen G. White, The Great Controversy, pp. 455, 449.

**Salsaludsod a pagiinnadalan**:

`Ti lubong ket napartak unay iti panagbalbaliwna. Apay a masapul a kanayon a nasiputtayo tapno dagiti paspasamak iti maudi nga aldaw ket dinatayo matiliw a di nakasagana?`

`Kasano a ti maysa a pannakaawat iti panangokom ken ti linteg ti Dios ket maitunos iti kinapudno a naisalakantayo babaen ti parabur laeng?`

`Ania dagiti wagas a mabalinmo iti agsaksi kadagidiay a di makaawat iti kinapateg ti pudno a Sabado ken napasnek a mangsalsalimetmet iti Domingo, ti umuna nga aldaw ti lawas?`

`Ania dagiti peggad nga agur-uray iti panagtipon ti pannakabalin ti iglesia ken estado? Kasano kas Cristiano ti pannakinaigtayo iti gobierno?`