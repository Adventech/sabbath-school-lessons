---
title:  Ti Santuario ken ti Linteg
date:   26/05/2024
---

`Basaen ti Apocalipsis 11:19; Exodo 25:16; Exodo 31:18; ken Apocalipsis 12:17. Ania ti ipakita dagitoy a bersikulo nga adda iti Lakasa ti Tulag idiay Kasasantoan a Disso ti santuario?`

Ti Aldaw ti Pannakaabbong ket maysa nga aldaw ti panangokom. Amin nga Israel ket nabilin a makipaset iti daytoy a pasamak babaen iti panagbabawi, panangsukimat kararrua, ken panangliklik iti amin a trabaho (kitaen ti Lev. 23:29–31). Iti daytoy laeng nga aldaw a ti nangato a padi ket sumrek iti Kasasantoan a Disso a mangaramid ti pannakaabbong ti basol. Idiay, iti kauunggan a silid ti santuario, ket adda ti Lakasa ti Tulag. Iti uneg ti Lakasa ket ti Sangapulo a Bilbilin a linteg ti Dios, naisurat iti taptapi ti bato. Ti nabalitokan a kalub ti lakasa ket nanaganan iti tugaw ti kaasi, nga idiay a maiwarsi ti dara a mangdalus iti santuario manipud basol. Ti kaadda ti Dios ket maipaduyakyak iti dayag ti Shekinah iti ngatoen ti tugaw ti kaasi. Tunggal sakripicio a maidaton ket iparangarangna ti kaasi ti Dios kadagiti managbasol a tattao, ngem iti Aldaw ti Pannakaabbong ipakitana a ti basol ket malagip agingga iti aldaw ti panangokom (Heb. 10:3) ket dayta ket napaypayso laeng a maikkat babaen ti pammati iti dara ni Cristo a mangdalus iti basol (1 Ped. 1:18, 19). Idiay, iti kaadda ti Dios, ti asi ken hustisya ket napintas unay ti panagtiponda.

Iti ikikita iti nailangitan a santuario, ni apostol Juan nakitana ti “nalucatan . . . templo ti Dios” ken ti “lacasa daydi tulagna” a naiparangarang (Apo. 11:19). Ti The Great Controversy inayonna daytoy a sasao: “Idiay uneg ti kasasantoan a disso, idiay santuario sadi langit, adda a naidulin a sitatalged ti linteg ti Dios—daydi linteg nga insao ti Dios met laeng iti tengnga dagiti dulloog idiay Sinai, ken insurat ti ramayna met laeng kadagiti nadalumpinas a bato. Ti linteg ti Dios idiay santuario sadi langit isut’ dakkel nga orihinal wenno pagwadan, ket dagiti bilin a naisurat kadagiti nadalumpinas a bato, a nailanad kadagiti lima a libro ni Moises, isudat’ di agbiddut a katuladna. Dagidiay a nakatukod itoy napateg a punto naiturongda a nakakita iti di agbalbaliw a kababalin ti linteg ti Dios.”—Ellen G. White, The Great Controversy, p. 434.

Kabayatan a dagiti immuna a mamati nga Adventista inadalda ti sursuro ti Biblia maipapan ti santuario, naammoanda ti kinapateg ti linteg ti Dios ken ti Sabado idiay puso ti linteg ti Dios. Inrasonda a no ti linteg ti Dios ket nailadawan idiay Lakasa ti Tulag idiay nailangitan a santuario, dayta ket sigurado a saan a napunas idiay kruz.

`Panunoten maipapan ti Sabado, nga isu nga, iti sangaribo a milya kada oras, umay kadatayo iti tunggal lawas, ken awan mailaksid. Ania koma ti ibaga dayta kadatayo maipapan ti kinapateg ti doktrina ti panamarsua? Ania pay a dadduma a doktrina ti addaan iti kasta a napigsa unay, ken maulit-ulit a palagip?`