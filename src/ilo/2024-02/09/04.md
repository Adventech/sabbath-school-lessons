---
title:  Ti Sabado ken ti Linteg
date:   28/05/2024
---

`Basaen ti Apocalipsis 14:6, 7; Apocalipsis 4:11; Genesis 2:1–3; ken Exodo 20:8–11. Ania iti panagkakayamet ti Panamarsua, ti Sabado, ken ti linteg ti Dios?`

Sarsaritaen ti panamarsua ti pategtayo iti imatang ti Dios. Saantayo nga agmaymaysa iti uniberso—sangkapirit ti nailangitan a tapok—ken saantayo met a karkarna. Iti sabali a pannao, ti gagangay a buya ti sientipiko a nagtaudan ti biag, nga isu a pinidut ti midya a warnakan ken pagaammo a kultura, ket mangiparang iti panangkita iti nagtaudantayo nga iti amin a pamay-an ket saan a maitunos iti nailanad iti Biblia.

Addatayo ditoy agsipud ta pinarsuanatayo ni Jesus. Ket Isu maikari iti panagdayawtayo saan laeng a gapu ta pinarsuanatayo no di pay ket gapu ta sinubbotnatayo. Ti Panamarsua ken Pannubbot ket adda iti puso ti amin a pudno a panagdaydayaw. Gapuna, ti Sabado ket napateg tapno maawatan ti plano ti pannakaisalakan. Ti Sabado saritaenna ti panangaywan ti Namarsua ken ayat ti Mannubbot.

Iti panaggibus ti lawas ti Panamarsua, naginana ti Dios iti kinapintas ken kinatan-ok ti lubong nga inaramidna. Naginana met kas maysa a pagwadan kadatayo. Ti Sabado ket linawas a panagsardeng a mangidaydayaw ti Maysa a nangaramid kadatayo. Kabayatan ti panagdaydayawtayo iti Aldaw a Panaginana, luktantayo dagiti pusotayo tapno awaten ti naisangsangayan a bendicion nga inkabilna iti dayta nga aldaw ken saan a naikabil kadagiti sabsabali nga aldaw.

Ti Sabado ket itudonatayo iti maysa a Namarsua a nangayat kadatayo iti kasta unay tapno baybay-annatayo idi naiyanudtayo manipud iti panggepna nga agpaay kadatayo. Ti Sabado ket agnanayon a simbolo ti panaginanatayo Kenkuana. Daytoy ket naisangsangayan a pagilasinan ti kinapudno iti Namarsua (Eze. 20:12, 20). Simbolo dayta ti panaginana, saan nga aramid; ti parabur, saan a ti ligalismo; ti pammatalged, saan a ti pannakababalaw; ti panagpannuray iti Dios nga agpaay iti pannakaisalakan, ken saan nga iti bagitayo. Ti pudno a panaginana iti Sabado ket ti panaginana ti parabur kadagiti naayat a takiag ti Maysa nga Isu a namarsua kadatayo, ti Maysa a nangsubbot kadatayo, ken ti Maysa nga umay manen nga agpaay kadatayo.

Ti mensahe ti Apocalipsis 14, ti mensahe ti Dios iti panawen-ti-panungpalan nga agpaay iti lubong, ket ay-ayabanna dagiti tattao nga aginana iti ayat ken panangaywanna iti tunggal Sabado. Ay-ayabannatayo a manglagip iti Maysa nga Isu a namarsua kadatayo ken ited Kenkuana ti dayag. Ti panangsalimetmet iti Sabado ket maysa met a mangisilpo iti nagbaetan ti kinaan-anay ti Eden ken ti dayag ti baro a langlangit ken ti baro a daga nga umay. Ipalagipna kadatayo nga addanto aldaw a maisubli dagiti kinadayag ti Eden.

`Kaaduan kadagiti Adventista Del Septimo Dia ket sinangoda iti pammabasol a kinaligalista, ket dayta a pammabasol ket kadawyan a nainaig iti panangsalimetmettayo iti Sabado. Pagiinnadalan ti Sabado kas simbolo ti pannakasubbot ken kinalinteg babaen ti pammati. Apay a ti panagtulnog iti bilin ti Dios nga aginana ti mangiturong kadagiti tattao a mangipagarup a padpadasentayo a tartrabahoen ti dalantayo a mapan langit?`