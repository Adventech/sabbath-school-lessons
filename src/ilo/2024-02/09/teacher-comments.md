---
title:  Komentaryo dagiti mannursuro
date:   31/05/2024
---

### Paset I: Pakabuklan

Kangrunaan a Teksto: Apocalipsis 12:17

Sentro ti Adal: Ecles. 12:13, 14; Prov. 28:9; Dan. 7:25; Isa. 51:7, 8; Apo. 13:15–17; Apo. 12:17; Apo. 14:6–12.

**Panangyammo**: Dagiti tema ti Biblia iti dakkel a panagbinnusor ken ti nailangitan a santuario ket di mapagsina a nailaga iti tema ti linteg ti Dios ken ti Sabadona, nga isu a nairaman iti Lintegna. Kinaagpaysoanna, ti dakkel a panagbinnusor nangrugi iti kamali a pammabasol ni Lucifer a maibusor iti kababalin ti Dios, iti Lintegna, ken dagiti principio ti gobiernona. Ti immalsa nga angel insingasingna nga agbukbukodtayo a nabiag ken naan-anay a makabael a mangilawlawag iti kaipapanan ti biag iti bukodtayo a balikas ken mabalin sukogentayo ti pannakikayamettayo ken ti kagimongan iti wagas a kayattayo. Kamaudiananna, daytoy natabbaawan a proposisyon ket buklen ti nalawag a tarigagay a mangilaksid iti Dios manipud kadagiti biagtayo, manipud kadagiti panagkakayamettayo, ken uray pay iti uniberso. Gapu itoy, ti panangipappapilittayo iti linteg ti Dios ket saan a maysa a banag a ligalismo wenno pannakaisalakan babaen kadagiti ar-aramid no di ket idinto a ti linteg ti Dios ket isu iti pakakitaan ti kababalinna, ti linteg ket agtakder idiay bugas ti dakkel a panagbinnusor a mismo.

Ti panangikalintegan iti linteg ti Dios ket panangikalintegan iti kababalin ti Dios ken ti kasasaadna a kas Namarsua ken nainkalintegan nga Ari ti uniberso, a naipatugaw iti trono idiay nailangitan a santuario. Iti panangitandudo iti linteg ti Dios ket kaipapananna a maawatantayo a ti Dios ket Isu laeng ti gubuayan ti nalinteg a pagrukodan ken ti kaipapanan ti biag. Iti panangbaybay-a iti Dios ken dagiti principio ti biag ket mangidalan iti gusoguso ken agnanayon a patay. Gapu itoy, ti Adventista Del Septimo Dia iwaragawagda dagiti sumaganad a kinapudno ti Biblia:

* Ti di-agbalbaliw a linteg ti Dios,
* Ti Sabado a kas tanda ti Kinamanagparsua ken Kinaari ti Dios,
* Ti nailangitan a santuario a kas tugaw ti gobierno ti Dios ken ti pannakaisalakan iti uniberso,
* Ti tignay ti Adventista a kas natda nga iglesia, naayaban a mangiwaragawag iti maudi nga ayab ti Dios iti sangkataoan tapno agsubli iti pagarianna.

Ti sentro ti misyon ti Iglesia Adventista Del Septimo Dia ket dagiti damag dagiti tallo nga angel iti Apocalipsis 14. Dagitoy a damdamag ket ipakitada a ti dakkel a panagbinnusor ket maysa a pili iti nagbaetan ti dua nga agduma ken aggidiat a principio: ti diablo, nga isu a mangiturong iti pannakadadael; ken ti Dios nga isu a mangiturong iti biag.

**Dagiti Tema ti Liksion**: Ti adal ita a lawas ket ipaganetgetna dagiti uppat a kangrunaan a tema:

* Ti linteg ti Dios, nga isu a mangiraman iti Sabado, ket agnanayon ken di agbalbaliw agsipud ta dayta ket itakderanna ti biag, kababalin ti Dios, kasasaadna a kas Namarsua ken Ari ti uniberso, ken dagiti principiona iti biag ken pannakikayamet.

* Ti nailangitan a santuario ket isu ti tugaw ti gobierno ti Dios ken ti panangisalakanna.

* Ti dakkel a panagbinnusor ket nangrugi agsipud iti tarigagay ni Lucifer a mangagaw iti kasasaad ken turay ti Dios.

* Iti panagturong iti pagpatinggaan ti dakkel a panagbinnusor ditoy daga, ti Dios inayaban ken impasdekna ti natda nga iglesiana. Ti Dios imbaunna daytoy natda nga iglesia a mangiwaragawag iti maudi nga ayabna iti asi iti sangkataoan, nga aw-awisenna ida a mangarakup Kenkuana a kas Namarsua, Mangisalakan, ken Apoda, nga isu laeng ti Gubuayan ken dalan ti biag.

### Paset II: Komentaryo

**Ti KinaCristiano ken ti Linteg ti Dios**

Adu dagiti Cristiano nga addaan iti aglalaok a rikrikna maipapan iti linteg ti Dios. Iti sabali a bangir, umanamongda amin a ti linteg ti Dios ket naimbag ken nasken, iti agduduma a tukad. Uray pay ni Martin Luther, nga isu nga adu a Protestante ti mangibaga nga addaan iti negatibo a panangkita iti linteg ti Dios ket intalagana iti maysa a napateg a paset iti Dakkel a Katekismona (Large Catechism) a nagkomento iti kinapateg ti linteg ti Dios agpaay iti biag ti Cristiano. Iti pangyuna iti Dakkel a Katekismo, ni Luther impudnona a tunggal mabalin ket iyeb-ebkasna ti Sangapulo a Bilbilin, a kadua iti Kararag ti Apo, ti Patpatien, ken ti Salmo.

Iti sabali a bangir, iti amin a pakasaritaan, dagiti Cristiano ket nakasarakda kadagiti rason ken wagas, saan laeng a tapno pakapuyen ti kinapateg ti linteg ti Dios, no di pay ket tapno balbaliwan dayta. Idi nagkauna a panawen ken edad media, dagiti teolohiyan ket nasarakanda a nalaka laeng a baliwan ti Sabado. Apay? Kas iti kasasaad ti santuario, ti pananginayon iti dualism ken ti panangkita ti lubong iti pilosopia ti Griego ti nangaramid a mabalin iti panangpasardeng iti Sabado. No, segun iti pilosopia ti Griego, ti nailangitan a gunglo ket awan espasiona, ti kaadda ti maysa a litiral a santuario a nangokopar iti espasio idiay langit ket awan kaipapananna. Ti yuuli ni Jesus idiay langit iti maysa a litiral, nangkarga-iti-espasio, a material a bagi ti tao ket saan met a maawat iti pilosopia ti Griego.

Kasta met, no ti nailangitan a gunglo ket awan tiempona, ti litiral a Sabado, kas nasantoan a tiempo ket saan a maiyataday iti Dios ken iti relihiyon. Nupay kasta, ti Sabado ket nalawag unay a tema idiay Biblia tapno punasen laeng. Gapu itoy, adu kadagiti nagkauna ken Edad Media a Cristiano ket impakatda iti Biblia ti allegorical-interpretative a wagas ti panangipatarus, ti laeng wagas a nangpalubos kadakuada a mangikappia iti panangkita ti lubong ti Griego ken ti naibatay iti Biblia. Segun iti daytoy a wagas, ti kapapatgan a kaipapanan ti maysa a sursuro ti Biblia ket saan a litiral, no di ket naespirituan, nailangitan, awanan tiempo a kaipapanan. Iti kasta, dinagdagupda a dagiti Cristano ket dida kasapulan a rambaken ti litiral a Sabado. No di ket, mabalinda a sukatan iti maysa a naespiritualan a kaipapanan, kas iti maysa a narikut, agnanayon a panaginana iti Dios. Di ngarud pagsiddaawan a dagiti Cristiano ket dida inikkan ti naisangsangayan a panangikaso ti linteg ti Dios idi edad media.

Dagiti Repormador a Protestante ket balbaliwanda daytoy nga ayos babaen iti panagsubli iti maysa a grammatical, wenno litiral, a panangbasa iti Biblia. Gapu itoy, dagiti Repormador inikkanda ti napateg [prominente] a paset ti Sangapulo a Bilbilin iti biag ti Cristiano ken uray pay iti lugar ti katekismo. Nupay kasta, uray pay kadagitoy a dokdokomento, ti linteg ti Dios ket naawat a kas bassit laeng ti turayna. Kas pangarigan, adu laeng a parapo kalpasan iti panangipaganetget iti kinapateg ti Sangapulo a Bilbilin nga agpaay iti biag ti Cristiano, ni Luther nangaramid iti maysa a komentaryo maipapan ti bilin ti Sabado. Ti Dakkel a Katekismo (Large Catechism) ni Luther ket dagdagupenna a ti Sabado ket maysa nga ordinansa ti Daan a Testamento ken saanna a pakaseknan dagiti Cristiano, nga isu a nawayawayaan manipud iti dayta babaen ken Cristo. Iti laksid ti repormasyon iti teolohiya nga isingsingasingna, ni Luther ket saan a mamimpinsan a makawayawaya manipud iti guyod dagiti napilosopiaan a pagpagarup dagiti Griego ken ti tradisyonal a wagas ti panagpanpanunot ti Cristiano.

Iti panpanawen ti kapatadan, ti dispensationalism ket nakasarak iti sabali pay a pambar wenno wagas a panangpakapuy iti kinapateg ti linteg ti Dios agpaay kadagiti Cristiano. Ti pamuon a sursuro ti dispensationalism ket ti pakasaritaan ti pannakaisalakan ket nabingbingay kadagiti adu a dispensasyon wenno panpanawen. Nupay kasta, daytoy a panamagsesegkay ket saan laeng a panangbingbingay iti pakasaritaan ti pannakaisalakan. No di ket, iti tunggal maysa kadagitoy a dispensasyon [panawen], ti Dios ket mangipasdek iti maysa a matudtudo a tulag iti maysa a matudtudo a bunggoy dagiti tattao, a nangted kadakuada iti maysa a naisalsalumina a paltiing ken maysa a naiduma a pagrebbengan manipud iti maysa a nakitulag iti Dios idi. Maysa kadagiti dispensasyon, ti linteg a mangsaklaw iti panawen manipud Sinai agingga iti ipapatay ni Jesus, ket makita babaen ti tulag ken ti linteg a naiparangarang idiay Sinai. Dagiti dispensationalist panunotenda a ti linteg ket naiparangarang wenno “nainayon” laeng iti Israel ket saan a kadagiti sabsabali a tattao sakbay ti Sinai wenno kalpasan ni Cristo. Gapu itoy, ti linteg ti Dios ken ti Sabado ket saan a maiyataday kadagiti Cristiano.

Amin dagitoy a wagas a panangpakapuy wenno panangpukaw iti linteg ti Dios ket iti ud-udina mangiturong iti pannakaipasdek ti marka ti animal, maysa a panangsukat iti linteg ti Dios iti linteg ti tao wenno dinidemonio a linlinteg, uray pay iti balabala ti kinacristiano. Gapuna, ti Sabado ket masukatanto iti maysa a saan a husto a Sabado. Ti marka ti animal ket apagisu unay nga itakderanna ti damo a gandat ken panggep ni Satanas iti dakkel a panagbinnusor: ti panangtukiad iti otoridad ti Dios ken iti lintegna ken tapno sukatan ida iti bukod nga otoridad ken linteg ni Satanas. Dagiti Adventista Del Septimo Dia patienda a dinutokan ti Dios ida a mangiwaragawag kadagiti damdamag dagiti tallo nga angel, nga isu a mangayab kadagiti tattao nga agsubli iti pagarian ti Dios; nga awaten ken itandudo ti Lintegna; a tukiaden ti marka ni Satanas ken otoridad ti pannakabalin ti animalna; ken tapno tumipon iti natda a tattao ti Dios iti panawen-ti-panungpalan, nga isu a mangur-uray iti asidegen a panagsubli ni Cristo (Apo. 14:6–12). Gapu itoy, dagiti Adventista Del Septimo Dia ket inramanda ti maysa a kangrunaan a patpatien iti Linteg ti Dios:

“Dagiti naindaklan a principio ti linteg ti Dios ket nailagum iti Sangapulo a Bilbilin ken naipakitada iti biag ni Cristo. Iyebkasda ti ayat, pagayatan, ken panggep ti Dios maipapan iti kababalin ken panagkakayamet dagiti tattao ken maiparbengda kadagiti amin a tattao iti tunggal panawen. Dagitoy a bilbilin ti nakaibatayan ti tulag ti Dios kadagiti tattaona ken ti pagrukodan iti panangokom ti Dios. Babaen ti ahensya ti Espiritu Santo, itudoda ti basol ken riingenda ti rikna ti panagkasapulan iti maysa a Mangisalakan. Ti pannakaisalakan ket gapu amin iti parabur ken saan nga aramid, ket ti bungana ket panagtulnog kadagiti Bilbilin. Daytoy a panagtulnog patanorenna ti Nacristianoan a kababalin ken agbanag iti pannakarikna iti pagimbagan. Dayta ket pammaneknek iti panagayattayo iti Apo ken pakaseknantayo kadagiti padatayo a tao. Ti panagtulnog ti pammati ket mangipaduyakyak iti pannakabalin ni Cristo a mangbalbaliw kadagiti biag, ket iti kasta ngarud papigsaenna ti panagsaksi ti Cristiano.”—Fundamental Belief 19, “The Law of God,” https://www.adventist.org/the-law-of-god.

Daytoy kangrunaan a patpatien ipaganetgetna dagiti dua a nasken a paset ti linteg ti Dios. Umuna, ti linteg ti Dios ket isu ti pakakitaan iti kababalin ti Dios ken dagiti principio ti pagarianna (kitaen ti Sal. 89:14). Iti kasta, ti linteg ket masarakan iti mismo a puso ti nailangitan a santuario, idiay lakasa ti tulag idiay Kasasantoan a Disso (Apo. 11:19). Gapu itoy, ti linteg ti Dios ket agnanayon ken maipakat iti amin a tattao iti amin a panpanawen. Agsipud ta ti Dios, ti kasasaadna, ti kababalinna ket saan nga agbalbaliw, ti lintegna ket saan a pulos a nabaliwan; ni Jesu-Cristo a mismo impakdaarna a saan nga immay tapno balbaliwanna ti linteg no di ket tapno tungpalen dayta (Mat. 5:17–19); ken saan a pulos a nangted iti aniaman nga otoridad iti siasinoman kadagiti tattaona, iti aniaman a panawen ti pakasaritaan, tapno pakapuyen wenno baliwan ti Lintegna, kas sibubukel wenno uray pasetna laeng!

Maikadua, ti linteg ti Dios ket isu ti pakakitaan iti kababalin ti ayat ken kinalinteg ti Dios, nga isu a naipaduyakyak kadagiti principio ti pagarianna. Segun ken Pablo, ti “ayat isu ti pacatungpalan ti linteg” (Rom. 13:10). Gapu itoy, ti linteg ket saan a mabalin nga ikabil a maisuppiat iti evangelio wenno iti pannakaisalakan. Ti linteg ket saan a kabusor, saan a kabusor idi, ken saan nga agbalin a kabusor. Ti kabusortayo ket ti basol ken ti diablo. Ti linteg ti Dios ket “nasantoan, ket ti bilin nasantoan, nalinteg, ken naimbag” (Rom. 7:12). Ti pannakaisalakan ket babaen ti parabur ti Dios, naawat ken naipaay babaen ti pammati. Nupay kasta, ti pannakaisalakan ket trabaho ti Espiritu Santo, nga isu a ti pontiriana ket mangisubli kadatayo iti sigud a kasasaadtayo a kas annak ti Dios, nga isu a naan-anay a mangipaduyakyak iti ayat ken kinalintegna.

### Paset III: Panangipakat iti Biag

1\. No addaka iti pagilian a saan a Cristiano, kasano a maawatan ti lokal a relihion ti kapanunotan ti linteg, nangnangruna ti nadiosan a linteg? Kasano a mailawlawagmo ti linteg ti Dios kadagiti gagayyemmo iti lawag ti lokal a kulturam? No agnanaedka iti pagilian a Cristiano, kasano ti pannakinaig dagiti Cristiano iti linteg ti Dios iti pagilianyo? Kasano ti panangibingaymo kadakuada iti mensahe dagiti Adventista a linteg ti Dios?

` `

2\. Iti kaaduan kadagiti Nacristianoan a pagpagilian ita nga aldaw, mabalintayo a pagdidibatyan ti maipapan iti Domingo kontra Sabado a kas agdama a nasantoan nga aldaw. Ngem kasano ngay no agbibiagka iti maysa a saan a Cristiano a pagilian? Kasano iti panangilawlawagmo kadagiti gagayyemmo iti kinapudno maipapan ti Sabado ken ti dakkel a panagbinnusor? Kasano pay ti panangilawlawagmo maipapan iti marka ti animal iti lawag ti saan Cristiano?

` `

3\. Pagdiligen ti naseremoniaan ken ti namoralan a linteg. Ania ti agpadaanda ken ania ti nagdumaanda? Ania ti iparangarang ti tunggal maysa kadagitoy maipapan iti Dios? Kasano a ti tunggal maysa kadagitoy ket mainaig ken Jesu-Cristo?

` `