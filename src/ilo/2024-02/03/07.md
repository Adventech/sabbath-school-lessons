---
title:  Adalen Pay
date:   19/04/2024
---

“Isu met laeng nga espiritu ti gura ken suppiat iti kinapudno ti nangguyogoy kadagiti kabusor ti Dios iti amin a panpanawen, ken isu met laeng a kinasiput ken kinapudno ti masapul kadagiti babaunenna. Dagiti sasao ni Cristo kadagiti immuna a disipolos ket maipakatda met kadagiti pasurotna agingga iti panungpalan ti panawen: “Ket ti cunac cadacayo, cunac cadagiti isu-amin: Agsalucagcayo.” Marcos 13:37.”—Ellen G. White, The Great Controversy, pp. 56, 57.

Iti adu a paspaset ti lubong, nangnangruna kadagiti lugar a dagiti tattao ket addaan iti wayawaya a maaddaan iti Biblia, ni Satanas ket nangipaay kadagiti dadduma a pamay-an a mangpakapuy iti impluwensyana. Maysa kadagiti nabertud unay a wagas ket babaen kadagiti nadumaduma a pamay-an a naibatay iti sientipiko wenno uray pay iti kinaiskolar iti Biblia, nga isu a no dadduma dagiti takderda, no maawat, ket mabalin a dadaelenda ti panagtalek iti Sao ti Dios. Kas pangarigan, nupay ti libro ti Daniel ket intedna ti petsa ti pannakaisuratna iti nasurok a 500 a gasut a tawtawen sakbay ni Cristo, ngem adu nga iskolar iti mangpetsa dayta iti tengnga ti maikadua a siglo B.C. Irikiarda a masapul a naisurat dayta iti dayta a panawen; ta no saan ti mammadto ket apagisu ti ibagbagana iti masakbayan, ket saan a mabalin a mapasamak dayta. Iti kasta, irikiarda, ti Daniel ket saan a naisurat iti naibaga a panawen a pannakaisuratna, no di ket kalpasan iti ginasgasut a tawtawen. Daksanggasat, daytoy nga ulbod maipapan iti Biblia ket maysa kadagiti adu a sapsapulen dagiti kabaroanan [moderno] nga iskolar nga ited kadatayo. Ken ad-adda pay a daksanggasat, adu a tattao ti mangawat iti daytoy a biddut agsipud ta, kalpasan ti amin, dagiti iskolar ti Biblia ket isursuroda dayta. Isu a saan a pagsiddaawan a patigmaanannatayo ni Pablo, “Suutenyo amin; salimetmetanyo a sititibker ti naimbag” (1 Tes. 5:21).

**Salsaludsod a pagiinnadalan**:

`Kitaen ti adaw iti adal ti Martes ket kalpasanna kitaen dagiti sumaganad: Kasano iti panangaramat ni Satanas kadagiti umas-asping a wagas ita nga aldaw iti nasikap a panangdadaelna iti pannakabalin ti Sursurat?`

`Ania dagiti kadadakkelan a saripdatayo a maibusor iti saan a husto a panangipatarus iti Sao ti Dios?`

`Ti kangrunaan a gandat ni Satanas iti dakkel a panagbinnusor ti naimbag ken dakes ket tapno dadaelenna ti kababalin ti Dios ken iparangna a kas maysa a naturay unay, saan a naayat ken nasungit. Kasano a gandaten ti kinadakes nga aramiden daytoy ken ania iti sungbat ti Dios kadagiti ulbodna?`

`Ni apostol Pedro pasingkedanna nga “uray ania a padto ti Surat awan ti maidumduma a pannacaipatarusna” (2 Ped. 1:20). Kasano a masiguradotayo a ditay ballikogen ti kaipapanan ti Sursurat a manggun-od iti bukodtayo a pagayatan? Apay ngata a nalaklaka nga aramiden daytoy ngem iti pannakabigbigtayo, ket iti kasta masapul a salaknibantayo dagiti bagbagitayo a maibusor iti daytoy nga aramid? Kasano a masalaknibantayo dagiti bagbagitayo a maibusor iti dayta?`