---
title:  Nataoan a Panagrasrason a Naisina iti Sursurat
date:   17/04/2024
---

Ti Espiritu Santo ket agtartrabaho babaen kadagiti pampanunottayo. Awisennatayo a mangsukimat kadagiti palpalimed ti uniberso. Kas iti mayataday unay a kinuna iti maysa a tao, “Kas Cristiano saantayo a kitaen dagiti utektayo idiay ruangan ti iglesia.” Nupay kasta, ti kinasaririt ti nataoan a panagrasrason laeng ket saanna a kabaelan a takuaten dagiti nadiosan a kinapudno dagiti Sursurat. Ti kinapudno ket saan a maysa a banag ti nataoan a kapanunotan. Dayta ket maysa a banag ti nadiosan a paltiing.

`Basaen ti Proverbio 16:25; Oc-ocom 21:25; ken Isaias 53:6. Ania iti iparangarangda maipapan iti istratehiya ni Satanas a mangallilaw?`

Maysa kadagiti kabebertudan a pangallilaw ti diablo ket ti panangidalanna kadatayo tapno mamati a ti nataoan a panagrasrason, nga awan ti tulong ti Espiritu Santo ken di napakpakaammoan babaen ti Sao ti Dios, ket makaanayen tapno maawatan ti pagayatan ti Dios. Mabalin nga adda iti maysa a dalan a kas la nalinteg kadatayo, wenno iti amin a kultura, ngem mabalin a namimpinsan a biddut kadagiti mata ti Dios.

Sumagmamano a tawtawen iti napalabas, siak ken ti asawak ket nagkeddeng nga umuli idiay kabakiran iti asideg ti hotel a paggigiananmi iti rabii. Kadawyanna a nalaingak kadagiti turturongen ken, kalpasan iti agarup maysa nga oras wenno nasursurok a panagpagnapagna kadagiti nadumaduma a daldalan, nagtalekak unay a masarakanmi ti dalanmi nga agsubli ngem di nagbayag naiyaw-awankami gayamen idiay kabakiran. Ti init lumlumneken, ket madanagannakon unay. Pagyamanan unay, nasabetmi dagiti sumagmamano a dadduma nga agpagpagna nga isu a makaammo iti dalan. Lima a milya gayam iti kaadayomi manipud iti husto a dalan ngem asideg kami iti kalsada. Idinto ta asideg iti nakaiparadaan ti luganda, intanggayada a makilugankami nga agsubli idiay hotelmi. Iti pannakatakuat iti maysa a tao a makaammo iti dalan ken kabaelanna ti mangipan kadakami idiay papananmi ti nangpasayaat iti kasasaadmi.

Ti Dios ket dinatayo pinanawan nga agmaymaysa iti panagpagpagnatayo manipud daga a mapan langit. Ti Espiritu Santo itudonatayo iti nasagradoan a Sursurat a mangidalan kadatayo nga agawid. Ti pudno ken biddut, nalinteg ken biddut, naimbag ken dakes—dagitoy ket mabalin a maawatan laeng a husto iti lawag ti Sao ti Dios. Dayta nga isu a mangsuppiat iti Dios ken iti Saona ket biddut, ket ti biddut ket kankanayon latta a napeggad; dayta a maitunos iti Dios ket pudno ken naimbag. Anian a nagpateg a pagbalinentayo ti Sao ti Dios a maudi a mangikeddeng iti kinapudno ken kinalinteg.

`Apay a ti isip ti tao nga awan ti tulong ti Espiritu Santo ket dina kabaelan a matakuatan iti nadiosan a kinapudno? Pagiinnadalan ti panagkayamet iti nagbaetan ti nataoan a panagrasrason ken iti nadiosan a paltiing. Kasano a ti panagpanunot ket pudno a matulongannatayo a makaawat iti nadiosan a paltiing? Kas pangarigan, kitaen ti Daniel 2, maysa a padto a mangsaklaw iti pakasaritaan ti lubong manipud iti panawen ti Babilonia agingga iti masakbayan. Kasano a ti maysa a padto a kas daytoy ket napigsa unay nga awis iti nataoan a panagpanpanunot?`