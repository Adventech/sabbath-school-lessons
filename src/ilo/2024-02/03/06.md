---
title:  Gubat nga Agpaay iti Isip
date:   18/04/2024
---

`Basaen ti 2 Corinto 4:3–6. Ania ti kayat a saoen ti, “cadacuada ti dios a nailubongan binulsecna dagiti isisip dagiti saan a mamati” (2 Cor. 4:4)? Kasano a nabulsek dagiti matada? Kasano a malukatan dagiti mata?`

Ti sao ti Griego iti “isip” iti daytoy a teksto ket noema. Litiral a ti kayatna a saoen ket ti pannakaawattayo wenno kamkameng ti panunottayo. Ti The SDA Bible Commentary ket mangaramid iti maysa a manglawlawag a sasao maipapan iti daytoy a bersikulo. “Ti gubat iti nagbaetan ni Cristo ken ni Satanas ket maysa a gubat nga agpaay iti isip dagiti tattao. (Rom. 7:23, 25; 12:2; 2 Cor. 3:14, 11:3; Phil. 2:5, 4:7, 8). Ti kangrunaan a trabaho ni Satanas ket tapno bulseken wenno kullaapan dagiti is-isip dagiti tattao. Aramidenna daytoy babaen iti panangigawidna kadakuada manipud iti panagadal iti Sao ti Dios, babaen iti panangriribokna kadagiti pannakabalin ti isip babaen ti panaglablabes ti bagi ken kararrua, babaen iti panangokopar iti isip kadagiti banbanag ti biag, ken babaen iti panangawis iti kinapasindayaw ken panangitan-ok iti bukod a bagi.”—Volume 6, p. 854.

Ti nakurang a pannakaammo iti biang ti napukaw ket saan a gapu ta dida mabalin nga ammoen. Dayta ket gapu ta dida ammoen. Adu dagiti addaan iti amin a gundaway a mangammo iti kinapudno, ngem pinilida a saan a patien dayta, ket ni Satanas binulsekna dagiti matada. Ti pagarian ni Satanas ket maysa a pagarian ti sipnget. Kas inayon ti The SDA Bible Commentary, “Ti evangelio laeng ti wagas a dagiti sinasairo nga ar-aramid ken pangallilaw ni Satanas ket mabalin a maipalgak, ken babaen laeng dayta a dagiti tattao ket mabalinda a makita ti dalan manipud sipnget a mapan iti lawag.”—Vol. 6, p. 854. Ti kababagas ti damag ti Baro a Testamento ket ti biag, ipapatay, ken panagungar ni Jesus. Ni Jesus ket adda iti puso ti evangelio ken Isu ti sentro ti Sursurat. Amin a Sursurat mangpaneknek Kenkuana (Juan 5:39).

`Basaen ti Juan 1:4, 5, 9 ken 14. Kasano iti panangiladawan dagitoy a bersikulo ken Jesus? Paliiwen nangnangruna iti Juan 1:14.`

Idi panawen dagiti immuna a siglo ti Nacristianoan nga iglesia, dagiti mamati iti Baro a Testamento ket namimpinsan a naikomitda ken Cristo nga Isu ti silawda idiay sipnget. Nasubbotda babaen ti paraburna, nabalbaliwan babaen ti pannakabalinna, ken naguyogoyda babaen ti Ayatna. Uray pay ni patay ket dina mabalin a pugsaten ti singgalot ti kinapudnoda ken Cristo. Nabigbigda dagiti pangallilaw ti diablo iti nadayag a lawag ti evangelio. Ni Cristo ket kankanayon latta nga addaan kadagiti lallaki ken babbai nga isu a babaen ti paraburna ket nagtakder a sibibileg nga agpaay iti kinapudnona. Kadagitoy nga immuna a siglo, ti lawag ti ayat, parabur, ken kinapudno ni Cristo nagraniag iti kasipngetan.