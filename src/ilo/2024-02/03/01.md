---
title:  Silaw nga Aglawag iti Kasipngetan
date:   13/04/2024
---

### Basaen Agpaay iti Adal ita a Lawas
Juan 8:44; Prov. 23:23; Aramid 20:27–32; 2 Tes. 2:7–12; Sal. 119:105, 116, 130, 133, 160; Prov. 16:25; 2 Cor. 4:3–6

> <p>Paset a Maiyulo</p>
> “Kinuna ngarud ni Jesus cadacuada: Agian pay iti bassit nga aldaw ti silaw cadacayo: magnacayo ita ta adda pay laeng ti silaw cadacayo tapno dinacay macamacam ti sipnget; ket ti magna iti sipnget saanna nga ammo no adino ti papananna’ ” (Juan 12:35).

Iti maudi a libro ti Biblia, ti Apocalipsis, ti diablo ket nailadawan a kas maysa a dragon ken maysa nga uleg (Apo. 12:9). Isu ket maysa a dragon agsipud ta tarigagayna a dadaelen dagiti tattao ti Dios, ken maysa nga uleg agsipud ta inaramatna ti amin a kinasikapna a mangulbod tapno allilawenna ida. Kadagiti tawtawen kalpasan ti ipapatay ni Cristo, rinibribu dagiti naparparigat, naipisok iti ayan dagiti leon, ken napuoran kadagiti pagpuoran babaen ti imperio ti Roma gapu iti panagmadida nga agdaydayaw kadagiti “didiosda.” Ngem iti sango daytoy nadawel a dusa, adu dagiti nagtalinaed a matalek, ti evangelio nagtuloy a maisaknap, ket ti iglesia dimmakkel.

Kas bungana, binaliwan ni Satanas ti istratehiyana. Adu kadagiti pagano ti nabautisaran nga awan iti nainget a pannakaisuro iti kinapudno ti Biblia. Ti biddut naglayus iti iglesia kabayatan a dagiti pangpangulo ket pinaglaokda ti kinapudno ti Sursurat iti pagaammo a kustomre. Ti maikapat ken maikalima a siglo ket panpanawen ti kompromiso idi dagiti obispo ti iglesia ket inlaokda dagiti ar-aramid ti pagano kadagiti sursuro ti Cristiano.

Ngem uray kadagiti karirigatan a tiempo ti biag, ti Dios ket agtultuloy nga adda kadagiti tattaona. Nasarakanda ni Jesus, “ti dalan, ti pudno ken ti biag” ken, babaen ti pannakabalin ti Espiritu Santo, nagtakderda a natibker, uray pay iti sango ti makalapunos a pannakapilit tapno isukoda dagiti sipapanakem a kombiksyonda. Nagtalinaedda a napudno iti naiparangarang a pagayatan ti Dios, idiay Sursurat, ken situtured a nagtakder iti kinapudno ti Saona, uray pay no kasano kadagsen ti naipabaklay kadakuada, mabalin a nalatak wenno nalimed.

_*Adalen ti adal ita a lawas tapno maisagana agpaay ti Sabado, Abril 20, a naibatay iti The Great Controversy, kapitulo 3._