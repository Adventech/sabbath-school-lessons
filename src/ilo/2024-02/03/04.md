---
title:  Naaywanan Babaen ti Sao
date:   16/04/2024
---

`Idilig ti Juan 17:15–17 ken Aramid 20:32. Ania dagiti kapanunotan nga ited kadatayo da Jesus ken ni apostol Pablo maipapan iti salaknib manipud kadagiti pangallilaw ni Satanas?`

Ti Biblia ket isu iti di-agbiddut a paltiing iti pagayatan ti Dios. Iparangna ti plano ti langit nga agpaay iti pannakaisalakan ti sangkataoan. Idinto ta “isu amin a Surat nga impaltiing ti Dios,” isu met ti “naimbag a pacasursuroan, pacatingaran, pacababalawan ken pacaadalan iti kinalinteg” (2 Tim. 3:16). Dayta ket, “amin a Sursurat” ket impaltiing ti Dios; saan a sumagmamano a paset, ken saan a dadduma a paset laeng ti ad-adda a napaltiingan. Ti sibubukel a Biblia ket masapul nga awaten a kas Sao ti Dios. Ta no saan, ti ruangan ket silulukat a nalawa nga agpaay iti allilaw.

Ti Biblia ket nalawag unay nga iparangarangna ti awan patinggana nga ayat ti Dios iti lawag ti dakkel a panagbinnusor. Ipalgakna pay dagiti Sinasatanas nga allilaw ken iparangarangna dagiti pangallilawna. Ti diablo ket kagurana ti Sao ti Dios ken inaramidna amin a banbanag a mabalin kadagiti amin a siglo a mangdadael iti impluwensyana.

Ta kalpasan ti amin, ania ngay iti ammotayo maipapan ti plano ti pannakaisalakan no awan ti Biblia? Kasano ti kaadu, no addaman, ti maawatantayo koma maipapan iti pannakayanak, biag, sursuro, ken panagministro ni Jesus? No awan dagiti Sursurat, mabalintayo kadi nga uray rugian a maawatan ti kinauneg ti sakripicio ni Cristo, ti dayag ti panagungarna, ti pannakabalin ti panangibabaetna, ken ti kinadayag ti panagsublina?

Amin dagitoy napateg a kinapudno ket naiparangarangda, naisuro, ken naipaganetget iti Sao ti Dios. Ti Sao ti Dios, dayta laeng ti masapul a maudi ken mamimpinsan a pagrukodan agpaay iti pannakaawat iti amin a nasagradoan a pudno.

Gapuna, masapul a labanantayo ti aniaman ken amin a gandat a mangdadael iti otoridad wenno inspirasyon ti Biblia, uray pay dagidiay nga isu a kabayatan a mangibagbaga iti dakkel nga ayat iti Biblia ket mangyeg iti panagduadua iti dayta iti nasikap a wagas. Nakalkaldaang, a nangnangruna iti iseserrek ti moderno a panagpampanunot, adu a teologo ken Cristiano ti mangipaganetget iti kasta unay iti nataoan a dasig ti Sursurat a ti Biblia ket agbalin a sao ti tao imbes a Sao ti Dios. Ti Biblia, irikiarda, ket sursurat dagiti ar-ari, paspastor, mangngalap, papadi, mannaniw, ken dadduma pay a nangibingay kadagiti pannakaawat ken kapanunotanda maipapan iti Dios, iti natoralesa, ken iti kinapaypayso iti kasayaatan a pannakaawatda kadagitoy idi panawenda ken iti lugarda.

Isu aya, ita? No dagitoy ket pudno, apay koma a datayo nga agbibiag ita nga aldaw, iti maika-21 a siglo, ket napaypayso a kailalaantayo ti kapanunotan dagitoy a tattao, nangnangruna iti panangaramid kadagiti kapanunotanda kas pamuon ti inanamatayo iti kinaagnanayon?

Saantayo koma nga aramiden dayta.

`Basaen ti Salmo 119:105, 116, 130, 133, ken 160. Ania dagiti kapanunotan nga ited kadatayo ti sumasalmo maipapan iti kinapateg ti Sao ti Dios iti plano ti pannakaisalakan?`