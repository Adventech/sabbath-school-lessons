---
title:  'Kompromiso: Ti Nasikap nga Istratehiya ni Satanas'
date:   14/04/2024
---

`Idilig ti Juan 14:6 iti Juan 8:44. Ania ti nakita a naggidiatan iti kababalin ni Jesus ken ni Satanas kadagitoy a teksto?`

Aniaman nga ibaga ni Jesus ket pudno agsipud ta isu ti pudno. Ti pudno ket aggapu iti puso ti maysa a masirib amin, managayat amin, ken makaammo-itiamin a Dios. Isu ti pamuon ti kinapaypayso ken ti amin a kinapudno.

Iti kasunganina, ni Satanas ket naulbod ken ama ti kinaulbod. Nakasagana isuna a mangaramat iti ulbod, allilaw, di umiso a pakaammo, ken panangballikog iti kinapudno tapno mayaw-awan dagiti tattao ti Dios. Inallilawna ni Eva idiay Eden babaen ti panangballikogna iti kinapudno, panangpataudna iti panagduadua, ken sibabatad a panangilibakna iti imbaga ti Dios. Ti sasao ni Satanas, a “saan a pudno a mataycayonto,” iti lawag ti pannangan iti bunga, ket nalawag a panangsuppiat iti imbaga ti Dios. Iti amin a siglo, inaramat ni Satanas ti isu met laeng nga istratehiya. Dadaelenna ti panagtalek iti Sao ti Dios, suppiatenna ti naiparangarang a pagayatan ti Dios, ballikogenna ti Sursurat, ken no dadduma di umiso ti panangadawna iti Biblia no agpaay iti pagimbaganna.

`Basaen ti Proverbio 23:23; Juan 17:17; ken Juan 8:32. Ania a pagpapadaan ti makita kadagitoy a teksto ti Biblia maipapan iti kinapudno ti Sao ti Dios? Ania ti kangrunaan a mensaheda?`

“Ammo unay idi ni Satanas a ti Nasantoan a Sursurat aramidennanto dagiti tattao a makabael a mangilasin kadagiti pangul-ulbodna ken sumupring iti turayna. Ti Mangisalakan ti lubong a mismo ket sinarangetna dagiti idadarup ni Satanas iti panangaramatna iti Sao ti Dios. Iti tunggal isusukrot ti kabusor, ni Cristo insarangna ti kalasag ti agnanayon a kinapudno, a kinunana, “Adda a naisurat.” Iti tunggal singasing ti kabusor, insarangna ti kinasirib ken pannakabalin ti Sao ti Dios. Tapno mataginayon ni Satanas ti panangul-ulbodna kadagiti tattao, ken tapno maipasdekna ti agag-agaw a turay ti papa, masapul a pagtaengenna ida a nanengneng kadagiti Sursurat. Ti Biblia itan-okna ti Dios, ket ilugarna dagiti adda patinggat’ kabaelanna a tattao iti napaypayso a saadda; masapul ngarud a dagiti nasagradoan a kinapudnona mailemmeng ken maimamegda. Daytoy nga urnos ti inannurot ti Iglesia Romana. Iti ginasgasut a tawtawen naiparit ti pannakaiwaras ti Biblia. Naiparit kadagiti tattao ti panangbasada kenkuana, ken ti kaaddana iti uneg dagiti balbalayda, ket dagiti papadi ken appo iti iglesia nga awanan prinsipyo impatarusda dagiti sursurona a pammasingked kadagiti panaginkukunada. Iti kasta ti papa rimsua a binigbig ti istay sangalubongan nga isu ti suno wenno vikario ti Dios ditoy rabaw ti daga, a naikkan iti bileg a mangituray iti iglesia ken estado.”—Ellen G. White, The Great Controversy, p. 51.

`Pagiinnadalan dagiti wagas a gandaten ni Satanas a ballikogen wenno ipapan a di umiso ti Sao ti Dios ita nga aldaw.`