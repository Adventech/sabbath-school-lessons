---
title:  Dagiti Narawet a Lobo
date:   15/04/2024
---

`Basaen ti Aramid 20:27–32. Ania dagiti matudtudo a patigmaan nga inted ni Pablo kadagiti pangpangulo ti iglesia manipud iti Efeso maipapan iti umay a panaglikud?`

Ti panggep ti balakad ni Pablo ket tapno maisagana ti iglesia nga agpaay iti dumteng. Kadagitoy a teksto iladawanna dagiti dua a kangrunaan a pakaseknan.

Ti umuna a pakaseknanna ket “sumrecto iti tengngayo dagiti narawet a lobo a didanto lisian ti ipastoran” (Aramid 20:29). Iti sabali a pannao, dagiti mamati ket sangoendanto ti narungsot a pannakaidadanes, ngem aggapu iti uneg ti iglesia. Daytoy a padto ket natungpal idi immuna ken maikadua a siglo. Dagiti Cristiano a madi nga agdaydayaw iti emperador babaen ti panagruknoy kadagiti didios ti Roma ket naparparigat, naibalud, ken napuoran idiay pasok a pagpuoran.

Ti apostol imbagana ti maikadua a pakaseknan idi kinunana, “cadacay met laeng addanto tumacder a tattao, nga agsao cadagiti nacasang a banag tapno guyuguyenda dagiti adalan a sumurot cadacuada” (Aramid 20:30). Dagiti sursuro a maisupadi ket sumrek iti iglesia. Dagiti saan a pudno a doktrina ket masukatandanto iti nadiosan a kinapudno. Dagiti ar-aramid ti pagano ket agraira. Idi maikapat ken maikalima a siglo, ti kompromiso ket nasikap a nagkaradap a simrek iti iglesia ti Cristiano, a ti pannakaidur-as ti misyon ti nagbalin a kalinteganna. Ngem ti nakabutbuteng a bungana ket ti ipapanaw manipud kadagiti kinapudno ti Sao ti Dios.

`Basaen ti 2 Tesalonica 2:7–12. Kasano iti panangiladawan ni apostol Pablo iti umay a panaglikod? Ania a kababalin ti kitaenda koma?`

Ti kuna ni Pablo a “ti palimed ti kinadakes agar-aramiden” ket napateg. Uray pay idi aldaw ni Pablo addan ti maysa nga in-inut nga ipapanaw manipud iti kinapudno ti Sao ti Dios maipapan iti panagtulnog iti linteg ti Dios. Daytoy nga ipapanaw ket rumang-ay kadagiti sumarsaruno a siglo.

Maisupadi iti maikadua a bilin, dagiti ladladawan ket naiyammo iti panagdaydayaw ti Cristiano. Iti rinibribu a tawtawen dagiti ladladawan ket addada a parupa kadagiti amin a relihiyon ti pagano. Tapno ti kina-Cristiano ket ad-adda a maawat kadagiti pagano nga umay iti Nacristianoan nga Iglesia, dagiti didios dagiti pagano ket nabaliwan lang dagiti naganda tapno maawaganda a sasanto. Ti Domingo, ti aldaw a panagdaydayaw nga agpaay iti init, ket in-inut a naawat a kas aldaw a panagdaydayaw dagiti Cristiano a pammadayaw iti panagungar. Daytoy saan a pudno nga aldaw, a saan nga anamungan ti Sursurat, ket agraraira uray pay ita nga aldaw.

`Ania a kita dagiti kompromiso ti makitatayo a sumsumrek iti iglesia ita nga aldaw? Ad-adda pay a napateg, ania dagiti kompromiso a nalabit nga ar-aramidem? No dadduma kadi ket babaen ti panamaglaok iti pudno iti biddut?`