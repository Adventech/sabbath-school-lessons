---
title:  Komentaryo dagiti mannursuro
date:   19/04/2024
---

### Paset I: Pakabuklan

Kangrunaan a Teksto: Juan 12:35

Sentro ti Adal: Apo. 12:7–9; Juan 8:44; Prov. 23:23; Prov. 4:18; Juan 12:35; Sal. 119:30; Aramid 20:27–32; 2 Tes. 2:7–12; Juan 8:32.

**Panangyammo**: Ita a lawas kitaentayo kabayatan a ti iglesia iti panawen dagiti apostol, ken iti panawen kalpasan dagiti apostol ket sumrek iti dakkel a panagbinnusor iti nagbaetan ti Dios ken ni Satanas.

Ti iglesia a naiyanak ken Jesus ket timmipon iti dakkel a panagbinnusor iti dasig ni Jesus. Nupay kasta, iti saan nga agbayag, ti iglesia ket sangoenna ti isu met laeng a sulisog a sinango da Adan ken Eva: ti panagdudua iti Sao ni Jesus ken panagtarigagay iti maysa a kompromiso iti nagbaetan ti kinaturay dagiti bilbilinna ken dagiti makaallilaw a doktrina ni Satanas.

Ti adal ita a lawas ket ipaganetgetna a ti dakkel a panagbinnusor ket buklen dagiti dua a di agpada ken di mapagkappia a sikigan. Dagitoy a sikigan ket saanda nga agpada agsipud iti kinasiasino ti Dios ken ti kinasiasino ti diablo. Kabayatan a ti Dios ket Maysa nga Agnanayon, ti Namarsua, ken ti naayat ken nalinteg nga Ari ti uniberso, ti diablo ken kinadakes ket adda nangrugianda ken, iti kasta, adda pagpatinggaanda. Ti diablo, basol, ken dakes ket temporaryo nga ikakarsia a, nupay inapektaranna ti Dios ken ti amin a uniberso, ket mapukawdanto babaen ti mannakabalin-amin, naayat-amin, ken naliteg-amin a Dios. Kamaudiananna, dagiti dua a partido iti dakkel a panagbinnusor, ti Dios ken ni Satanas, ket saanda nga agkompromiso.

Ti Biblia ipakitana ti dakkel a panagbinnusor iti balikas ti maysa a dangadang iti nagbaetan ti dua a nakaro unay nga agsupiat a pwersa, kas iti lawag kontra sipnget wenno pudno kontra ulbod. Pudno, ti sikigan ti dakes ket tarigagayna ti maysa a pannakikompromiso iti pudno, ta iti kasta a pannakikompromiso ti gundaway laeng ti dakes nga agtultuloy. Ti dasig ti dakes ket sapulenna nga ipasigurado ti panagtultuloyna iti aniaman a gatad tapno iti kasta ket madadaelna dayta a naimbag wenno ti Dios. Dayta ti gapuna no apay a ti diablo ket agtultuloy nga agtartrabaho tapno maallukoyna ti iglesia a makikompromiso. Daksanggasat laeng, ti iglesia ket natnag iti kompromiso, a kas iti inaramid dagiti immuna a nagannak ti sangkataoan. Dagiti bunga dagitoy a kompromiso ket makita ken marikna agingga ita nga aldaw. Nupay kasta, ti Dios nga Isu ti gubuayan ti pudno ken lawag, ket saan a pulos a makikompromiso. Ti panagtalek iti Dios ken ti kinamatalek iti kinapudno, a kas naiparangarang ken Jesus babaen ti Sursurat, ket salaknibanna ti iglesia manipud iti kompromiso ken lappedannatayo iti pannakatnag iti pannilo ti diablo.

**Dagiti Tema ti Liksion**: Ti adal ita a lawas ipaganetgetna dagiti uppat a kangrunaan a tema:

1. Iti panangipakita iti dakkel a panagbinnusor, ti Biblia ket agaramat kadagiti agsupadi a balbalikas, kas iti lawag ken sipnget, a mangipaganetget iti kinapudno a ti Dios ken dagiti tattaona ket dida ikompromiso ti pudno iti biddut ken kinaulbod iti aniaman a wagas.

2. Manipud kadagiti immuna nga al-aldaw ti panagministro ni Jesus ken iti simmaruno a trabaho dagiti apostolesna, ti diablo ket di nagsarday a nangitalmeg iti iglesia nga aguyas iti biddut wenno, iti kababassitan, tapno ikompromiso ti kinapudno ti Dios.

3. Nupay kasta, iti panangikompromiso iti pudno ket makaanayen a panangliput iti Dios ken pannakadadael iti kinapudno a mismo. Panungpalanna, iti kasta a kompromiso ket buklenna ti panangayon ken Satanas.

4. Ti laeng wagas a ti iglesia ket mabalin a rumsua a naballigi iti dakkel a panagbinnusor ket ti panagtalinaed a matalek iti nadiosan a paltiing ken Jesu-Cristo ken iti Nasantoan a Sao ti Dios.

### Paset II: Komentaryo

**Kompromiso**

Iti nadumaduma a lawag ti sociedad, kas iti biag ti pamilia ken politika, ti kompromiso ket maibilang a maawat ken, iti adu a kasasaad, makaay-ayo pay ketdi. Gagangay a ti sao a “kompromiso” ket tudtudoenna iti pananggun-od iti maysa a katulagan, babaen ti yaanamong ti agsinnumbangir a partido, nga agpaay iti nagtengngaan ti nagbaetan ti takder ti dua wenno ad-adu pay a partido. Ti tulbek ti kasta a katulagan ket agdas-al iti “yaanamong”: masapul nga ited ti tunggal dasig ti maysa a banag tapno agpada, wenno amin, a dasig ket agtultuloy nga agkakadua wenno agbiag a sangsangkatunos. Iti dadduma a kasasaad, ti tunggal dasig ket makikompromiso agsipud ta awan ti addaan iti pigsa a mangkombinsir, wenno mangparmek, ken mangtengngel iti sabali a dasig babaen ti puersa. Iti dadduma a kasasaad, agkompromiso dagiti partido gapu laeng ta kayatda ti agbiag a sitatalna kas kaarruba, wenno kas pamilia, iti ayat wenno panagraem iti maysa ken maysa.

Iti lawag ti naud-udi a panangkita, ti kompromiso ket addaan iti maysa a nasayaat a kapanunotan, nga agparparang a kas maysa a solosyon iti dangadang ken kas maysa a gundaway nga agpaay iti natalna a panagkadua. Dagitoy a kita ti kompromiso ket kadawyanda kadagiti inaldaw a panagbiagtayo ken iramanna ti pannakitongtong wenno panangpalabas. Nupay kasta, iti kaaduan, ti kompromiso ket maawatan a kas maysa a saan a nasayaat a kasasaad, nga ipakitana ti pannakapukaw ti maysa a napateg a gatad, principio, kinapudno, wenno kalidad. Ti nakompromiso a medisina, sistema ti salun-at, pakailasinan ti kinatao, edukasyon, moralidad, reputasyon, apit, wenno saad iti militar ket di makaay-ayo ken di maawat a kompromiso, gapu ta am-amsenna iti mismo a wagas ti biag wenno ti kinaaddatayo.

Ti ngay maipapan iti Dios? Dina kadi mabalin ti makikompromiso kadagiti immalsa nga angeles wenno kadagiti natnag a tattao tapno maliklikan ti gubat idiay langit ken tapno mapalubosan amin nga agkakadua a sitatalna? Dina aya mabalin, a palabsen laeng dagiti sumupsuppiat a partido? No ti sumupsuppiat a dasig ket kayatna ti Independencia [wayawaya] wenno panagbukbukod, saan kadi a maipaay ti Dios daytoy a kiddaw? Dina kadi laengen ited kadagiti rebelde ti maysa a rehiyon iti maysa a suli ti uniberso nga idiay ket nalabit a makapagbiagda nga is-isuda laeng a mismo imbes a maikisapda?

Ti sungbat ket narikut. Nupay kasta, adu a pontos ti mabalin a manglawlawag dayta.

**Awan Kompromiso iti Dios**

Umuna, adda nagdumaan iti kalidad iti nagbaetan ti inaldaw nga araramidentayo ken ti kompromiso a tinarigagayan ni Lucifer a gun-oden. Ti Dios pinarsuanatayo nga addaan iti amin a wayawaya a mangiyebkas kadagiti bagbagitayo, makilangen ken makisarita kadagiti sabsabali, iti ayat ken iti kinalinteg. Nupay kasta, adda sumagmamano a napisikalan ken namoralan a keddeng a saan a mabalin a maikompromiso agsipud ta dagitoy a beddeng ti mangbukel iti mismo a pamuon iti kaaddatayo. Daytoy a pamuon ket buklen dagiti kinapudno a ti Dios ti Namarsua kadatayo, Mangipaay kadagiti kasapulantayo, Mangted-Linteg kadatayo (ket iti kasta, iparangarangna no kasano ti rumbeng a panagbiagtayo tapno agbalintayo a naragsak), ken Aritayo. Ti Dios ti Gubuayan ti biagtayo. Saantayo nga agbiag no awan ti Dios. Kayat ni Lucifer a baliwan daytoy a mismo a pamuon. Kinaritna ti kababalin, kasasaad, ken turay ti Dios ket kinunana a dagiti tattao ket diosda (Gen. 3:4), nga addaan iti biag kadagiti bagbagida ken kabaelanda ti mangparnuay kadagiti bukodda a kaipapanan ken pagrukodan nga agpaay iti biag ken ragsak.

Maikadua, ken nasinged unay a nainaig iti punto iti ngato, ket ti kababalin ti basol. Ti basol ket saan laeng a panangitandudo iti agsusupadi a kapanunotan. Ti basol ket ti sipapanakem ken inggagara a panagsukir a maibusor ken mangtukiad iti ibagbaga ti Dios nga Isu laeng ti Namarsua, Mangipaay, Mangted iti Linteg, ken Ari. Ti basol ket dina mapalabas iti kaadda ti kasta a Dios. Ti kangrunaan a tarigagay ti basol ket ti panangikkat iti daytoy a Dios manipud iti tronona ken panangikabil iti bagina kas ari. Nupay kasta, ti diablo mangitanggaya iti kompromiso. Isu ket siaanamong a mangtallikud iti ayabna nga agpaay iti mamimpinsan a panangtukiad iti kaadda ti Dios no la ket ta isu, ni Lucifer, ket mabigbig met a kas maysa a dios. Ti Dios, iti sabali a bangir, ket dina ipalubos iti kasta a kompromiso wenno pannakisarita iti basol. Ania ti mabalinna nga itulok iti biangna? Tapno maibaga a saan nga Isu ti Namarsua? Tapno maibaga nga Isu ket saan a Mangipaay? Tapno maibaga a saan nga Isu ti Gubuayan ti biag ken pagrukodan ti ragsak ken moralidad? Tapno maibaga a dagiti angel ken tattao ket mabalinda ti maaddaan iti biag uray awan ti Dios? Aniaman kadagitoy ket kinaulbod. Kabayatan a ti kompromiso ket maysa a balligi nga agpaay iti diablo, ti kompromiso, nga agpaay iti Dios, ket kaipapananna ti isusuko.

Maikatlo, ken nasinged unay a nainaig kadagiti dua nga immuna a pontos, ti kasasaad a nailadawan iti ngato ket saan laeng a maipapan iti kinapudno ken dayaw no di ket buklenna ti mamimpinsan a kasasaad ti biag-ken-patay. Intayoman panunoten iti maysa a kanito a datayo da Adan ken Eva. Addatayo iti lugar nga isu a ni Satanas ken ti Dios ket ilawlawagda ti takderda kadatayo sakbay iti pannakatnag iti basol. Ni Satanas ibagana a ti Dios ket agul-ulbod kadatayo, a datayo ket mabalin tayo ti agbukbukod, a datayo ket dios, ken datayo ket saan a matay. Mainayon pay, kunana a mabalintayo a tukiaden dagiti ibagbaga ti Dios ket saantayo a matay (Gen. 3:4), agsipud ta launentayo ti biag, sigud ken awan naggapuanna, iti uneg dagiti bagbagitayo. Mainayon pay, ni Satanas ket akusaranna ti Dios a ti ibagbagana nga Isuna ti Gubuayan ken pagrukodan ti biag tapno aramatenna a mangtengngel kadatayo amin; daytoy a pangibagana nga Isu ket Dios, para ken Satanas, ket diktadoria, nalabes a kinaturay, abuso, panangallilaw, ken kinakillo. Segun ken Satanas, idinto ta ti Dios ket dina kayat ti makikompromiso ket paspasingkedanna dagiti pammabasolna. Gapu itoy, ni Satanas ket ayabannatayo nga agwayawaya manipud kadagiti “ulbod” ken “abuso” ti Dios ken padasen ti maysa a baro a sipapanakem ken panagbukbukod nga idiay matakuatantayo ken nanamen ti awan patinggana ken agnanayon a nadiosan a pagbalinan. Ngem saan kadi a dagitoy ket pammabasol ken pattapatta laeng? Saantayo kadi nga agpeggad iti pannakatay wenno panagpukaw no maisinatayo manipud iti Dios? Maikari kadi a padasen, tapno paneknekan laeng ti maysa a nainsiriban a kapanunotan? Ni Lucifer, sigurado a pinanunotna a maikari nga alaenna ti peggad.

Ti Dios, iti sabali a bangir, ket ibagana kadatayo nga Isuna laeng ti Namarsua ken Mangipaay, ket iti kasta saantayo nga agbiag nga awan Isuna. Ibagana kadatayo a no saantay a mamati Kenkuana, no agtukiadtayo Kenkuana ken dagiti pammasingkedna, maisinatayo Kenkuana, ti Gubuayan ti biag, ket mataytayo, dayta ket, mapukaw manipud iti kaaddatayo. Ti Dios ilawlawagna kadatayo a daytoy a pagbanagan ket saan laeng a pattapatta no di ket kinapudno, agsipud ta Isu ti Namarsuatayo. Saantayo a pinarsua dagiti bagbagitayo, ken saantayo nga agnanayon. Daytoy laeng a kinapudno, a naibatay iti Saona, ket makaanay koman a mamatitayo Kenkuana. Nupay kasta, ti Dios ibagana a dagiti ibagbagana ket paneknekanna pay ti napalabas ken agdama a biagtayo: dayta ket, agingga a mamatitayo Kenkuana ken agbiag Kenkuana, tunggal maysa ket naragsak. Ti amin a uniberso ket agtartaray a silalamuyot, ket awan ti natay. Ti Dios innayonna pay nga ilawlawag kadatayo a dina mabalin ti makikompromiso, saan laeng nga agsipud ta Isu ket husto, ngem agsipud ta no ibbatanna ti tronona, datayo amin ken iti amin a uniberso ket mapukaw manipud iti kaaddada, agsipud ta Isu laeng iti Mangipaay wenno Manarawidwid ti kaadda ken biag. Gapu itoy, ti Dios ayabannatayo a mamati Kenkuana, agtalek Kenkuana, agtalinaed Kenkuana, ken agbiag a siraragsak Kenkuana nga agnanayon.

No nasaksiam iti kasta a dibate, asino ngata ti patiem?

Maikapat, daksanggasat iti sangkataoan a dagiti immuna a nagannaktayo ket inawatda dagiti pattapatta ni Lucifer. Ti kadi panangala iti peggad ket maikari? Saan. Ti pili dagiti immuna a nagannaktayo ket nagbalin a maysa a nakalkaldaang pili nga agpaay kadakuada ken agpaay iti amin a puli ti tao. Mainayon pay, daytoy a pakadagdagupan ket saan laeng a pattapatta no di ket naibatay iti pakasaritaan ken napaneknekan a kapadasan. Imbes a marikna a nadiosan ken agbibiag nga agnanayon kalpasan iti panangsukir iti linteg ti Dios, ti sangkataoan ket nariknana nga isu ket kawaw, lamolamo, napno iti bain, ken dagiti puso ken panagkakayamet ket nadadael (Gen. 3:7, 8). Mainayon pay, ti puli ti tao nangrugi nga agsagrap ken matay. Nupay kasta, ni Lucifer ket saan a simmardeng kadagiti panagpattapattana a maibusor iti gobierno ti Dios; pinanggepna iti ad-adu pay a kompromiso. Kinunana nga, agsipud ta da Adan ken Eva ket dida natay a dagus kalpasan a sinukirda ti Dios, ti kapanunotanna ket husto. Datayo ket saan a matay, kunana itan, agsipud ta addaantayo iti di matay a kararrua, nga isu a kalpasan a matay ket mapan iti maysa nga espiritual, nailangitan a gunglo. Nakalkaldaang, kaaduan a tattao ket natnagda iti palab-og a panamati iti dayta a kinaulbod. Mainayon pay, ni Lucifer itan inrugina a mangayab iti Dios ken iti sangkataoan a mangawat iti kinapaypayso ti kaadda ti basol ken patay a kas kabarbaro a normal. Kadagiti adu a relrelihiyon a saan a naibatay iti Biblia a nagraira iti amin a pakasaritaan ti tao, ni Satanas pinanggepna nga ilawlawag ken ipatarus manen ti panagrigrigat ken ipapatay tapno liklikanna ti mangam-ames a kaaddada, nga isu a kankanayon a mangdaddadael kadagiti naulbod nga ibagbagana.

Maikalima, ti Dios nagtalinaed a napudno iti Mismo a Bagbagina. Ilawlawagna a ni Adan ken Eva ket nagtalinaedda a nabiag kalpasan ti panangtukiadda Kenkuana, saan a gapu ta husto ni Satanas iti ibagbagana a datayo ket saan a matay, wenno agsipud ta nakikompromiso ti Dios. No di ket, da Adan ken Eva ket dida natay agsipud ta ti Dios, iti agnanayon nga ayatna iti sangkataoan, ket addaan iti maysa a plano ti panangisalakan, nga isu a nangrugi nga agkurri iti kanito a dagiti tao natnag iti basol. Segun daytoy a plano, ti Dios ket saan a nakikompromiso, no di ket intedna kadatayo ti maysa a baro a gundaway a pilien ti maisalakan, agbiag, ken agtalinaed Kenkuana. Ngem daytoy baro a gundaway ken pannakaisalakan ket saanda a bunga ti kompromiso. Saantayo koma a pagkamalian ti kompromiso iti kinaanus, ayat, ken parabur ti Dios. No di ket, ti pannakaisalakan ken ti baro a gundaway nga agpaay ti biag ket agtaud manipud iti sakripicio ti Dios. Apagisu unay ta ti Dios ket saan a nakikompromiso ken dina mabalin ti makikompromiso, Isu ket nagsakripicio. Ngem saannatayo nga insakripicio. No di ket insakripiciona ti bukodna a Biag. No ti kompromiso ket mabalin koma, saan koma Isuna a masapul a matay iti biangtayo. Ngem gapu ta Isuna ket saan a nakikompromiso, pinilina ket di ti matay iti lugartayo tapno itandudona ti kinapudnona, tapno maipaduyakyak ti ayat ken kinalintegna, ken tapno isalakannatayo manipud iti basol ken ti pannakabalin ti basol. Mainayon pay, Isu ket saan a nakikompromiso, agsipud ta ammona ti supapak ti kompromiso: panagsagaba, kinaay-ay-ay, ken patay iti amin a sangkataoan ken uniberso.

Gapu kadagitoy a rason, dagiti pudno a tattao ti Dios ket dida makikompromiso. Pudno, ti nagkauna a kinaCristiano ket inkompromisona ti paltiing ti kinapudno ti Dios iti Sursurat. Nupay kasta, ti Dios nagtrabaho a mangisubli iti Kinapudnona tapno mabalinna nga isalakan ti adu iti amin a kabalinanna. Gapu itoy, ti matalek a natda nga iglesiana siraragsak a makipagtrabaho Kenkuana a tumulong a mangiwaras iti kinapudnona babaen ti panangipaduyakyakda iti lawagna.

### Paset III: Panangipakat iti Biag

1\. Ania a pagrukodan wenno kriteria ti aramaten ti kulturam tapno maikeddeng no ania ti kinapudno? Ania dagiti gubuayan ti kinapudno iti kagimongan, relihion, wenno kulturayo? Ania dagiti wagas, no addaman, a ti kagimonganyo wenno kulturayo ket kitaenda ti Biblia a kas gubuayan ti pudno maipapan iti naggapuan, kaipapanan, pagturongan, ken pagtungpalan ti lubongtayo?

` `

2\. Ania dagiti wagas a mabalintayo nga ibingay ti pannakaawattayo nga Adventista iti Sursurat a kas kangrunaan a mapagtalkan a gubuayan ti kinapudno? Kasano a daytoy a pannakaawat iti Sursurat ket tumulong kadatayo a mangpasayaat iti husto a panangkita iti lubong ken ti dalan ti pannakaisalakan?

` `

3\. Sukimatem ta biagmo. Adda ngata dagiti paset ti biagmo a bunga iti panangikompromisom iti kinapudno iti Dios? No wen, ania dagitoy? Ania ti maaramidam a mangilinteg iti daytoy a kasasaad?

` `