---
title:  'Ti Kangrunaan a Pagsasaritaan [Isyu]: Ayat Wenno Kinaimbubukodan?'
date:   06/04/2024
---

### Basaen Agpaay iti Adal ita a Lawas
Lucas 19:41–44; Mat. 23:37, 38; Heb. 11:35–38; Apo. 2:10; Aramid 2:44–47; Juan 13:35.

> <p>Paset a Maiyulo</p>
> “ ‘ “Dica agbuteng, ta addaac kenca; dica agcullayaw, ta siac ti Diosmo; papigsaencanto; wen, tulongancanto: wen, tapayaencanto iti akincanawan nga ima ti kinalintegco” ’ ” (Isaias 41:10).

Ipapantayon a maysaka nga agpaspastor a mangay-aywan kadagiti kaldingmo kadagiti bakras ti Bantay dagiti Olivo a mangbuybuya iti ciudad ti Jerusalem. Mangngegmo dagiti timek. Dagus a mailasinmo ti timek ni Jesus. Masdaawka iti ibagbagana. Kadagiti adalanna, narigat a maawatan. Kabayatan a lumlumnek ti init silnaganna ti nabalitokan-nga-atep ti templo ken silnaganna ti kasla nieve a kinapuraw ti napintas a marmol a paderna, sipapaganetget a kunaen ni Jesus, “ ‘Pudno cunac cadacayo, awanto ti matda ditoy a maysa a bato iti rabaw ti maysa a dinto marba’ ” (Mat. 24:2). Mariro dagiti adalan, ken kasta ka met. Ania ti mabalin a kayat a saoen ni Jesus kadagitoy a sasao? Kasano ti pannakainaigda iti panungpalan ti lubong a dinamag dagiti adalan ni Jesus?

Dumngegka a sipapasnek kabayatan ti nasigo a panangilaok ni Jesus kadagiti paspasamak nga agturong iti pannakadadael ti Jerusalem a mairaman kadagidiay a mapasamak sakbay la unay ti panagsublina. Iti pannakadadael ti Jerusalem, makitatayo ti pannakailadawan iti estratehia ni Satanas a mangallilaw ken mangdadael kadagiti tattao ti Dios iti panawen ti panungpalan. Ti bilin ni Jesus iti Mateo 24 ket nalawag unay a mangibaskag kadagiti paspasamak iti maudi nga aldaw iti lawag ti pannakatnag ti Jerusalem.

Adalentayo ti doble nga estratehia ni Satanas a mangallilaw ken mangdadael iti tattao ti Dios. Ti saan a maibanag ti dakes babaen ti panangidadanes, namnamaenna a maragpat babaen ti kompromiso. Ti Dios ket saan a pulos a maklaat, ken uray kadagiti karirigatan a panawen, italimengna dagiti tattaona.

_*Adalen ti adal ita a lawas, naibatay iti The Great Controversy, chapters 1–2, Tapno maisagana agpaay ti Sabado, Abril 13._