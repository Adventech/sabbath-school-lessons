---
title:  Panangtaripato iti Komonidad
date:   10/04/2024
---

Ti immuna nga iglesia ti Cristiano ket saan laeng a dimmakkel gapu ta inkaskasaba dagiti kamkamengna ti evangelio no di ket gapu ta nagbiagda iti evangelio. Dagiti mamati ket tinuladda iti panagministro ni Cristo a “linawlawna ti amin a Galilea, a nangisursoro cadagiti sinagogada, ken nangicascasaba ti evangelio ti pagarian, ket nangpapaimbag cadagiti amin a kita ti sakit ken amin a kita ti an-annayen cadagiti umili” (Mat. 4:23). Ni Jesus ket maseknan, nauneg ti panangaywanna kadagiti tattao, ken kasta met ti iglesia ti Baro a Testamento. Daytoy di managimbubukodan nga ayat ken panangikomit a mangsabat kadagiti kasapulan dagiti tattao a naitipon iti panangibingay iti naimbag a damag ti evangelio iti pannakabalin ti Espiritu Santo ti nangaramid iti kasta a pannakabalbaliw iti lubong kadagiti immuna a siglo ti iglesia Cristiano.

`Basaen ti Aramid 2:44–47; Aramid 3:6–9; ken Aramid 6:1–7. Nupay dagiti paspasamak ket agbaliwbaliw, ania dagiti principio a maadaltayo manipud kadagitoy a teksto maipapan iti pudno a kina-Cristiano?`

Dagitoy a mamati iti Baro a Testamento sinurotda ti pagwadan ni Cristo, nga isu a kas iti panangibaga ni Pedro a “ ‘no casano ti panangconsagrar ti Dios kencuana nga iniccanna ti Espiritu Santo ken ti pannacabalin; isu a namagpagna a nagararamid ti naimbag: ket inag-agasanna amin dagiti pinarparigat ti sairo, ta ti Dios adda kencuana’ ” (Aramid 10:38). Ti iglesia ni Cristo ket isu ti bagina ditoy daga, ken iti dayta met laeng, kadagitoy immuna a siglo nga impakita ni Cristo ti nainsakripicioan nga ayat ken pakaseknan kadagiti nadangran, naburak a sangkataoan. Dagitoy a mamati ket nabiag nga ulidan iti kinamanangngaasi ni Cristo.

Iti dakkel a panagbinnusor a rumungrungsot iti uniberso, ti diablo kayatna a punasen ti ladawan ti Dios iti sangkataoan. Ti panggep ti evangelio ket tapno isublina ti ladawan ti Dios iti sangkataoan. Daytoy a pannakaisubli iramanna ti pisikal, mental, emosyonal, ken naespirituan a pannakaagas.

Idiay Juan 10:10, imparangarang ni Jesus ti planona nga agpaay iti tunggal maysa kadatayo. “ ‘Ti mannanacaw saan nga umay no di tapno agtacaw, ken agpatay, ken agdadael: siac immayac tapno maaddaanda ti biag ken tapno maaddaanda ti nawadwad unay.’ ” Tarigagayna nga agbalintayo a nasalunat iti pisikal, naalibtak iti panagpanpanunot, natalged iti emosyonal, ken sibubukel iti naespirituan.

Daytoy ket naisangsangayan a pudno iti lawag ti naikari a panagsublina. Daytoy a lubong ket sangsangoenna ti maysa a nakaro a krisis. Ti bukod a padto ni Jesus idiay Mateo 24 ken Lucas 21 ibagada dagiti makadidigra a kasasaad ditoy daga sakbay iti panagsublina. No sagidennatayo ni Cristo iti makaagas a paraburna, tarigagayantayo met a sagiden dagiti sabsabali a nabuyogan iti panangsagid ni Cristo tapno mapagbalinda a sibubukel. Ni Jesus ibaunnatayo a mapan iti naburak a lubong a kas ambasador ni Cristo a mangsagid kadagiti sabsabali a nabuyogan iti ayatna. Ti kina-Cristiano iti Baro a Testamento ket nailadawan babaen iti Nacristianoan nga ayat iti maysa ken maysa ken kadagiti komonidadda.

`Pagiinnadalan: Ania ti adda a paset ti iglesia iti pannakitunos ken Cristo iti panangpaneknek a dagiti pammabasol ni Satanas ket biddut?`