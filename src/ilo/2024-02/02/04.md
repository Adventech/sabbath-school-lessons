---
title:  Matalek iti Tengnga ti Pannakaidadanes
date:   09/04/2024
---

Iti immuna a siglo ti kina-Cristiano, napardas ti irarang-ay ti iglesia, iti laksid ti pannakaibalud, pannakaparparigat, ken pannakaidadanes. Dagiti matalek a mamati a namimpinsan a naikomitda ken Cristo ken napno iti Espiritu Santo ket inwaragawagda ti Saona a nabuyogan ti pannakabalin; dagiti biag ket nagbaliw, ket pinullo a ribu dagiti nakombertir.

`Basaen ti Aramid 2:41; Aramid 4:4, 31; Aramid 5:42; ken Aramid 8:1–8. Ania ti isuro dagitoy a teksto kadatayo maipapan kadagiti karit a sinango ti iglesia iti Baro a Testamento ken no apay a rimmang-ay a napardas?`

Dagiti adalan sinangoda dagiti panangam-ames (Aramid 4:17), pannakaibalud (Aramid 5:17, 18), pannakaidadanes (Aramid 8:1), ken patay a mismo (Aramid 7:59; Aramid 12:2), ngem iti pannakabalin ti Espiritu Santo sibibileg nga inwaragawagda ti nagungar a Cristo, ken dagiti ig-iglesia immadu iti amin a Judea, Galilea, ken Samaria (Aramid 9:31).

Dagiti baluarte ti impierno ket nagkintayeg. Dagiti kawar ni Satanas ket naketta. Dagiti kadaanan a patpatien dagiti pagano ket narba iti sangoanan ti pannakabalin ti nagungar a Cristo. Ti evangelio nagballigi iti sango dagiti aglaplapusanan suppiat. Dagiti adalan ket saandan a nagbuteng idiay akinngato a silid. Ti buteng pimmanaw a kasla nagpukaw nga anniniwan.

No di ket, pinunno ti pammati ti puso dagiti adalan. Maysa a panangtalgiap iti napagungar nga Apoda ti nangbalbaliw iti biagda. Inted ni Jesus kadakuada iti baro a rason nga agbiag. Saan laeng nga inted ti Apotayo kadakuada ti Naindaklan a Trabaho (Marcos 16:15), no di ket intedna kadakuada ti naindaklan a kari, “ ‘Ngem umawatcayto ti pannacabalin, inton umay cadacayo ti Espiritu Santo; ket dacayto ti sacsic sadi Jerusalem, ken iti isuamin a Judea, ken Samaria, ken agingga iti ungto ti daga’ ” (Aramid 1:8).

Ti evangelio sinalputna dagiti kasusulinekan a sulsuli ti daga (Col. 1:23). Nupay ti naudi kadagiti adalan, ni Juan, natay iti kamaudianan ti immuna a siglo. Dagiti dadduma pinidutda ti aluten ti kinapudno ken inwaragawagda ti sibibiag a Cristo. Ni Pliny nga Ub-ubing, gobernador ti Roma iti probinsya ti Bithynia iti akin amianan nga igid ti baybay iti kabaroanan [moderno] a Turkey, ket nagsurat ken Emperador Trajan idi agarup A.D. 110. Ti sasao ni Pliny ket napateg agsipud ta nganngani walopulo a tawtawenen ti napalabas kalpasan iti pannakailansa ni Jesus idiay kruz. Ni Pliny ket inladawanna ti opisyal a panangusig nga ar-aramidenna a panangsarak ken panangpapatay kadagiti Cristiano. Kinunana, “ta adu a tattao iti amin nga idad, ken klase ken agpadpada a ti lallaki ken babbai ket agpeggadda babaen ti pammabasol, ket daytoy ket agtultuloy. Daytoy makaakar a patpatien [kina-Cristiano] ket nagwaras saan laeng a kadagiti ciciudad, no di ket kadagiti barbaryo ken disdistrito.”—Henry Bettenson, _Documents of the Christian Church_ (New York: Oxford University Press, 2011), p. 4.

Iti laksid ti kadadawelan a panangduprak ti diablo, ti Nacristianoan nga iglesia rimmang-ay a napardas.

`Ania ti masursurotayo manipud iti immuna nga iglesia a mabalin a makatulong kadatayo, ti iglesia iti panawen-ti-panungpalan?`