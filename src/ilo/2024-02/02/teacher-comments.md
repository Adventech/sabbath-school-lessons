---
title:  Komentaryo dagiti mannursuro
date:   12/04/2024
---

### Paset I: Pakabuklan

Kangrunaan a Teksto: Isaias 41:10

Sentro ti Adal: Lucas 19:41, 42; Mat. 23:37, 38; Mat. 24:9, 21, 22; Heb. 11:35– 38; Isa. 41:10; Apo. 2:10; Aramid 2:44–47; Juan 13:35.

**Panangyammo**: Idi napan a lawas, inadaltayo ti nagtaudan ti dakkel a panagbinnusor idiay langit ken ditoy daga. Ita a lawas kitaentayo no kasano a ti dakkel a panagbinnusor ket mapaspasamak kadagiti biagtayo, ken iti pakasaritaan dagiti tattao ti Dios, nangnangruna iti nagsasabatan ti Juda, dagiti tattao ti Dios iti naud-udi a paset ti Daan a Testamento, ken ti iglesia, dagiti tattao ti Dios iti Baro a Testamento.

**Dagiti Tema ti Liksion**: Ti adal ita a lawas ipaganetgetna ti dua a kangrunaan a tema:

1. Kas bunga iti panangtukiadna ken Cristo, ti Juda, kas maysa a napolitikaan a bagi, ket napukawna ti estadona kas napili-a-nacion a naisangsangayan a tattao ti Dios ken sinagrapna ti nakabutbuteng a kapadasan ti pannakadadael ti Jerusalem.

2. Ti Dios impasdekna dagiti tattaona, ti natda iti Israel, a nainayon nga agpadpada dagiti Judio ken Gentil, ken insalakanna isuda manipud kadagiti kinaranggas a nagtinnag iti Jerusalem idi A.D. 70. Ti Dios indalanna ti iglesiana iti misyonna a mangipakdaar iti evangelio ni Jesu-Cristo, ay-ayabanna dagiti tattao iti amin a nasnacion tapno awatenda ti naimbag a damag ken tumipon iti baro a tattaona.

### Paset II: Komentaryo

Sumagmamano a Kinapudno Maipapan ti Jerusalem Ti nakalkaldaang a pannakatnag ti Jerusalem ket mabalin a mailadawan babaen kadagiti sumaganad a pannakaibinsabinsa a naibatay iti pakasaritaan:

1. Ti Jerusalem ket nadadael kabayatan ti Umuna a Gubat dagiti Judio (A.D. 66–73), ti pannakadadaelna ket nangrugi idi arinunos ti panagturay ni emperador Nero (A.D. 54–68). Bimtak ti gubat idi a ni Gessius Florus, ti kabarbaro a nadutokan a mangitakder iti Roma idiay Judea, ket nangala iti dakkel a gatad ti kuarta manipud iti pagidulinan iti gameng ti templo idiay Jerusalem.

2. Dagiti dua a kangrunaan a heneral ti Roma a naibaon a mangwaswas iti iyaalsa ket da Vespasian ken ti anakna a ni Tito. Agpadada a nagbalinda nga emperador.

3. Ti pannakaraut ti Jerusalem ket nangrugi idi tawen A.D. 70. Iti kaaduan a paset, iti panawen ti pannakaraut, dagiti mangsalsalaknib iti ciudad ket nabingaybingayda kadagiti bungbunggoy nga agkakalaban metlaeng, a nagmaymaysada no laeng tapno sarangten ti umad-adani a panangraut dagiti taga Roma.

4. Ti Jerusalem ket naaywanan babaen kadagiti tallo a pader. Dagiti umuna a dua a pader ket natnag kadagiti Roma idi Abril ti A.D. 70, ket ti maikatlo ket naburak sumagmamano a bulan kalpasanna, idi Agosto 30. Ti templo ket napuoran iti isu met laeng nga aldaw.

5. Sigun iti historiador a Judio a ni Josephus, nasurok a maysa a milyon a tattao ti natay kabayatan ti pannakaraut ti Jerusalem, ket napattapatta a 100,000 ti naala a kayaw. Ti Jerusalem ken ti templo nadadaelda. Ti samsam nga innala ti Roma manipud Jerusalem ti nangpondo iti pannakaibangon ti Colosseum, maysa kadagiti kangrunaan a mapaspasiar a monumento idiay Roma.

6. Gapu ta napukawna ti ciudadna, ti Jerusalem, ken ti templona, ti kina Judio nagsagaba kadagiti nakaro a panagbalbaliw. Ti sentro ti relihion dagiti Judio ket immalis iti linteg manipud iti templo, datdaton, ken papadi. Dagiti Saduceo, ti klase ti kinasaserdote, ket napukawda ti pannakabalinda, ti kina Judio nagbalin nga idauloan dagiti rabbi.

**Ti Pannakatnag ti Jerusalem**

Saan a naiparna a ni Ellen G. White ket irugina Ti Dakkel a Panagbinnusor iti kapitulo a napauloan iti “Ti Pannakadadael ti Jerusalem.” Naawatanna a daytoy nakalkaldaang a pasamak iti nacion a Judio ti kangrunaan iti dakkel a panagbinnusor ken iti pakailasinan ken misyon ti iglesia. Kasano a kasta? Iti panangsungbat iti daytoy a saludsod, masapul nga umuna a maawatantayo no apay a natnag ti Jerusalem.

Manipud iti panangkita ti naidagaan a pakasaritaan, ti Jerusalem ken ti maikadua a templo ket nadadael agsipud ta dagiti Judio ket immalsada a maibusor iti kapipigsaan a turay iti dayta a panawen, ti Imperio ti Roma, ket narumekda nga awan asi babaen iti pigsana, agpadpada nga iti aramid ti panagibales ken kas panglapped iti sabsabali pay a mabalin nga umalsa. Kadagiti siglo a naglabas sipud idi pannakarba ti Jerusalem, dagiti mamati a Judio ket sapasap nga impatarusda ti pannakadadael ti Jerusalem a kas maysa a panangdisiplina nga impalubos ti Dios. Dadduma nga iskolar ti Judaismo kinunada a nagbasol dagiti Judio babaen ti panangsalungasingda iti linteg ti Dios, a nagbalinda nga immoral; dagiti dadduma patienda a nagsisina ken nabingaybingay unay dagiti Judio, a pulos a dida nasursuro ti liksion ti panagkaykaysa. Aniaman pay ti kasasaad, ti Dios inaywananna ti maysa a natda a mangituloy kadagiti panggepna.

Nupay kasta, ti Biblia, nangnangruna ti Baro a Testamento, ket mangipaay iti maysa a naiduma a panangilawlawag agpaay iti pannakadadael ti templo. Wen, yaalsa, kinadangkes, pannakadadael iti moral ken iti kagimongan, panagririri ken pannakabingaybingay iti uneg dagiti sigurado a kangrunaan a banbanag a nangiturong iti pannakarba ti Jerusalem ken pannakadadael ti templo. Ngem ti kasasaad a gapuanan iti dayta a nakakalkaldaang a pasamak ket ad-adda pay a dakdakkel ngem kadagitoy laeng a banbanag. Tapno matulongantayo a makaawat no ania ti nakagapu iti pannakadadael ti templo, adu a napapateg a banbanag, manipud iti Daan ken Baro a Testamento ti masapul a maipaganetget. Iti panangala kadakuada nga agpadpada, dagitoy a banbanag ket tumulong kadatayo a makaawat iti kangrunaan a gapu iti pannakapukaw ti templo: ti panangipangulo ti Israel a panangtukiad ken Cristo ken iti tulag ti Dios.

**Ti Sigud a Templo**

Umuna, ti sigud a templo ti Israel a binangun ni Solomon, ket dinadael dagiti taga Babilonia, idi 586 B.C., agarup 20 a tawtawen kalpasan a pinarmek ni Nabucodonosor ti Juda (Dan. 1:1, 2). Ti pannakadadael ket napasamak agarup sangagasut a tawtawen kalpasan a natnag ti Akin amianan nga Israel iti panaglikod ken pinarmek ida dagiti taga Asiria. Nupay kasta, dagitoy dua a paspasamak—ti pannakapukaw ti Israel ken ti pannakadadael ti templo ni Solomon babaen kadagiti pwersa ti Babilonia—ket saan a napasamak gapu laeng iti saan a pannakasursuro ti nacion a Judio no kasano iti panagmaymaysa wenno gapu iti panagpababa to moralidadda. Ti akin Amianan nga Israel ket nagpukaw a kas maysa a nacion gapu ta tinukiadda ti tulag ti Dios ken napanda kadagiti sabsabali a didios (1 Ar-ari 12:26–33; 2 Ar-ari 17:7– 23). Kas iti Israel, ti Juda ket naaddaan kadagiti nadangkes nga ar-ari ken dakes a tattao a nagduyos iti panagdayaw iti ladladawan. Iti panaglabas ti tiempo, ti panawen ti panagdaydayaw ti Juda iti ladladawan ket immad-adu pay ken kimmarkaro. Nupay kasta, saan a kas iti akin amianan nga Israel, ti Juda ket saan a naaddaan iti maysa a permanente nga opisyal, sangkailian a paglintegan a panangsukat iti relihiyon ti Dios iti kinapagano. Gapu itoy, ti Dios impalubosna ti pannakadadael ti templo ti Juda ken iti kabicerana a ciudad, idi 586 B.C., ken iti temporaryo a pannakakayaw dagiti tattaona, kas maysa nga istratehiya nga agpaay iti pannakapabaro ti sangkailian.

**Ti Maikadua a Templo**

Maikadua, ti maikadua a templo ket nadadael idi tawen A.D. 70 babaen kadagiti taga Roma, sumagmamano a 35 a tawtawen kalpasan iti panangipadto ni Jesus kadagiti sumaganad a tallo a paspasamak: (1) ti Dios ket alaennanto ti pagarian manipud iti Juda ken itedna dayta iti sabali a nacion (Mat. 21:43); (2) ti balay ti Juda (ti templo) ket “mapanawan a langalang” (Mat. 23:38); ken (3) ti templo ket madadaelto a mamimpinsan (Mat. 24:1, 2). Ti gapu iti daytoy tallo a pannakaokom? Dagiti pangulo ti Juda ket saanda laeng a di-nagballigi a mangiyeg iti bunga ti pagarian ti Dios (Mat. 21:43) no di ket, kas iti inaramid ti kadaanan nga akin amianan nga Israel, sipapanakem a nagmadida nga agtalinaed iti sidong ti panangituray ken panalaknib dagiti paypayak ti Dios (Mat. 23:37). Idi A.D. 31, dagiti pangpangulo ket nangaramidda iti maysa nga opisyal, sipapanakem, ken sibubuslon a keddeng nga agpaay iti nacion a Judio; tinukiadda ti tulag ti Dios, ti Panangisalakanna, ken iti Misiasna (Mat. 26:1–3, 14–16, 57–68; 27:15–25; Juan 19:1–15). Kas bungana, ti Dios impalubosna a ti naidagaan a templo ket madadael.

**Parabur ti Dios**

Maikatlo, ti Dios intedna iti Israel ken Juda amin a parabur a nasken nga agpaay iti pannakasubbot ken pannakaisubli sakbay a pinalubosanna ida a mangsagaba iti dusa gapu iti panangsalungasingda iti Tulagna. Manipud iti panawen ni Moises agingga iti pannakadadael iti maikadua a templo, idi A.D. 70, iti saklaw ti nasurok a sangapulo ket lima a gasut a tawtawen, ti Juda napadasanna ti saan a namayamay nga ayat ti Dios. Iti laksid ti dida panagballigi, ti Dios ket siaanamong a makipagtrabaho kadakuada agingga a siaanamongda nga agtalinaed iti Tulagna ken mabalbaliwanda babaen ti parabur ken pannakabalinna. Uray pay idi inkeddeng dagiti pangpangulo ti Judio a tukiadenda ti Dios, nga isu a sinaruno ti panangiwaragawag ni Jesus iti pannakadadael a maibusor kadakuada, ti Dios nangted kadakuada iti nasurok a 35 a tawtawen sakbay nga inyulogna dayta a panggeddeng. Idi panawen daytoy a kaasi, dagiti Cristiano, kas ken Pedro (Aramid 2–4); Esteban (Aramid 7); ken Pablo (Roma 9–11); ket nagpakaasida kadakuada nga awatenda ni Jesus kas Misias ken tapno makipasetda iti baro a tulag ti Dios. Nakaladladingit a kunaen, imbes nga inkasoda dagitoy nga ayab, dagiti pangpangulo sinelloanda ti pangngeddengda a mangtukiad ken Cristo a nabuyogan iti maysa a nadagsen a panangidadanes kadagiti Cristiano a nagpatingga iti pannakapapatay ni Esteban, idi A.D. 34. Nupay kasta, uray pay iti pangngeddeng a mangtukiad iti Juda a kas mangibagi a nacion, ti Dios intultuloyna ti mangayab kadagiti Judio iti minnaysa a sumrek iti baro a tulagna ken tapno maisalakanda iti pagarianna.

Iti kasta ngarud, ti pannakatnag ti Jerusalem, ket iladawanna ti panangtratar ti Dios kadagiti managbasol iti dakkel a panagbinnusor. Daytoy a panangkita ket makatulong a mangsungbat iti paset iti damo a saludsodtayo no apay a narikna ni Ellen White a daytoy nakalkaldaang a pasamak ket kangrunaan unay iti tema ti dakkel a panagbinnusor ken iti pakailasinan ken misyon ti iglesia. Mainayon pay, naawatan ni Ellen White a ti pannakatnag ti Jerusalem ket makatulong kadatayo a makaawat iti kinapaypayso ti panangukom: dayta ket, no kasano a ti nadiosan nga asi ket mabalin a maidanon kadagiti managbasol kabayatan nga iti isu met la a tiempo mapnekna dagiti kidkiddawen ti nadiosan a hustisia. Iti sabali a bangir, ti Dios ket napno iti ayat, kinamanangngaasi, ken kinaanus, nga agpakpakaasi kadagiti managbasol nga agsublida iti Pagarianna. Saan a kayat ti Dios a matay dagiti managbasol iti maikadua nga ipapatay (Eze. 33:11). Iti sabali a bangir, ti Dios ket umiso ken nalinteg. Gapu ta Isu ket santo, dina mapalabas ti dakes iti sangoananna. Nupay kasta, raemenna ti maudi a pangngeddeng dagiti tattao a kayatda ti mapan iti bukodda a dalan, a panawanda ti pagarian ti Dios, tulag, salaknib, ken gubuayan ti biag. Kaskasdi, ti Dios ket itedna kadagiti managbasol iti nawadwad a patigmaan a matayda no tukiadenda dagiti salaknib ti pagarianna ken dagiti asi ti tulagna. Iti ruar ti tulag ti Dios awan ti rag-o wenno biag, gapu laeng iti rason nga awan ti naparsua a nabiag ti addaan iti biag, di nabulod wenno awan naggapuanna, iti uneg dagiti bagbagida.

**Ti Plano ti Pannakaisalakan**

Maikapat, iti laksid dagiti lapped a napataud gapu iti panangliput iti tulag, ti Dios intuloyna ti plano a panangisalakanna ken dagiti ar-aramidna a mangrisot iti dakkel a panagbinnusor. Ti Dios inkarina a ni Jesus, nga Isu ti Kaputotan ni Eva (Gen. 3:15), ni Abraham (Gen. 12:2, 3, 7; Gal. 3:16, 29), ken ni David (2 Sam. 7:12–15; Marcos 12:35–37), ket mangyeg iti pannakaisalakan iti sangkataoan, a mangwayawaya kadakuada manipud iti panangituray ti diablo, ken mangisubli iti panagari ti Dios ditoy daga. Kasta met, ti Dios inkarina a ni Jesus, ti pudno a Kordero ti Dios ken ti mangtungpal kadagiti anniniwan ti naidagaan a santuario (Juan 1:29, 2:19–22), ket isalakanna ti sangkataoan manipud iti basol ken ti pannakabalin ti basol. Nupay ti pakasaritaan ti sangkataoan ket kas la awan ti turongenna, no dadduma, ken nabaybay-an kadagiti tartarigagay ken al-alikamen ti diablo ken iti nataoan a kababalin, ti Sursurat ipakitana ti maysa a nalawag a panagdur-as ti naisangrat ken nainggandatan a pannakaiyulog ti plano ken kari ti panangisalakanna. Idi ti bukodna a tattao ket dida nagballigi Kenkuana, ti Dios nagtrabaho nga awan sarday a mangisubli kadakuada iti mismo a Bagbagina ken tapno arayatenna ti sangkataoan manipud iti pitak ti basol. Da Abraham, Moses, ken Juda ket aminda ket ulidan ti naarayat ken nasubbot. Awan a pulos iti makapasardeng iti Dios iti panangsalimetmetna kadagiti karkarina ken panangyulog kadagiti planona.

**Dagiti Anniniwan ken Mangyanniniwan**

Maikalima, ti naidagaan a santuario ken ti sistema ti panagdatdaton ket anniniwanda laeng iti umay a daton ken panagministro ni Jesus. Idi ti immuna a templo ket nadadael ken ti Juda ket sinangitanna ti napalabas a dayagna, ti Dios imbagana kadakuada a ti napaypayso a dayag ket iti pay masakbayan ken dayta ket saan nga agdas-al kadagiti namaterialan a banbanag, no di ket iti Maysa nga Isu nga itudtudo ti santuario (Esdras 3:12; Hag. 2:9; Mat. 23:16– 22). Gapu itoy, idi nadadael ti maikadua a templo, idi A.D. 70, dagiti Cristiano ket dida napukaw ti namnama. Iti kasupadina, naawatanda a ti naidagaan a santuario ket tinungpalna ti misyonna a nangitudo ken Jesus, iti sakripiciona, ken ti panagministrona a panangisalakan idiay napaypayso a nailangitan a santuario idiay ngato. Ti anniniwan sinabatna ti mangyanniniwan; ti simbolo sinabatna ti kinapaypayso. Kalpasan ti panaglasag, panagministro, ipapatay, panagungar, ken yuuli ni Jesus, ti dakkel a panagbinnusor itan ket naisentro iti nailangitan a santuario. Ti Sursurat kadagiti Hebreo ket saritaenna ti nalawa unay a kaipapanan dagitoy a panagbaliw. Gapuna, ti Mateo 24 ken ti pannakadadael ti maikadua a templo, ti Sursurat kadagiti Hebreo ken ti pannakaisentrona iti nailangitan a santuario ket napalalo iti kinapategna iti pannakaawat ti Adventista iti dakkel a panagbinnusor ken ti amin a teolohia ti Adventista.

Apagisu a daytoy narikut a pannakaawat iti pannakadadael ti templo ti nangguyogoy kadagiti Cristiano idi panawen dagiti apostol ken kalpasan dagiti apostol idi panawen dagiti immuna a siglo, ken dagiti sinurat ni Ellen White idi maikasangapulo ket siam a siglo, a maaddaan iti pannakaawat iti pakailasinan ken misyon ti iglesia. Iti pannakalasatda iti pannakadadael ti templo, dagiti Cristiano iti panawen dagiti apostol ket inyalisda ti nakaisentroan ti imatangda manipud iti templo nga agturong iti nailangitan a santuario. Naparmekda ti buteng iti pannakaidadanes ken ipapatay gapu ta napadasanda ti pannakapakawan dagiti basbasol iti daton ni Cristo idiay kruz ken kimmitada iti pammati iti panagministro ni Cristo iti makannawan nga ima ti Dios idiay langit. Ammoda nga isuda dagiti tattao ti Dios, ti Baro nga Israel, naayaban babaen ti Dios a mangiwaragawag iti nakaskasdaaw a damag iti panangisalakanna kadagiti amin a sangkataoan a natengngel babaen ti pannakabalin ti diablo, basol, ken patay. Imbingayda ti ayatda babaen ti panangtulongda kadagiti tattao iti aglikmutda babaen kadagiti pamay-an nga adda kadakuada. Ket inturongda ti imatang dagiti sabsabali iti pagpatinggaan ti dakkel a panagbinnusor, iti pagpatinggaan ti panagsagaba ken patay, inton agsubli ni Apo Jesu-Cristo ditoy daga ket agnanayon a parmekenna ti diablo ken basol.

### Paset III: Panangipakat iti Biag

1\. Ania ti pannakaawat dagiti tattao iti kulturayo iti ayat ken kinalinteg? Adda kadi pay laeng namnamada nga umayto ti aldaw inton ti nataoan a kagimongan, iti isuaminna, ket ti kababalinna ket ayat ken kinalinteg? Apay, wenno apay a saan? Kasano ngata nga ilawlawagmo kadakuada nga awan ti pudno ken makaibtor nga ayat ken kinalinteg no awan ni Jesus? Wenno awan ti ayat wenno kinalinteg no awan ti paltiingna kadagitoy nadiosan a kababalin a kas makita iti sakripiciona? Wenno dayta nga ayat ken kinalinteg ket dida maadda no awan ti panangited ti Espiritu Santo kadagitoy a kababalin kadagiti tattao wenno ti tulongna a dumakkel dagitoy kadatayo?

` `

2\. Sukimatem dagiti napersonalan nga ar-aramidmo a panagivangelio. Kasano iti kalawag ti pannakaawatmo iti kaipapanan dagiti sasao ni Jesus a “ti evangelio ti pagarian”? Kasano a pagbiagam daytoy nga evangelio iti bukodmo a biag? Kasano nga ibingaymo ken ti iglesiam daytoy nga evangelio iti basbassit ken/wenno dakdakkel a bunggoy iti likmutmo?

` `