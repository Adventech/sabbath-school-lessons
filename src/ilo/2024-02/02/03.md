---
title:  Dagiti Cristiano Nainggasatan a Naaywanan
date:   08/04/2024
---

Ti asi, parabur, panangaywan, ken nasakbay a pannakaammo ti Dios ket nalawag unay a naiparangarang kadagiti paspasamak nga agturong iti pannakadadael ti Jerusalem. Ni Cestius Gallus ken dagiti buybuyot ti Roma ket linakubda ti ciudad. Iti di ninamnama a gunay, idi kasla asidegen ti panangrautda, nagsanudda. Kinamat ida dagiti buyot dagiti Judio ket nangabakda iti dakkel a balligi.

Dagiti Romano nga agtartaray ken dagiti Judio a kumamkamat, dagiti Cristiano idiay Jerusalem ket nagtalawda a napan idiay Pella idiay Perea, iti labes ti Karayan Jordan. “Ti naikari a pagilasinan ket naited kadagiti agururay a Cristiano, ket itan naited ti gundaway kadagiti isuamin a mayat nga agtulnog iti pablaak ti Mangisalakan. Dagiti paspasamak ket naiturayan unay a dagiti Judio wenno dagiti Romano ket dida malappedan ti panagdallasat dagiti Cristiano.”—Ellen G. White, The Great Controversy, p. 30.

`Basaen ti Salmo 46:1 ken Isaias 41:10. Ania ti ibaga kadatayo dagitoy a teksto maipapan ti nadiosan a panangaywan?`

Ti Dios ket Isu ti agturay ket iturayanna dagiti paspasamak ditoy daga nga agpaay iti mamimpansan a pannakatungpal dagiti nadiosan a panggepna. Nupay no dadduma baliwan ti Dios dagiti sigud a planona a naibatay kadagiti nataoan a pilitayo, ti mamimpinsan a planona nga agpaay iti daytoy a planeta ket matungpal. Addanto dagiti panawen a mapadasan dagiti tattao ti Dios ti rigat, pannakaidadanes, pannakaibalud, ken mismo nga ipapatay gapu iti trabaho ni Cristo. Ngem uray kadagiti karirigatan a panawen kadagiti kadadaksan a panangduprak ni Satanas, ti Dios ti mangtarawidwid ken mangtaginayon iti iglesiana.

`Basaen ti Hebreo 11:35–38 ken Apocalipsis 2:10. Ania ti napaypayso nga iparangarang dagitoy a teksto maipapan iti dangadangtayo kadagiti pwersa ti dakes? Kasano iti pannakaitunos dagitoy a teksto iti kapanunotan ti panalaknib ti Dios iti napalabas a saludsod? Adda kadi panagsupadi iti kapanunotan ti panangsalaknib ti Dios ken iti pangipalubosna kadagiti sumagmamano a sumango iti naut-ut a panagsagaba ken uray pay ipapatay kas martir gapu iti trabaho ni Cristo?`

“Awan mamaay dagiti impeksa ni Satanas a pangpukaw iti iglesia ni Cristo gapu iti kinadawel. Ti dakkel a panagbinnusor a nakauyosan ti biag dagiti adalan ni Jesus, saan a simmardeng idi pannakapasag dagiti matalek nga agigiggem iti bandera idiay nagtakderanda. Iti pannakatuangda nagballigida ketdi. Dagiti mangmangged ti Apo napapatayda, ngem ti trabahona sititibker nga immaddang.”—Ellen G. White, The Great Controversy, p. 41.

`Ania koma ti kaipapananna kadatayo a dagiti mannurat ti Biblia, a sigurado a napadasanda ti ut-ot ken panagsagaba, ket kaskasdi a maulitulit nga agsuratda maipapan iti kinapudno ti ayat ti Dios? Kasano a mapadasantayo dayta isu met laeng nga ayat kadagiti bagbagitayo?`