---
title:  Adalen Pay
date:   12/04/2024
---

“Awan mamaay dagiti impeksa ni Satanas a pangpukaw iti iglesia ni Cristo gapu iti kinadawel. Ti dakkel a panagbinnusor a nakauyosan ti biag dagiti adalan ni Jesus, saan a simmardeng idi pannakapasag dagiti matalek nga agig-iggem iti bandera idiay nagtakderanda. Iti pannakatuangda nagballigida ketdi. Dagiti mangmangged ti Apo napapatayda, ngem ti trabahona sititibker nga immaddang. Ti evangelio nagtuloy a nairakurak, ket immadu ti bilang dagiti pasurotna. Nakastrek kadagiti rehion a saan a madanon dagiti agila ti Roma. Kinuna ti maysa a Cristiano, iti saan a yaanamong kadagiti agtuturay a pagano nga isu a mangidurdur-as iti panangidadanes: mabalin a “mapapataydakami, parparigatendakami, dusaendakami. . . . Ti kinaawan ti justiciayo ket pammaneknek nga inosentekami. . . . Ken saan a ti kinadawelyo. . . . ti mangtulong kadakayo.” Dayta ket maysa ketdi a napigpigsa nga awis a mangiyeg kadagiti sabsabali a maawis. “No kaano a masansan nga ipababadakami, ad-adda met nga umad-adu iti bilangmi; ti dara dagiti Cristiano ket bukel.’—Tertullian, Apology, paragraph 50.”—Ellen G. White, The Great Controversy, pp. 41, 42.

“Ti nalimed a panangidaldalan ti Dios a panangipalubosna kadagiti nalinteg nga agsagaba iti pannakaidadanes iti ima dagiti nadangkes, isut’ maysa a gapu ti dakkel a pakariribukan dagiti adu a nakapuy iti pammati. Adda pay ketdi dagitay sisasaganan a mangiwagsak iti panagtalekda iti Dios, gapu iti panangpalugod ti Dios kadagiti kadaksan a tattao a rumang-ay, idinto a dagiti kaimbagan ken kadalusan addada a maparparigat ken matutuok gapu iti nadawel a turay dagiti nadangkes. Kasano, kunada a saludsoden, a ti pannakabalin ti Maysa a nalinteg ken naasi, ken naindaklan pay ti pannakabalinna, ket ipalubosna iti kasta a kinakillo ken kinaranggas? Daytoy ti maysa a parikut nga awan a pulos ti pakaibibiangantayo. Ti Dios inikkannatayo iti umdas a pammaneknek maipapan iti ayatna, ket saantay a rebbeng a pagduaduaan ti kinaimbagna gapu la ta ditay maawatan dagiti ar-aramid ti panangidalanna.”—Ellen G. White, The Great Controversy, p. 47.

**Salsaludsod a pagiinnadalan**:

`Ania ti pateg nga ipaay ti pannakaidadanes? Apay ngata a palubosan ti Dios nga agsagaba dagiti tattaona no dadduma?`

`No ti maysa a gayyem ket damagenna kenka daytoy a saludsod, kasano iti panangsungbatmo: “Sadino ti ayan ti Dios iti panagsagsagabak? No ay-ayatennak, apay a lumasatak iti kasta a narigat a tiempo?”`

`Kasano ti panagbalin ti lokal nga iglesiayo a maysa a managayat a komonidad a mangbalbaliw iti lubong? Pagiinnadalan dagiti napraktikalan a wagas tapno maipakat daytoy nga adal ita a lawas.`