---
title:  Maysa a Naburak-ti-Pusona a Mangisalakan
date:   07/04/2024
---

Kabayatan ti panagtugaw ni Jesus iti Bantay dagiti Olivo a mangbuybuya iti ciudad ti Jerusalem, ti pusona ket naburak. Ti evangelio ni Juan kunana, “Immay cadagiti cucuana, ket dagiti taona isu saanda nga inawat” (Juan 1:11). Inaramid ni Jesus ti amin a kabaelanna tapno maisalakan dagiti tattaona manipud iti umay a pannakadadael ti ay-ayatenda a siudad.

Ti ayat ni Jesus kadagiti tattaona ket nagayus manipud iti maysa a puso ti awan patinggana nga ayat. Inulit-ulitna ti nagpakaasi kadakuada iti ayat nga agbabawi ken awatenda ti naparabur nga awis ti asina.

`Basaen ti Lucas 19:41–44; Mateo 23:37, 38; ken Juan 5:40. Ania ti ibaga dagitoy a bersikulo kenka maipapan iti kababalin ni Jesus kadagiti tattaona ken ti sungbatda iti naayat nga awis ti parabur ken asina? Ania ti makitam a naipaltiing a kababalin ti Dios?`

Narigat a maawatan ti maysa a pasamak a kas iti pannakadadael ti Jerusalem iti lawag ti naayat a kababalin ti Dios. Ti pakasaritaan iparangarangna a sangapulo ribu ti natay kabayatan a ni Heneral Titus iti Roma ket indauloanna ti buybuyotna a maibusor iti ciudad. Ti Jerusalem ket nadadael. Lallaki, babbai, ken ub-ubbing ket napapatay. Sadino ti ayan ti Dios idi nagsagrap dagiti tattaona iti kasta unay? Ti sungbat ket nalawag ngem saan a nalaka a maawatan a naan-anay. Ti pusona ket naburak. Dagiti matana ket napnot’ lulua. Kadagiti adu a siglo Isu dinanunna dagiti tattaona. Babaen iti yaalsada a maibusor iti naayat-a-kinamanangngaasina, binaybay-anda ti nadiosan a panangaywanna. Ti Dios ket saan a kankanayon a bumallaet tapno mapabassit dagiti bunga dagiti pili ti tattaona. Palubosanna ti kadawyan a supapak ti kinasukir a mapatanor. Ti Dios ket dina pinataud ti pannakapapatay dagiti awan basbasolna nga ubbing idiay pannakadadael ti Jerusalem; ti nakalkaldaang nga ipapatay ti inosente ket aramid ni Satanas, saan a ti Dios.

Ni Satanas ket pagragsakanna ti gubat, ta kiwarenna ti kadadaksan a tartarigagay ti puso ti tao. Kadagiti adu a siglo, panggepna a mangallilaw ken mangdadael ken kalpasanna ipabasolna dagiti dakes nga ar-aramidna iti Dios.

`Basaen ti Mateo 24:15–20. Ania a bilin ti inted ni Jesus kadagiti tattaona a mangisalakan kadakuada manipud iti umay a pannakadadael ti Jerusalem?`

Nasayaat a laglagipen a kaaduan kadagiti Cristiano nga agnanaed idiay Jerusalem idi A.D. 70 ket nayanak a Judio. Tinarigagayan ti naayat a Dios a pagtalinaeden dagiti adu a tattaona agingga a mabalin. Dayta ti gapuna no apay nga intedna ti bilin nga inton umasideg dagiti buybuyot ti Roma, masapul nga agtalawda manipud iti ciudad.

`Utoben dagiti sumaganad a sasao: ditayo ipato ti kababalin ti Dios babaen kadagiti paspasamak a makitatayo iti aglikmuttayo; no di ket, kitaentayo amin dagiti paspasamak babaen ti sarming ti naayat a kababalinna a kas naiparangarang idiay Biblia. Apay a daytoy ket naimbag a balakad?`