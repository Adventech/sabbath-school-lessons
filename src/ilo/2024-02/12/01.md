---
title:  Mangserra a Paspasamak ti Daga
date:   15/06/2024
---

### Basaen Agpaay iti Adal ita a Lawas
Juan 8:32; Eze. 20:12, 20; Apo. 7:1, 2; Apo. 14:1; Joel 2:21–24; Hos. 6:3; Santiago 5:7, 8; Apo. 18:1–4.

> <p>Paset a Maiyulo</p>
> “Gatangem ti pudno, ken dica lacoen; wen, kinasirib, sursuro, ken pannacaawat” (Proverbio 23:23).

Kas pangarigan addaanka iti maysa nga anak nga agtutubo a babai nga agmanmaneho nga agawid manipud kolehio agpaay iti bakasyon iti kalgaw. Kabayatan nga ur-urayem ti isasangpetna, madandanaganka a mangsipsiput kadagiti damdamag ti paniempo. Madanaganka unay kabayatan a napardas a dumegdegdeg ti panagkaro ti paniempo. Agtaytayab dagiti ulep ti bagyo iti sangoanan. Dagiti angin sirurungsot nga agpuyopoy. Ti langit aglukat ket ibuyatna ti tudo. Dagiti kaykayo maitayab. Di nagbayag, saanen a mabalin a pagnaan ti kangrunaan a kalsada nga agawid. Kalpasanna, nangngegmo manipud iti maysa kadagiti kaarrubam a mabalin ti magna iti maikadua a kalsada. Mabalin a dagiti kotse ket liklikanda dagiti sumagmamano a natumba a kaykayo. Nupay narigat ti komonikasyon, nakaipatulodka iti text message iti balasangmo, a siaannad nga intedmo ti tunggal detalye no kasano a makaawid isuna a sitatalged.

Ad-adda ngem iti aniaman a banag, kayat ni Jesus nga ilasatnatayo kadagiti bagyo ti biag ken isublinatayo iti pagtaengan. Insurat ni Ellen G. White, “Umay ti bagyo, nga awan sarday iti rungsotna. Nakasaganatayo kadi a mangsango iti dayta?”—Testimonies for the Church, vol, 8, p. 315. Ti panggep ti biag, ipapatay, panagungar, ken panagministro ni Cristo idiay santuario ti langit ket tapno masigurado a makaawidtayo. Dagiti naimpadtoan a mensahe ti Daniel ken Apocalipsis ket nadiosan a bilbilin a nangnangruna nga agpaay kadagiti tattao iti panawen-ti-panungpalan, tapno matulongannatayo kadagiti bagyo ti biag tapno iti maysa nga aldaw mariknatayo ti nabara nga arakup ti naayat a Mangisalakan.

Ti panggep ti adal ita a lawas ket tapno iparangarangna no ania ti kuna ti naimpadtoan a Sao maipapan kadagiti pangserra a paspasamak ken matakuatan manen ti pigsa ni Cristo a mangilasat kadatayo iti maudi a bakal ti daga ken iyawidnatayo.

_*Adalen ti adal ita a lawas, naibatay kadagiti kapitulo 37 ken 38 iti The Great Controversy, tapno maisagana agpaay ti Sabado, Hunyo 22._