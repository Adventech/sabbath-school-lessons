---
title:  Komentaryo dagiti mannursuro
date:   21/06/2024
---

### Paset I: Pakabuklan

Kangrunaan a Teksto: Proverbio 23:23

Sentro ti Adal: Apo. 7:1, 2; Apo. 14:1; Prov. 23:23; Isa. 8:20; Eze. 20:12, 20; Ose. 6:3; Joel 2:21–24; Santiago 5:7, 8; Apo. 18:1–4.

**Panangyammo**: Dagiti tattao ti Dios a naisinggalot iti maudi a dangadang iti nagbaetan ni Cristo ken ni Satanas ket saanda a naibati iti kasipngetan ti maudi a paspasamak ken saanda a binaybay-an ti Dios iti panawen ti pannakatungpalda. Kas iti mapagtalkan a heneral nga isu a mangpabileg kadagiti tropana nga agpaay iti mangikeddeng a laban, ti Dios isagananatayo nga agpaay ti gubat babaen iti panangitedna kadatayo iti naimpadtoan a Saona tapno agserbi nga inspirasyon, mangiturong, ken mangpapigsa kadatayo.

Ita a lawas, isentrotayo ti imatangtayo kadagiti kangrunaan nga elelemento ti panawen-ti-panungpalan a panagsagsagana dagiti tattao ti Dios. Umuna, naipalagip kadatayo a ti Sao ti Dios ket isu laeng iti mapagtalkan a bagnostayo; dayta iti gubuayan ti amin a kinapudno ken pannakabalin. Agbalintayo laeng a natalged kabayatan nga agtalinaedtayo a matalek iti daytoy a Sao. Gapuna, masapul a kumpettayo iti balakad ken sirib ti Biblia, uray pay no ania dagiti agparang a maisupadi iti pagsasangalan dagiti paspasamak ti lubong. Maikadua, ti panagsalimetmet iti Sabado ket tanda iti pannakaitalagatayo ken kinapudno iti Namarsua ken Mangisalakantayo. Maikatlo, saantayto a pulos nga agmaymaysa iti pannakiramantayo iti dakkel a panagbinnusor ken iti pannakaileppas ti misyon ti Dios a pannakaiwaragawag iti agnanayon nga evangeliona. No di ket, ti Espiritu Santo a mismo ket papigsaenna dagiti tattao ti Dios iti maysa a naisangsangayan a wagas nga agsaksi iti publiko iti panawen-ti-panungpalan ti lubong maipapan iti pannakabalin ti evangelio ken maipapan iti ayab ti Dios iti amin a tattao nga agsubli Kenkuana, a baybay-anda ti diablo ken iti takderna [posisyonna]. Dagitoy a paspasamak ket pagaammo a kas maudi a tudo, wenno panangpapigsa ti Dios kadagiti tattaona, ken ti dakkel a timek ti rabii, nga isu a mangbukkel iti maudi a pannakaiwaragawag ti evangelio iti publiko.

**Dagiti Tema ti Liksion**: Ti adal ita a lawas maisentro iti dua a kangrunaan a tema:

1. Iti panangawat iti ayat ken panangisalakan ti Dios ken Jesu-Cristo ket mangpataud iti unegtayo iti maysa a di-magaraw a panagayat Kenkuana ken iti maysa a panangikeddeng nga agbalin a matalek Kenkuana, iti Saona, ken iti Sabadona.

2. Ti Espiritu Santo ket papigsennatayo iti pannakaibokbok ti maudi a tudo. Daytoy a pannakaibokbok ket mamagbalin kadatayo a mangited iti “dakkel a timek,” wenno ti maudi nga ayab iti lubong tapno agbabawi ken maisalakan.

### Paset II: Komentaryo

**Agmatmatalekka: Adda iti Dios ti Maudi a Balikas**

Ni Ivan ket naiyanak ken dimmakel iti sidong ti maysa a matalek a pamilia nga Adventista idiay Soviet Union. Nupay napanglaw ti pamiliana ken kapilitan nga agtrabaho a sipipinget, awan pakadanagan ta naragsak ti kinaubing ken kinaagtutubona. Idi agtawen iti 18, naayaban ni Ivan nga agserbi iti buyot ti Soviet. Naglugan iti tren isuna kaduana dagiti dadduma a naawis ket pito nga aldaw kalpasanna, nasarakan ti bagbagina iti 1,865 a milya (3,000 a kilometro) ti kaadayona manipud iti pagtaengan. Iti dayta, ti napaut, dua a tawen a panagserbina iti kinasoldado ket nangrugin. Malaksid iti pannakariknana iti panagmaymaysa ken pannakailiw iti pagtaengan, ammo ni Ivan nga adda pay laeng iti masangoanan ti kadakkelan a karit kenkuana. Uray pay sakbay a naayaban a soldado, inkeddengna iti pusona nga agtalinaed a napudno iti Dios ken salimetmetanna ti Sabado, uray pay no aniaman ti mapasamak kenkuana. Ti umuna a dua a Sabado inlawlawagna kadagiti opisyalesna a saan isuna a makatrabaho iti Sabado gapu kadagiti narelihiosoan a patpatien. Dagiti opisyales impalubosda kenkuana dagiti umuna a sumagmamano a Sabado, ta impagarupda nga asidegen nga isardengnan dagiti karkarna, “naprobinsyaan,” ken “kadaanan” a kustomrena.

Nupay kasta iti saan a nagbayag, dagiti komander ni Ivan nabigbigna a ti agtutubo ket napasnek ket inaramidda ti makaikeddeng a disiplina ken “makaisuro” a pagannurotan. Iti maysa a malem ti Viernes, kalpasan iti makautoy a panagtrabaho, imbagada ken Ivan a saan isuna a mabalin a maturog iti maysa a naimbag a kama iti patingga ti lawas no isu ket agtukiad nga agtrabaho kadagiti Sabado. No di ket, impakaammoda kenkuana a gastarenna ti panagpatingga ti lawas idiay temporaryo a pagbaludan. Idi ni Ivan ken dagiti komanderna dimmanonda iti pagbaludan, dagiti opisyales natakuatanda a ti pagbaludan ket nakabalunet ta ti warden ket adda napananna. Kabayatan nga agur-urayda iti panagsubli ti warden, dagiti opisyales ket nagtotongtongda kabayatan a buybuyaen ni Ivan ti ilelennek ti init idiay napintas a Danaw ti Balkhash. Siuulimek, ni Ivan ket sinapulna iti pammatalged ken tulong manipud iti Dios. Kellaat a maysa a sarhento ti limmabas ket simmardeng ken gagangay a dinamagna dagiti opisyales ni Ivan no asino iti impanda iti pagbaludan. “Maysa nga Agsalsalimetmet iti Sabado,” insungbatda. “Kayatmi a sursuroan isuna tapno agtulnog kadagiti bilbilin ken tapno agtrabaho kadagiti Sabado.” “Saan a pulos!” kinuna ti sarhento. “Ammok dagitoy a tattao. Kaykayatda pay iti matay ngem iti agtrabaho kadagiti Sabado!” Dagiti opisyales nabigbigda a nagbiddutda a nangipalubos iti sarhento a makisao a sidedengngeg ni Ivan. Ngem naladaw unayen. Ni Ivan ket naawatna ti dakkel-a-kasapulanna a pammabileg.

Ti warden simmangpet ket kabayatan a nangrugi ti Sabado kinuyogna ni Ivan iti pagbaludan: maysa a silid a 6.5–x10–pie (2–x3–metro), napunno iti nasurok a sangapulo pay a sabsabali a soldado, nga isu a kaaduanna kadakuada ket agsigsigarilyo. Ti nadagsen a landok a ruangan nagserra ket ni Ivan inokoparna ti disso iti ayan ti pagserkan, nakasagana a tumakder wenno agtugaw iti dayta a gibus ti lawas. Ti agtutubo a soldado ni Cristo ket determinado nga agtalinaed a matalek iti Sabado ti Dios. Dagiti minutos nagbalin nga or-oras, ket iti tengnga ti rabii rinugian ni Ivan a panunoten no kasano a dagiti kakabsat idiay ilida ket siraragsak a magnada a mapan idiay kapilya tapno agdaydayaw iti Dios iti rabii ti Viernes (vesper), kabayatan nga isu ket nagtalinaed a nabalunetan iti uneg ti maysa a nasipnget a selda ti pagbaludan, napno iti asuk ti sigarilyo, iti tallo pay nga al-aldaw.

Kellaat, ni Ivan nalagipna ti maudi a sermon a nangngegna iti iglesiana sakbay a pimmanaw nga agpaay iti serbisyo a kinasoldado. Dayta ket maipapan iti istoria ni Elias iti Bantay Carmelo ken no kasano ti panagkararagna iti namimpito a daras nga agpaay iti todo. Ania ngata no agkararagak met iti mamimpito a daras? Pinanunot ni Ivan iti bagbagina. Nupay kas la nganngani maysa a pagpagarup, inkeddeng ni Ivan a padasenna. Intanamitimna ti umuna a simpli laeng a kararag iti pusona. Awan a pulos iti napasamak. Simmaruno ti maikadua a kararagna. Kaskasdi, awan ti “ulep.” Maikatlo a kararag. Kalpasanna ti maikapat. Maikalima. Ken maikanem. Kamaudiananna, intanamitimna iti pusona ti maikapito a kararag. Namimpinsan a kinaulimek iti tengnga ti rabii ti nagari kalpasan nga isu ket nalpas. Ngem ti kinaulimek saanna a pulos a binaliwan pangngeddeng ni Ivan nga agkararag wenno ti pammatina. Isu ket nakasagana nga agbalin a napudno iti Dios, uray pay no ti Dios ket dina sungbatan dagiti pito a karkararagna iti aniaman a nalawag a wagas. Pinanunotna, uray ket pinadasko?

Nupay kasta, kalpasan laeng ti maysa a minuto, naburak ti kinaulimek gapu kadagiti arimpadek iti ruar ti pagbaludan. Dagiti arimpadek ket sinaruno dagiti kalangiking dagiti tulbek, kalpasanna ti panagranetret ti ridaw kabayatan a nalukatan. Nagparang ti warden iti ridaw ket sinukimatna ti siled babaen ti silawna. Idi makita ti warden ni Ivan, imbilinna a rummuar. Apaman a rimmuar, impan ti warden ni Ivan iti opisinana, nangaramid iti simpli ngem makabang-ar a pagiddaan, ken inawisna ti agtutubo a maturog. Nagidda ni Ivan sa naturog iti apagkanito. Iti kabigatanna, nariing ni Ivan iti sabali pay a sorpresa: inyeg ti warden ti pammigat kenkuana. Ad-adda pay, inikkan ti warden ni Ivan iti adu a taraon ket inturongna iti igid ti danaw a sadiay a winayawayaanna a mangnanam iti Sabado.

Kasta met laeng ti panangbusbos ni Ivan kadagiti simmaruno a sumagmamano a Sabado. Ipan dagiti opisiales iti pagbaludan kadagiti ngudo ti lawas. Ti warden wayawayaanna ni Ivan ken pakanenna. Kalpasanna iti agsapa ti Lunes, agsubli ni Ivan iti kuartelna. Dagiti simmaruno a bulbulan ken tawen ket napno iti adu pay nga umasping a kapadasan maipapan kadagiti datdatlag nga ibaballaet ti Dios iti biangna. Kalpasan ti dua a tawen, nagawid ni Ivan a nataengan, napigsa nga agtutubo, matalek iti Dios. Wen, binusorna iti dakkel a buyot ti Soviet, nga isu a nangsapul iti pannakarumek ti pammatina. Wen, imbaga kenkuana dagiti opisialna a saan a maikari a maturog kadagiti kutson ti buyot, ngem adda iti Dios ti maudi a balikas. Maseknan ti Dios kadagiti matalek a tattaona a mangaramid iti pangngeddeng nga agtalinaed a napudno Kenkuana kas ken ni Daniel iti Biblia ken kas ken ni Ivan.

**Nacristianoan a Kinasungdo**

Ti kinasungdo (loyalty) ket kanayon nga inawisna ti imatang dagiti agad-adal iti nataoan a kababalin ken pakasaritaan. Kas maysa a naipaugali a kababalin, ti kinasungdo ket adda iti nakaibatayanna kadagiti nadumaduma a bambanag. Dadduma kadagitoy a nakaibatayan ket biological wenno natudingan, kas iti pamilia wenno ti lugar a nakaipasngayan. Dagiti personal a pangngeddeng ket buklenna iti sabali pay a pangibatayan iti kinasungdo. Dagitoy a pangngeddeng ket mabalin a mainaig iti nadumaduma a bambanag kas kadagiti magun-od a kuarta (bayad, gunggona), kombiksion wenno panangkita iti lubong, ken moralidad. Dadduma a tattao ibatayda ti kinasungdoda iti pagrebbengan, dadduma iti kaykayatda, ken dadduma no kasapulan. Ti pakaiturongan ti kinasungdo ket nainaigda kadagitoy a pagbatayan. Dagiti tattao ipakitada ti kinapasnekda kadagiti pamiliada, tribu, nacion, relihion, kapanpanunotan, pilosopia, kababalin, ken negosio, dagitoy laeng dagiti sumagmamano a pangipakitaanda. Ngem ania ti Nakristianoan a kinasungdo? Apay a nasungdo dagiti Cristiano, ken siasino ti pangipakitaanda iti kinasungdoda?

Tapno tumulong a mangsungbat kadagitoy a salsaludsod, intayo kitaen ti istoria ni Job. Iti pannakisasao ken Satanas, ti Dios impaganetgetna iti maysa a napalongdo, nalinteg, ken maysa a managaligaget iti Dios, ken liclicanna ti dakes a Job (Job 1:8). Napudno iti napnoan duadua, manangallilaw, ken nasukir a kababalin, ni Satanas inruarna iti maysa kadagiti nasken a salsaludsodna: “ ‘Agaligaget aya ni Job iti Dios nga awan capapayanna?’ ” (Job 1:9). Ni ngarud Satanas imbagana a ti pakaibatayan ti kinasungdo ti tao iti Dios ket kinaimbubukodan: “Dica aya nangaramid iti maysa nga alad iti aglicmut kencuana, ken aglicmut iti balayna, ken aglicmut ti amin a cupicupanna, iti tunggal sikigan? binendicionam, ti aramid dagiti imana, ket ti cucuana immaduda idiay daga. Ngem yunnatmo ta imam ita, ket sagidem amin nga adda kencuana, ket tallicudannacanto nga iparupa’ ” (Job 1:10, 11). Sakbay a naibelleng manipud langit, ni Satanas ket pinabasolna ti Dios iti saan a husto, manangirurumen, ken naimbubukodan a panangiyulogna iti Mismo a Bagbagina iti rikrikna ken kinasungdo dagiti saan a natnag a nabiag iti uniberso. Gapuna, ti kinasungdoda iti Dios ket naguyogoy gapu iti pagimbagan ken bukod-a-pagngayangayan. Kasta met, ni Satanas rinikiarna a ti nakaibatayan ti kinasungdo dagiti tattao ti Dios ditoy daga ket nairamut met iti maysa a personal, naimbubukodan a tarigagay nga agbiag ken dumakkel. Daytoy saan a husto a panangipatarus ni Satanas iti kinapaypayso ti nangiyanak iti sapasap a dakkel a panagbinnusor ken, kasta met, iti panawen a panagsagsagaba ni Job ken dagiti adu a salsaludsodna. Nupay kasta, ti nakaskasdaaw a kinamatalek ni Job pinaneknekanna a biddut ni Satanas ken inladawanna ti pudno a nakaibatayan ti kinasungdo ti Cristiano iti Dios: maysa a di magaraw ken awan konkondisyonna a panagayat Kenkuana ken ti nauneg a tarigagay nga agbalin a nalinteg.

Iti dayta umuna a rabii ti Viernes idiay selda ti pagbaludan, ti kinasungdno ni Ivan iti Dios ket dagus a nagunggunaan. Ngem daytoy a gungguna ket saan nga isu ti nakaibatayan ti kinamatalekna iti Dios. Ni Ivan ket naikeddengna iti agtalinaed a matalek iti Dios uray pay no awan iti aniaman a nalawag a sungbat. Iti umas-asping, idi sangsangoenda iti maysa a nakabutbuteng nga ipapatay idiay “ ‘tengnga ti maysa nga horno a sumsumged ken dumardarang’ ” idiay tanap ti Dura (Dan. 3:15), dagiti gagayyem ni Daniel simamaingel a sinungbatanda ni Nabocodonosor: “saan a masapul a sumungbatcami kenca itoy a banag. . . .ti Diosmi isu a pagservianmi mabalinnacami nga isalacan iti horno a sumsumged ken dumardarang; ket ita imam, O ari, ilapsutnacamto. Ket no saan, maipacaammo coma kenca, O ari, a dayta diosmo dicamto pagservian, ken castamet dicamto pagdaydayawan ti ladawan a balitoc nga impatacdermo’ ” (Dan. 3:16–18). Naglabas ti tawtawen, ti mammadto Habacuc nagkanta:

> <p></p>
> “Ta uray ti cayo nga higos dinto aglasbang, Uray bunga awanto cadagiti uv-uvas; Ti apit nga olivo agcurangto, Ket dagiti taltalon didanto mamaltuad iti taraon; Ti pangen maiccatto manipud iti pagyaponan, Ket awanto ti arban cadagiti pagtaracnan: Nupay casta agragsacacto ken ni Jehova. Agragsacacto iti Dios ti pannacaisalacanco” (Hab. 3:17, 18).

Ngem kasano a mapataud iti kasta a kinasungdo iti puso ken isip dagiti tattao ti Dios? Wen, dagiti tattao ti Dios, ken dagiti dadduma iti uniberso ket mariknada ti kinasungdo Kenkuana agsipud ta Isu ti Namarsuada ket iti kasta Isu ti Amada. Ti pamilia ket maysa a nabileg a rason iti mismo a bagbagina. Ngem ad-adda pay: dagiti tattao ti Dios alaenda ti kinasungdoda manipud iti Dios. Naparsuada a kaladawanna (Gen. 1:26, 27). Ti Dios Isu ti ayat, ken babaen ti paraburna dagiti tattao ket managayat. Ti Dios ket nalinteg, ken dagiti tattao ket sigud a naparsuada a nalinteg. Ti Dios ket matalek wenno napudno, ket dagiti tattao ket mabalinda a pilien iti agbalin met a matalek wenno napudno, babaen iti tulong ti Dios. Dayta nga ayat ken kinamatalekna kadatayo ti mangpataud iti unegtayo iti ayat ken kinasungdono Kenkuana. Ni apostol Juan inlawlawagna a saantayo a nasungdo iti Dios gapu iti buteng, ta “Awan ti buteng ken ayat, no di ket ti ayat a nagdanunan pacsiatenna ti buteng; agsipud ta ti buteng addaan dusa: ti agbuteng saan pay a naaramid a nagdanunan iti ayat”; no di ket “datayo agayattayo, agsipud ta isu inayatnatayo nga immuna” (1 Juan 4:18, 19). Ni Juan ilawlawagna, “ket daytoy ti ayat, saan a gapu ta ayatentayo ti Dios, no di ket gapu ta isu inayatnatayo, ket imbaonna ti Anacna a daton a subbot cadagiti basbasoltayo” (1 Juan 4:10; kitaen pay ti Juan 3:16).

### Paset III: Panangipakat iti Biag

1\. Ti istoria ni Ivan ket pudno a nakaskasdaaw ken makaparegta. Ngem ammotayo met nga iti tunggal istoria a kas iti dayta, adu pay dagiti dadduma a ti kinamatalekda ti nangyeg iti didigra ken panagsagaba kadakuada ken nalabit nga uray kadagiti ay-ayatenda. Kasano a maawatantayo dagiti istoria a kasta?

` `

2\. Kabayatan a mabalin a panunotentayo no kasanotayo nga agtakder a sititibker ken raemen ti Sabado ti Dios kabayatan dagiti panawen ti pannakaidadanes, mano a daras a saantay nga agballigi iti panamagtalinaed iti kinasagrado ken kinasolemne ti Sabado kabayatan dagiti panawen ti talna ken kinarang-ay? No dadduma, mabalin a masarakantayo dagiti bagbagitayo a mangpampanunot no saan ngata a nalaklaka a liputan ti Apo ti Sabado kabayatan dagiti panawen ti wayawaya ngem kabayatan iti panawen ti pannakaidadanes. No ditay mabalin a salimetmetan a nasantoan ti Sabado idinto nga addaantayo iti amin a wayawaya a mangaramid a kasta, kasano a manamnamatayo nga agbalintayo a napudno iti Sabado kadagiti panawen ti riribok ken pannakapwersa? Mangaramid iti istratehiya nga agpaay iti panagbalin a napudno iti Sabado ti Dios kadagiti naimbag ken dakes a panawen.

` `