---
title:  Kinapudno iti Dios ken iti Saona
date:   16/06/2024
---

`Basaen ti Proverbio 23:23; Juan 8:32; ken Juan 17:17. Ania dagiti agpapada a tema nga adda kadagitoy a bersikulo?`

Iti amin a panpanawen, ti dakkel a panagbinnusor ket maysa a gubat iti nagbaetan ti kinapudno ken biddut. Ni Satanas ket maysa nga ulbod ken ama ti kinaulbod (Juan 8:44). Ni Jesus ti puon ti amin a kinapudno. Impakdaarna, “ ‘Siac ti dalan, ken ti pudno ken ti biag’ ” (Juan 14:6). Ti kinapudno a mangwayawaya kadatayo kadagiti panangallilaw ni Satanas ket masarakan iti Sao ti Dios. Ibuksilan ti Biblia ti istratehiya ni Satanas ken iparangarangna dagiti plano ti Dios. Ti Sursurat ket maysa a pagsilawan kadagiti saksakatayo (Sal. 119:105). Ti sumasalmo ipakdaarna, “Ti pannacalucat dagiti saom mangted lawag; mangted iti pannacaawat cadagiti nacuneng” (Sal. 119:130). Kalpasanna innayonna, “Ti pacadagupan ti saom isu ti pudno” (Sal. 119:160).

`Basaen ti 2 Pedro 1:16–21. Ania a pammatalged ti ited ti apostol kadatayo maipapan iti padto? Ania a panangiladawan ti aramatenna a mangipakita iti kinapateg ti naimpadtoan a Sao ti Dios?`

Saanmi a sinurot dagiti “nainsicapan a palpaltuad.” Dagiti padto ti Sao ti Dios silawanda ti dalan iti masakbayan. Tulongandatayo a mangilasin iti pudno manipud iti biddut. No awan ti Biblia, mabaybay-antayo kadagiti agbaliwbaliw a kapanunotan ti tao ket nalakatayo a maallilaw. “Maiturong dagiti tattao ti Dios kadagiti Sursurat a kas natalged a kamangda a maibusor iti bileg dagiti saan a pudno a mannursuro ken mangallilaw a pannakabalin dagiti espiritu ti sipnget. Aramaten ni Satanas ti amin a mabalin a pamuspusan a panglapped kadagiti tattao a manggun-od iti pannakaammo iti Biblia; agsipud ta dagiti nabatad a sasao ti Biblia ti mangipannayag kadagiti pangalallilawna. . . . Ti maudi a dakkel nga allilaw asidegen ti pannakaipasangona kadatayo. Aramidenton ni anticristo dagiti nakaskasdaaw nga aramidna iti imatangtayo. Ti ulbod umarnginto unay iti pudno, iti kasta a dinto mabalin ida nga ilasin no saan la a babaen ti pannakaaramat dagiti Nasantoan a Sursurat. . . . Awan no di la dagidiay nangpabileg kadagiti is-isipda kadagiti kinapudno ti Biblia ti makatakder iti maudi a dakkel a bakal. Iti tunggal kararua umayto ti mangsuut a saludsud, Umuna ngata a pagtulnogak ti Dios santo dagiti tao? Ti mangikeddeng nga oras dimteng pay ketdin. Naimula met laengen kadi dagiti dapantayo iti bato ti di agbaliw a sao ti Dios? Nakasaganatay met laengen kadi nga agtakder a sititibker a mangsalaknib kadagiti bilbilin ti Dios ken ti pammati ni Jesus?”—Ellen G. White, The Great Controversy, pp. 593, 594.

`Utoben dagiti salsaludsod iti adaw iti ngato. Ania iti mamagbalin kadatayo a makapagtakder iti maudi a rigat? Ania iti mangsinga kadatayo iti panagadal iti Sao ti Dios? Kasano nalabit iti panangikompromisotayo ti pudno nga agpaay iti personal a pagragsakan?`