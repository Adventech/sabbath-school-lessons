---
title:  Asino ti Daydayawentayo?
date:   18/06/2024
---

Kadagiti maudi nga al-aldaw, ti dakkel a panagbinnusor ket maaramidto, iti napnoan buya, a maipapan iti panagdaydayaw. Agdaydayawtayo kadi iti Namarsua, wenno agdaydayawtayo iti animal ken ti ladawanna? Awan iti lugar a nagtengnga. Ti umuna nga angel ti Apocalipsis 14 ket guyogoyenna dagiti lallaki ken babbai nga “ ‘agdaydayawcayo iti nangaramid iti langit ken iti daga, ken iti baybay ken cadagiti ubbog dagiti dandanum’ ” (Apo. 14:7). Kas mainayon iti awis ti langit, ti maikatlo nga angel iparangarangna dagiti nakaam-amak a supapak iti panagdayaw iti animal: “Isu met uminumto iti arac ti pungtot ti Dios, nga adda a naisagana nga awan aniaman a lalaocna iti copa ti pungtotna” (Apo. 14:10). Iti kasupadina, dagidiay agdaydayaw iti Namarsua ket nailadawan a kas mangsalsalimetmet kadagiti “bilbilin ti Dios, ken ti pammati ken Jesus” (Apo. 14:12).

Ti panamarsua ti nakaibatayan ti pudno a panagdayaw (Apo. 4:11). Idinto ta ti Dios ti “namarsua cadagiti amin a banbanag babaen ken Jesu-Cristo” (Efe. 3:9), kagura ni Satanas ti Namarsua ken ginandatna, babaen kadagiti naindagaan a pannakabalin, a baliwan ti Sabado, ti pakalaglagipan iti Panamarsua (Dan. 7:25). Ti umay a dangadang maipapan iti linteg ti Dios ket naisentro iti turay. No kabaelan ni Satanas a pukawen ti panagdayaw iti Sabado, ipakdaarna a ti pannakabalinna ket dakdakkel ngem ti pannakabalin ti Dios. Tapno maibanag daytoy, padasen ni Satanas a kombinsiren wenno piliten ti intero a lubong nga umawat iti saan a pudno a Sabado.

Nupay kasano ti kinarigatna ita a makita a mapaspasamak daytoy, kas napaliiwtayo idi, ti lubong ket napartak iti panagbalbaliwna. Impakita kadatayo ti krisis ti COVID-19 nga, iti agpatnag, ti lubongtayo ket agbalin a sabali a lugar. Nupay ditay’ ammo dagiti pannakabinsabinsa a mangiturong iti marka ti animal, saan unay a narigat a panunoten dayta. Ti lubongtayo ket saan unay a natalged, ket gapu iti nakaskasdaaw a teknolohiya ita, ti pakdaar ti Biblia ket mabalin a pudno unay a naparpartak a mapasamak ngem iti mabalin a mapanunottayo ita.

`Basaen ti Apocalipsis 13:13–17. Ania dagiti masinnunuo a dusa a maipaay kadagidiay a saan nga umawat iti marka ti animal?`

Dagidiay a matalek ken Cristo, a kas maisupadi iti panangsurot iti animal ken iti ladawanna, ket sangoendanto dagiti dusa ti ekonomiya agraman ti panangamames ti patay. Agtalinaed ti sangkataoan a kas iti sigud a kasasaadna: rinuker, mabisin-iti-pannakabalin, ken naranggas. Nupay kasano ti kaadu ti ditay pay ammo maipapan iti apagisu a pannakaipalgak dagiti maudi a paspasamak, saan koma a narigat unay a makita ti pannakaidadanes iti panawen-ti-panungpalan. Nupay naisurat iti namimpinsan a sabali a lawag, dagitoy a sasao iti Juan ti mangibaga amin. Iti panagsaritana maipapan ken ni Jesus, insurat ni Juan nga Isu ket “awan ti pacasapulanna nga adda mangpanecnec kencuana iti maipapan iti tao; ta isu met laeng ammona ti adda idi iti tao” (Juan 2:25).

`Panunotem ti kinadakes ti sangkataoan, ken ti kinadakes a kabaelan nga aramiden dagiti tattao. Apay nga ipakita daytoy no kasano ti kinalaka a mapasamak dagiti maudi a paspasamak? Kasta met, napatpateg pay, ania ti isuro kadatayo daytoy nakalkaldaang a kinapudno maipapan iti panangbantay iti bukodtayo a puso?`