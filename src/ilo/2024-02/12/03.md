---
title:  Naselloan Agpaay Langit
date:   17/06/2024
---

Iti umay a krisis maipapan iti panagdayaw, dagiti matalek a tattao ti Dios ket saanda a sumuko kadagiti nailubongan a panangpilit (Apo. 14:12). Maselloandanto babaen ti Espiritu Santo (Efe. 4:30) ken saanda a magunay. Idi un-unana a panawen dagiti sello ket paneknekanda ti kinapudno dagiti opisial a dokumento. Nailaslasinda, masaggaysada a marka. Idinto ta ti maudi a dangadang ket naisentro iti panagdayaw ken ti turay ti Dios kas naiparangarang iti lintegna, namnamaentayo a ti sello ti Dios ket nailagum iti lintegna (idilig ti Isa. 8:16).

`Basaen ti Exodo 20:8–11. Ania nga el-elemento ti maysa a sello ti adda iti bilin a Sabado?`

Ditoy addaantayo iti tallo nga elemento ti pudno a sello: (1) Ti nagan ti makinkukua iti sello, “Ti APO a Diosmo.” (2) Ti titulona, ti Maysa nga isu “nangaramid”—ti Namarsua. (3) Ti teritoriona, “ti langit ken daga, ti taaw, ken amin nga adda cadacuada.” Ti sello ket maawagan no dadduma a pagilasinan iti Biblia (Rom. 4:11). Dagiti dua a balikas ket mapagsinsinnukat. Kas pagilasinan wenno sello ti Dios iti puso ti linteg ti Dios, ti Sabado ti sentro ti maudi a dangadang maipapan iti panagdayaw (Eze. 20:12, 20; Apo. 12:17).

`Idilig ti Apocalipsis 7:1, 2 ken Apocalipsis 14:1 iti Apocalipsis 13:16, 17. Sadino iti pakaawatan iti sello ti Dios ken ti marka ti animal? Apay ngata nga adda iti nagdumaanda?`

Ti sello ti Dios ket maikabil iti muging. Ti muging ket maysa a simbolo ti panunot ken itakderanna ti maysa a sipapanunot a keddeng.

Ti marka ti animal ket maawat mabalin nga iti muging wenno iti ima a mangipakpakita a dagiti tattao ket maawisda a nainsiriban ken babaen iti bukodda a pili awatenda dagiti panangulbod ni Satanas wenno, umanamongda iti saan a pudno a panagdaydayaw tapno maliklikanda iti pannakapapatay.

Ti diablo kagurana dagidiay agtulnog iti Dios. Ti dakkel a panagbinnusor dumteng iti maysa a pagpatinggaan inton ti dragon (ni Satanas) ket makigubat kadagiti mamati a natda nga isu a “salimetmetanda dagiti bilbilin ti Dios, ken ti pammati ken Jesus” (Apo. 14:12). Naisimpada iti kinapudnoda ken Cristo.

`Apay nga iti inaldaw-aldaw a kinamatalek iti Apo ti tulbek iti panagbalin a nakasagana inton sumangpet ti maudi a krisis?`