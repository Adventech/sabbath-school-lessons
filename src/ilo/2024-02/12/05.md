---
title:  Ti Nasapa ken Maudi a Tudo
date:   19/06/2024
---

`Basaen ti Joel 2:21–24 ken Aramid 2:1–4, 41–47. Ania a padto ti natungpal iti immuna a siglo? Ania ti epektona?`

Ti pannakaibokbok ti Espiritu Santo idi Pentecostes ti nabileg a nangirugi iti iglesia Cristiano. Tallo ribu ti nakombertir iti maysa nga aldaw. Ti Aramid ilanadna dagiti datdatlag ti mangbalbaliw a parabur ti Dios: “adu cadagidi nacangngeg ti sao namatida, ket ti bilang dagiti lallaki aglimariboda” (Aramid 4:4). 120 laeng a mamati ti naguummong tapno agkararag, ngem ti kararag nangaramid iti dakkel a pagimbagan. Napartak a nainayon iti iglesia ti rinibribu a mamati. Ken “adu unay dagiti papadi simmurotda iti pammati” (Aramid 6:7). Idi dagiti adalan ket nadawel unay ti pannakaidadanesda idiay Jerusalem, “napanda cadagiti amin a luglugar nga incascasabada ti sao ti Dios” (Aramid 8:4). Dagiti kapilya ket napatakder iti amin a Judea, Samaria, ken Galilea (kitaen iti Aramid 9:31). Kalpasan ti pannakakombertirna, inwaragawag ni apostol Pablo ni Cristo iti amin a lubong ti Mediterranean. Idiay Tesalonica, sumagmamano a Judio a bumusbusor iti evangelio ti nangibaga iti daytoy nakaskasdaaw a sasao: “ ‘Dagitoy a mangriribuc iti lubong, immayda met ditoy’ ” (Aramid 17:6). Babaen ti pannakabalin ti Espiritu Santo, dagiti adalan nadanonda iti pagaammo idi a lubong iti ababa a panawen. Ti padto ni Joel maipapan iti nasapa a tudo ket natungpal idiay Pentecostes, ngem ti maudi a tudo ket agtinnagto a nabuyogan iti dakdakkel a pannakabalin a mangisagana iti maudi nga apit ti daga.

`Basaen ti Zacarias 4:6; Zacarias 10:1; Oseas 6:3; ken Santiago 5:7, 8. Segun kadagitoy a bersikulo, kasano ti pannakaleppas ti trabaho ti Dios ditoy rabaw ti daga?`

Dagiti balbalikas a “nasapa” ken “maud-udi” a tudo ket naalada manipud iti rikos ti panagapit ti Israel. Ti nasapa a tudo ket agtinnag iti tawen a mamagrusing iti bukel. Ti maud-udi a tudo agtinnag iti primabera a mangpaluom iti apit. . . . daytoy ket iladawanna ti trabaho ti Espiritu Santo nga agpaay iti pannakaiwaragawag ti evangelio. “No kasano a ti “immuna a tudo” naited, idi pannakaibukbok ti Espiritu Santo idi naluktan ti pannakaiwarragawag ti evangelio, a mangparusing iti napateg a bukel, kastanto met ti “maudi a tudo” maitedto iti panagserra ti evangelio, a maipaay iti pannakapaluom ti anien. . . . Ti dakkel a trabaho ti evangelio dinto agserra a mapakuyogan iti basbassit a pannakaiparangarang ti pannakabalin ti Dios ngem idi pannakairugina. Dagiti padto nga isu a natungpal idiay pannakaibokbok ti immuna a tudo iti panaglukat ti evangelio ket matungpaldanto manen iti maudi a tudo iti panagserrana.”—Ellen G. White, The Great Controversy, pp. 611, 612.