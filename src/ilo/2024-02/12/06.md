---
title:  Ti Dakkel a Timek
date:   20/06/2024
---

`Basaen ti Apocalipsis 18:1–4; Habacuc 2:14; ken Mateo 24:14. Kasano ti pannakalpas iti trabaho ti Dios ditoy daga sigun kadagitoy a bersikulo?`

Ti angel a mangipakpakaammo iti pannakatnag ti Babilonia ket addaan iti “dakkel a pannakabalin.” Kas kadagiti angel iti Apocalipsis 14, itakderan daytoy nga angel dagiti nataoan a babaunen. Daytoy nga angel iparangarangna ti dayag ti Dios a naan-anay ta sinilnaganna ti amin a daga. Ti sao ti Griego nga agpaay iti turay wenno pannakabalin iti Baro a Tulag ket exousia. Dayta ket masansan a tudtudoenna ti panagballigi ni Cristo kadagiti agtuturay ken pannakabalin ti impierno. Ni Jesus aramatenna daytoy a sao iti evangelio ni Mateo a maitunos iti pannakaibaon dagiti adalanna. Iti Mateo 10:1 ni Jesus ikkanna dagiti adalanna iti pannakabalin kadagiti agtuturay ken pannakabalin ti impierno. Ibaunna ida nga addaan iti nadiosan a pannakabalin tapno agballigida iti pannakidangadang iti nagbaetan ti naimbag ken dakes. Iti Mateo 28, imbaunna manen ida nga addaan iti “ ‘amin a pannakabalin . . . idiay langit ken iti rabaw ti daga’ ” tapno “ ‘Incayo ngarud, ket pagbalinenyo nga adadalan dagiti amin a nacion’ ” (Mat. 28:18, 19).

Napno iti pannakabalin ti Espiritu Santo, a mapan a nabuyogan iti pannakabalin ti sibibiag a Cristo nga iti biag ken ipapatayna ket inabakna dagiti agtuturay ken pannakabalin ti impierno, ti iglesia ti Baro a Tulag ti nangsilaw iti daga babaen ti dayag ti Dios. Iti sumagmamano nga ababa a tawtawen, dagiti adalan ket inwaragawagda ti evangelio iti pagaammo idi a lubong (Col. 1:23).

Iti panawen ti panungpalan, maibukbokto ti Espiritu Santo iti awan kapadana a pannakabalin, ket ti evangelio ket napardas iti pannakaiwarasna agingga kadagiti ungto ti daga. Rinibu ti makombertir iti maysa nga aldaw ken ti parabur ti Dios, ken ti kinapudno ti mangbalbaliw iti amin a planeta. Iti kastoy a wagas, ti lubong ket mapakdaaran ken ti evangelio, ken ti namnama nga itanggayana ket maiwaras iti sangalubongan.

“Ti dakkel a trabaho ti evangelio dinto agserra a mapakuyogan iti basbassit a pannakabalin ti Dios ngem idi pannakairugina. Dagiti padto nga isu a natungpal idiay pannakaibokbok ti immuna a tudo iti panaglukat ti evangelio ket matungpaldanto manen iti maudi a tudo iti panagserrana. . . .

“Dagiti ad-adipen ti Dios, a dagiti rupada pinasilnag ken pinaraniag ti nasantoan a pannakaikomit, ket agdarasdanto a mapan iti nadumaduma a luglugar a mangiwarragawag iti damag a naggaput’ langit. Babaen kadagiti rinibribu a timek iti amin a likmut ti daga, ti pablaak maitedto. Maaramidto dagiti milagro, maagasanto dagiti masaksakit, ket dagiti pagilasinan ken datdatlag kumuyogdanto kadagiti mamati.”—Ellen G. White, The Great Controversy, pp. 611, 612.

`Ania iti mangigawgawid iti nabileg a pannakaibokbok ti Espiritu Santo, ti maud-udi a tudo, ken ti dakkel a timek? Uray pay no kasano ti kabassit ti pasettayo kas indibidwal, ania a paset ti maaramidantayo babaen iti panagbalin a silulukat ken sisasagana nga umawat iti pannakaibokbok iti Espiritu Santo?`