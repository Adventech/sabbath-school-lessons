---
title:  Adalen Pay
date:   21/06/2024
---

Nanipud pay 1851, dagiti nagkauna nga Adventista innaganandan ti maikadua nga animal iti Apocalipsis 13:11–17, ti Estados Unidos ti America. Ngem narigat la ketdi idi a makita no kasano a ti Estados Unidos ket pagbalinenna iti amin a lubong nga agdayaw iti umuna nga animal (Apo. 13:12). Uray idi 1880, ti intero a Marina ti Estados Unidos ket buklen laeng ti 48 a daan a barko.

Ngem sipud idi nagpatingga ti Cold War, awan ti pannakabalin a makaartap iti Estados Unidos iti militar. Ket nupay ninanam dagiti Americano dagiti nakaskasdaaw a wayawaya, kabayatan a rumigrigat ti panawen, saan a narigat a makita dagidiay a wayawaya a maipayatda, wenno naan-anay pay ketdi a madadael. Adu dagiti mamati nga uray ita makitkitatayon a mapaspasamak daytoy.

“Amin dagiti madi nga agtungpal [iti panangngilin iti saan a pudno a sabado] mapatayandanto kadagiti dusa a civil, ket iti kamaudianan maibunannagto a kaikarianda ti mapapatay. Iti sabali a bangir, ti linteg ti Dios a mangibilin iti pannakasalimetmet ti aldaw ti inana ti Namarsua kiddawenna nga isut’ mapagtulnogan ket ipablaakna a pungtot ti maibuyat kadagiti amin nga aglabsing kadagiti alalagadenna.”—Ellen G. White, The Great Controversy, p. 604.

“Inton umasideg ti bagyo adunto dagiti naginpaparang a namati iti damag ti maikatlo nga angel ngem dida met napagsanto babaen ti isusurotda iti pudno ti pumanaw ken tumipon iti kabusor. Gapu iti pannakikallaysada iti lubong ken pannakiranudda iti espirituna, nagtungpal a nakitada dagiti banbanag iti istay isu met la a lawag; ket iti yuumay ti pannakasuut, sisasaganadan a pumili iti bangir a nanam-ay ken nalatak. Lallaki a natalugadingan ken naurnos ti panagbitbitlada, a nagragragsakandan idi toy a kinapudno, ket aramatendanto dagiti pannakabalinda iti panangallilaw ken panangyaw-awanda kadagiti karkararua. Agbalindan a kadaksan a bumusor kadagiti kakabsatda idi. Inton dagiti agngilngilin iti Sabado maisaklangda kadagiti pangukoman tapno sungbatanda ti pammatida, dagitoy a timmalikud isudantot’ kalaingan nga aramaten ni Satanas a mangpadakes ken mangidarum kadakuada, ket babaen kadagiti natiri a damag ken singasingda parasukendanto dagiti agtuturay a bumusor kadakuada.”—Ellen G. White, The Great Controversy, p. 608.

**Salsaludsod a pagiinnadalan**:

`Apay nga iti maysa a pannakaawat kadagiti paspasamak ti maudinga-al-aldaw ket napateg unay idiay umay a rigat? Kasano a dagiti Sursurat ket maysa a salaknib manipud allilaw?`

`Dagiti demokratiko a kagimongan iti intero a lubong ket sinigsiglon a baluarte ti narelihiosoan a wayawaya. Kasano a dayta ket kellaat nga agbaliw?`

`Kitaen ti sasao ni Ellen G. White iti ngato. Ania dagiti pili nga araramidem ita nga aldaw a mabalin nga agbanag iti pannakikaduam kadagidiay nga agkunkuna nga Adventista inton umay ti panawen?`

`Kasano nga agbaliw ti damag ti maikadua nga angel iti sidong ti dakkel a timek, ken ania a personal a panagsagana ti maaramidtayo nga agpaay iti panangawat iti maud-udi a tudo tapno maileppas ti trabaho ti Dios ditoy rabaw ti daga?`