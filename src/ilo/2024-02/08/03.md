---
title:  Iti Kasasantoan
date:   20/05/2024
---

`Basaen ti Levitico 16:21, 29–34; Levitico 23:26–32; ken Hebreo 9:23–28. Apay a ti Aldaw ti Pannakaabbong ket napateg unay iti kadaanan nga Israel?`

Dagiti papadi nagministroda iti inaldaw iti makatawen, ngem iti Aldaw ti Pannakaabbong, nanaganan iti Hebreo a Yom Kippur, dagiti mata ti amin nga Israel ket maiturongda iti santuario. Ti Levitico 16 ken 23 ket mangted iti nalawag a bilbilin nga agpaay iti Aldaw ti Pannakaabbong. Amin a gagangay nga ar-aramid sumardeng. Tunggal maysa nagayunar. Kabayatan a ti nangato a padi simrek iti imatang ti Dios nga agpaay kadakuada idiay Kasasantoan a Disso, dagiti tattao sinukimatda dagiti puspusoda. Sinapulda ti Dios iti kinapakumbaba ken naimpusoan a panagpudno.

Siasinoman ti saan nga “agladingit iti cararuana” iti Aldaw ti Pannakaabbong ket “maipusayto,” ket saanen a paset ti napili a tattao (Lev. 23:27, 29). Iti Aldaw ti Pannakaabbong, ti nangato a padi alaenna ti dara ti kalding ti Apo idiay santuario ket kalpasanna iwarsina dayta iti tugaw ti kaasi, ipakatna ti dara kadagiti sara iti balitok nga altar ken iti suer nga altar, a namimpinsan a mangdalus ti intero a santuario. Inton “malpasnan a maaramid ti pannacaabbong,” ti nangato a padi ipatayna dagiti im-imana iti sibibiag a kalding ken ipudnona dagiti basbasol ti Israel. Kalpasanna dayta ket naipan idiay let-ang tapno maisina manipud iti pakarso iti agnanayon (Lev. 16:20–22).

Ti dara ket maiyalis idiay santuario iti panawen ti inaldaw a servicio, mangipakpakita ti pannakailanad ti basol (Jer. 17:1) ken ti panangala ti Dios iti pagrebbengan nga agpaay iti mamimpinsan a disposisyon. Itan, iti Aldaw ti Pannakaabbong, dayta ket mairuar manipud iti santuario ken maikabil iti olo ti kalding nga Azazel, mangibagbagi ken Satanas ken iparparangarangna ti mamimpinsan a pagrebbenganna nga agpaay iti parikut ti basol.

Daytoy a kalding ket maiturong iti adayo idiay let-ang tapno iti kasta, iti panagserra ti Aldaw ti Pannakaabbong, ti Dios ket addaan iti maysa a nadalus a santuario ken maysa a nadalus a tattao. Idiay nailangitan a santuario, ni Cristo ket agministro nga agpaay kadatayo, umuna iti Nasantoan a Disso, ken itan, iti Kasasantoan a Disso manipud pay idi 1884, idiay pagpatinggaan ti 2,300 nga al-aldaw.

Lumasattayo a sibaballigi iti daytoy dakkel a panangokom babaen ken Jesus, ti Sunotayo. Kas kuna ni Ellen G. White, datayo ket “napalinteg babaen ti Kinalintegna, nga isu nga awan bingaytayo.”— The Desire of Ages, p. 25. Kas bunga daytoy a kinalinteg—naibilang (naipaay) kadatayo—agladingit dagiti kararruatayo, nga isu iti panagbaw-ing manipud basol. Kayat a saoen dayta a ditay dimteng iti maysa a nalaka a panangawat iti dakes, wenno panagpambar wenno panagkapet kadagiti ingungotentayo a basbasol, no di ket dumakdakkeltayo iti parabur ken agbibiag iti maysa a biag ti kinasanto.

`Ania ti kinapateg ti Aldaw ti Pannakaabbong iti biagtayo ita nga aldaw? Apay a mangaramid koma dayta iti maysa a pakaidumaan iti wagas ti panagbiagtayo?`