---
title:  Adalen Pay
date:   24/05/2024
---

Paliiwen ti pannakailadawan ti trabaho ni Jesus nga agpaay kadatayo idiay panangokom ken ti pasettayo: “Ni Jesus saanna nga ipambaran dagiti basbasolda, no di ket ipakitana ti panagbabawi ken pammatida, ket idinto a kiddawenna a maipaay kadakuada ti pakawan, itayagna dagiti nasugat nga im-imana iti sango ti Ama ken dagiti sasanto nga angeles, a kunkunana, ‘Amammoc ida iti nagan. Insuratco ida cadagiti daculap dagiti im-imac.’ ‘Dagiti sacrificio a maipaay iti Dios isu ti espiritu a nadudog; ti nadudog ken sibabawi a puso, O Dios, saanmonto a laisen.’ Salmo 51:17. Ket iti mangidardarum kadagiti tattaona impakdaarna: “Ni Jehova babalawennaca coma O Satanas; wen, ni Jehova a nangpili iti Jerusalem babalawennaca coma.’ ”—Ellen G. White, The Great Controversy, p. 484.

“Idinto ta dagiti naawat a tattao ti Dios ket naitakderan a kas agtaktakder iti sango ti Apo a nakakawes iti narugit a kawes ket mangiturong koma iti kinapakumbaba ken nauneg a panangsukimat iti puso iti biang dagiti amin nga agkunkuna a mangraem iti Naganna. Dagidiay pudno a manggugor iti kararuada babaen ti panagtulnogda iti kinapudno ket maaddaanda iti kapapakumbabaan unay a kapanunotan maipapan iti bagbagida. No adadda ti panangkitada iti awan mulmulitna a kababalin ni Cristo, napigpigsa pay ti tarigagayda a maitunos iti ladawanna, ket basbassit ti makitada a kinadalus wenno kinasanto iti bagbagida. Ngem nupay mabigbigtayo koma ti managbasol a kasasaadtayo, masapul nga agpannuraytayo ken Cristo kas kinalintegtayo, pannakapasantotayo, ken pannakasubbottayo. Ditay masungbatan dagiti darum ni Satanas a maibusor kadatayo. Ni laeng Cristo ti makaaramid iti maysa a nabertud a pakaasi a maipaay kadatayo. Kabaelanna a pagulimeken ti mangidardarum babaen kadagiti argumento a naibatay saan a kadagiti pakaikariantayo, no di ket iti bukodna pakaikarian.”—Ellen G. White, TESTIMONIES FOR THE CHURCH, vol. 5, pp. 471, 472.

“Addatayon nga agbibiag iti dakkel nga aldaw ti pannakaabbong. Idi anniniwan a servicio no manarimaan idi kua nga ar-aramiden ti nangato a padi ti pannakaabbong ti Israel, nabilinda amin a parigatenda dagiti kararuada babaen ti panangibabawida iti basolda ken panagpakumbabada iti sangoanan ti Apo, di la ket ta maisinada iti gimong dagiti tao. Iti kasta met a pamayan, dagidiay a mayat a mabati dagiti nagnaganda idiay libro ti biag, rebbengda a parigaten kadagiti sumagmamano a natda nga aldaw ti pannakapadasda dagiti kararuada iti sangoanan ti Dios babaen ti panagladingitda iti basol ken pudno a panagbabawi.”— The Great Controversy, pp. 489, 490.

**Salsaludsod a pagiinnadalan**:

`Ania iti mariknam iti kapanunotan a ni Jesus ket ingatona dagiti nasugatan nga im-imana nga agpaay kadatayo iti sango ti Ama? Apay a daytoy laeng ti namnamatayo idiay pangokoman?`

`Agbibiagtayo iti Aldaw ti Pannakaabbong. Ti panangabbong ket trabaho ti Dios a panangisalakan kadagiti napukaw a managbasol. Apay ngarud, a ti aniaman nga aldaw a maikomit iti trabaho ti Dios a panangisalakan kadagiti managbasol ket naimbag a damag?`

`Paliiwen ti insurat ni Ellen G. White: “Ni laeng Cristo ti makaaramid iti maysa a nabertud a pakaasi a maipaay kadatayo. Kabaelanna a pagulimeken ti mangidardarum babaen kadagiti argumento a naibatay saan a kadagiti pakaikariantayo, no di ket iti bukodna a pakaikarian.”—Advent Review and Sabbath Herald, January 2, 1908. Kasano a pagbalinem daytoy a namnama a kukuam?`