---
title:  Komentaryo dagiti mannursuro
date:   24/05/2024
---

### Paset I: Pakabuklan

Kangrunaan a Teksto: Hebreo 8:1, 2

Sentro ti Adal: Exo. 25:8, 9, 40; Heb. 8:1–6; Mat. 25:1–10; Dan. 7:9, 10; Heb. 8:1–5; Heb. 9:23–28; Apo. 11:19; Heb. 10:16; Lev. 16:21, 29–34; Lev. 23:26–32.

**Panangyammo**: Nalatak unay ti tema ti santuario iti Daan ken Baro a Testamento isu a nakaskasdaaw a kitaen nga adu a Cristiano ti nakapukaw iti panangkita iti doktrina ti nailangitan a santuario iti nganngani dua a ribu a tawtawen. Dagiti Adventista Del Septimo Dia ket nabigbigda a ti doktrina ti nailangitan a santuario ket saan laeng a napateg a sursuro ti Biblia no di ket isu ti kangrunaan a principio ti maysa a teolohia a naibatay iti Biblia a mangisilpo kadagiti dadduma a doktrina. Dagitoy a sursuro iramanna:

* Ti doktrina ti Dios, kababalinna, panamarsua, trabaho, ken gobierno;
* Ti doktrina ti nagtaudan ti dakes ken ti dakkel a panagbinnusor;
* Ti doktrina ni Cristo, ti immuna a yaayna ditoy daga, ti panaglasagna, biag, panagministro, ipapatay, panagungar, ken yuuli;
* Ti doktrina ti pannakaisalakan ken Cristo;
* Ti doktrina ti maudi a bambanag, ti maikadua a yaay ni Cristo, ti maudi a panangokom, ken ti pannakaisubli amin a bambanag;
* Ti doktrina ti iglesia, nangnangruna ti sursuro ti natda nga iglesia iti panawen-ti-panungpalan, sakbay ti maikadua a yaay ni Jesus.

Ti kaatiddogan a padto iti Biblia—ti 2,300 a tawtawen iti Daniel 8:14—ket maipapan iti nailangitan a santuario ken ti dakkel a panagbinnusor. Daytoy a padto iyammonatayo iti pannakaduprak iti nailangitan a santuario ken ti pannakadalusna iti aldaw ti panangokom ti Dios ken iti pannakaisubli dagiti amin a bambanag. Nupay kasta, dagiti Adventista ket dida panunoten daytoy a padto a kas maysa laeng a narikut ken awan iti pakaibatayanna wenno napaypayso a pannakatungpalna. No di ket, maawatanda a daytoy a padto ket natungpal iti pakasaritaan, nangrugi idiay tengnga-ti-maikasangapulo ket siam a siglo idi 1844. Ti pannakatungpal daytoy a padto ket ayabanna amin a tattao nga agbibiag kadagitoy panawen ti kaasi a mangawat iti panangabbong ni Jesus kadagiti basbasolda sakbay ti panagserra iti panagministrona a panangibabaet idiay nailangitan a santuario.

Ti pannakatungpal ti padto a 2,300–al-aldaw ket naisangsangayan ti kinapategna kadagiti Adventista agsipud ta maawatanda a ti Dios ket inayabanna ida a kas natda nga Iglesiana a mangiwaragawag iti lubong ti pannakatungpal daytoy a padto, ti panagsubli ni Jesus, ti asidegen a pannakalpas ti dakkel a panagbinnusor. Gapuna, ti damag ti padto a 2,300–al-aldaw ket isu ti mismo a kababagas “ti agnanayon nga evangelio” (Apo. 14:6). Ti naimbag a damag iti lawag dagiti damag dagiti tallo nga angel ket ti maudi nga ayab ti ayat ti Dios iti sangkataoan. Ti Dios ayabanna dagiti managbasol ditoy rabaw ti daga nga agsubli Kenkuana tapno maisalakanda babaen ti dara ni Jesus ken iti panangibabaetna idiay nailangitan a santuario.

**Dagiti Tema ti Liksion**: Ti adal ita a lawas ipaganetgetna dagiti dua a kangrunaan a tema:

1. Ti naidagaan a santuario idiay Daan a Testamento ket saan laeng a maysa a paset ti kultura ti Israel; dayta ket kangrunaan nga intudona ti nailangitan a santuario ken ti panagministro ni Jesus iti biang ti tao.

2. Iti kasta, ti nailangitan a santuario ket kangrunaan iti sapasap ken agnanayon nga evangelio, iti pannakaisalakan ti sangkataoan, ken iti misyon ti iglesia.

### Paset II: Komentaryo

**Ti Pannakasello ti Padto a 2,300–Tawen**

Ti immuna ken ti maikadua a yaay ni Jesus ket nasinged unay iti pannakainaigda iti santuario, iti agpadpada a naidagaan ken nailangitan. Idi da Maria ken Jose inyegda ni Jesus idiay templo idiay Jerusalem, da Simon ken Anna ket agserservida idiay (Lucas 2:25–38). Ammoda a ti Misias ket mapan idiay templo. Gapu itoy, ni Lucas ipadamagna a kabayatan nga ur-urayen ti pannakatungpal ti kari ti Dios nga umuna a yaay ti Misias, ni Simeon “simrec iti Templo nga tinignay ti Espiritu” tapno sabatenna ni Jesus (Lucas 2:27), ken ti mammadto nga Anna “di pimmanaw iti Templo” (Lucas 2:37).

Ti kaatiddogan a padto iti Biblia, ti 2,300 tawtawen (Dan. 8:14), ket naisentro iti nailangitan a santuario (Dan. 8:10–12). Daytoy a padto ket “naselloan,” wenno napasingkedan (Dan. 9:24), babaen ti umuna a yaay ni Jesus iti naidagaan a santuario. Kalpasan ti pannakaawat ti padto ti 2,300– tawen, ni Daniel “nagsiddaawac . . . ngem awan ti nacaawat kencuana” (Dan. 8:27). Naibati nga awan ti pannakailawlawag daytoy a sirmata iti adu a tawtawen, ni Daniel impamaysana ti imatangna iti datus nga adda iti imana: ti padto ni Jeremias maipapan ti 70 a tawtawen a “ti pannacalangalang ti Jerusalem” (Dan. 9:2; idilig iti Jer. 25:11, 12).

Ni Daniel nagkararag agpaay iti ibaballaet ti Dios iti pannakatungpal ti padto ni Jeremias a 70–tawen, a nagpakpakaasi iti Kangatoan a subbotenna dagiti tattaona (Dan. 9:3–19), ken tapno “paraniagem ta rupam iti santuariom a nalangalang” (Dan. 9:17). Dakkel a ragsak ni Daniel ta ti Dios imbaunna “ti lalaki a ni Gabriel” a mangisuro kenkuana (Dan. 9:21, 22). Nupay kasta, ni Gabriel ket saanna a dagus nga insentro iti panangsungbat iti kararag ni Daniel maipapan iti padto ni Jeremias a 70–tawen. No di ket, ni Gabriel rinuggianna a patigmaanan ni Daniel nga “otobem ti panggep, ket awatem ti sirmata” (Dan. 9:23). Nalawag unay, dayta a sirmata ket ti maysa a nailadawan idiay Daniel 8:14, agsipud ta ni Gabriel ket saanna a saritaen ti litiral a 70 a lawlawas, no di ti naimpadtoan a 70 a lawlawas (Dan. 9:24), wenno 490 a tawtawen. Ti 490 a tawtawen ket mabalin a “maikeddeng” wenno maikessay manipud iti 2,300 a tawtawen idiay sirmata ni Daniel (Dan. 8:14)—saan a manipud iti 70 a tawtawen iti padto ni Jeremias. Babaen daytoy a panagkuenta, ni Gabriel imparangarangna pay ti pasamak a mangipakita iti pangrunggian ti naimpadtoan a 70 a lawlawas ket iti dayta, kasta met ti 2,300 a tawtawen. Daytoy a pasamak ket “manipud iti iruruar ti bilin a mangpabaro ken mangbangon iti Jerusalem” (Dan. 9:25), nga isu a napasamak idi 457 B.C. Gapuna, ti padto ti naimpadtoan a 70 a lawlawas ket maysa a kanayon, wenno umuna a paset, ti padto a 2,300–tawtawen; ti dua a panawen ket buklen ti maysa a dakkel a padto.

Ditoy, ni Gabriel sungbatanna met laengen ti saludsod ni Daniel ken ti kararagna, maipapan ti pannakaisubli ken pannakabangun manen ti Jerusalem (Dan. 9:25), ti “nasantoan a bantay” ti Dios (Dan. 9:20). Nupay kasta, ni Gabriel dagus nga inlawlawagna a daytoy a pannakatungpal ti padto a 70 a tawtawen ni Jeremias ket isu laeng ti pangruggian ti maysa nga at-atiddog a padto. Dayta ket, dayta ti pangruggian ti naimpadtoan a 70 a lawlawas, ken ti pangruggian iti maysa nga at-atiddog pay a padto—ti 2,300 a tawtawen. Gapu itoy, iti panangisentro iti daytoy dakdakkel a padto, ni Gabriel innayonna pay nga inlawlawag ken Daniel a dagitoy naimpadtoan a 70 a lawlawas, wenno 490 a litiral a tawtawen, ket “maibilinto” wenno “naikeddengda” nga agpaay “cadagiti tattaom ken iti nasantoan nga ilim” (Dan. 9:24) nga agpaay iti maysa a naisangsangayan a panggep: “agingga iti napulotan, ti principe” (Dan. 9:25).

Ti pagpatinggaan, wenno ti panggep, dagitoy 490 a tawtawen ket ti umuna a yaay ti Misias. Ni Gabriel inlawlawagna a ti panggep ti Misias ket tapno “ ‘pangleppas iti salungasing, ken panangaramid iti panungpalan dagiti basbasol, ken panangaramid iti panagcacappia gapu iti kinadakes, ken mangyeg iti agnanayon a kinalinteg . . . ken mangpulot iti casantoan’ ” (Dan. 9:24). Iti maikapitopulo a naimpadtoan a lawas, ti Misias ket “mangaramidto iti maysa a nalagda a tulag cadagiti adu iti maysa a lawasna: ket iti tengnga ti lawasna pasardengennanto ti sacrificio ken daton’ ” (Dan. 9:27). Ti laeng maawat a pannakatungpal dagitoy a paspasamak ket iti sakripicio ni Jesus, ti “ ‘iti Napulotan, ti Principe’ ” (Dan. 9:25) ken “ ‘ti Cordero ti Dios, a mangiccat ti basol ti lubong!’ ” (Juan 1:29), nga isu a “ ‘madadaelto ti napulotan, ket awanto ti mabati kencuana’ ” (Dan. 9:26).

Gapuna, ti padto ti 70 a lawlawas irugina ti padto ti 2,300 a tawtawen. Masiguradotayo a ti padto ti 2,300–tawen maipapan ti pannakadalus ti santuario ket natungpal idi 1844, agsipud ta ti padto ti 70 a lawlawas (Dan. 9:24–27) ket natungpal iti apagisu a nainsakripicioan nga ipapatay ti Misias iti tengnga ti maikapitopulo a lawas, idi A.D. 31. Mainayon pay, iti umiso a wagas a kas iti pannakatungpal ti padto ti 70 a lawlawas iti nainsakripicioan nga ipapatay ti Misias a mainaig iti naidagaan a santuario, ti padto ti 2,300 a tawtawen ket matungpal iti panangdalus ti Misias iti nailangitan a santuario. Maipada met, dagiti dua a paset ti padto ket mainaigda iti dua a yaay ti Misias: ti pagpatinggaan ti panawen ti 70–lawas ket mainaig iti umuna a yaay ni Cristo, kabayatan a ti pagpatinggaan ti 2,300 a tawtawen ket maipapan iti maikadua a Yaana.

**Ti Pannakapukaw ti Doktrina ti Santuario**

Ti santuario ket maysa kadagiti kalatakan a tema ken sursuro iti Sursurat. Ti Biblia iladawanna dagiti dua a santuario, maysa a naidagaan ken maysa a nailangitan. Dagitoy a santuario ket agpada nga iparangarangda dagiti pamuon a paset ti kababalin ti Dios, ti dakkel a panagbinnusor, ken ti pannakaisalakan. Gapuna, dagiti dua a santuario ket agserbida a kas lugar ti paltiing ti Dios kadagiti tattaona, ti panagnaedna kadakuada, ken ti panagturayna kadakuada. Idiay santuario, nakipagkita ti Dios iti Israel, ket simmungbatda Kenkuana iti panagdaydayaw. Iti isu met laeng a wagas, ti nailangitan a santuario agserserbi iti pagarian ti Dios iti nailangitan a tukad. Iti dayta a kangrunaan a lugar, impasdek ti Dios ti tronona. Imparangarangna ti Mismo a Bagbagina kadagiti agnanaed iti uniberso, nga inaramatna ti panagturayna kadakuada ken impaayna dagiti kasapulanda.

Nupay kasta, idi simrek ti basol iti uniberso, ti nailangitan a santuario inawatna ti makaisalakan nga aramid, agraman dagiti nainsakripicioan ken mangibabaet a panagministrona. Gapuna, dagiti dua a santuario ket saanda a nagsina iti panangkita a nasinged unay ti pannakaisilpuda iti naiyanniniwan a panagkayamet: dayta ket, ti naidagaan a santuario ket naibangun a sibabatad a mangiparangarang, mangitudo, ken mangilawlawag iti kaipapanan ken paset ti nailangitan.

Iti panangpanpanunot iti daytoy a pannakaawat iti pamuon a paset ti santuario iti pagarian ti Dios, ditay mapalabas a kitaen a ti kaaddana ket di mabalin a malibtawan idiay Sursurat. No kasano a dagiti Kristiano, kadagiti amin a tattao, ket dida inkankano ti adal ken kinapateg ti nailangitan a santuario iti rinibu a tawtawen ket makapasiddaaw unay. Kasano a napasamak dayta a di panangikankano?

Dagiti Adventista itudoda dagiti dua a kangrunaan a banbanag a mangiturong iti pannakaisina ti doktrina ti santuario manipud iti Nacristianoan a teolohiya. Umuna, agsipud iti kinapateg ti nailangitan a santuario iti pannakaisalakan, nalawag a ti diablo ket aramidenna iti aniaman a mabalin a manglibeg, wenno uray pay mangdadael, iti sursuro ti Biblia iti nailangitan a santuario. Dayta ket tapno dagiti tattao ket dida maammoan ti kinapudno maipapan iti Dios, maipapan ti sakripicio ni Cristo, ken maipapan iti agtultuloy a panangibabaetna idiay nailangitan a santuario nga agpaay iti pannakaisalakantayo.

**Cosmic Dualism**

Kasano a daytoy a doktrina ket di naawatan dagiti Cristiano? Ti sungbat iti daytoy a saludsod ket isu ti maikadua a kangrunaan a banag nga intayo adalen: ti kapanunotan ti dualism. Idi immuna a siglo iti pakasaritaanna, ti kinaCristiano ket inawatna ti pilosopia ti Griego agraman iti pamuon a kapanunotan ti dualism. Segun iti daytoy a kapanunotan, ti sibubukel a kinapaypaysotayo ket nagudua iti dua a gunglo: ti naidagaan ken ti nailangitan. Nupay kasta, dagitoy a dua a gunglo ket nakaro ken napateg ti nagdumaanda. Kabayatan a ti naidagaan a gunglo ket material, temporal, ken adda espasiona, ti nailangitan a gunglo ket saan a material, awan tiempona, ken awan ti espasiona. Iti sabali a pannao, ti nailangitan a gunglo ket awan ti napisikalan a kaaddana wenno napersonalan a pannakikayametna. Agsipud ta awan ti komonikasyon wenno panagkayamet iti nagbaetan dagiti dua a gunglo, ti laeng wagas a dagiti tao ket makapanda iti nailangitan a gunglo ket babaen ti panangtalawda iti aniaman a pannakaisilpu iti naidagaan a kaaddada, nga isu nga agdagup iti panagsardeng nga agbiag a kas a tao ken agbiag a kas awan bagina a kararrua wenno isip a saanna a mapadasan ti tiempo ken espasio. Nalawag unay, daytoy a panangkita iti lubong ket posible laeng no awaten a dagiti tattao ket addaanda iti napisikalan a bagi kasta met iti immortal, naan-anay nga agwaywayas a kararua. Idi dagiti nagkauna a Cristiano ket inawatda daytoy a kapanunotan, imposible kadakuada ti kapapanunotan iti litiral a santuario idiay langit. Narigat pay idi kadakuada a mangpanunot iti langit a kas maysa a litiral nga espasio, nangnangruna ni Jesus nga umuli iti maysa a nataoan a bagi iti daytoy nga espasio. Gapu itoy, idi dagiti immuna a Cristiano binasada ti Sursurat maipapan ti nailangitan a santuario, imbagada a pangngarig laeng daytoy wenno pinagbalinda a naespirituan ken dinagdagupda a ti santuario ti Israelita ket naipakat iti iglesia. Iti panangsarita iti litiral a santuario idiay litiral a langit ket kas la saan a “maikari” iti maysa a “nangato” a teolohia.

Pudno, dagiti nagkauna ken dagiti Cristiano idi Edad Media ket nangaramidda iti maysa a panagsilpu iti nagbaetan ti nainsakripicioan a sistema ti santuario ken ti ipapatay ni Cristo. Ngem gapu iti impluwensya ti pilosopia ti Griego, dagitoy nga immuna a Cristiano ket dida makita iti apagisu a trabaho a panangibabaet ni Cristo iti maysa a litiral a nailangitan a santuario. Gapu itoy, ti Iglesia Katolika Romana ket impakatda ti panagministro ni Cristo a panangibabaet iti iglesia ken iti kinapadina. Nakalkaldaang, daytoy a panangagawda iti panagministro ni Cristo a mangibabaet idiay nailangitan a santuario ket nangidalan iti iglesia a mangdadael uray pay iti sakripicio ni Cristo. Nupay kasta, ti Dios nagtrabaho babaen kadagiti tignay ti Repormasyon ti Protestante tapno isublina dagiti tattaona iti litiral a panagbasa iti Biblia ken, babaen ti tignay ti Adventista, tapno matakuatan manen ti sursuro ti nailangitan a santuario iti Biblia kadagiti padto ken iti libro ti Hebreo.

Gapuna, ti misyontayo, kas Adventista Del Septimo Dia, ket tapno agannad a busoren ti panangikompromiso iti Sao ti Dios, ken tapno ayaban dagiti Cristiano ken ti lubong tapno isentroda ti imatangda iti sakripicio ni Cristo ditoy daga ken ti panangibabaetna idiay nailangitan a santuario. (Iti ad-adu pay a panagiinnadal, kitaen ti Ángel Manuel Rodríguez, “The Heavenly Sanctuary,” in Handbook of Seventh-day Adventist Theology, pp. 381, 382, 403–406).

### Paset III: Panangipakat iti Biag

1\. Panunoten ti kapanunotan ti kinapadi iti kulturayo. Kasano a daytoy a kapanunotan ket maidilig iti kapanunotan ti Biblia? Kasano iti panangaramatmo iti lokal a kapanunotan ti kinapadi a mangidanon kadagiti sabsabali a tattao ti kinapadi ni Jesus?

` `

2\. Panunoten ti kapanunotan ti panangukom iti kulturayo wenno pagilianyo. Kasano a daytoy a kapanunotan ti panangokom ket maidilig wenno maipadis iti kapanunotan ti panangokom iti Biblia? Kasano a mailawlawagmo ti pannakaawat iti panangokom a naibatay iti Biblia kadagiti tattao manipud iti bukodyo a kultura?

` `