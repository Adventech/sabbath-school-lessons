---
title:  Ti Naimbag a Damag ti Kasasantoan a Disso
date:   22/05/2024
---

`Basaen ti Hebreo 4:14–16 ken Hebreo 10:19–22. Ania a pammatalged ken nadiosan nga awis ti ited dagitoy a bersikulo iti tunggal maysa kadatayo?`

Ti punto ni Pablo ditoy Hebreo ket “salimetmetantayo coma a sititibker,” “umadanitay ngarud a sitatalged,” “di agisin,” ipamaysatayo ti pammatitayo ken ni Jesus, ti naindaklan a Nangato a Paditayo. Ken Jesus, adda amin a kasapulantayo. Babaen ti pammati mabalintayo ti sumrek iti nailangitan a santuario babaen ti “baro ken sibibiag a dalan” nga inlukat ni Jesus nga agpaay kadatayo.

No kumitatayo iti paraangan, makitatayo ti dara kadagiti sara iti suer nga altar. Iti Nasantoan a Disso, makitatayo ti dara kadagiti nabalitokan a sara ti altar ti insenso. Makitatayo ti naiwarsi a dara iti tabing iti sango ti tugaw ti kaasi.

Isagana ti dara ni Jesus ti dalan iti tunggal addang. Daytoy ti mangted kadatayo iti namnama, ta mabalintayo laeng ti makikaykaysa manen iti Dios kabayatan a pakawanennatayo ni Jesus ken punasenna dagiti basbasoltayo. Ti asi ti Dios awan patinggana, ngem kasta met ti kinahustisyana. Ket ti hustisia dina mabalin nga awaten ti daton ni Cristo kas panangabbong kadagiti salungasingtayo malaksid no ipasigurado ni Jesus nga umuna a pakawanenna dagiti basoltayo, ken maikadua, punasenna dagitoy.

`Basaen ti Apocalipsis 11:19. Iti lawag ti dakkel a panagbinnusor, apay a daytoy a sirmata ket napateg? Kasano iti panangipakitana iti di mapagsina a panagsilpu ti linteg ken ti evangelio?`

Adtoy iti makapurar a kinaraniag ken sumsumged a dayag ti kaadda ti Dios iti siled ti trono ti uniberso iti mismo a kadsaaran ti trono ti Dios, masarakantayo ti linteg ti Dios iti Lakasa ti Tulag. Ditoy Kasasantoan a Disso, ti hustisia ken asi ti Dios ket naiparangarang. Awan ti naidagaan a pannakabalin a makabalbaliw iti linteg ti Dios agsipud ta, malaksid iti dadduma pay a rason, nailanad dayta iti Lakasa ti Tulag idiay langit. Ti Hebreo 8:10 kunana: “ ‘Ta daytoy ti tulag nga aramidecto iti balay ni Israel Inton malpas dagidiay nga aldaw, cuna ti Apo; Icabilconto dagiti linlintegco iti isipda, Ket isuratconto met ida iti pusoda; Ket siacto ti Diosda, Ket isudanto ti ilic.’ ” Iti iseserrektayo babaen ti pammati iti santuario ti langit, masarakantayo iti pannakapakawan dagiti napalabas a basbasoltayo ken ti pannakabalin nga agbiag iti natulnog a biag babaen ken Cristo, nga Isu a natay agpaay kadatayo ken mangisurat iti linteg iti pusotayo. Ni Jesus isalakannatayo agingga iti “awan pagcuranganna” (Heb. 7:25). Ni Jesus isalakannatayo a namimpinsan ken naan-anay—manipud iti dusa ti basol ken manipud iti pannakabalinna.

`Apay nga iti panangibabaet ni Jesus ket nakaskasdaaw unay a naimbag a damag? Kabayatan nga agtakdertayo iti sangoanan ti linteg a kas pagrukodan ti kinalinteg, ania a namnama iti adda kadatayo no awan ti evangelio?`