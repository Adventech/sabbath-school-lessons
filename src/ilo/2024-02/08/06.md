---
title:  Ni Jesus, ti Mangibabaettayo Idiay Pangokoman
date:   23/05/2024
---

`Basaen ti Hebreo 10:9–14. Ania a pagdumaan ti iparangarang daytoy a teksto iti nagbaetan ti panagministro ti padi iti naidagaan a santuario ken iti panagministro ni Jesus idiay nailangitan a santuario?`

Namimpinsan nga agpaay ti amin, ni Cristo natay idiay krus kas maysa a naan-anay a daton nga agpaay iti basol. Ti napadian a panagministro idiay nailangitan a santuario ti mangpasanto kadatayo. Itan, ta simreken iti Kasasantoan a Disso, Isu agtaktakder a kas Mangibabaettayo iti panangokom (kitaen iti 1 Juan 2:1). “Casta met ni Cristo, idinto a naidaton iti naminsan, tapno awitenna dagiti basbasol dagiti adu, ti maicadua agparangto saan a gapu iti basol, no di ket maipaay iti pannacaisalacan dagiti agur-uray kencuana” (Heb. 9:28). Babaen ti sakripicio ken panangibabaetna, natratar ti basol. Itan Isu umay manen nga agpaay kadagidiay “isu-amin nga agayat iti panagparangna” (2 Tim. 4:8).

`Basaen ti Hebreo 6:19, 20. Apay nga awisennatayo ni Cristo a sumurot Kenkuana, ken ania iti matakuatantayo kabayatan a sumurottayo?`

“Ti panangibabaet ni Cristo iti biang ti tao idiay santuario diay ngato ket napateg iti plano ti pannakaisalakan a kas iti ipapatayna idiay kruz. Babaen ti ipapatayna ket inrugina dayta a trabaho nga isu a kalpasan ti panagungarna Isu immuli tapno ileppasna idiay langit. Masapul a sumrektayo babaen ti pammati iti uneg ti bengbeng, “Isu a sinerrecan ni Jesus a cas la umun-una cadatayo.” Hebreo 6:20. Idiay a ti lawag manipud ti kruz ti Kalbaryo ket naipaduyakyak. Idiay ket mabalin a magun-odtayo ti maysa a nalawlawag a pannakakita kadagiti palpalimed ti pannakasubbot. Ti pannakaisalakan ti tao ket nalpas iti maysa nga awan patinggana a sakrificio ti langit; ti sakrificio a naaramid ket kapadpada ti kalalawaan a kiddawen ti nasalungasing a linteg ti Dios. Ni Jesus ket linukatanna ti dalan nga agturong iti trono ti Ama, ken babaen iti panangibabaetna ti nasnekan a tarigagay ti amin nga umay Kenkuana iti pammati ket mabalin a maidatag iti sangoanan ti Dios.”—Ellen G. White, The Great Controversy, p. 489.

Ti plano ti pannakaisalakan ket maysa a naan-anay a plano a mangrisot iti dakkel a panagbinnusor ken arayatenna daytoy a planeta manipud iti panangiggem ni Satanas. Ti biag ni Jesus imparangarangna ti ayat ti Dios iti maysa nga agkasapulan a lubong ken ti maysa nga agbuybuya a uniberso. Ti ipapatayna imparangarangna ti kinadakes ti basol ken nangipaay iti pannakaisalakan nga agpaay iti sangkataoan. Ti panangibabaetna idiay nailangitan a santuario ipaayna dagiti benepisyo ti pannakaabbong iti tunggal maysa nga umasideg iti pammati tapno awatenna ida.

`Kasano a ti ipapatay ni Cristo idiay kruz ket mainaig iti panangibabaetna idiay nailangitan a santuario, ken apay a ti panangokom ket nasken iti plano ti pannakaisalakan?`