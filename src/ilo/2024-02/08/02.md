---
title:  Ti Nailangitan a Santuario
date:   19/05/2024
---

`Basaen ti Exodo 25:8, 9, 40 ken Hebreo 8:1–6. Ania dagiti dua a santuario a naibaskag kadagitoy a bersikulo?`

Kabayatan a sinukimat dagiti immuna a mamati nga Adventista ti Sursurat kadagiti bulbulan kalpasan ti 1844, naawatanda nga adda dua a santuario a naibaga iti Biblia—daydiay binangon ni Moises ken ti naindaklan nga orihinal idiay langit. Iti Biblia, ti balikas a “santuario,” kas naaramat iti Biblia ket tudtudoenna, umuna, iti tabernakulo nga imbangun ni Moises, kas maysa a pagtuladan wenno “anniniwan” dagiti nailangitan a bambanag; ken, maikadua, iti “pudno a tabernakulo” idiay langit, a nakaiturongan ti naidagaan a santuario. Idi ipapatay ni Cristo, napukaw ti kinapateg ti mangyanniniwan a serbisyo. Ti “pudno a tabernakulo” idiay langit isu ti santuario ti baro a tulag. Ket kabayatan a ti padto iti Daniel 8:14 ket matungpal iti daytoy a panawen, ti santuario nga isu a tudtudoenna ket masapul nga isu ti santuario ti baro a tulag.

“Idi naggibus ti 2,300 nga aldaw, idi 1844, awanen a nabayag ti santuario ditoy rabaw ti daga. Gapuna, ti padto a, ‘Aginggana iti dua ribo ket tallo gasut a malem ken bigat; calpasanna ti santuario madalusanto,’ ket tudtudoenna nga awan duadua ti santuario sadi langit.”—Ellen G. White, The Great Controversy, p. 417.

Ti santuario iti let-ang ket maysa a bassit a modelo wenno pagtuladan ti nailangitan a santuario. Dagiti serbisyo iti naindagaan a santuario ket inyanniniwanna ti nadiosan a plano ti Dios a panangisalakan. Tunggal sakripicio a maidaton ket itakderanna ti panagsakripicio ni Jesus iti kruz ti Kalbaryo (kitaen iti Juan 1:29). Babaen ti sakripicio ni Cristo, nawayawayaantayo manipud iti pannakadusa ti basol. Ti pannakapakawan ket kukuatayo. Ti basoltayo ket naaawanen kabayatan ti panangawattayo iti sakripicio ni Jesus maipaay kadatayo ken ipudnotayo dagiti basbasoltayo (1 Juan 1:9). Ni Jesus ket saan laeng nga Isu iti Kordero a natay nga agpaay kadatayo, no di ket Isu pay ti Padi nga agbibiag nga agpaay kadatayo.

Ti Hebreo 7:25 ilawlawagna: “Gapuna, mabalinna met nga isalacan agingga iti awan pagcuranganna dagiti umasideg iti Dios gapu kencuana, ta isu agbiag nga agnanayon tapno ibabaetna ida.” Ikkatenna ti basol ken isalakannatayo manipud iti pannakabalin ti basol (Rom. 8:1–4; 2 Cor. 5:21). Ti panagministro ni Jesus idiay nailangitan a santuario ket agpaay kadatayo. Kas bunga ti panangibabaetna, ti panangtengngel ti basol iti biagtayo ket naburak. Saantayon nga adda iti babaen ti pannakaadipen kadagiti naimbasolan a kababalintayo. Ken Cristo nawayawayaantayo: wayawaya iti pannakadusa ti basol ken wayawaya manipud iti panangtengngel ti basol. Kabayatan a kumpettayo ken Cristo babaen ti pammati, addaantayo iti pammatalged ti pannakaisalakan.

`Ania ti kaipapananna kenka a maammoan a ni Jesus ket adda idiay langit nga agminministro nga agpaay iti biangmo, kayatna a saoen nga Isu ket adda sadiay a mangibabaet nga agpaay kenka? Apay a kasapulam ti Mangibabaet iti biangmo? Apay a daytoy a kinapudno ket naimbag a damag?`