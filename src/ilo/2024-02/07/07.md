---
title:  Adalen Pay
date:   17/05/2024
---

Kitaen ti sumaganad a tsart nga agpaay iti padto ti 70 a lawas ken ti 2,300 nga al-aldaw. Dagiti padto nangrugi idi 457 B.C. ken ipadtoda dagiti paspasamak a nanglikmut iti “Misias a Principe,” nga Isu a nakaibatayan ti padto a 70–lawas. Babaen iti dayta a natibker a pamuon, ti padto a 2,300– aldaw ket agpatingga iti tawen 1844.

![Chart](https://sabbath-school-resources-assets.adventech.io/ilo/ss/2024-02/07/chart.png)

“Kas kadagiti immuna a disipolos, ni William Miller ken dagiti kakaduana, ket saanda a naawatan a naan-anay ti kinapateg ti damag nga inawitda. Dagiti nabayagen a biddut a naipasdek iti iglesia ti nanglapped kadakuada a dumanon iti maysa nga apagisu a panangipatarus iti maysa a napateg a banag idiay padto. Gapuna, nupay inwaragawagda ti damag nga isu nga intalek ti Dios kadakuada a maited iti lubong, ngem gapu iti saanda a pannakaawat iti kaipapananna nagsagrapda iti pannakauppapay.”—Ellen G. White, The Great Controversy, pp. 351, 352.

“Ngem ti Dios ileppasna ti bukodna a naimbag a panggep iti panangipalubosna a ti pablaak ti panangukom ket maited a kas iti pannakaitedna. Ti dakkel nga aldaw ket asidegen, ket iti panangidalanna dagiti tattao ket naiyegda iti suot ti maysa a matudtudo a tiempo, tapno maiparangarang kadakuada ti adda kadagiti puspusoda. Ti damag ket naaramid nga agpaay iti pannakasuot ken pannakagugor ti iglesia. Maiturongda koma a makakita no dagiti ayatda ket naisimpa nga agpaay iti daytoy a lubong wenno ken Cristo ken ti langit. Ibagbagada nga ayatenda ti Mangisalakan; itan masapul a paneknekanda ti ayatda. Nakasaganada ngata a mangtallikod kadagiti nailubongan a namnama ken arapaapda, ken kablaawanda a napakuyogan rag-o ti yaay ti Apoda? Ti damag ket naaramid a mamagbalin kadakuada a makailasin iti pudno a naespirituan a kasasaadda; dayta ket naited a napakuyogan ti asi tapno mangriing kadakuada a mangsapul iti Apo a napakuyogan panagbabawi ken kinapakumbaba.”—Ellen G. White, The Great Controversy, p. 353.

**Salsaludsod a pagiinnadalan**:

`Ania dagiti adal a masursurotayo iti kapadasan ni William Miller? Saan kadi nga ipalubos ti Dios no dadduma dagiti biddut a pannakaawattayo?`

`Apay a nakapatpateg ti pannakaawat iti Daniel 9:24–27 iti panangipasdek iti kinatarnaw ti Biblia ken ti kinadios ni Cristo?`

`Ania ti akem ti pannakaawat iti padto iti plano ti pannakaisalakan? Apay a nakapatpateg ti padto iti plano ti Dios?`