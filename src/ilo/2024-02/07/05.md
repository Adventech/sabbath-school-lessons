---
title:  Ti 2,300 Al-aldaw ti Daniel 8:14
date:   15/05/2024
---

Ni William Miller ket napaliiwna a dagiti paspasamak nga impadto dagiti mammadto ket apagisu a natungpalda: ti 400 a tawtawen a panagpagpagna dagiti kapkaputotan ni Abraham, ti 40 a tawtawen a panagwalangwalang ti Israel idiay let-ang, ti 70 a lawas ti Daniel a naikeddeng iti Israel (Gen. 15:13; Num. 14:34; Jer. 25:11; and Dan. 9:24).

`Basaen ti Marcos 1:15; Galacia 4:4; ken Roma 5:6. Ania ti ibaga kadatayo dagitoy a teksto maipapan iti umiso a tiempo ti Dios iti immuna a yaay?`

Kabayatan nga inadal ni Miller dagiti padpadto, nga indiligna ti Sursurat iti Sursurat, dinagdagupna a no ti Dios ket addaan iti maysa a nadiosan nga umiso a tiempo iti intero a Biblia, ti Dios ket masapul nga addaan met iti maysa a nadiosan nga umiso a tiempo maipapan iti maikadua a yaay ti Apotayo.

`Basaen ti Daniel 8:14. Ania a pasamak ti mapasamak iti pagpatinggaan ti 2,300 al-aldaw?`

Ni William Miller ket inawatna ti nalatak a sursuro a ti “santuario madalusanto” ket isu ti pannakagugor ti daga babaen iti apuy. Sigagaget nga inadalna ti Sursurat tapno maawatanna ti maysa a pasamak a kasta unay ti kinapategna. Natakuatanna ti pannakaisilpo ti Daniel 8 ken Daniel 9. Iti Daniel 8, ti angel ket nabilin nga “ipaawatmo itoy a tao ti sirmata” (Dan. 8:16).Iti pagpatinggaan ti kapitulo, ti laeng paset ti intero a sirmata ti Daniel 8 a nabati a di nailawlawag (kitaen iti Dan. 8:27) ket ti paset maipapan iti 2,300 nga al-aldaw. Iti ud-udina nagsubli ti angel ken ni Daniel ket impakdaarna, “ ‘O Daniel, ita rimuarac, tapno iccanca iti sirib ken pannacaawat’ ” (Dan. 9:22; kitaen met iti Dan. 9:23, 25–27). Daytoy ket tapno tumulong kenkuana a makaawat maipapan iti 2,300 nga al-aldaw.

Ammotayo daytoy agsipud ta, kalpasan ti panangibilinna ken Daniel nga “ ‘otobem ti panggep, ket awatem ti sirmata’ ” (Dan. 9:23), dagiti immuna a sasao ti angel ket: “ ‘Pitopulo a lawas naikeddengda cadagiti tattaom ken iti nasantoan nga ilim’ ” (Dan. 9:24). Ti sao a naipatarus a “naikeddengda” ket litiral a kaipapananna ti “maikkat.” Pitopulo a lawas, 490 a tawtawen, ti maikkat. Ngem manipud iti ania? Iti sirmata ti 2,300 nga al-aldaw, nalawag unay—ti laeng paset ti Daniel 8 a saan a naawatan ni Daniel, nga isu nga immayan ita ti angel tapno ilawlawagna.

Ket idinto ta ti pangrugian ti 70 a lawas ket “ ‘manipud iti iruruar ti bilin a mangpabaro ken mangbangon iti Jerusalem’ ” (Dan. 9:25), ammo ni Miller a no maammoanna dayta a petsa, mabalinna nga ammoen ti pangrugian ti 70 a lawas ken ti 2,300–aldaw a padto.