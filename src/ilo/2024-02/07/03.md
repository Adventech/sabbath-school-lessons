---
title:  Panangpadpadaan iti Tiempo
date:   13/05/2024
---

Nupay namati dagiti Protestante a Repormador iti litiral, makita, mangngeg, ken nadayag a panagsubli ni Cristo, in-inut a nagbalbaliw ti pannakaawat iti daytoy a kinapudno ti Biblia. Insuro dagiti nalatak a mangaskasaba idi maika-19 a siglo nga umay ni Cristo tapno ipasdekna ti pagarianna ditoy daga ken mangirugi iti 1,000 a tawtawen ti talna. Daytoy ti nangiturong iti naespirituan a panagkapuy ken agaleng-aleng a pannakaikomit kadagiti naespirituan a kababalin.

Umasping iti dayta, di naawatan dagiti adalan ni Cristo ti kababalin ti yaay ti Misias. Impagarupda nga Isu ket umay a kas maysa a manangparmek a heneral a mangburak iti sangol ti panangadipen ti Roma, saan a Maysa a mangispal kadakuada manipud iti panangdusa ken kawar ti basol. Gapuna, napaayda a makaawat iti wagas ti yaayna.

`Basaen ti Aramid 1:9–11; Apocalipsis 1:7; ken Mateo 24:27, 30, 31. Ania ti isuro kadatayo dagitoy a teksto maipapan iti wagas ti panagsubli ti Apotayo?`

Idi immay ni Cristo iti umuna a daras a kas maladaga iti kulloong ti Betlehem, manmano a tattao ti nakailasin iti yaayna. Ngem inton umay iti maikadua a daras, “isuamin a mata” ket makitadanto nga umay. Tunggal lapayag mangngegdanto ti panagbettak ti tangguyob ti panagsublina. Isuamin a tao ditoy daga ket makitadanto ti dayagna. Saan a masapul a maallilawtayo. Ti Sursurat ket inaramidna a nalawag unay dagiti paspasamak iti likmut ti panagsublina.

“Maysa kadagiti kasnekan ngem kadadayagan a kinapudno a naiparangarang iti uneg ti Biblia isu ti maipapan iti maikadua a yaay ni Cristo, tapno ileppasna ti dakkel a trabaho ti pannakaisalakan. Kadagiti agpagpagna a tattao ti Dios, a nabayagen a napanawan nga agtaeng iti “disso ken linong ni patay,” adda naited a napateg ken makaparasuk-ragsak a namnama iti kari ti panagparang Daydiay, a “panagungar ken ti biag,” tapno inna “pasangpeten iti balayna ti imbellengna.” Ti sursuro maipapan iti maikadua a yaay ni Cristo isut’ punganay ti kinapudno nga ipadamag ti Nasantoan a Surat. Manipud idi aldaw nga iruruar a silaladingit dagidi agasawa manipud Eden, dagiti annak ti pammati inur-urayda ti yaay ti Maysa a Naikari a mangbungtol iti pannakabalin ti managdadael ken tapno iyegna ida manen iti napukaw a Paraiso.”—Ellen G. White, The Great Controversy, p. 299.

Maysa a nagkauna a pangulo ti Adventista, ni Luther Warren, ket pasaray ibagana idi kadagiti agtutubo, “Ti laeng wagas tapno agbalin a nakasagana nga agpaay iti yaay ni Cristo ket ti panagsagana ken panagtalinaed a nakasagana.” Ti damag nga asidegen ti panagsubli ni Cristo ket maysa a naganat nga awis iti tunggal maysa kadatayo a mangsukimat kadagiti pusotayo ken mangamiris iti naespirituan a biagtayo. Maysa dayta nga ayab iti nadiosan a panagbiag. Saan a mabalin iti panagbalin a neutral iti sumsumged a lawag ti dayag ti panagsubli ni Cristo.

`Basaen ti 1 Tesalonica 5:2–5 ken Hebreo 9:28. Ania a pammabileg ti ited kadatayo dagitoy a bersikulo maipapan ti wagas ti yaay ni Cristo?`