---
title:  Ti Kari ti Panagsubli ni Cristo
date:   12/05/2024
---

Dagiti Protestante a Repormador ken dagiti agpagpagna a pimmanaw manipud Holland nga agturong iti baro a lubong ket il-iliwenda ti yaay ni Jesus. Kadakuada ti maikadua a yaay ni Cristo ket maysa a naragsak a pasamak a sigagagarda a nangpadpadaan. Segseggaan ni John Wycliff ti yaay ni Cristo kas namnama ti iglesia. Nagsao ni Calvin maipaay kadagiti amin a Repormador idi nagsao maipapan iti nadayag a panagsubli ni Cristo kas “kadagiti amin a paspasamak a naimbag unay.” Kadagiti matalek a lallaki ken babbai ti Dios, ti maikadua a yaay ni Cristo ket maysa a banag nga arakupen, saan a banag a pagbutngan.

`Basaen ti Juan 14:1–3; 1 Tesalonica 4:13–18; ken Tito 2:11–14. Apay a dagitoy a teksto ti Biblia ket mangted iti namnama kadagiti Cristiano iti amin a siglo?`

Nalaka a maawatan no apay a ti panamati iti maikadua a yaay ni Cristo ket nangyeg iti kasta a namnama ken rag-o kadagiti Cristiano a mamati-iti-Biblia. Ipatuldona ti panagpatingga ti sakit, panagsagaba, ken patay. Irugina ti panagpatingga ti kinapanglaw, kinaawan hustisya, ken panangirurumen. Padpadaananna ti panagpatingga ti riri, dangadang, ken gubat. Ipakpakaunana ti masakbayan a lubong ti talna, ragsak, ken manayon a pannakilangen ken Cristo ken dagiti nasubbot iti amin a panawen iti agnanayon.

“Ti yaay ti Apo ti nagbalin a namnama dagiti pudno a pasurotna iti amin a panawen. Daydi kari ti Mangisalakan idiay Bantay Olivo idi nagpakada, nga umayto manen, linawaganna ti masakbayan nga agpaay kadagidi adalanna, ket pinunnona dagiti puspusoda iti rag-o ken namnama, a di mabalin nga iddepen ti ladingit wenno di maunas gapu kadagiti pakasuutan. Iti tengnga ti tuok ken pannakaidadanes, “ti panagparang a sidadayag ti dakkel a Dios ken ni Manangisalakan kadatayo a Jesu-Cristo” isut’ “inanama a nagasat.” Idi dagiti Cristiano a taga Tesalonica ket napnoda iti ladingit kabayatan nga iponponda dagiti ay-ayatenda, nga isu nga addaan namnama nga agbiag a makasaksi iti yuumay ti Apo, ni Pablo, ti manursuroda, ket inturongna ida iti panagungar, nga isu a mapasamak iti yaay ti Mangisalakan. Dagiti natay ken Cristo agungar, ket kadua dagiti sibibiag sumabetdanto iti Apo iti tangatang. ‘Ket iti casta cancanayon nga addatayto iti Apo. Ngarud pangliwliwayo iti maysa ken maysa dagitoy a sasao.’ 1 Thessalonians 4:16–18.”—Ellen G. White, The Great Controversy, p. 302.

`Apay a ti Maikadua a Yaay ket napateg unay iti pammatitayo? Nangnangruna ta ammotayo a ti natay ket nakaturog (kitaen ti adal 10), apay a daytoy a sursuro ket addaan iti kasta a kinapateg? No awan dayta, apay nga agbalintayo a, kas iti kinuna ni Pablo, namimpinsan nga awanan ti namnama (kitaen ti 1 Cor. 15:15–18)?`