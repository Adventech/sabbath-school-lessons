---
title:  Ni William Miller ken ti Biblia
date:   14/05/2024
---

Kas iti panangaramat ti Dios kadagiti Protestante a Repormador a mangtakuat manen iti kinapudno maipapan iti pannakapalinteg babaen ti pammati ken Cristo laeng, inaramatna ni William Miller a mangtakuat manen iti kinapudno maipapan iti wagas ti maikadua a yaay ni Cristo. Bayat ti panagadal ni Miller iti Sursurat, natakuatanna ti maysa a Cristo a nangayat Kenkuana nga ad-adda ngem iti mapanunotna. Babaen ti Bibliana, pluma, ken kuaderno, rinugianna ti nagbasa iti Genesis ket saan a naparpartak ti panagbasana ngem iti pannakaawatna iti paset a basbasaenna. Babaen ti panangidiligna iti Sursurat iti Sursurat, pinalubosanna ti Biblia a mangilawlawag iti bagbagina a mismo.

`Basaen ti Isaias 28:9, 10; Proverbio 8:8, 9; Juan 16:13; ken 2 Pedro 1:19–21. Ania dagiti principio ti panagipatarus iti Biblia a masarakam kadagitoy a teksto?`

Bayat ti panangidilig ni William Miller iti Sursurat iti Sursurat, dagiti palpalimed ti Biblia ket naluktan kenkuana. Nagsukimat isuna a kas maysa nga agsapsapul iti nailemmeng a gameng ket nagunggonaan a sibabaknang. Ti Espiritu Santo ket linuktanna ti Sao ti Dios iti pannakaawatna. Inadalna ti padto a nabuyogan ti isu met laeng a kinagaget iti panagadal iti Biblia a kas kadagiti dadduma a paset ti Biblia nga ad-adalenna.

`Basaen ti Daniel 1:17; Daniel 2:45; 1 Pedro 1:10, 11; ken Apocalipsis 1:1–3. Ania ti isuro dagitoy a teksto kadatayo maipapan iti pannakaawat kadagiti padto ti Biblia?`

Dagiti simbolo kadagiti naimpadtoan a liblibro ket saanda a nabalunetan iti palpalimed. Maysa a naayat a Dios ti nangted kadatayo iti naimpadtoan a Saona tapno isagananatayo kadagiti napapateg a paspasamak nga asidegen a maibuksilan iti daytoy a lubong. Nalawag a naawatan ni William Miller a ti padto ti kaimbagan a mangipatarus iti bagbagina. Dagiti simbolo ti padto ket naaramid a nalawag babaen ti Biblia a mismo. Dagiti animal ket itakderanda dagiti ar-ari wenno pagpagarian (Dan. 7:17, 23). Ti angin itakderanna ti pannakadadael (Jer. 49:36). Ti danum itakderanna dagiti tattao wenno nasnacion (Apo. 17:15). Ti babai itakderanna ti iglesia (Jer. 6:2; Efe. 5:22–32). Dagiti padto ti panawen ti Daniel ken Apocalipsis ket naited met iti nainsimboloan a pagsasao, a ti maysa a naimpadtoan nga aldaw ket mangibagi iti maysa a litiral a tawen (Num. 14:34; Eze. 4:6). Kabayatan nga impakat ni William Miller dagitoy a principio ti panangipatarus iti Biblia, naklaat isuna iti natakuatanna maipapan iti patienna a tiempo ti panagsubli ni Cristo.

`Apay nga iti maysa nga apagisu a pannakaawat iti naimpadtoan a simbolo ket napateg unay iti pammatitayo?`