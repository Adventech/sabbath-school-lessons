---
title:  Komentaryo dagiti mannursuro
date:   17/05/2024
---

### Paset I: Pakabuklan

Kangrunaan a Teksto: Isaias 25:9

Sentro ti Adal: Mat. 13:30, 38–41; 2 Tim. 3:13; Mat. 24:27, 30, 31; 1 Cor. 15:51– 53; 1 Tes. 4:13–18; Dan. 8:14; Dan. 7:9–14; Dan. 9:20–27; Rom. 13:11.

**Panangyammo**: Maysa a napateg a ponto iti dakkel a panagbinnusor ket ti yuumay ti Misias. Iti panawen ti naimpadtoan a 70–a lawas, ti diablo ket nakilaban tapno dadaelenna ti pammati ti Israel iti immuna a yaay ti Misias a kas pannakatungpal dagiti karkari, dagiti padto, ken anniniwan iti Daan a Testamento. Iti kasta met laeng a wagas, iti panagpatingga ti naimpadtoan a panawen ti 2,300 a tawen, dagiti pwersa ti dakes ket pinadasda a libegen ti pannakatungpal iti panangokom sakbay ti Yaay a mapaspasamak idiay nailangitan a santuario, ken tapno imameg ti pannakaiwaragawag ti maikadua a yaay ti Misias.

Iti panagpatingga ti naimpadtoan a panawen ti 70–a lawas, adda dagiti matalek a tattao ti Dios, kas ken Simon, nga isu a naguray iti “liuliwa ti Israel” (Lucas 2:25), wenno ni Anna ken dadduma pay “cadagiti amin nga agururay ti pannacasubbot ti Jerusalem” (Lucas 2:38). Dagitoy sumagmamano a matalek ket nakitada ken Jesus ti pannakatungpal ti kari ti umuna a yaay ti Misias. Iti kasta met laeng a wagas, addada dagiti mamati a tattao kas ken William Miller, nga iti panagpatingga ti 2,300 a tawtawen, ti damag ti “agdama a kinapudno” nga imbunannagda ket naisentro iti namnama iti asidegen a panagparang ti Misias. Ni William Miller ket saanna a natakuatan daytoy a damag babaen iti napilosopiaan a wagas, no di ket babaen iti maysa a litiral a panagbasa iti Sursurat. Daytoy ket iladawanna, iti maminsan pay, ti kinanasken ti Sursurat iti dakkel a panagbinnusor.

**Dagiti Tema ti Liksion**: Daytoy nga adal ket maisentro iti dua a kangrunaan a tema:

1. Nupay ti apagisu a petsa ken tawen ti maikadua a yaay ni Cristo ket saan a naited kadagiti padto a naibatay iti Biblia, dagiti padto ti 70–a lawas ken 2300 a tawen, nga isu a nainaig iti umuna ken maikadua a yaay ni Jesus, ket natungpal a nabuyogan iti kinaapagisu. Ti apagisu a pannakatungpalda ket patalgedandatayo a ti maikadua a yaay ni Cristo ket sigurado ken asidegen.

2. Dagiti Adventista a tattao ket inayaban ti Dios a mangiwaragawag iti lubong iti pannakatungpal ti kaatiddogan a panawen ti padto iti Biblia. Ti Dios ket dinutokanna pay ida a mangayab iti lubong a mangarakop iti namnama iti maikadua a yaay ni Jesus agingga iti panagpatingga ti dakkel a panagbinnusor iti agnanayon.

### Paset II: Komentaryo

**Panangsarak iti Namnama iti Premillennialism**

Ti namnama ken ti naraniag a panangkita iti masakbayan ti nangpunno iti aglawlaw ti maikasangapulo ket siam a siglo nga Estados Unidos, ti baro a nacion ket naiyanak manipud iti naisalsalumina a Rebolosyon ti Amerika. Ti siglo ket nangiyeg kadagiti social, naekonomyaan, napolitikaan, ken kasta met nateknolohiyaan a panagbalbaliw ken imbensyon, a nangikari iti ileleggak ti baro a lubong. Ti espiritu ti panawen ti nangimpluensya kadagiti Protestante nga ebanghelikal a Cristiano iti pagilian, agingga a nagsaknap dayta iti relihion ken iglesiada. Ti bungana ket ti postmillennial a Kinacristiano nga addaan iti namnama ken naraniag a panangkita kadagiti maudi a paspasamak.

Ngem ania ti postmillennialism? Ti Millennialism ket aggapu iti balikas a “millennium,” nga isu a mangitudtudo iti panagari ni Cristo iti 1,000 a tawtawen a kaduana dagiti sasanto a kas nailadawan iti Apocalipsis 20:1–6. Kabayatan a kaaduan kadagiti Cristiano ket awatenda daytoy a sursuro ti Biblia maipapan iti millennium, saan nga amin ket umanamong no kasano ti pananginaig iti millennium iti Maikadua a Yaay ken iti maudi a panangokom. Dagiti immuna a teolohiyan kalpasan-ti-panawen-dagiti-apostol—inawatda ti premillennialism, ti pammati a ni Cristo ket agsubli ditoy daga sakbay ti sangaribu a tawen (millennium) ken iyulogna ti maudi a panangokom. (Dagiti Adventista maawatanda a ti millennium ket idiayto langit.) Nupay kasta, saan a nagbayag, simmaruno dagiti amma ti iglesia kas ken Origen of Alexandria (A.D. 185–253/254) ken Augustine of Hippo (A.D. 354–430), nga innayonda ti pilosopia ti Griego iti teolohiya ti Cristiano ken impakatda ti allegorical a wagas a panangbasa ken panangipatarus iti Biblia. Kamaudiananna, tinukiadda ti premillennialism a kas maysa a nakurang ti pannakaawat ken narabaw a panangbasa iti libro ti Apocalipsis, ket insingasingda ketdi ti maysa a baro a kapanunotan [teorya] ti millennium, nga isu nga iti ud-udina ket nanaganan iti amillennialism.

Segun iti daytoy a kapanunotan [teorya], ti millennium ket masapul a maawatan a kas naindaniwan wenno naespirituan. Kas iti pilosopia ti Griego, nga isu a naisingasing a ti tiempo ket awan ti matudtudo a pakaiyatadayanna iti kinaespiritual wenno iti nailangitan a gunglo ti biag, dagitoy nga amma dinagdagupda a ti millennium a tudtudoenna ti panawen ti iglesia iti nagbaetan ti immuna ken maikadua a yaay ni Jesus. Gapu itoy, ti millennium ket saan a napalabas wenno masakbayan, no di ket itakderanna ti intero a panawen ti Cristiano. Iti daytoy a panawen, ni Cristo ket agari a naespirituan idiay langit kadua dagiti kararrua dagiti sasanto a natay, kasta met iti iglesia ditoy daga. Ti iglesia ket isu ti pagarian ti Dios ditoy planeta. Ni Cristo agtrabaho a mangipasdek iti Iglesiana agingga ti ungto ti daga, iti kasta pakapuyenna ti pannakabalin ti diablo. Nupay kasta, sakbay ti Maikadua a Yaay, ni Satanas ket dadaelenna ti iglesia, a mangiturong iti pannakaikabil iti anticristo. Iti daytoy a kanito ni Jesus ket agsubli, isalakanna ti iglesia manipud iti anticristo ken iyulogna ti maudi a panangokom, iti kasta ipasdekna manen ti maysa a baro nga ornos dagiti banag. Daytoy a takder ket inarakop ti Iglesia Katolika Romana, dagiti ig-iglesia ti Orthodox, ken dadduma kadagiti denominasyon ti Protestante, kas iti Lutheran, Anglican, ken dagiti ig-iglesia ti Presbyterian.

**Postmillennialism**

Ti postmillennialism ket maysa a panangsurot iti amillennialism dagiti ig-iglesia ti Protestante ti maikasangapulo-ket-siam a siglo, nga isu a nangipakat iti dayta iti agdama a kasasaad. Kas kadagiti amillennialists, dagiti postmillennialists impagarupda a ni Cristo ket umay inton agpatingga ti millennium. Nupay kasta, saan a kas kadagiti amillennialists, kaaduanna a postmillennialists ibagada a ti millennium ket itakderan ti litiral a 1,000 a tawtawen. Daytoy a panawen ket saanna nga itakderan ti intero a panawen ti Cristiano, ngem sakbay laeng ti 1,000 a tawen sakbay ti panagsubli ni Cristo. Iti daytoy 1,000 a tawtawen, ni Cristo ket agtrabaho babaen ti Espiritu Santo ken babaen ti iglesia a mangiwaras iti evangelio iti amin a lubong tapno maipasdek ti Pagarianna. Kabayatan a kaaduan kadagiti papolasyon ti daga awatenda ti evangelio, ti pannakabalin ken panangtengngel ti diablo ket kumapuy, ket ti lubong ket agin-inut a sumrek iti nabalitokan a panawenna, maysa a panawen ti talna, kinalinteg, hustisya, ayat, ken kinarang-ay nga agservi a kas maysa a pangramanan iti umay nga agnanayon a pagarian ti Dios. Mangnamnama iti naraniag a masakbayan maipapan ti kababalin ti tao ken ti kagimongan, dagiti postmillennialists ket dida sinirmata ti maysa a tiempo a ti iglesia ket agbalin a korap, wenno inton ti anticristo ket tenglen ken idadanesna ti iglesia ken ti lubong. Ti millennium ket sarunoento ti maikadua a yaay ni Cristo, babaen ti panagungar, ti maudi a panangokom, ken ti agnanayon a nadiosan a pagarian.

No ibatay iti balligi ti evangelio iti lubong idi panawen ti maikasangapuloket-walo a siglo, dagiti postmillennialists iti maikasangapulo-ket-siam siglo ket dinagdagupda a ti millennium ket idiay pay laeng masakbayan, nupay kasta maysa nga asideg unayen, maysa nga addan payen iti ruangan. Mainayon pay, agsipud ta ti millennial a pagarian ket maisibbunto babaen ti iglesia ni Cristo, dagiti Protestante ket inlislisda dagiti badoda ken rinuggianda ti impapati a panagtrabaho a mangiyeg iti millennium, ken iti panangaramid dayta iti unos ti panagbiagda. Ti panagbaliw ken panagrang-ay pinunnona ti angin ti Amerika. Immad-adu dagiti naipablaak a Biblia ken Nacristianoan a basbasaen babaen kadagiti biblical societies. Dagiti misioneros ket naibaunda kadagiti ballasiw taaw a mangisagana iti lubong a mangawat iti evangelio ken sumrek iti millennial a pagarian. Maipada iti daytoy a panagdur-as, immadu dagiti nateknolohiyaan nga imbensyon a nakatulong iti ingangato ti kalidad ti biag idiay Amerika ken iti aglikmut ti lubong. Dagiti sociedad ti panagteppel ket nakasentro iti panangpasayaat iti kalidad ti salun-at dagiti tattao babaen iti panangidian iti nasanger nga inumen. Iti kinaawan dagiti kangrunaan a gubgubat, dagiti politikaan a partidos ken amin a kita dagiti tignay ti kagimongan ket immawagda iti dakkel a panagbaliw ti kagimongan a maiyannatop iti pannakaipasdek ti millennial a pagarian ti Dios.

Nupay kasta, saan nga amin ket simmurot iti ragsak ti postmillennial. Ti sigud a kapanunotan dagiti apostoles ken dagiti amma ti panawen ti kinaapostol a premillennial ket napabiag manen babaen kadagiti Repormador nga Anabaptist idi maikasangapulo-ket-innem a siglo; kalpasanna intuloy dagiti sumagmamano nga Evangelical nga English agingga iti maikasangapulo-ket-walo a siglo; ken, kamaudiananna, nangrugi a nagwaras idiay Amianan ti Amerika idi umuna a kagudua ti maikasangapulo-ket-siam a siglo. Iti maikasangapulo-ket-siam a siglo, ti kadakkelan a nangirugi iti premillennialism ket ni William Miller ken, kalpasan ti Dakkel a Pannakaupay, dagiti Adventista Del Septimo Dia. Kas kadagiti postmillennialists, dagiti premillennialists nga Adventista pinatida a ti millennium itakderanna ti litiral a 1,000 a tawtawen, a ti millennium ket iti pay laeng masakbayan, ket dayta ket mangrugin iti mabiit.

**Adventista Del Septimo Dia**

Nupay kasta, saan a kas kadagiti postmillennialists, dagiti premillennialists nga Adventista Del Septimo Dia naawatanda manipud kadagiti Bibliada a dagiti bambanag ket dumakdakes nga agpaay kadagiti tattao ti Dios sakbay iti aldaw ti Apo (2 Ped. 3:3–13), a ni Jesus umay sakbay ti millennium (Apo. 19:11–16) tapno isalakanna ti maidadanes nga iglesiana, pagungarenna dagiti tattaona, ken alaenna ida amin a kaduana idiay langit (1 Tes. 4:13–18). Idiay langit, dagiti tattao ti Dios ket saanda laeng a makipagari ken Cristo (Apo. 20:4, 6) no di pay ket makipasetda iti Dios iti panangokom kadagiti nadangkes (Apo. 20:4; 1 Cor. 6:2). Iti dayta a panawen, ti diablo ket nailadawan a kas “pinarautanna . . . bayat ti sangaribo a tawen” (Apo. 20:2) ditoy daga “tapno dina allilawenen dagiti pagpagarian” (Apo. 20:3). Dagitoy a pagpagarian ket buklen dagiti nadangkes nga isu a saan a mapagungar iti panagpatingga ti sangaribu a tawtawen (Apo. 20:2, 3, 5). Iti kanito nga agpatingga ti millennial a panangokom, ni Jesus agsubli iti planeta a daga a kaduana amin a sasantona. Pagungarenna dagiti nadangkes (Apo. 20:5, 7, 13) ken iyulogna ti maudi a panangokom (Apo. 20:11, 12). Ti diablo padpadasenna nga allilawen ti nadangkes iti maudi a kanito tapno irugina ida a makilaban a maibusor iti Dios ken alaenna ti pagarianna babaen iti pwersa (Apo. 20:7–9). Daytoy a pasamak ipatinggana ti dakkel a panagbinnusor; ni Cristo iyulogna ti panangokomna, ken ti nadangkes, ti diablo, ken ti dakes, kasta met iti patay a mismo, ket maipuruakda amin iti “danaw ti apuy” (Apo. 20:9, 10, 14, 15) ket madadaelda iti agnanayon.

Ni Miller ken ti Adventista Del Septimo Dia ket saanda a nakipaset iti naraniag a panangkita iti masakbayan ti nataoan a kababalin a kas panangkita dagiti kagiddanda a postmillennial ken ti naraniag, natalna a masakbayan ti sangkataoan iti asidegen a masakbayan. Ngem daytoy a takder ket saan a gapu ta ni Miller ken dagiti Adventista Del Septimo Dia ket kontra kagimongan, saan a naraniag ti panangkitada iti masakbayan, wenno negatibo ti kababalin ket iti kasta dida kabaelan iti agragsak kadagiti panagdur-as ken namnama ti sangkataoan. No di ket, ni Miller ken dagiti Adventista Del Septimo Dia ket dimtengda iti pannakaawatda iti premillennialist manipud iti natibker, litiral, ken historical-grammatical a panagadalda iti Biblia. Gapu itoy, tinukiadda ti amillennialism ken postmillennialism agsipud ta dagitoy a doktrina ket nairamutda, saan nga iti Biblia, no di ket kadagiti pagpagarup ti kadaanan a pilosopia ti Griego wenno dagiti ad-adal iti socio-economic-politika iti dayta a panawen. Dagiti pattapatta dagiti amillennialists wenno postmillennialists ket saanda laeng a saan a manipud iti Biblia, no di pay ket maisupadida kadagiti sursuro a naibatay iti Biblia, iti kasta balballikogenda ti evangelio ken mangpatpataud iti saan a pudno a namnama. Ni Miller ken dagiti Adventista Del Septimo Dia ket il-iliwenda dayta a namnama, ngem kayatda ti maysa a namnama a nabangun iti rabaw ti natibker a pamuon ti Sao ti Dios.

Iti sumagmamano laeng a dekada, ti maikaduapulo a siglo a dua a sangalubongan a gubat ken maysa a cold war ket pinukawda ti naraniag a panangkita dagiti postmillennial maipapan ti kababalin ti tao ken maipapan ti in-inut nga iyaasideg ti sangkataoan iti millennial a pagarian ti Dios ti talna ken kinarangay. Kaaduan nga Evangelical ket nagsublida iti premillennialism. Pudno, daytoy a premillennialism ket naballikog, nagtinnag iti saan a naibatay iti Biblia a sursuro ti dispensationalism. Nupay kasta, iti kinapudno a dagiti evangelicals ket nagsubli iti premillennialism ket mangipakita a ti amillennialism ken post-millennialism ket saanda laeng a di naibatay iti Biblia no di ket saan a makaanay ken makauppapay a panangipatarus kadagiti paspasamak iti panawen-tipanungpalan. Ti premillennialism a naibatay iti Biblia ket isu laeng ti pamuon ti namnama. Dayta ket isurona a kabayatan a ti sangkataoan ket saanna a maisalakan iti mismo a bagbagina wenno ti lubong, ni Jesus ket umay manen iti karirigatan a panawen ti pakasaritaan. Sakbay iti millennium, Isu ket isalakannatayo manipud kadagiti maudi nga idadarup ti diablo ken dagiti buybuyotna ken idalanna ti dakkel a panagbinnusor nga agturong iti panagpatinggana.

### Paset III: Panangipakat iti Biag

1\. Kasano a ti maikadua a yaay ni Jesu-Cristo ket mangyeg iti namnama iti lawag ti relihiyon wenno kulturayo? Kasano nga ilawlawagmo kadagiti karrubam a ti panagsubli ni Jesus ket isu laeng ti namnama ti sangkataoan?

2\. Kasano a ti pannakatungpal dagiti padpadto ti panawen a naibatay iti Biblia (kas iti 2,300 a tawtawen) ket maiyatadayda iti lawag ti relihiyon wenno kulturayo? Mangpanunot ken mangisingasing kadagiti wagas nga isu a mabalinmo nga aramiden dayta a maiyataday kadagiti tattao iti komonidadyo.

3\. Ni William Miller ket nangaramid iti masinunuo a wagas ti panangbasa ken panangawat iti Biblia. Ania iti wagasmo iti panagbasa ken panangipatarus kadagiti Sursurat? Mangaramid ken ibingaymo iti klaseyo iti Eskuela Sabatina ti bukodmo a wagas ti panangawat iti Sao ti Dios. Ibingay no kasano a ti kinapudno iti Biblia ket binalbaliwanna, saan laeng a ti bukodmo a biag, no di pay ket ti pamiliam ken ti komonidadyo.

` `