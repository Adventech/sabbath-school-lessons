---
title:  Ti Kaatiddogan a Naimpadtoan a Panawen
date:   16/05/2024
---

`Basaen ti Esdras 7:7–13. Kaano a naipaulog ti bilin a mangipalubos kadagiti kayaw ti Israel idiay Persia a siwayawaya a mangbangon manen iti temploda?`

Ti bilin ket impaulog ni Artaxerxes, nga ari ti Persia, idi 457 B.C. Daytoy a bilin ti maudi kadagiti tallo a bilin a mangipalubos kadagiti Judio nga agsubli tapno bangonenda manen ti Jerusalem ken isublida dagiti serbisyo ti panagdayaw iti templo. Daytoy maikatlo a bilin ti kakompletuan ken tanda iti panangrugi ti padto a 2,300 nga aldaw/tawen.

`Basaen ti Daniel 9:25, 26. Inton ano ti panangrugi daytoy intero a naimpadtoan a panawen? Ania dagiti kangrunaan a paspasamak nga ipadto dagitoy a bersikulo?`

Iti daytoy naisangsangayan a padto, impadto ni Daniel a manipud “iti iruruar ti bilin a mangpabaro ken mangbangon iti Jerusalem” agingga iti Misias ket 69 a naimpadtoan a lawas, wenno 483 a naimpadtoan nga al-aldaw, wenno litiral a tawtawen. Idinto ta rimmuar ti bilin idi otonio ti 457 B.C., ti 483 a tawtawen ket dumanon agingga ti A.D. 27. Ti sao a “Misias” ket tudtudoenna “ti Maysa a Napulotan.” Idi otonio ti A.D. 27 ni Cristo ket nabautisaran ken inawatna ti panangpulot ti Espiritu (Aramid 10:38). Kalpasan ti pannakabautisarna, napan ni Jesus idiay Galilea, “nangicascasaba iti evangelio ti Dios, ket kunkunana, Naturposen ti aldaw ket ti pagarian ti Dios asidegen’ ” (Marcos 1:14, 15).

Idi A.D. 31, iti tengnga daytoy maudi a naimpadtoan a lawas, tallo ket kagudua a tawen kalpasan ti pannakabautisarna, nailansa ni Jesus iti kruz. Ti sistema ti panagdatdaton a mangitudo iti Kordero ti Dios ket nagpatingga iti pannakaidaton ni Cristo idiay Kalbario. Ti nangyanniniwan nasabatna ti anniniwan, ket iti ud-udina amin dagiti sakripicio ken datdaton ti naseremoniaan a sistema nagpatingga.

`Basaen ti Daniel 9:27. Kasano ti panagpatingga ti padto a pitopulo a lawas?`

Ti pitopulo a lawlawas, wenno 490 a tawtawen, a naituding kadagiti Judio, ket nagpatingga idi A.D. 34 babaen ti panangtukiad ti Sanhedrin iti damag ti evangelio (Aramid 6:8–7:60).

Ti panangikkat iti 490 a tawen manipud iti padto a 2,300–tawen ket mangibati iti 1,810 a tawtawen nga agpaay iti pannakaileppas ti padto. Daytoy ti mangiturong kadatayo iti A.D. 1844. Namati ni William Miller ken dagiti immuna nga Adventista a ti santuario iti Daniel 8:14 ket isu ti daga, ket impagarupda nga umay ni Cristo a mangdalus iti daga babaen ti apuy inton 1844. (Kitaen ti tsart iti Viernes.)