---
title:  Komentaryo dagiti mannursuro
date:   28/06/2024
---

### Paset I: Pakabuklan

Kangrunaan a Teksto: Apocalipsis 21:3, 4

Sentro ti Adal: Jer. 30:5–7; Apo. 3:10; Isa. 33:15, 16; Sal. 91:1–11; Apo. 1:7; Apo. 19:11–16; Apocalipsis 20; Jer. 25:33; Jer. 4:23–28; Apo. 21:1–4; Mat. 8:11; Isa. 65:17, 22, 23; Apo. 22:1–5, 11.

**Panangyammo**: Ti adal ita a lawas ti mangbalkot iti adaltayo a mangipaganetget kadagiti maudi a paspasamak iti nailangitan a gubat iti nagbaetan ti Dios ken ni Satanas. Dagiti naisangsangayan a pasamak a mapasamak kabayatan ti panagpatingga ti dakkel a panagbinnusor ket iramanna: (1) ti panawen ti riribuk; (2) ti maikadua nga iyaay ni Jesus; (3) ti pannakaiyulog ti panangukom idiay langit kabayatan ti sangaribu a tawen, nga addaan kadagiti ababa a paspasamak ditoy daga ken idiay langit iti dayta a panawen; ken (4) ti pannakaisubli ti amin a bambanag iti kinaagnanayon. Ikari ti Biblia nga agpatingga ti dakkel a panagbinnusor iti panagballigi ti Dios. Ti Sursurat ayabannatayo nga agtalek iti Dios, makipaset Kenkuana iti pannakaisalakan ti adu a kararua agingga iti amin a kabalinanna, ken makiraman iti napalabas (ti kruz), agdama (minnaysa, ken iglesia, a pannakaisalakan), ken masakbayan (maudi a nailangitan) a balligi.

**Dagiti Tema ti Liksion**: Ti adal ita a lawas ket maisentro iti uppat nga agnanaig tema:

1. Ti Dios a Mismo ket tarawidwidan ken salaknibanna dagiti tattaona kabayatan dagiti kadadawelan a paset ti maudi a gubat ti dakkel a panagbinnusor.

2. Ti dakkel a panagbinnusor ket agpatingga iti panagballigi ti Dios iti diablo, iti dakes ken basol, ken iti panagsagsagaba ken patay. Dagitoy tallo a balligi ket naipatalged agsipud ta naipasigurado ni Cristo dayta babaen ti ipapatay ken panagungarna.

3. Makipasettayo iti balligi ti Dios no awatentayo dayta babaen ti pammati ken panangipalubos iti Espiritu Santo a mangtrabaho dayta iti unegtayo.

4. Ti balligi ti Dios ket agpatingga idiay maikadua a yaay ni Jesus, idiay panangukom ti panawen ti sangaribu a tawtawen, ken iti pannakaisubli dagiti amin a bambanag.

### Paset II: Komentaryo

**Ti Panagserra ti Kaasi**

Ti panagserra ti kaasi ket maysa a topiko a masansan a mangted iti buteng kadagiti adu a tattao. Agserra ti kaasi iti tunggal maysa a tao iti ipapatayna. Ti panawen ti gundaway ti maysa a tao a sumungbat iti parabur ti Dios ket maserraan babaen ken patay. Ti kababalin dayta a tao iti naiparangarang a parabur ti Dios ket addanto dagiti agnanayon a supapakda. Ti Dios ket nalinteg ken tratarenna ti kasasaad ti tunggal tao segun iti lawag nga inawatna; ngem ti minnaysa a sungbattayo ti banag a mangikeddeng.

Nupay kasta, maawatan dagiti Adventista manipud iti Sursurat a, malaksid iti panagserra ti kaasi iti ipapatay, addanto kanito iti pakasaritaan ti dakkel a panagbinnusor inton ipakdaar ti Dios a nagpatinggan ti panawen a mabalin nga awaten dagiti tattao ti mamakawan a paraburna tapno maisalakanda. Dayta a kanito ti punto nga awan ti panagsubli, ken awan ti maisalakan iti labes dayta a tiempo. Ti lubong iti dayta a panawen ket agbiag iti sidong ti pakdaar a nailanad iti libro nga Apocalipsis: “ ‘Ti nakil-lo agaramid laeng iti kinakil-lo; ket ti narugit, narugit laeng; ket ti nalinteg, nalinlinteg pay coma; ket ti santo nasansanto pay coma’ ” (Apo. 22:11). Adu dagiti Cristiano ken Adventista a pudno unay a maseknanda iti pannakaisalakanda ti mangdamag iti salsaludsod a kas: Ania ngay no iti kanito nga agserra ti kaasi ket madanonnak a saan a nakasagana wenno diak mapakpakadaan? Ania ngay no namimpinsan a saanak a nakasagana iti dayta a kanito?

Adda dua a panglawlawag a nasken ditoy.

Umuna, ti panagserra ti kaasi ket napaypayso, ken dayta ket mapasamak. Dagiti allilaw, intriga, ken dagiti kinadakes ti diablo ket saan nga agtultuloy iti agnanayon. Ti basol, panagsagsagaba, ken patay ket saan nga agnanayon nga agandayas. Iti panangibaga nga agnanayon iti diablo, dakes, ken patay ket kaipapananna a ti Dios ket saan a Dios ti ayat ken kinalinteg. Ngem agsipud ta Isu ket Dios ti ayat, Isu ket ipatinggana dagiti gubuayan ken dagiti pwersa ti dakes. Ti dios ket siaanus a naguray ken intedna ti amin a gundaway kadagiti tattao a mangpadas kadagiti karkarina tapno umayda iti pannakaammo Kenkuana, ken tapno agsublida Kenkuana ken iti pagarianna iti parabur. Ania ngatan a nagdakkel ti panangayat ti Dios nga iti amin a sangkataoan ket awatenda ti Evangeliona! Ngem addanto iti kanito inton masapul a kunaen ti Dios, “Umdasen; Nalpasen.”

Maikadua, ti Dios ket saanna nga ikkaten ti manarawidwid a sagutna a parabur manipud kadagiti tattaona iti laksid ti panangikkatna iti asi ken mamakawan a paraburna kadagiti di agbabawi idiay panagserra ti kaasi. Daytoy a ponto ket nakapatpateg unay: ti panagserra ti kaasi ket saanna nga ipakpakita a ti ayat ken parabur ti Dios nga agpaay iti sangkataoan ket nadanonna ti panagpatinggana wenno dayta ket naibus. Ti Dios ket saan a pulos nga agsardeng a Dios ti ayat, parabur, ken kinalinteg a nailadawan iti Biblia. Gapu itoy, awanton ti asinoman kalpasan ti panagserra ti kaasi a sipapasnek a mayat nga umawat iti parabur ti Dios ken sumungbat a buyogen ti pammati iti asi ti Dios, nga isu a pagkunaan ti Dios, “Dispensarem, naladaw unayen; Kayatko koma nga isalakanka, ngem nagpatinggan ti panawen ti parabur.”

Ti panangserra ti Dios iti kaasi ket isunto ti pammasingkedna a tunggal tao ket nangaramid iti maudi a pangngeddengna maipapan iti parabur ken ti pagarianna. Iti masangoanan a kanito iti pakasaritaan, ti naibatay iti pakasaritaan a kasasaad ti lubong ket agbalinto a kasta nga amin nga agnanaed iti daga ket mangaramid iti daytoy maudi a pangngeddeng ken mabalin a dumasigdanto iti Dios wenno ni Satanas. Nupay kasta, saan a maaramid dayta a pangngeddeng iti dinadarukadok ti kanito. No di ket maaramidto ti pangngeddeng ti tunggal tao agpaay iti agnanayon a maibatay iti nawaya a panagpilina ken iti naan-anay a pannakaammona kadagiti supapakna. Kas iti Makin-amianan nga Israel ken Juda idi tinukiadda ti tulag ti Dios ken ti Misias, dadduma ket ikeddengda a dida kayat ti makikadua iti Dios ti Biblia. Umanamongto dagiti dadduma iti kinaulbod ni Lucifer a nga isuda ket dios ken saanda a matay; saanda a maragsakan iti kapanunotan a makikadua iti Dios iti pagarianna. Maladingitan ti Dios kadagiti di mabalbaliwan a pangngeddeng; Intedna amin a pammaneknek ken ayat a kasapulan a mangisalakan kadakuada, ngem raemennanto ti maudi a pilida. Nupay kasta, dagiti dadduma ikeddengda nga awaten ti parabur ti Dios agsipud ta ay-ayatenda Isuna ken kayatda ti makipagnaed Kenkuana iti agnanayon.

Iti sabali a paliiw, ti panagserra ti kaasi ket dina ipakita a kalpasan dayta a kanito, dagiti matalek a tattao ti Dios ket agtakderdanto nga awan ti kaaddana ken paraburna ken mangabbong a kinalintegna. Impasigurado ni Cristo kadatayo nga Isu ket kaduanatayo “ ‘nga agnanayon agingga iti panungpalan ti lubong’ ” (Mat. 28:20). Ti panangpapigsa ti Espiritu Santo, nga isu a maawattayo tapno maitedtayo ti dakkel a timek, ket saan a maikkat manipud kadatayo. Amin a tattao ti Dios, manipud kada Adan ken Abel agingga kada Abraham ken Moises, manipud kada David ken Isaias agingga ken Pablo ken ti maudi a Cristiano a naselloan sakbay nga agserra ti kaasi ket maisalakan laeng babaen iti kinalinteg ken panangibabaet ni Cristo, babaen ti pammati. Gapuna, ti kapanunotan a dagiti dadduma a Cristiano iti panungpalan ti panawen agtakderdanto iti bukodda a pakaikarian ken pannakabalin ket saan a maitunos iti Biblia.

**Ti Baro a Langit ken ti Baro a Daga a Naibatay iti Biblia**

Dagiti Cristiano ket gagangay a saritaen ken kankantaenda ti maipapan iti langit a maysa a lugar ti maudi a pagtungpalanda ken agnanayon a paginanaanda. Nupay kasta, masapul a taginayonentayo ti pannakaawat iti langit a naibatay iti Biblia ken agannadtayo a saan a matnag kadagiti pagano wenno napilosopiaan a panangkita iti paraiso. Sigun iti adu a panangkita ti lubong, kas kadagiti pilosopia dagiti Griego, Hindu, wenno pilosopia ti Budista, ti langit ket maipagarup a transendente, awan patinggana, ken awan espasiona a gunglo a ti laeng awan bagina a nataoan nga isip wenno kararua ti makadanon. Iti pilosopia ti Griego, ti nataoan nga isip a makadanon idiay langit agtalinaed ti kinasiasino ken panunotna. Iti Hinduismo, Budismo, ken Neoplatonismo, masapul a mapukaw ti nataoan a panunot a dumanon idiay langit babaen ti pannakarunawna iti sapasap a pannakaammo.

Kas bunga ti impluensya ti kadaanan a pilosopia ti Griego iti tradisyonal a Kinacristiano, kaaduan a Cristiano itan ket mamati iti saan nga ipapatay ti kararua ken iti naespirituan, a maisupadi iti maysa a material a langit. Dagitoy a Cristiano ket dida ammo a dagitoy a napilospiaan a kapanunotan ket mangpataud kadagiti di mapagkappia a panagsusupadi iti teolohia ken biagda. Iti sabali a bangir, no pampanunoten ti patay ken langit, dagiti tradisyonal a Cristiano agpanunotda babaen iti napilosopiaan a balbalikas ti Griego: iti patay, ti saan a matay a kararua mapan iti transendente, awan patinggana, awan espasiona a gunglo, a mabalin a maawagan iti impierno wenno langit. Iti sabali a bangir, dagitoy isu met laeng a Cristiano mamatida iti nalawag unay a pannursuro ti Biblia maipapan iti panagungar ti bagi. Nupay kasta, dida maamiris a ti saan nga ipapatay ti kararua ken ti panagungar ti bagi ket saan nga agtunos ken mangpataud iti adu a di panagtutunos.

No dagiti kararruatayo ket saan a matay ken addadan idiay langit a kadua ti Dios, apay a pagungaren ti bagi? Iti sidong dagiti kasta a paspasamak, ti panagungar ti bagi ket mangipakita a ti espiritu ket panawanna ti naespirituan a gunglo ti langit ket sumrek manen iti material, naidagaan, ken espasio a gunglo. Uray pay no kasta, no ti kararrua laeng iti saan a matay, masapul a damagen, Ti kadi panagungar ti bagi ket agbalin a permanente? Ti kadi bagi itan ket agbalin met nga agnanayon?

Ti sursuro ti Biblia iti kasasaad ti tao ken ti panagungar ikkatenna amin dagiti di panagtutunos ken parparikut. Umuna, ti sursuro ti Biblia iti sibubukel a kasasaad ti tao ket ipakitana a dagiti tao ket saanda nga ikutan ti maysa a di matay a kararrua no di ket narikutda, dimapagsina, sibubukel a nabiag. Iti panagsublina, ni Jesus ket pagungarenna ti sibubukel a nabiag. Maikadua, ti sursuro ti Biblia iti kasasaad ti tao ket tukiadenna ti dualism ti Griego ken iti kapanunotanna a ti langit ket maysa a transendente, awan patinggana, awan espasiona, nadiosan a gunglo.

Sigun iti Biblia, iti patay, datayo ket saan a magudua. Saantayo nga agbiag kas maysa nga agtaptapaw a kararua, ken dayta a kararua ket agbalbaliw iti naan-anay a sipupuot, iti kasasaad iti labes pay ti naparsua nga uniberso. No mataytayo, matay ti amin a kasasaadtayo. Nupay kasta, inton agsubli ni Cristo, pagungarenna ti amin a kasasaadtayo ken abrasaennatayo iti napaypayso, naibatay ti pakasaritaan, temporal, ken adda espasiona a pagarianna. Wen, iti maikadua nga iyaay ni Cristo, makipagbiahetayo Kenkuana a mapan iti trono ti Dios iti nailangitan a santuario idiay tengnga ti uniberso. Ngem dayta a panagdaliasat ket mapasamakto iti temporal ken adda espasiona a uniberso, kayatna a saoen nga agdaliasattayo iti espasio ken panawen. Pulos a ditayto labsan pay iti uniberso. Kinapudnona, awan ti naparsua a nabiag iti transendente agsipud ta ti laeng Dios ti transendente wenno labes pay ti naparsua a uniberso. Ti panangayat a mangdanon iti kinatransendente ket panangayat nga agbalin a Dios.

Ti panangukom iti sangaribu a tawtawen idiay langit ket naibatay iti pakasaritaan a pasamak a mapasamak iti espasio ken panawen idiay nailangitan a santuario ti Dios iti sangoanan ti tronona, nga isu a masarakan iti sentro ti uniberso. Kalpasan dayta a panangukom, agsublitayo ditoy daga. Sumaruno iti pannakaiyulog ti panangukom ti Dios a maibusor iti diablo ken dagiti immalsa, ti Dios ket isublina ti planetatayo iti sigud a kinapintas ken kinaananayna. Ti baro a daga ket isunto iti pagtaengantayo. Idiay agbiagtayo a kas iti sigud a naisangrat a panagbiagtayo sakbay ti Pannakatnag: panangangot kadagiti sabsabong, panangrukit iti maysa a minuyongan, panangadal iti maysa a bulong, pannakiay-ayam iti maysa a leon, pannakisinnarak ken pannakilangenlangen kadagiti nasubbot iti amin a panpanawen, kasta met kadagiti angeles ken dadduma pay a naparsua a nabiag. Iti kapapatgan unay, mananamtayo ti gundaway a makisao iti Dios a rupan-rupa; agdaydayawtayo Kenkuana iti persona. Ti daga ken ti uniberso ket mapagkapiada ket maisublitayo iti panagtitimpuyog ken panagkaykaysa a kas idi sakbay ti Pannakatnag. Mabalintayto iti agbiahe a siwawayawaya iti amin a uniberso. Ti gapu a ditay makapagbiahe idiay langit ita ket saan a kadagiti mangigawid wenno lapped ti tiempo, espasio, banag, wenno kapardas, no di ket basol. Inton ti dakkel a panagbinnusor ket malpas iti kamaudianan ken ti basol ket naan-anay a maikkat, ti baro (napabaro) a daga ket mainayonto iti langit, kalpasanna matungpalto dayta kapapatgan a kari ti Biblia: maysa a baro a daga ken maysa a baro a langit.

### Paset III: Panangipakat iti Biag

1\. Adda kadi dagiti Adventista iti kongregasyonyo a mabuteng a mangsarita maipapan kadagiti paspasamak iti maudi nga aldaw? Maysaka kadi kadakuada? Kasano a matulongam ida a mangparmek iti daytoy a buteng? Kasano a sika ken ti komonidadyo nga Adventista ket maipakaawatyo ti mensahetayo a naibatay iti Biblia kas naimbag a damag a saan ketdi a kas bersion ti pinataud ti Hollywood a maysa a nakabutbuteng a sini [pabuya] ti kalpasan-ti-apokalipsis? Iti sabali a bangir, ania ti kasayaatan a pamay-an tapno napaypayso a maiparang ti adu kadagiti nasipnget a paset ti dakkel a panagbinnusor, kas iti narelihiosoan a pannakaidadanes ken ti tiempo ti riribok?

` `

2\. Dagiti kadi tattao iti kulturayo ket mamati iti panagsubli ti maysa a kinadios wenno ti maysa a naindaklan a mannursuro (guru)? Ania ti ibaga kadatayo daytoy a pammati maipapan iti namnama ti sangkataoan iti panagsubli ti maysa a mangisalakan manipud “iti labesna pay”? Kasano a maibingaymo ti namnama ti maikadua a yaay ni Jesu-Cristo iti kasta a dumdumngeg? Ania dagiti punto nga ipaganetgetmo?

` `

3\. Dadduma a Cristiano wenno naidagaan a tattao ket mamati a ti maikadua a yaay ni Cristo ket simbolo laeng ti nauneg a nalinteg a panagbalbaliw ti maysa a tao wenno kagimongan. Kasano a mailawlawagmo kadagiti kasta a tattao a ti yaay ni Cristo ket maysa a litiral, makita, ken mangngeg a pasamak, maysa a ni Jesus a Mismo ket sumrekto iti pakasaritaan, panawen, ken espasio iti persona?

` `

4\. Ania ti pampanunoten dagiti tattao iti kulturayo maipapan iti langit? Ania ti parikut maipapan iti panangkitada iti langit, kas maidilig iti Sursurat? Kasano a maibingaymo kadakuada ti panangiladawan ti Biblia iti langit? Ania dagiti punto iti naibatay ti Biblia a panangkita iti langit a nangnangruna a makaawis kadagiti tattao iti kulturayo?

` `