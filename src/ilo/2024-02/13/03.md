---
title:  Namnama iti Asidegen a Panagsubli ni Jesus
date:   24/06/2024
---

`Basaen ti Juan 14:1–3 ken Tito 2:11–14. Iti lawag dagiti karit ti masakbayan ken ti umay a panawen ti riribok, apay a dagitoy a bersikulo ket makapabilegda unay?`

Dagiti sasao ni Jesus, “ ‘Saan coma nga agpulcoc ti pusoyo,’ ” ket panangipatalgedna a dinatay pulos a panpanawan ken umay manen tapno iyawidnatayo. Daytoy lubong ket saan nga isu ti pagtaengantayo. Maysa a nasaysayaat nga aldaw ti umay. Maysa iti kada 25 a bersikulo, ti Baro a Testamento ket saritaenna ti panagsubli ti Apotayo. No dagiti al-aldaw ket nasipngetda ken ti mamarigat nga aramid ti pannakabalin ti iglesia-ken-estado ket am-amsenna dagiti biagtayo, ti kari ti panagsubli ni Cristo ket punoenna dagiti puspusotayo iti namnama. Daytoy ti “inanama a nagasat” a nangguyogoy kadagiti matalek a tattao ti Dios iti amin a kapkaputotan.

`Basaen ti Apocalipsis 6:15–17 ken Isaias 25:8, 9. Pagdiligen dagiti kababalin dagiti naisalakan ken dagiti napukaw a naiparangarang kadagitoy a bersikulo. Ania ti mangilawlawag iti nagdumaan dagitoy dua a kapanunotan?`

Ti nadangkes mabigbigna ti nakabutbuteng a supapak ti basol kabayatan a ti nalinteg inawatna dagiti nakaskasdaaw a bendicion ti parabur. Ti yaalsa a maibusor iti Dios ket mangiturong iti buteng, basol, pannakadusa, ken kamaudiananna agnanayon a pannakapukaw. Ti sungbattayo iti mangisalakan a parabur ti Dios ket mangiturong iti pannakapakawan, talna, ken rag-o nga agnanayon iti nadayag a panagsublina.

`Basaen ti Apocalipsis 15:3, 4 ken Apocalipsis 19:7. Kasano ti sungbat ti nasubbot iti nadayag a pannakaisalakan a naipaay nga awan baybayadna babaen ken Cristo?`

“Ti kruz ni Cristo isuntot’ pagsiriban nga ad-adalen ken kankantaen dagiti nasbot, kadagiti panawen nga awan inggana. Ken Cristo a napadayag makitadanto ni Cristo a nailansa. . . . A ti Nangparsua kadagiti amin a lubong, ti mangikeddeng iti amin a pagbanagan, pinanawanna ti dayagna, ket sana impakumbaba ti bagina gapu iti ayatna iti tao, ket kankanayonto a makatignay dayta iti siddaaw ken panagraem ti amin a law-ang.”—Ellen G. White, The Great Controversy, p. 651.

`Basaen ti Apocalipsis 12:17; Apocalipsis 17:13, 14; ken Apocalipsis 19:11–16. Siaannad a paliiwen ti panagsasaganad dagitoy a bersikulo. Ania ti ibaga ti panagsasaganad dagitoy a bersikulo maipapan iti maudi a gubat ti daga ken ti namimpinsan a balligi ni Cristo?`