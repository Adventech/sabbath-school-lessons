---
title:  Adalen Pay
date:   28/06/2024
---

“Idiay dagiti nalawa a taytay-ak bumsogda kadagiti turturod nga ingget pintas, ket dagiti banbantay ti Dios itangadda dagiti nangato a toktokda. Kadagidiay natalna a tay-ak, iti sibay dagidiay sibibiag nga ayus, dagiti tattao ti Dios, a nabayag a nagnagna ken agtawtawataw, makasarakdanto ti pagtaengan. . . .

“Idiay dagiti din agpatingga nga isip, ut-utobendanto a napakuyogan iti di agati a ragrag-o dagiti nakaskasdaaw a pannakabalin a mamarsua, dagiti palimed ti manubbot nga ayat. Awanto ti nadawel, mangikulbo a kabusor a manulisog a mangiturong iti pananglipat iti Dios. Tunggal talunggading mapatan-ayto, tunggal kabaelan mapawadwad. Ti pannakagunod iti pannakaammo saanto a makabannog iti panunut wenno mangadas kadagiti pigsa. Idiay dagiti agkakadakkel a gannuat maitungpaldanto, dagiti agkakangato a tartarigagay madanondanto, dagiti agkakarimbaw nga ar-arapaap magun-odandanto; ket addanto pay laeng babbaro a pantok a danunen, babbaro a nakaskasdaaw a pagraywan, babbaro a kinapudno a tukoden, agkakadaeg a pangpanggep a mangdutdut kadagiti pannakabalin ti isip ken kararua ken bagi.”—Ellen G. White, The Great Controversy, pp. 675, 677.

“A nabuyogan iti di mayebkas a rag-o dagiti annak ti daga sumbrekda iti ragsak ken sirib dagiti di natnag a nabiag. Makibingayda kadagiti gameng ti pannakaammo ken pannakaawat a nagun-odanda kadagiti agsasaruno a panpanawen iti panangpanpanunutda kadagiti aramid ti Dios. Iti pannakaaramat dagiti di nakullaapan a panagkita buyaenda ti dayag ti sangaparsuaan—dagiti in-init ken bitbituen ken agkakangayed ti langit, nga addada amin kadagiti natudingan nga urnos iti pananglawlawda iti trono ti Dios. Kadagiti amin a banag, manipud iti kabassitan agingga iti kadadakkelan, ti nagan ti Namarsua ti naisurat, ket kadakuada amin dagiti kinabaknang ti pannakabalinna ti maipabuya.”— The Great Controversy, pp. 677, 678.

“Ti dakkel a panagbinnusor nanungpalen. Ti basol ken dagiti managbasol awandan. Ti amin a law-ang nadalusen. Maysa a pulso ti panagtutunos ken ragsak isut’ agpitik iti amin a sangaparsuaan. Manipud iti Namarsua kadagiti isuamin, agayus ti biag ken silaw ken ragsak, nga agturong iti pagarian dagiti awan inggada a law-ang. Manipud iti kabassitan a kita aginnga iti kadakkelan a lubong, amin a banag, adda biagda man ken awan, iti naan-anay a pintasda ken nagdanunan a rag-oda, ibunannagda a ti Dios isut’ ayat.”— The Great Controversy, p. 678.

**Salsaludsod a pagiinnadalan**:

`Apay ngata nga impalubos ti Dios nga agtultuloy ti basol iti kasta unay a kabayag? Kasta met, awan ti tao nga agsagsagaba iti daytoy a lubong a napapaut ngem iti bukodda a kaadda ditoy. Dayta ket, awan ti agsagaba iti ad-adu ngem iti bukodna a panagbiag. Kasanot’ kaababa ti panagbiag ti tao no idilig iti rinibu a tawtawen a panagbasol? Kasano ngata nalabit a matulongannatayo daytoy a panangkita a mangtaming iti narigat a saludsod maipapan iti kinadakes?`

`Kasano a ti panawen ti sangaribu-a-tawen a kas pagaammo a millennium ket maiyataday iti plano ti pannakaisalakan? Panunotem no ania ti kunana maipapan iti kababalin ti Dios nga agingga nga amin dagiti nasubbot ket maaddaan iti gundaway a makakita iti hustisia ken kinasayaat ken ayat ti Dios a maiyeg kadagiti mapukaw iti maudi a panangukom, maudi a dusa.`