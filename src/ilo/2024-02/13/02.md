---
title:  Namnama iti Panawen ti Riribok
date:   23/06/2024
---

`Basaen ti Apocalipsis 22:11, 12; Daniel 12:1, 2; ken Jeremias 30:5–7. Ania dagiti paspasamak sakbay unay ti maikadua a yaay?`

Ti panagserra ti kaasi iti tao ket sarunoen ti maysa a panawen ti riribok “ ‘isu nga awan idi uray caanoman nanipud iti caadda ti nacion agingga met laeng iti dayta a pannawen.’ ” Ti Apocalipsis 16 iladawanna dagiti pito a maudi a saplit a maibukbokto iti nadangkes a lubong. Ngem, kas kadagidi didigra a nagtinnag iti Egipto, dagiti tattao ti Dios ket masalaknibandanto manipud kadakuada. Paliiwen ti kari iti Daniel: “ ‘ket iti dayta a pannawen ti ilim maispalto, tunggal maysa a masaracto a naisurat iti libro’ ” (Dan. 12:1). Daytoy ket tudtudoenna ket ngata ti “libro ti biag” (kitaen ti Fil. 4:3; Apo. 13:8; Apo. 20:12, 15; Apo. 22:19). No agtalinaedtayo a matalek ken Jesus, dagiti nagnagantayo ket saandanto a mapunas iti libro ti biag (Apo. 3:5).

`Basaen ti 1 Juan 3:1–3; Juan 8:29; ken Juan 14:30. Ania ti kakaisuna a makaanay a panagsagana agpaay iti umay a panawen ti riribok?`

Iti panawen ti riribuk, dagiti tattao ti Dios ket addaanda iti maysa a napersonalan a pannakaikayamet ken Jesus a kasta unay ti kinaunegna ta awan a pulos ti makabalbaliw iti dayta. Ti namimpinsan a tarigagayda ket ti panangay-ayo Kenkuana iti amin a banag tapno, babaen ti aramid ti Espiritu Santo, agbalinda a nadalus a kas Isu ket nadalus. Awan ti aniaman iti puso ni Cristo a simmungbat kadagiti panangallilaw ni Satanas. Mabalintayo met nga iyanninaw daytoy a paset ti kababalinna.

`Basaen ti Salmo 27:5; Salmo 91:1–11; ken Apocalipsis 3:10–12. Ania dagiti makapatalged a karkari nga ited ti Dios kadatayo nga agpaay iti panawen ti riribok?`

Adda dagiti saan a makaawat iti kapanunotan ti panagbiag iti panawen ti riribuk nga awan ti mangibabaet. Isardeng ni Jesus ti panangibabaetna iti santuario ti langit inton ti tunggal maysa ket naaramiddan ti maudi a pangngeddengda nga agpaay wenno maibusor Kenkuana. Ngem daytoy ket dina kayat a saoen nga agmaymaysatayo kabayatan daytoy a panawen nga agtalektayo iti bukodtayo a pigsa. Impatalged ni Jesus kadatayo a kanayon nga adda Isuna kadatayo (Mat. 28:20). Ti pammati ket agtalek no dina makita ken mamati uray no agsisina ti lubong iti aglawlawtayo. Kabayatan ti panawen ti riribok, pumigsa ti pammatitayo ken ti iliwtayo iti agnanayon umad-adu a ti maymaysa a tarigagaytayo ket makipagnaed ken ni Jesus iti agnanayon.