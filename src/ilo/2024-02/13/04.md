---
title:  Dagiti Sangaribu a Tawtawen Ditoy Daga
date:   25/06/2024
---

Ti Apocalipsis 19 agpatingga iti maysa a napnoan buya a pannakaipakita iti panagsubli ni Jesus ken ti pannakadadael dagiti nadangkes. Ngem ti istoria ket saan pay a nalpas. Ti Apocalipsis 20 iyammona kadatayo iti maysa panawen nga agpaut iti 1,000 a tawtawen, pagaammo a kas “millennium.”

`Basaen ti Apocalipsis 20:1–3. Ania ti gasat ni Satanas inton agsubli ni Jesus?`

Ti ladawan iti Apocalipsis 20:1–3 ket nainsimboloan. Ni Satanas ket saan a litiral a naigalut iti kawar ken naibalud iti maysa nga abut. Iti 1,000 a tawtawen, maibalud isuna iti daytoy langalang, awan tattaona a daga, a naisinggalot kadagiti paspasamak nga isu a mismo iti nangaramid. Iti 2 Pedro 2:4, mabasatayo a ni Satanas ken dagiti angelna ket naisagana a madusa babaen kadagiti “mangliwengliweng a sipnget.” Ni Satanas ket maibaludto ditoy daga babaen iti kawar dagiti paspasamak, nga awanen ti masulisogna. Iti 1,000 a tawtawen, makitananto ti pannakadadael, ken didigra a pinataud ti yaalsana.

Ti sao iti Griego a naipatarus a “mangliwengliweng nga abut” ket isu met laeng a sao a nakaalaan ti sao iti Ingles nga, abyss. Isu met laeng dayta a sao ti naaramat iti Septuagint, ti Griego a patarus iti Daan a Testamento, a mangiladawan iti daga idi Panamarsua. “Ket ti daga adda idi a gosogoso ken awan nagyan; ket dagiti sipnget addada idi iti rabao ti yuyeng” (Gen. 1:2). Iti Septuagint, ti sao a “yuyeng” ditoy ket isu ti sao ti Griego nga abyssos, “abyss.” Iladawanna ti maysa a langalang a daga. Ti “mangliwengliweng nga abut” ket saan a sumagmamano a kueba iti uneg ti daga wenno sumagmamano a rengngat iti sadinoman sadiay ruar ti uniberso. Ti trabaho ni Satanas iti basol ken pannakadadael, agraman ti gosogoso a riribok sakbay ti Maikadua a Yaay, ket isublina ti daga iti maysa a nasipnget, di naurnos a kondisyon a kas iti kasasaadna idi punganay ti panamarsua.

`Basaen ti Jeremias 4:23–26; Jeremias 25:33; ken Isaias 24:1, 3, 5. Kasano iti panangiladawan dagiti mammadto ti Biblia iti daytoy a buya?`

Dagiti mammadto ditoy ket ipaganetgetda ti makadidigra a pannakadadael idiay maikadua a yaay ni Cristo nga iti dayta ket awan ti tao a mabati a sibibiag ditoy daga kabayatan daytoy sangaribu a tawtawen. Ni Satanas ken dagiti dakes nga angelna ket mabatida a mangutob iti pannakadadael a pinataud ti yaalsana [panagribeldena]. Ti amin a uniberso mabigbigna manen a ti supapak ti basol ket patay. Ti Dios tamingenna ti parikut ti basol tapno saanton a tumaud manen (Nah. 1:9). Adda tallo a kangrunaan a wagas nga aramiden ti Dios daytoy. Umuna, iparangarangna ti awan patinggana nga ayatna, napasnek a tarigagayna, ken di agsarday a panagtrabahona a mangisalakan iti amin a sangkataoan. Maikadua, iparangarangna ti hustisia, kinasayaat, ken kinalintegna. Maikatlo, palubosanna ti uniberso a makakita kadagiti namimpinsan a bunga ti basol ken yaalsa [panagribelde].