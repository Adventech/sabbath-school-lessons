---
title:  Ti Panagballigi ti Ayat ti Dios
date:   22/06/2024
---

### Basaen Agpaay iti Adal ita a Lawas
Apo. 22:11, 12; Jer. 30:5–7; Sal. 91:1–11; Jer. 25:33; Apo. 21:2; Apo. 20:11–15.

> <p>Paset a Maiyulo</p>
> “Ket nangngegco ti maysa a dackel a timec a naggapu iti trono nga agcuncuna: Adtoy ti tabernaculo ti Dios adda cadagiti tattao, ket isu makipagnaedto cadacuada, ket isudanto dagiti tattaona, ket ti Dios met laeng addanto cadacuada, a Dios da: Ket punasennanto ti amin a lulua cadagiti matada; ket awanton ni patay; ket awanto met-ten ti sasaibbec, wenno sangsangit, wenno rigrigat; ta dagidi immuna a banbanag napalabasdan’ ” (Apocalipsis 21:3, 4).

Mabalintayo a sangoen ti masakbayan a buyogen dagiti puso a napno iti namnama. Nupay umad-adanin dagiti makakarit a panpanawen, aniaman a panagsagaba ti intayo lasaten, aniaman a rigat a masapul nga ibturantayo, aniaman a ladingit ti mapadasantayo, no adda namnamatayo nga umay ti nasaysayaat nga aldaw, mabalintayo ti agbiag ita nga aldaw nga addaan kaipapanan, panggep, ken rag-o. Ni Franklin D. Roosevelt ket presidente ti Estados Unidos manipud idi 1933–1945, maysa kadagiti karirigatan a panawen iti pakasaritaan ti Estados Unidos. Naparalisado isuna gapu iti polio ken saanen a makapagna nga awan ti mangtulong kenkuana. Insuratna, “Kanayon latta nga siiiggemkami iti namnama, ti pammati, ti kombiksion nga adda maysa a nasaysayaat a biag, nasaysayaat a lubong, iti labes ti tanap.” Insurat ni Albert Einstein, maysa kadagiti kalalaingan a lallaki iti lubong, “Agsursurokayo manipud idi kalman, agbiagkayo agpaay ita nga aldaw, mangnamnamakayo iti bigat.” Ni Alfred Lord Tennyson, maysa a nalatak nga Ingles a mannaniw bayat ti panagturay ni Reyna Victoria, insuratna, “Ti namnama ket umisem manipud iti ruangan ti tawen nga umay, nga iyar-arasaasna ‘naragragsakto.’ ”

Iti daytoy maudi nga adal ita a tremestre, makitatayo ti natibker nga ayat ni Cristo iti panawen ti kararagsakan a panawen iti pakasaritaan ti uniberso ken ti namimpinsan ken naan-anay a panagballigi idiay dakkel a panagbinnusor iti nagbaetan ti naimbag ken dakes. Ti maudi a libro ti Biblia, ti Apocalipsis, ket mangted kadatayo iti namnama nga agpaay ita nga aldaw, ‘ton bigat, ken iti agnanayon.

_*Adalen ti adal ita a lawas, naibatay kadagiti kapitulo 39–42 iti The Great Controversy, tapno maisagana agpaay ti Sabado, Hunyo 29._