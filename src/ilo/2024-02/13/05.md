---
title:  Panangokom Idiay Sangaribu a Tawtawen (Millennium)
date:   26/06/2024
---

`Basaen ti Apocalipsis 20:4–6. Ania ti ar-aramiden dagiti nalinteg iti 1,000 a tawtawen, ken apay a napateg dayta?`

Kabayatan ti sangaribu a tawtawen dagiti nalinteg ket maaddaanto iti maysa a gundaway a personal a mangpaliiw iti kinahustisia ken ayat ti Dios no kasano a tinamingna ti parikut iti basol. Siasino ti awanan kadagiti salsaludsod a kayatna nga isaludsod iti Dios maipapan kadagiti adu a banbanag? Itan, kabayatan ti sangaribu a tawtawen idiay langit, dagiti nasubbot ket masaludsodda amin dagita. No ti maysa nga ay-ayaten wenno nasinged a gayyem ket awan idiay langit, dagiti naisalakan ket addaanda iti gundaway a mangtarus a naan-anay kadagiti pangngeddeng ti Dios. Iti maysa a baro a wagas, ad-adda a napigpigsa ngem idi, dagiti nasubbot ket maawatandanto dagiti nabileg a gandat ti Dios a mangisalakan iti tunggal tao a nagbiag. Mabigbigdanto manen a tunggal maysa a napukaw ket nalibtawanda iti langit gapu iti bukodda a personal a panangtukiad ken Cristo. Kalpasan laeng dayta nga iyeg ti Dios ti maudi a panangokom—ti maikadua nga ipapatay, nga isu ti agnanayon a pannakadadael—kadagiti napukaw.

`Basaen ti Apocalipsis 20:7–9. Kasano ti panagpatingga ti 1,000 a tawtawen? Ania ti gasat ni Satanas ken dagiti pasurotna?`

Iti 1,000 a tawtawen, ni Satanas ket awan iti masulisog wenno maallilawna. Isu ken dagiti angelesna ket mabati nga is-isuda a mangutob kadagiti makapatay a supapak ti basol. Iti pagpatinggaan ti sangaribu a tawtawen, dagiti nadangkes a natay ket mapagungarda tapno sumango iti panangokom ken mangawat iti maudi a gunggunada (Apo. 20:5).

Itan, ni Satanas ket addaan iti nakaad-adu a buyot dagiti pasurot. Nupay nagsagaba ni Satanas iti agsasaruno a pannakaabak idiay dakkel a panagbinnusor, isu ket mapabileg kabayatan a makitana ti dakkel nga umariwekwek dagiti napukaw. Gapu ta saan pay isuna a nakasagana a mangipatingga iti yaalsana [panagribeldena], rummuar isuna tapno allilawen dagitoy a “nasnacion.” Ni Satanas guyogoyenna ida a mangaramid iti maudi a dakkel nga aramid a mangparmek iti Dios ken mangipasdek iti bukodda a pagarian. Ti balbalikas a “Gog ken Magog” ket naaramat a mangisimbolo ken ni Satanas ken dagiti saan a naisalakan iti amin a panpanawen. Ni Satanas ken dagiti pasurotna ket “linawlawda daydi campamento dagiti sasanto iti aglicmut, ken ti ciudad nga ay-ayaten” (Apo. 20:9).

Iti pagpatinggaan ti sangaribu a tawtawen, saan laeng a mapagungar iti biag dagiti amin a nadangkes, no di ket ti Nasantoan a Ciudad, ti Baro a Jerusalem, bumaba ditoy daga manipud langit (Apo. 21:2)! Dagiti sasanto ket agbibiag ken agarida a kadua ni Cristo idiay Baro a Jerusalem iti sangaribu a tawtawen. Itan, iti pagpatinggaan ti 1,000 a tawtawen, bumaba ti ciudad ditoy daga agraman ti Dios, ni Jesus, dagiti angeles, ken amin a nasubbot. Tunggal maysa ket adda nga agpaay iti maudi a bakal ti dakkel a panagbinnusor. Ti basol ket ngannganin mapukaw a mamimpinsan ken iti agnanayon!

`Ania ti iparangarang ti pannakaitiempo ti maudi a panangokom maipapan iti kababalin ti Dios?`