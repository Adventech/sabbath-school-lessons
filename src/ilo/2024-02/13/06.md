---
title:  Dua nga Agnanayon
date:   27/06/2024
---

`Basaen ti 2 Corinto 5:10; Roma 14:10, 11; ken Apocalipsis 20:11–15. Ania ti ibaga dagitoy no apay a dagiti nadangkes ket mapagungarda manen iti biag?`

Tapno marisot ti parikut ti basol tapno saanen a tumaud manen ti dakes, tunggal maysa ket masapul a kombinsido a ti Dios ket nasayaat ken nalinteg iti amin a wagasna. Kamaudiananna, amin a tumeng ket agparintumeng ken bigbigenna ti kinahustisia ti Dios iti dakkel a panagbinnusor, uray ni Satanas ken dagiti dakes nga angelesna, ket iti kasta awan pulos ti aniaman a pannakaikalintegan ti yaalsa [panagribelde] a maibusor iti Dios. Paliiwen daytoy a kapanunotan manipud ken ni Ellen G. White: “Apaman a maluktan dagiti pagbasaan, ken kitaen ni Jesus dagiti nadangkes, ammodan ti tunggal basol nga inaramidda. Makitada no kaano ti pannakaligsay dagiti sakada manipud iti dana ti kinadalus ken kinasanto, no kasano ti kaadayu ti nadandanonda a nagsalungasing iti linteg ti Dios gapu iti kinatangsit ken yaalsa. Dagiti mangitabbog a sulisog a pinaturedda gaput’ panagrennek iti basol, dagiti bendicion a dakes ti nakaipaayanda, dagiti babaonen ti Dios a naum-umsi, dagiti pablaak a nalais, dagiti dalluyon ti kaasi a napasubli gapu iti natangken ken di agbabawi a puso—amin dagitoy agparangda a kas itay naisuratda iti letra nga apuy. . . .

“Ti dagup ti managdakdakes a sangalubongan agtakderda a maintar idiay pangukoman ti Dios, a sumungbat iti nadagsen a basol a panangbusor iti gobierno ti langit. Awan ti mangibabaet kadakuada; awan a pulos ti pagpambarda; ti agnanayon a patay ti maipatay kadakuada.”— The Great Controversy, pp. 666, 668.

`Basaen ti Apocalipsis 20:9; Salmo 37:20; ken Malakias 4:1, 2. Ania dagiti kapanunotan nga ited kadatayo dagitoy a teksto maipapan iti mamimpinsan a pannakadadael ti basol ken dagiti managbasol ken ti gunggona dagiti nalinteg?`

Ti naimbag a damag ket ni Satanas ken dagiti dakes nga angelesna ket madadaeldanto iti danaw ti apuy. Ti basol ken dagiti managbasol ket maibusdanto. Sigun iti Apocalipsis 20:9, maalun-on, madadael, ken saanda a matutuok iti agnanayon. Ti sumaganad a bersikulo aramatenna ti pagsasao nga, “awan inggana.” Depende iti lawagna, ti sao nga “agnanayon” ket kanayon a kaipapananna ti “awan patinggana” ngem, agingga a naan-anay a malpas ti maysa a banag. (Kitaenyo ti Exod. 21:6; 1 Sam. 1:22, 28; Jud. 7; ken 2 Ped. 2:4–6.) Kadagiti napukaw, ti pannakadadael a mismo, saan a ti aramid a mangdadael, ti agnanayon. Ti Dios ket saan nga agnanayon a mamarparigat.

`Idiay panungpalan, maysa kadagiti dua nga agnanayon iti agur-uray kadatayo amin. Dagiti mapukaw, daksanggasat, ket awatenda dagiti “supapak” a nateggedda—agnanayon a patay. Apay ngarud, a ti laeng namnamatayo tapno saantayo a makaala iti pakaikariantayo, nga isu ni patay, ket masarakan iti panagtalek iti kinalinteg ni Jesus?`