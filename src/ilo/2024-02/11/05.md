---
title:  'Panangilasin iti Animal: Paset 2'
date:   12/06/2024
---

Imbes nga agdaydayawda iti animal, dagiti tattao ti Dios ket masarakanda ti kadakkelan a rag-o ken kangatoan a ragsakda iti panagdayaw Kenkuana. Ti panagtulnogda ket agubbog iti pusoda gapu ti ayat. Naikomitda Kenkuana agsipud ta ammoda no kasano ti pannakaikomitna kadakuada.

`Basaen ti Apocalipsis 13:5. Isurat iti linya iti baba daytoy kababalin a pakailasinan.`

Lagipen manipud iti adal 4 a ti Dios ket mangted kadatayo iti maysa a tulbek iti pannakaawat iti naimpadtoan a panawen—maysa a naimpadtoan nga aldaw ket maysa a litiral a tawen (Num. 14:34; Eze. 4:6). Iti panangkuenta iti panawen ti 42 a bulbulan a naibaga idiay Apocalipsis 13:5 nga aramaten ti 30 nga aldaw iti bulan ti Hebreo ket agbanag iti 1,260 a naimpadtoan nga al-aldaw wenno litiral a tawtawen.

Ti kinapapa winatwatna ti dakkel nga impluwensya manipud A.D. 538 agingga A.D. 1798. Ngem idi ti heneral ni Napoleon, ni Berthier, innalana ti papa a kayaw idi A.D. 1798, ti naimpadtoan a panawen a panagturay ti kinapapa ket nagpatingga, ket ti padto ti Apocalipsis ket natungpal: “No ti siasinoman a tao mangipaay iti pannacacayaw; mapan iti pannacacayaw” (Apo. 13:10). Ti danog iti kinapapa ket nakaro unay ngem saan a makapatay. Segun iti Apocalipsis 13:12, ti makapatay a sugat ket maagasanto. Ti impluwensya ti kinapapa ket marikna manen iti sangalubongan.

Ita nga aldaw, dagiti pangpangulo ti lubong kablaawanda ti papa a kas maysa nga ambasador ti iglesia ti Roma ken kanayon a sumarungkarda kenkuana idiay Vatican. Iti lubong nga awan kapadana iti kinaawan talged, ti buya ket maisaad nga agpaay iti papa ti Roma nga agbalin a mabigbig a namoralan a pangulo ti lubong a makaiyeg iti panagtitimpuyog dagiti tattao. Kabayatan ti panagbitlana idi Hunyo 6, 2012, iti nasurok sangapulo ket lima a ribu a tattao a naguummong iti Saint Peter’s Square idiay Roma, impakdaar ni Papa Benedict XVI, “Ti Domingo ket isu ti aldaw ti Apo ken dagiti lallaki ken babbai, maysa nga aldaw a ti tunggal maysa ket masapul a wayawaya, wayawaya nga agpaay iti pamilia ken wayawaya nga agpaay iti Dios. Iti panangsalaknibtayo iti Domingo ket salaknibantayo ti wayawaya ti tao.”—https://www.vatican.va/content/benedict-xvi/en/audiences/2012/documents/hf_ben-xvi_aud_20120606.html. Ti The Great Controversy nalawag unay nga iparangarangna no sadino iti mamimpinsan a pagturongan daytoy a tignay iti umay nga aldaw: “Dagidiay a mangpadayaw iti Sabado idiay Biblia ket maipakdaarto a kas kabusor ti linteg ken ornos, a kas mangdaddadael kadagiti namoralan a paglintegan ti sociedad, mangpataud iti gusoguso ken pannakadadael, ken mangipababa kadagiti panangdusa ti Dios ditoy daga. . . . Mapabasolda nga awan ayatda iti gobierno. Dagiti miministro a mangilibak iti obligasyon iti nadiosan a linteg ket iparangda iti pulpito ti pagrebbengan a panangtulnog kadagiti turay iti civil a kas tinudingan ti Dios. Kadagiti silid ti pagpandayan linlinteg ken silsilid ti hustisya, dagiti agtungtungpal bilin ket saandanto a maitakderan a nasayaat ken madusada.”—Ellen G. White, The Great Controversy, p. 592.

`Nupay kasano ti kinarigatna ita a makita ti kastoy a mapaspasamak, kitaem no kasano kapartak ti panagbalbaliw ti lubongtayo. Ania ti ibaga kadatayo dagitoy a panagbalbaliw no kasano ti kapartak a dumteng kadatayo dagiti pasamak iti panawen-ti-panungpalan?`