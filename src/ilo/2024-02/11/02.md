---
title:  Maudi a Dangadang ti Apocalipsis
date:   09/06/2024
---

Ti mensahe ti Apocalipsis ket ad-adu pay ngem dagiti nalimed a simbolo, karkarna nga animal, ken karkarna a ladawan. Sarsaritaenna dagiti agnanayon a kinapudno nga inted ti naayat a Dios iti kaputotan iti panawen-tipanungpalan. Nangrugi idiay langit ti dangadang da Cristo ken Satanas gapu iti panagdaydayaw. Dumtengto dayta iti maudi a pagpatinggaanna maipapan iti panagdaydayaw.

`Idilig ti Apocalipsis 14:7, 9 iti Apocalipsis 4:11. Ania ti sapasap a tema ti Apocalipsis iti daytoy nailangitan a dangadang iti nagbaetan ti naimbag ken dakes?`

Iti intero nga Apocalipsis, ti panagdaydayaw ken panamarsua ket saan a mapagsina. Ti Apocalipsis 14:7 ket ayabannatayo a mangidaydayaw iti Apo ti amin a sangaparsuan. Iti likudan ti ebolosyon, a nanglapunos iti lubong kadagiti napalabas a dua a siglo, ti Sabado ket agnanayon a palagip iti kinasiasinotayo. Kanayon nga idagadagna a naparsuatayo a tattao ken ti Namarsuatayo ket maikari iti kinapudno ken panagdaydayawtayo. Daytoy ti maysa a rason a kagura unay ti diablo ti Sabado.

`Basaen ti Apocalipsis 12:17 ken Apocalipsis 14:12. Kasano nga iti panangidaydayaw iti Namarsua ket masarakanna ti maudi a pannakaipakitana?`

Ti panangidaydayaw iti Namarsua babaen iti panangsalimetmet kadagiti bilbilin ti Dios ket agtakder a direkta a maisupadi iti panagruknoy iti animal. Ti Dios ket addaan kadagiti tattao iti panawen-ti-panungpalan nga isu a napudno Kenkuana iti laksid ti kadakkelan a suppiat ken karurungsotan a pannakaidadanes iti pakasaritaan.

“Idinto ta ti pannakangilin ti saan a pudno nga aldaw a panaginana tapno matungpal ti linteg ti estado, a maikaniwas iti maikapat a bilin, isuntot’ panangipaduyakyak iti isusurot iti maysa a turay a kumaniwas iti Dios, ti pannakangilin ti Sabado a pudno nga Aldaw a Panaginana, tapno matungpal ti linteg ti Dios, isut’ maysa a pakakitaan ti panagtulnog iti Namarsua.”—Ellen G. White, The Great Controversy, p. 605.

Ti Apocalipsis 14:12 kunana a dagitoy a naikomit a pasurot ti Mangisalakan ket addaanda “ti pammati ni Jesus.” Ti pammati ni Jesus ket maysa a pammati a nauneg unay ta agtalek no dina makita. Aganus no dina maawatan. Dayta ket sagut manipud ken Jesus nga awatentayo babaen ti pammati ken mangawit kadatayo nga agballigi iti paspasungadan a bakal.

`Ti Sabado a maikapito nga aldaw ket isu ti pamunganayan unay ti maysa a simbolo ti Dios a kas Namarsua ta agsubli pay idiay Eden a mismo. Gapuna, ti panangsapul nga agawen dayta, a kas iti inaramid ti Roma (kitaen ti Dan. 7:25), ket panangsapul nga agawen ti turay ti Dios iti pamuon a tukad. Kasano a daytoy a kinapudno ket tumulong kadatayo a makakita no apay a dayta ket agbalinto a banag a pagbibinnusoran iti maudi nga al-aldaw?`