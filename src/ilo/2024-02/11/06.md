---
title:  Ti Animal Manipud ti Daga
date:   13/06/2024
---

`Basaen ti Apocalipsis 13:11–18. Kasano ti pannakaiduma daytoy maikadua nga animal iti immuna nga animal iti Apocalipsis 13?`

Ti immuna nga animal rimmuar manipud iti baybay; ti maikadua nga animal ket “immuli manipud iti daga” (Apo. 13:11). Ti baybay itakderanna ti “ilili ken umariwecwec, ken pagpagarian ken pagsasao” (Apo. 17:15). Ti daga, ngarud, itakderanna ti maysa a lugar a narasay ti papolasyonna ditoy lubong. Daytoy maikadua nga animal ket tumaud iti nganngani panagserra ti naimpadtoan a panawen nga iti daytoy a panawen ket winatwat ti immuna nga animal ti turayna (Apo. 13:5). Dayta ket, timmaud a pagaammo unay idi agarup A.D. 1798.

Ti Estados Unidos ket apagisu a maiyataday iti daytoy a pannakailadawan. Impakdaarna ti independenciana idi A.D. 1776, inadaptarna ti konstitosyonna idi A.D. 1789, ken nabigbig a kas maysa a sangalubongan a pannakabalin idi arinunos ti maika-19 a siglo.

Intultuloy ni Juan, “adda dua a sarana a cas la ti maysa a cordero, ket agsasao idi a cas dragon” (Apo. 13:11). Dagiti sara iti padto ti Biblia ket isimboloanna ti turay. Saan a kas iti immuna nga animal, daytoy nga animal ket awan balangatna kadagiti sarana, isingsingasingna a dayta ket saan a maysa nga ari. Dagiti dua a sara itakderanda ti dua a kangrunaan a principio ti panangituray nga isuda ti paggappuan ti pannakabalin ken balligi ti Estados Unidos—napolitikaan ken narelihiyosoan a wayawaya.

`Basaen ti Apocalipsis 13:11, 12. Ania a panagbaliw ti makitam iti daytoy nga animal, ken kasano iti panagsaona?`

Daytoy naemma, kasla kordero a nacion ket namimpinsan nga agsao a kasla dragon. Aramatenna ti “amin a kinaturay daydi immuna nga animal” (Apo. 13:12) ken baybay-anna dagiti principiona iti narelihiyosoan a wayawaya, ti daga ken dagiti isu-amin nga agnaed kencuana, “pagdaydayawenna ida idi immuna nga animal” (Apo. 13:12). Ti Estados Unidos ti mangidaulo iti panangikalikagum iti tunggal maysa ditoy daga nga agdayaw iti umuna nga animal babaen ti panangbigbigna iti naespirituan ken naidagaan a turay ti kinapapa. Sigun iti daytoy a padto, mangbukel ti Estados Unidos iti ladawan iti animal—maysa a panagkaykaysa ti iglesia ken estado—ket kalikagumannanto nga agdayaw ti tunggal maysa iti daytoy a ladawan.

Ti nakaskasdaaw ket iti tiempo idi damo a nailasin ti Estados Unidos nga isu daytoy ti pannakabalin ti animal, ti Estados Unidos ket saan a nabileg iti militar ken nabaknang iti ekonomiya a kas iti pagbalinanna ken pagtalinaedanna ita.

`Panunotem ti napolitikaan a kinaawan ti kinatalged idiay America ita. Kasano a daytoy ket, iti maysa nga aldaw, agturong iti pannakatungpal daytoy a padto?`