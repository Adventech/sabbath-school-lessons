---
title:  Ti Paspasungaden a Bakal
date:   08/06/2024
---

### Basaen Agpaay iti Adal ita a Lawas
Apo. 14:7, 9, 12; Apo. 4:11; Apo. 13:1, 2; Apo. 12:3–5, 17; Apo. 13:11–18.

> <p>Paset a Maiyulo</p>
> “ ‘Pagsantoem ida iti kinapudno: ti saom isu ti pudno’ ” (Juan 17:17).

Adda medio baro nga alikamen ti mediko a nanaganan iti Biochip wenno Veri chip, agarup kadakkel ti maysa a bukel ti bagas, a mabalin nga imula iti pasiente. Ti Biochip ket launenna dagiti impormasion maipapan iti medikal a pakasaritaan ti pasiente, nga isu a mabalin a maala babaen iti panangipalabas iti external scanner iti batog ti lugar a nakaikabilan ti Biochip wenno Veri chip. Sumagmamano a Cristiano ket kitaenda daytoy kas paset ti panagkukumplot tapno maipatungpal ti marka ti animal. Kadagiti dadduma, ti marka ti animal ket adda pakainaiganna kadagiti bar code kadagiti lata ti taraon; wenno maysa dayta a palimed a bilang kadagiti papel de banko ti dolyar a maipagarup nga agdagup iti 666. Kadagiti dadduma adda pakainaiganna iti urnos dagiti Mason, ti Illuminati, nangisit a helikopter ti UN, ken ti United Nations.

Ti panggep ti adal ita a lawas ket tapno iparangarangna ti umay a dangadang maipapan iti panagdaydayaw. Ni Satanas ket karitenna ti otoridad ti Dios babaen ti panangpadasna a mangdadael iti linteg ti Dios. Masinnunuo, ti Sabado ket agbalin a sentro ti maysa a sangalubongan a dangadang maipapan iti panagdaydayaw. Ni Satanas ket kagurana ti Sabado agsipud ta kagurana ti Namarsua. Aramatenna ti panangipapilit, panangitalmeg, ken pwersa tapno madadael ti pannakaikomittayo ken Cristo. Addanto maysa a panagdidinnungpar dagiti patpatien iti pudno ken ulbod nga aldaw ti panagdaydayaw. Ti maudi nga awis ti Dios ket ti awis iti kinamatalek ken Cristo iti laksid ti pannakaidadanes, pannakaiparit ti panagilako ken panaggatang, pannakaibalud, ken bilin a pannakapapatay. Ti adal ita a lawas ipaganetgetna ti pigsa ni Jesus a mangtulong kadatayo iti maudi a dangadang ti daga.

_*Adalen ti adal ita a lawas, naibatay kadagiti kapitulo 35 ken 36 ti The Great Controversy, tapno maisagana agpaay ti Sabado, Hunyo 15._