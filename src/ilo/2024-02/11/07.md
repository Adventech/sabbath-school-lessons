---
title:  Adalen Pay
date:   14/06/2024
---

Ti panagdayaw iti animal ken ti ladawanna ket mainaig iti Daniel 3, a sadiay da Sidrac, Mesac, ken Abednego ket binilin ti ari ti Babilonia nga agruknoyda iti nabalitokan a ladawan wenno maipuruakda iti umap-apuy nga urno. Ti nagkauna a Babilonia, ti moderno a Babilonia—ti isyu ket ti panagdaydayaw. Ti pudno a panagdaydayaw ket agtaud manipud iti panunot nga insuro ti Sao ti Dios, kararua a nabalbaliwan babaen ti ayat ti Dios, ken puso a napno iti Espirituna. Kalpasanna saantayo a “maitunos iti daytoy a lubong” no di ket agbiagtayo a maitunos iti pagayatan ti Dios, a masarakan iti Saona. Dayta laeng ti talgedtayo!

“Ti Dios ni kaanoman dina piliten ti pakinakem wenno ti konciencia; ngem ti kanayon a pagkamangan ni Satanas—a pangtengngelna kadagiti dina maitabbug iti sabali a pamayan—isu ti panangpilit babaen ti pammarigat. Babaen ti pammutbuteng wenno pigsa padasenna nga iturayan ti konciencia, ken gunoden ti panagrukbab kenkuana met laeng. Tapno maragpatna daytoy, agtrabaho nga aramatenna dagiti agtuturay ti relihion ken gobierno nga agpadpada, ket tignayenna ida a mangituyang iti pannakatungpal dagiti linlinteg ti tao a maikaniwas iti Linteg ti Dios.”—Ellen G. White, The Great Controversy, p. 591.

“Tapno maibtorda ti suut nga adda iti sangoananda, masapul a maawatanda ti pagayatan ti Dios kas naiparangarang iti saona; Isut’ mabalinda a padayawan laeng babaen ti panangikutda iti umisu a kapanunutan maipapan iti kababalin, ti gobierno ken pangpanggepna, ken panagaramidda kas mayannurot kadakuada. Awan no di la dagidiay nangpabileg kadagiti is-isipda kadagiti kinapudno ti Biblia ti makatakder iti maudi a dakkel a bakal.”—Ellen G. White, The Great Controversy, p. 593.

“Ngem ti Dios addanto tattaona ditoy daga a mangitandudo iti Biblia, ket ti Biblia laeng, a kas pangrukodda iti amin a sursuro, ken batay dagiti amin a reforma. Dagiti kapanunutan dagiti nasaririt a tattao, dagiti panangipapan ti sirib, dagiti pammati wenno pangngeddeng dagiti namin ti iglesia a ti kaadu ken dida panagtutunos kas met la kaadu dagiti iglesia nga itakderanda, ti timek ti kaadduan—awan uray maysa wenno isuamin kadagitoy ti rebbengna a mabigbig a kas pammaneknek a maipaay wenno maibusor iti aniaman a punto ti narelihionan a pammati. Kasakbayan ti panangarakuptayo ti aniaman a sursuro wenno bilin, rebbengtay a kiddawen ti nabatad a “Kastoy ti kuna ti Apo,” a mangsaranay kenkuana.”—Ellen G. White, The Great Controversy, p. 595.

**Salsaludsod a pagiinnadalan**:

`Kasanotayo nga agbiag a namnamaen ti yaay ni Cristo ken ibingay dayta a namnama a ditay agbalin a mamutbuteng (alarmist)?`

`Utoben nga ad-adu iti saludsod ti panagdaydayaw. Ania ti ibaga kadatayo ti inaldaw a panagbiagtayo, ti inaldaw nga ar-aramidentayo, maipapan no asino wenno ania ti daydayawentayo?`

`Kasano a tulongantayo dagiti bagbagitayo ken dagiti sabsabali a mangsango iti masakbayan a nabuyogan iti talek ket saan a nabuyogan iti buteng?`

`Ania ti napraktikalan a pakaidumaan iti biagtayo ita nga aldaw nga aramiden ti pannakaawat kadagiti paspasamak iti maudi-nga-aldaw?`