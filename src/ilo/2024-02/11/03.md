---
title:  Ti Umay a Rigat
date:   10/06/2024
---

Ti padto ti marka ti animal idiay Apocalipsis 13 ibagana kadatayo ti maipapan iti karurungsotan ken kadadaksan unay a tukad ti gubat ni Satanas a maibusor iti Dios. Manipud pay natay ni Jesus idiay krus, ti kabusor ket ammonan nga isu ket naabak, ngem diterminado nga alaenna dagiti adu a maikuyogna kenkuana. Ti umuna nga istratehiyana iti daytoy a kampania ket ti panangallilaw. No saan nga agkurri ti panangallilaw, alaenna iti pwersa. Isu ti namimpinsan nga adda iti likudan ti bilin a ti asinoman nga agmadi nga agruknoy iti animal wenno umawat iti markana ket mapapatay.

Agpayso, ti narelihiyosoan a panangidadanes ket saan a kabarbaro. Addan nanipud pay idi pinapatay ni Cain ni Abel gapu iti panagtulnogna iti bilin ti Dios. Ni Jesus kinunana a dayta ket mapasamak kadagiti mamati.

`Basaen ti Juan 16:2; Mateo 10:22; 2 Timoteo 3:12; ken 1 Pedro 4:12. Ania ti napadasan ti iglesia iti Baro a Testamento, ken kasano ti pannakaipakat dayta iti iglesia ni Cristo iti panawen-ti-panungpalan?`

Iti intero a Nacristianoan a pakasaritaan, ti pannakaidadanes ket gagangay. Napasamak dayta idiay pagano a Roma ngem nangnangruna a nabatad iti narungsot a panangidadanes ti iglesia idi Edad Media kadagiti Cristiano a mamati iti Biblia. Ti marka ti animal ket isu laeng ti maudi a silpo iti impierno a kawar. Kas kadagiti napalabas a pannakaidadanes, naaramid dayta a mangpwersa iti tunggal maysa tapno makitunos iti maysa a naikeddeng a benneg dagiti patpatien ken naanamongan a sistema ti panagdaydayaw.

Ti padto ipakitana a mangrugi ti pannakaidadanes kadagiti pannusa iti ekonomiya: awan ti makagatang wenno makalako malaksid no addaanda iti marka. Asinoman nga agtukiad nga umawat iti marka ket maikabilto inton agangay iti sidong ti bilin nga ipapatay (Apo. 13:15, 17).

Ti diablo ket isagsagananan dagiti agkunkuna a Cristiano nga umawat iti marka ti animal inton dumteng ti maudi a suot babaen ti panangguyogoyna kadakuada a mangaramid kadagiti kompromiso iti biagda. Inton agparang a ti amin lubong ket surotenna ti animal iti nakaskasdaaw a panagdayaw (Apo. 13:3), kellaat nga agbaliw ti buya, ket ti naimpadtoan a kamera ket maisentro kadagiti tattao ti Dios. Ti Apocalipsis 14:12 itedna kadatayo daytoy a ladawan. “Daytoy ti kinaanus dagiti sasanto, nga salimetmetanda dagiti bilbilin ti Dios, ken ti pammati ken Jesus.” Dagiti tattao ti Dios agbiagda iti biag ti nadiosan a kinatulnog. Babaen ti paraburna, agtakderda a sititibker inton amin iti aglawlawda ket agkintayeg. Kabayatan a sursuroten ti lubong ti animal, dagitoy “sumursurot iti Cordero uray adino a papananna” (Apo. 14:4). Babaen iti pannakabalin ni Cristo, agballigida kadagiti pannakabalin ti impierno a naisagana a maibusor kadakuada.

Kas nakitatayo idiay adal 9, ti kangrunaan a dangadang iti nagbaetan ti naimbag ken dakes ket maipapan ti panagdaydayaw. Ti animal agaramat iti allilaw ket, no dayta ket di agballigi, pwersa ken panangipapilit.

`Kasano iti kadarasna nga ipalubosmo dagiti pakaseknan iti pammirak, no addaman, a mangkompromiso iti panangsalimetmetmo iti Sabado?`