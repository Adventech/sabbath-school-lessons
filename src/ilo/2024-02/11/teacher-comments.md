---
title:  Komentaryo dagiti mannursuro
date:   14/06/2024
---

### Paset I: Pakabuklan

Kangrunaan a Teksto: Juan 17:17

Sentro ti Adal: Juan 17:17; Apo. 14:6, 7, 12; Apo. 4:11; Apo. 12:3, 4, 17; Apo. 13:1–17.

**Panangyammo**: Ti padto ti Biblia patigmaanannatayo a ti atiddog a nailangitan a dangadang dagiti dua nga agsupadi, di mapagkappia a pwersa, ti Dios ken ti diablo, ket umas-asideg iti panagserra ken agpatingga dayta iti maysa a maudi a gubat. Daytoy maudi a gubat ket maipapan kadagiti pagsasaritaan [isyu] ti otoridad ken panagdaydayaw: sino ti agtugaw iti trono ti uniberso, ken sino ti makaawat iti dayag a maipaay iti Namarsua, ti Manangipaay, ken ti Mangisalakan. Gapu kadagitoy, ti dangadang ket iramanna ti Sabado, ti simbolo ti Dios iti amin a pannakabalinna a kas Namarsua, Mangipapaay, ken Mangisalakan. Ti immalsa a pwersa ket idaoloan ni Satanas a mismo. Kabayatan a ni Satanas ket saan a nabanbannog a nagtrabaho iti amin a pakasaritaan tapno agawis kadagiti amin a kumadua, ti kangrunaan a sentrona ket ti iglesia. Daksanggasat, ti tradisyonal nga iglesia nakikompromiso ket nagbalin a Babilonia, nga insimboloan ti animal ti baybay. Ni Satanas intedna iti daytoy nga animal ti tugaw ti otoridadna ken iti pannakabalinna, ken agtakder iti dasig ni Satanas idiay maudi a gubat.

Iti panawen ti panungpalan, ti dragon ket agballigi pay iti panangguyogoyna iti kararang-ayan a nacion ditoy daga, ti Estados Unidos ti Amerika, iti sikiganna. Daytoy a nacion a naiyanak manipud kadagiti adun a siglo-tikabayagna a tarigagay dagiti naidadanes a Cristiano tapno makasarak iti maysa a lugar ti narelihiyosoan a talged ken wayawaya, ket makikompromiso a kas iti inaramid ti iglesia ti kinapapa iti Daan a Lubong. Iti dayta ti Amerika ket tungpalenna ti naimpadtoan a pasetna a kas animal manipud ti daga nga agbalin a maysa a sangalubongan a pangulo iti maudi a gubat.

Ngem ti Dios ket saan a pulos a naawanan iti tattao idiay dakkel a panagbinnusor. Agingga iti pagpatinggaan ti dangadang, Isu ket kankanayon latta nga addaan iti tattao, matalek a natda nga iglesia. Ti natda nga iglesia ti Dios ket kankanayon a bigbigenda isuna kas Ari, idaydayawda Isuna, ken sinalimetmetanda dagiti Bilbilinna ken dagiti principio ti Pagarianna. Dagiti matalek a natda a tattao ti Dios ket raemenda ti Sabado ken agdayawda Kenkuana a kas Namarsua ken Ari ti uniberso. Ti natda iti panawen-tipanungpalan ket saanda laeng nga agdaydayaw iti Dios kas personal a Mangisalakanda, no di ket ipalgakda pay ti panagkakadua ti dakes iti publiko. Ti natda nga iglesia ket ayabanna ti amin a puli ti tao tapno agsublida iti Dios ken agdaydayaw Kenkuana. Iti laksid dagiti panagbannog ti dragon ken ti animal manipud ti daga ken ti baybay, ti balligi ket kukua ti Dios.

**Dagiti Tema ti Liksion**: Daytoy nga adal ipaganetgetna dagiti dua a kangrunan a tema:

1. Ti padto ti Biblia iladawanna ti maysa a maudi a gubat iti nagbaetan ti Dios ken dagiti tattaona iti maysa a dasig, ken ti diablo ken dagiti ahentena (naisimboloan idiay Apocalipsis 13 babaen kadagiti animal manipud ti baybay ken ti daga) iti sabali a dasig. Ti gubat ket maisentro iti panagdaydayaw ken ti Sabado, nga isu a mangrambak iti kina Managparsua ti Dios, Kinaari, ken panangisalaknna.

2. Ti Dios agballigi. Isu ayabanna dagiti tattaona a makipaset iti balligina iti ngatoen ti dakes ken iti diablo babaen ti panangiwaragawagda iti agnanayon nga evangelio.

### Paset II: Komentaryo

**Ti Pusta iti Padto**

Ni Anastasia ket maysa nga ateista nga ekonomista, nakaadal idiay maysa a Soviet university idi panawen ti panagngato iti kinarang-ay ken kinatalged ti Soviet Union. Inarakopna ti arapaap ti ornos ti komonista ken sigagaed a pinatina nga ipaay dayta iti sangkataoan ti kararaniagan a namnama nga agpaay iti masakbayan. Pinadpadaananna ti aldaw inton ti Soviet Union ket idauloanna ti amin a nasnacion a mangikkat iti wayawaya-a-merkado ti kapitalismo ti Estados Unidos ken awatenna dagiti galad ti Soviet.

Nupay kasta, ti asawa ni Anastasia a ni Petru, ket saan nga umanamong iti naraniag a masakbayan a panagkita ti asawana. Nupay ni Petru ket saanna nga ibibiag ti relihiyonna iti dayta a tiempo, isu ket naiyanak ken dimmakkel iti maysa a pamilia ken iglesia ti Adventista Del Septimo Dia. Kas agtutubo, ni Petru ket inadalna dagiti naimpadtoan a libro ti Daniel ken Apocalipsis a sinurotna ti panangadal dagiti Adventista a naibatay iti pakasaritaan. Itan nga adda asawan, imbingayna iti ateista nga asawana a segun kadagiti padto a naibatay iti Biblia, ti Estados Unidos iti ud-udina ket iturayanna ti lubong ken idalanna ti amin a nasnacion ken gobierno ditoy daga iti maysa nga aramid a yaalsa a maibusor iti Dios iti maudi a tukad iti pakasaritaan ti tao. Gapu itoy, kas naibatay kadagiti padto iti libro ti Apocalipsis, ni Petru inrikiarna a ti Soviet Union ket maabak iti Cold War ket ti Estados Unidos ket rumsua nga isu laeng ti kapipigsaan a turay iti maudi nga al-aldaw. Iti pannakaammona iti pannakabalin ti Soviet Union, ni Anastasia ket saanna a maawat daytoy a padto. Iti saanda a panagkinnaawatan, dagiti agassawa inkeddengda a risoten ti dida panagkinnaawatan babaen iti pusta. Ni Anastasia imbagana ken Petru a no ti Soviet Union ket marba, isu ket agbalin a maysa nga Adventista Del Septimo Dia. Naglabas dagiti tawtawen, ken iti arinunos ti 1980s, ti Soviet Union ket narba ken nagpukaw nga awan iti aniaman nga iraraut dagiti soldado manipud iti ruar. Ti kinaateista ken kinakomonismo ni Anastasia narba a naikuyog iti Soviet Union. Iti saan a nagbayag, ni Anastasia inawatna ti awis ni Petru a tumipon kenkuana iti panagbautizar iti Iglesia Adventista Del Septimo Dia.

Ti padto ni Petru maipapan iti pannakarba ti Soviet Union ket saan a naibatay iti geopolitika, panagadal iti kagimongan, sikolohiya, ekonomiya, wenno panagadal iti militar. Gapu ta isu ket agnanaed iti likudan ti iron curtain, ti kangrunaan a gubuayan ti padto ni Petru maipapan iti pannakatnag ti Soviet Union ket ti panangipatarusna iti Apocalipsis 13 babaen iti historicist biblical interpretation, wagas nga insuro ti lokal nga iglesiana nga Adventista. Kas iti adu a dadduma pay nga Adventista iti lubong ti Soviet, saan pay ketdi nga impagarup ni Petru a mapasamak ti pannakarba ti Soviet Union iti panawen ti panagbiagna wenno iti kasta a kapartak. Kas iti adu a dadduma pay nga Adventista, napasingkedan ken napapigsa ti pammati ni Petru idi napasamak dayta. Inaramidna ti pangngeddeng nga agsubli iti iglesiana, ket naragsak ti pamiliana a simmurot kenkuana.

Ita nga aldawtayo, ti panangipatarus dagiti Adventista iti Apocalipsis 13 a naibatay iti pakasaritaan a mangitudo iti Estados Unidos nga isu ti animal a kasla-kordero a mangidaulo iti lubong iti yaalsa maibusor iti linteg ti Dios ket naalibtak a makarit. Adu a nalatak a batido ti mangipadto, wenno mangipakaammo pay ketdi, nga asidegen a lumnek ti init iti panagturay ti America. Nupay kasta, ti padto a naibatay iti Biblia ket saan a di agballigi. Kas ken ni Petru, kasapulan a naan-anay nga agtalektayo iti padto ti Biblia ken ti pannakaipatarusna a naibatay iti pakasaritaan, uray no isingasing ti maipagarup a kinapudno ken ibaga dagiti batido iti sabali.

**Dagiti Kapanunotan ti Conspiracy**

Iti nabiit pay, dagiti kapanunotan [teorya] ti conspiracy ket linapunosna ti teknolohiya ken midya. Dagita a kapkapanunotan ket masansan a magun-odda ti papolaridad ken agbalin a nalatak iti kagimongan. Dagiti Adventista ket umiso laeng a naannadda maipapan iti panangidur-as kadagiti kapkapanunotan dagiti conspiracies iti aniaman a kita. Masapul nga itultuloytayo a pagtalinaeden daytoy. Kasta met, daytoy ket saanna a kayat a saoen a dagita a conspiracies ket saanda a mapaspasamak. Nakalkaldaang nga ibaga ngem mapaspasamakda.

Ni David, niJesus, ken dagiti apostoles ket nagsagrapda gapu kadagiti nadumaduma a conspiracies a maibusor kadakuada. Iti pannakaadal manipud kadagiti kapkapadasanda, dagiti Adventista intalagada iti amin a kakasta a kapanunotan [teorya] iti biang ti Dios, a pinilida ketdi ti panangipamaysa iti imatangda iti misyon nga isu nga intalek ti Dios. Wen. Ti dakkel a panagbinnusor a mismo ket isu ti bunga conspiracy ni Satanas. Wen, naayabantayo a mangtallikod kadagiti conspiracies ni Satanas iti panawen-ti-panungpalan ken dagiti pasurotna nga isu nga agsagsagana nga agpaay iti maudi a gubat a maibusor iti Dios. Nupay kasta, masapul a saantayo a palpalubosan dagiti bagbagitayo a maapektaran kadagiti naibinsabinsa a nakaad-adu a conspiracies. Ti trabahotayo ket iti panangiwaragawag iti pannakarba ti Babilonia ken ti asidegen a yaay ti Apo. Iti kasta, ti misyontayo ket tapno maisalakan dagiti adu a tattao iti amin a kabalinanna manipud iti conspiracy ni Satanas.

**Panangilasin Kadagiti Animal ken ti Misyon ti Iglesia**

Dadduma a teolohiyan ket imbagada a ti immuna nga imbaga dagiti pioneer nga Adventista a ti animal manipud baybay ket ti Iglesia Katolika Romana, ken ti animal manipud ti daga ket ti Estados Unidos ket panangdagdagup nga indikta ti sociopolitaka a lawagda. Dadduma ngarud kadagitoy a teolohiyan ket ayabanda dagiti Adventista nga umadayo manipud kadagitoy nga immuna a takder [posisyon] ken mangsapul iti ad-adu a maiyataday iti espiritual wenno napolitikaan a pwersa iti bukodtayo a panawen a nasaysayaat iti pannakayatadayna kadagiti pannakailadawan ti animal manipud baybay ken/ wenno ti animal ti daga.

Nupay kasta, masapul nga ipaganetgettayo dagiti dua a napateg a banbanag. Umuna, kabayatan a dagiti pioneer nga Adventista ket kinitada iti pannakatungpal ti padto iti uneg ti lawag a naibatay iti pakasaritaanda, nagtultuloy a sinurotda dagiti principio ti naimpadtoan a panangipatarus. Impakitada pay ti pannakatungpal dagiti padto iti pannakaitunos iti maysa a sibubukel a sistema ti sursuro a naibatay iti Biblia.

Maikadua, kas mammadto ti Dios nga agpaay ti natda nga iglesia, ni Ellen G. White ket nalawag unay a pinatigmaanannatayo a maibusor iti panangbaybay-a kadagiti sigud a naimpadtoan a panangipatarus maipapan iti dua nga animal iti Apocalipsis 13. Naisangsangayan unay a maseknan isuna a dagiti Adventista ket matnag iti palab-og iti panangpanpanunot a ti Iglesia Katolika Romana ket nagbaliw itan ket saanen a nasungit nga animal manipud baybay, iti kasta naskenen ti panangsapul iti sabali a kandidato nga agpaay iti daytoy. Dagiti sumaruno nga adaw manipud iti librona a Ti Dakkel a Panagbinnusor (The Great Controversy) ket nakaskasdaaw ken nalawag unay a maibusor iti dayta nga aramid:

“Ti kina Romano aw-awatenna ita ti dakdakkel unay a panangipateg dagiti Protestante kenkuana ngem kadagidi immuna a tawen. Kadagidiay dagdaga a ti kinaCatolico saan a rumangrang-ay, ket dagiti pasurot ti papa al-alagadenda ti dalan ti mannakikappia bareng makagun-odda iti bileg, adda dumegdeg a di panangikankano kadagiti sursuro a namaglasin kadagiti iglesia Protestante iti turay ti papa; ti kapanunutan rumangrang-ay a kalpasan ti isuamin, ditay met gayam maigiddiat unay no maipapan kadagiti napateg a banag, kas naipagarup; iti kasta ti bassit a panangitulok iti biangtayo iyegnatayto iti naim-imbag a pannakikinnaawatan iti Roma. . . .

“Dagiti mangsalsalaknib iti kinapapa ibunannagda a dayta nga iglesia napadpadakes; ket ti sangalubongan a Protestante agduyosda nga umannugot iti dayta a sao. Adu dagiti mangipapati a saan nga umisu ti panangukom iti iglesia nga agdama gapu kadagidi kinarimon ken kinasunganina a nakabigbigan ti panagturayna kabayatan dagidi panpanawen ti kinanengneng ken kinasipnget. Ipambaranda ti nakaal-alinggek a kinadawelna a kas bunga ti kinaranggas dagidi a tiempo, ket yun-unnoyda a ti bileg ti agdama a kinatakneng binalbaliwannan dagiti sentimientona.”—Page 563.

“Ngem ti kina-Romano kas maysa pagannurotan saan nga ad-adda ti pannakaitunosna iti evangelio ni Cristo ita ngem iti aniaman a panawen ti pakasaritaanna. Dagiti iglesia Protestante addada iti dakkel a sipnget, ta no saan malasinda koma dagiti pagilasinan dagiti tiempo. Ti Iglesia Romana adayu ken nalawa ti madanon dagiti gandat ken wagas ti panagtrabahona. Ar-aramatenna ti isuamin a paltuad a pangpadakkelna iti bilegna ken pangdegdegna iti pigsana iti panagsagsaganana a maipaay iti narungsot ken napinget a bakal a pangpasublina iti panangiturayna iti lubong. Makagun-gunod iti daga ti kinaCatolico iti amin a sikig. Kitaem dagiti umadu a bilang dagiti simbaan ken kapillana kadagiti dagdaga a Protestante. Kitaem ti kinalatak dagiti kolehiona ken seminariona idiay Amerika a papanan pagadalan dagiti adu a Protestante. Kitaem ti irarang-ay ti ritualismo idiay Inglaterra, ken dagiti masansan nga ipapanaw dagiti tattao kadagiti gimgimongda ket mapanda makitipon kadagiti Catolico. Dagitoy a banag rebbengda a riingen ti danag dagiti amin a mangtagipateg kadagiti nadalus a pamunganayan ti evangelio.”—Pages 565, 566.

“Ti Iglesia Romana ita ket iparangna ti maysa a nasayaat a rupa iti lubong, nga ilemlemmengna kadagiti pammadispensar dagiti nailanad a nakabutbuteng a kinadawelna. Kinawesanna ti bagbagina kadagiti kawkawes nga umar-arngi ken Cristo; ngem isu ket saan a nagbaliw. Tunggal principio ti kinapapa nga adda kadagiti napalpalabas a panpanawen ket adda ita nga aldaw. Dagiti naaramid a doktrina idiay nasipnget a panpanawen ket ikikutanna pay la ita. Awan koma iti mangallilaw iti bagbagina met laeng. Ti kinapapa nga itan ket nakasaganan ti Protestante a mangpadayaw ket isu met laeng dayta a nangituray iti lubong idiay al-aldaw ti Reformasyon, idi a nagtakder dagiti tattao ti Dios, iti panagpeggad dagiti biagda, tapno ipalgakda ti basolna. Ik-ikutanna ti isu met laeng a kinapasindayaw ken kinasungit a nangtagabu kadagiti piprincipe ken piprincesa, ken tinuntonna dagiti maipaay iti Dios. Ti espirituna ket saan a basbassit ti kinadawelna ken kinaranggasna ita ngem idi a rinumekna ti wayawaya ti sangkataoan ken pinapatayna dagiti sasanto ti Kangatoan. . . .

“Saan nga awan ti pammuidan ti timmaud a sao kadagiti dagdaga a ka-Protestantean a dagiti Catolico basbassit ti pakaigiddiatanda kadagiti Protestante ita ngem kadagidi immuna a tiempo. Adda naaramid a panagbalbaliw; ngem saan nga iti kinapapa. Pudno unay a ti kina-Catolico pumada unay iti kina-Protestante nga agdama; agsipud ta ti kina-Protestante dakkel ti limmaadanna nanipud kadagiti aldaw dagidi Reformador.”—Page 571.

### Paset III: Panangipakat iti Biag

1\. Mabalin nga agnanaedka iti lugar nga adayo iti impluensya ti Iglesia Katolika Romana wenno manipud iti kaadda wenno iti maysa nga Americano. Kasano ngarud ti kasayaatan a panangilawlawagmo kadagiti gagayyemmo kadagiti padto maipapan iti animal manipud iti baybay ken ti animal manipud iti daga?

` `

2\. Umiso kadi nga inaganan ti Iglesia Katolika Romana kas animal iti baybay ken ti Estados Unidos kas animal iti daga, kasta met nga ikarkararagtayo iti pannakaisalakan dagiti tattao a nainaig kadagitoy a bunggoy? Ilawlawagmo ti sungbatmo.

` `

3\. Ni mammadto Daniel, dagiti Kristiano idi Edad Media, dagiti Adventista idi maikasangapulo ket siam a siglo, dagiti Adventista idiay Soviet Union ken iti adu a dadduma pay a lugar ken panawen nagtalekda iti padto ti Biblia a maibusor iti amin a kinarigat. Kasano a mapagtalkam ti padto ti Biblia idinto ta amin a pammaneknek ket kasla maisupadi iti pannakatungpalna?

` `