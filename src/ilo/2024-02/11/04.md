---
title:  'Panangilasin iti Animal: Paset 1'
date:   11/06/2024
---

`Basaen ti Apocalipsis 13:1, 2. Sadino iti paggappuan daytoy nga animal, ken asino iti mangted iti turayna?`

Ti libro nga Apocalipsis iparangna a ti dragon ket kangrunaan a ni Satanas. Kuna ti Apocalipsis 12:3–5 a pinadas ti dragon a dadaelen, “daydi anacna inton maipasngay,” ti “anac a lalaki,” nga idi agangay “daydi anacna naitayab agingga iti Dios idiay tronona.” Isu ti diablo, nga agtartrabaho babaen iti pagano a Roma, a nangpadas a mangdadael ken Cristo (kitaen iti Mat. 2:16– 18). Ti kabusor ti Dios ken tao ket agtrabaho babaen kadagiti napolitikaan ken narelihiyosoan nga institosyon tapno maibanag dagiti panggepna.

Naibaga kadatayo maipapan ti pannakabalin daytoy nga animal, “Inted daydi dragon kencuana ti pannacabalinna ken ti tronona, ken dackel a kinaturay” (Apo. 13:2). Daytoy a padto ket apagisu a natungpal kalpasan ti ginasgasut a tawtawen, idi a ti Emperador ti Roma a ni Constantino ket inyalisna ti kabicerana manipud Roma nga impanna iti nagnaganen ita a Constantinople, idiay kabaroanan a Turkey. Daytoy iti nangibati iti maysa a kawaw a turay idiay sigud a trono wenno tugaw dagiti Caesar, ti ciudad nga imperio ti Roma. Gapuna, ti pagano a Roma intedna ti tugaw iti animal, wenno kabicera a ciudad.

Ni Isaac Backus kinunana, “Babaen ti panangikkatna iti tugaw ti imperio a naipan idiay Constantinople, . . . Nangted ni Constantino iti dalan nga agpaay iti obispo ti Roma a mangitan-ok iti bagina a nangatngato ngem iti amin a tattao ditoy daga, ken iti ngatoen ti Dios ti Langit.”— The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of our Fathers, vol. 3, p. 213). Sigun ken Thomas Hobbes, “ti Kinapapa, ket awan sabali no di ti al-allia ti pimmusay nga imperio ti Roma, a nakatugaw a nabalangatan iti tanemna.”— Leviathan (New York: Oxford University Press, 1996), p. 386. Ti naannad a panangamiris iparangarangna a ti animal iti baybay ti Apocalipsis 13 ket maysa a naglikod a narelihiosoan a pannakabalin a timpuar manipud Roma ken agbalin a sangalubongan a sistema ti panagdaydayaw (Apo. 13:3, 4). Saan a tao daytoy nga animal; maysa dayta a narelihiosoan nga organisasyon a nangsukat iti kinapudno ti Sao ti Dios kadagiti nataoan a bilin.

`Basaen ti Apocalipsis 13:1, 6. Ania a kangrunaan a balikas ti naaramat a mangilasin iti pannakabalin ti animal?`

Ti Biblia ilawlawagna ti panagtabbaaw idiay Juan 10:33 ken Lucas 5:21 kadagiti dua a pangarigan: (1) maysa a tao nga agpammarang wenno agkunkuna nga isu ket Dios, ken (2) maysa a tao nga agkunkuna nga adda pannakabalinna a mangpakawan kadagiti basbasol. Dagitoy a pammabasol ket saan a nainkalintegan agsipud ta ni Jesus ket pudno a Dios ket, iti kasta ngarud, addaan karbengan a mangpakawan kadagiti basbasol. Ti kinapapa ti Roma ket addaan iti dua a mabigbigbig a doktrina nga awagan ti Biblia iti tabbaaw: ti panagkunana nga adda pannakabalin dagiti papadina a mangpakawan kadagiti basbasol ken ti papa ket addaan kadagiti panangtonton iti maipaay iti Dios ditoy daga.