---
title:  Adalen Pay
date:   20/09/2024
---

Basaen ti surat ni Ellen G. White, “In Pilate’s Judgment Hall,” “Calvary,” ken “ ‘It Is Finished,’ ” iti _The Desire of Ages_, pp. 723–764.

“Ni Pilato ket tinarigagayanna a wayawayaan ni Jesus. Ngem nakitana a dina maaramid daytoy, ket kaskasdi a mataginayonna ti bukodna a saad ken dayaw. Imbes a mapukawna ti nailubongan a pannakabalinna, pinilina ti mangisakripisyo iti maysa nga inosente a biag. Mano, tapno maliklikan ti pannakapukaw wenno panagsagaba, iti umasping a wagas ket mangisakripicio iti maysa a prinsipio. Ti konsiensia ken pagrebbengan itudoda ti maysa a dalan, ken ti bukod a pagimbagan itudona ti sabali. Ti ayus ket napigsa ti panagturongna iti di umiso a turong, ket ti makikompromiso iti dakes ket maiyanud iti napuskol a sipnget ti basol.”—Ellen G. White, _The Desire of Ages_, p. 738.

“Ken Cristo a kas suno ken talgedtayo ket naikabil ti amin a kinadangkestayo. Isu ket naibilang a managbasol, tapno subbotennatayo manipud iti panangdusa ti linteg. Ti basol ti isuamin a kaputotan ni Adan ket nadagsen iti pusona. Ti pungtot ti Dios a maibusor iti basol, ti nakaam-amak a pannakaipaduyakyak iti dina pannakaay-ayo gapu iti kinadangkes, pinunnona ti kararua ti Anakna iti pannakaupay. Iti amin a biagna ni Cristo ket impablaakna iti maysa a natnag a lubong ti naimbag a damag ti asi ken mamakawan nga ayat ti Ama. Ti pannakaisalakan nga agpaay iti kangrunaan kadagiti managbasol ket isu iti temana. Ngem ita gapu iti nakaam-amak a dagsen ti basol nga awitna, dina makita ti makikapia a rupa ti Ama. Ti pannakaikkat ti nadiosan a rupa manipud iti Mangisalakan iti daytoy nga oras ti kangangatoan a panagtuok ti nangsalput iti pusona a nabuyogan iti ladingit a pulos a di maawatan ti tao. Kasta unay ti kinadakkel daytoy a tuok ta ti napisikalan nga ut-otna ket narigat pay a marikna.”—Page 753.

**Salsaludsod a Pagiinnadalan**:

`Kitaem no kasano a ken ni Ellen G. White (ken ti Biblia; kitaen, kas pagarigan, ti Isaias 53), ti sentro ti teolohia ket ti panangsuno. Apay nga aniaman a teolohia nga iti aniaman a wagas ket mangtagibassit iti kangrunaan a paset ti panangsuno ken ti ipapatay ni Cristo a maipagpagapu kadatayo, a binayadanna iti Bagina iti dusa nga agpaay kadagiti basbasoltayo, ket maysa nga ulbod a teolohia?`

`Siasino wenno ania ti “Barabbas” iti lubong ita a madawat imbes a ni Jesus?`

`Ania koma ti ibaga kadatayo ti istoria ni Jose a taga Arimatea maipapan iti saan a pananghusga kadagiti makinruar a langa?`

`Repasoen ti Daniel 9:24–27. Apay a kabaelam koma ti mangted iti panagadal ti Biblia iti daytoy a segkay iti siasinoman a tao nga agdamag? Mabalinmo kadi?`