---
title:  Komentaryo Dagiti Mannursuro
date:   20/09/2024
---

### Paset I: Pakabuklan

Kangrunaan a Teksto: Marcos 15:26, 32, 43

Sentro ti Adal: Marcos 15.

**Panangyammo**: Ti Marcos 15 ket iparangna dagiti tallo a kangrunaan a buya a mainaig iti pannakausig, pannakailansa iti kruz, ken panagungar ni Jesus. Dagitoy a paspasamak ket ipaayna kadatayo iti pannakaawat iti kababalin ti pagarian ti Dios. Umuna, ni Marcos sukimatenna ti paset nga inaramid ti Sanhedrin iti pannakadusa ni Jesus. Iti daytoy a pasamak, dagiti papadi ken dadduma pay a pangpangulo dagiti Judio ket naiparangda a kas sumupsuppiat. (Ti iladladawan ti Biblia a kas konsilio ket isu ti Sanhedrin segun kadagiti historyador idi panawen ni Jesus.) Sumaruno, ni Marcos ket nangitalaga iti lugar iti istoriana iti maysa a panangiladawan iti paset ni Poncio Pilato iti pannakausig ken pannakadusa ni Jesus. Kamaudiananna, ni Marcos istoriaenna dagiti ar-aramid ni Jose a taga Arimathea, nga isu a nangikabil ken Jesus idiay tanem a naisangrat nga agpaay kenkuana.

**Dagiti Tema ti Liksion**: Ti adal ita a lawas ket nabingbingay iti tallo a segkay:

1. Ti Sanhedrin ken ti Pannakadusa ni Jesus. Iti daytoy a segkay, intayo sukimaten ti kababalin ti konsilio ken ti nangato a padi ken Jesus sakbay ti pannakailansana iti kruz.

2. Ti Pammalubos ti Turay ti Roma iti Pannakadusa ni Jesus. Iti daytoy a segkay, intayo sukisoken ti paset ni Poncio Pilato iti pannakausig ni Jesus.

3. Ni Jose a taga Arimathea ken ti Pagarian ti Dios. Ni Marcos ket ipaganetgetna bassit dagiti ar-aramid ni Jose a taga Arimathea kalpasan ti ipapatay ni Jesus.

### Paset II: Komentaryo

**Kinondenar ti Sanhedrin ken Dagiti Papadi**

Ti Marcos 14 ket iladawanna ti naalibtak a paset nga inaramid dagiti papadi ken dadduma a pangpangulo ti nacion iti panangtiliw ken Jesus (Marcos 14:1). Idi napan ni Judas a makitulag iti aramid a panangliput, “idi nangngegda, nagragsacda” (Marcos 14:11). Dagiti papadi, dagiti eskribas, ken dagiti papanglakayen ket nagtitimpuyogda iti plano iti pannakapapatay ni Jesus. Ti panagtitimpuyogda ket mapaneknekan idi nangibaunda iti umariwekwek agraman dagiti kampilan ken pang-or tapno mangtiliw ken Jesus (Marcos 14:43).

Ni Jesus ket natiliw ken naipasango iti pannakausig. Iti rugrugina, ti pannakausigna ket napasamak idiay konsilio. Ti Marcos 14:53–55 iladawanna ti buya: “Ket impanda ni Jesus iti cangatoan a papadi: ket nakigimong kencuana dagiti amin a panguloen dagiti papadi ken dagiti lallacay, ken dagiti escriba. . . . Ket dagiti panguloen dagiti papadi ken ti amin a gimong nagsapulda ti pangsacsi a maibusor ken Jesus, tapno papapatayda.” Kas la ti kangatoan a padi ket isu iti nangipangulo iti konsilio, kasta met iti panagin-intuod iti pannakausig ni Jesus (Marcos 14:60, 61). Mainayon pay, ti kangatoan a padi ti nangidatag kadagiti kamkameng ti konsilio nga agpaay iti pannakakondenar ni Jesus. Ni Marcos iladawanna daytoy nga aramid kadagiti sumaganad a sasao: “Daydi cangatoan a padi nagintuudanna manen: ket kinunana kencuana: Sica ni Cristo, ti Anac ti Bendito? Ni Jesus kinunana kencuana: Siac; ket makitayonto ti Anac ti tao nga agtutugaw iti macanawan ti mannacabalin, ken umay agraman dagiti ulep ti langit. Ket daydi cangatoan a padi pinigisna dagiti pagananayna, ket kinunana: Ania pay ti pacasapulantayo cadagiti sacsi? Nangngegyo ti tabbaaw: ania ti cunayo? Ket _isuda amin impatoda a maicari iti pannacapapatay_” (Marcos 14:61–64, _paganetget nainayon_). Gapuna, iti daytoy a konsilio, iti tengnga ti bagi ti pagaammo a narelihiyosoan a pangpangulo ti nacion, ni Jesus ket naokom ken nasentensyaan iti patay.

Iti ud-udina, dagiti pangpangulo daytoy a konsilio ket ginandatda nga alaen ti ligal a pannakapasingked iti immuna a napagnunumoan a sentensya. Iti daytoy a panggep, iti sabali pay a gimong kas la inkeddeng ti konseho nga ipanda ni Jesus iti sangoanan ni Poncio Pilato kas paset ti istratehia a manggun-od iti sentensya ti pannakaokom manipud iti turay ti Roma. Iyammo ni Marcos ti kapitulo 15 babaen ti panangibagana, “Ket dagus nga iti bigat, nagnunumo dagiti panguloen dagiti papadi agraman dagiti panglacayen ken dagiti escriba ken ti amin a gimong, ket rineppetda ni Jesus ket impanda ket inyawatda ken Pilato” (Marcos 15:1).

Ti Sanhedrin ti “kangatoan a husgado ti konsilio . . . ti Judio nga addaan iti 71 a kamkameng, a masarakan idiay Jerusalem. Daytoy ket nalatak kadagiti istoria ti Pasion dagiti Evangelio a kas isu ti bagi a nangusig ken Jesus, ken agparang manen daytoy idiay Aramid a kas isu ti korte ti husgado a nangusig ken nangidadanes iti dumakdakkel a Nacristianoan nga iglesia.”—Philip Wesley Comfort and Walter A. Elwell, eds., Tyndale Bible Dictionary (Carol Stream, IL: Tyndale House Publishers, 2001), p. 1165. Uray pay no ti probinsya ti Judea ket adda iti sidong ti panangituray ti gobierno ti Roma, kadagiti dadduma a pagsasaritaan [isyu], ti probinsya ket adda iti babaen ti panangituray ti konseho. “Dagiti mangibagi, kas kada Poncio Pilato wenno Felix, ket nagpannurayda kadagiti korte wenno konseho dagiti Judio a mangasikaso iti adu nga administratibo a banbanag.”—Green and McDonald, eds., The World of the New Testament: Cultural, Social, and Historical Contexts, p. 270. Kas iti naibaga iti ngato, idi panawen ti immuna a siglo a.d., ti konsilio ket buklen dagiti papadi, Fariseo, Saduceo, eskribas, ken papanglakayen (Marcos 15:1; Aramid 23:1, 6). Ti paset dagiti papadi, nangnangruna ti kangatoan a padi, ket kadakkelan turay idiay asemblea.

Ti ibubusor dagiti papadi ken Jesus ket nabatad iti sungbatda iti panagministro ni Jesus, nangnangruna idiay Jerusalem. Ni Pilato ket “ammona idi a gapu iti apal dagiti panguloen dagiti papadi isu [ni Jesus] inyawatda” (Marcos 15:10). Ti kinasungitda a maibusor ken Jesus ket nabatad unay ta, iti sumaganad a bersikulo, inladawan ni Marcos ti kalikagumda ken Pilato a mangsentensia ken Jesus iti ipapatay: “Ngem dagiti panguloen dagiti papadi sinulbogda dagiti umili a nasaysayaat coma a luc-atanna cadacuada ni Barrabas” (Marcos 15:11).

Idi ni Jesus ket nailansa iti kruz, dagiti papadi (kadua dagiti eskribas) “isu inangangawda, a cuncunada ti maysa ken maysa agraman dagiti escriba: Insalacanna dagiti sabsabali, ket saanna a mabalin nga isalacan ti bagina. Ni Cristo, ti Ari ti Israel, umulog coma ita iti cruz, tapno makitami ket mamaticami!’ ” (Marcos 15:31, 32). Anian a pannakaisupadi nga idi a ni Jesus ket matmatay idiay kruz, dagiti papadi, iti di matengngel a ragsakda, ket impakdaarda a ti Maysa nga adda iti kruz ket ni Cristo, ti Ari ti Israel! Uray pay no ni Jesus ket naibaga nga ari iti adu a daras iti daytoy a kapitulo, ni Pilato ti nangibalikas iti dayta iti nalawag unay. Ngem uray dagiti pangpangulo iti ili nga Israel ket ipakdaarda ni Jesus a kas Misias ken Ari ti Israel, nupay dayta ket pananglalais. Dida ammo nga, iti ipapatay ni Jesus, ti kinanasken ti panangaramidda kadagiti datdaton idiay naidagaan a santuario ket ngannganin agpatingga. Iti Marcos 15:37 kunana, “Ngem ni Jesus, pimmuccaw iti napigsa, ket inyawatna ti cararuana,” ken iti sumaganad a bersikulo, ti Evangelio ipakitana a “daydi abbong di Templo napigis a nagcadua, nanipud ngato agingga iti baba” (Marcos 15:38).

Naluktan itan ti templo. Isu nga awanen ti kapapayanna a mangituloy a mangaramid kadagiti panagidaton kadagiti animal, ta ti Kordero ti Dios ket naidatonen. Asinoman nga umawat iti daton ni Jesus ket mabalin nga agbalin a paset ti pagarianna. Dagiti beddeng ti pagarian ket napadakkel ken ti awis a makitipon iti dayta ket naidanon kadagiti amin a nasnacion.

**Ti Pammalubos ti Roma Napatalgedan Idiay Pannakausig ni Jesus**

Ti ciudad ti Jerusalem, a nakapasamakan dagiti paspasamak ti pannakausig ken pannakailansa ni Jesus iti kruz, ket kukua ti rehiyon ti Judea. Kadagiti adu a tawtawen a napalabas, tengngel ni Dakkel a Herodes daytoy a lugar, agraman ti rehiyon ti Galilea. Nangbangon isuna iti palacio idiay Jerusalem. Ita, idi panawen ni Jesus, ti rehion ti Judea ket adda iti sidong ti direkta a panangimaton ken panangtengngel ti Imperio ti Roma. Gapuna, naibilang dayta kas probinsya ti Roma, nga addaan iti gobernador a dinutokan ti Roma. Iti daytoy a matudtudo a panawen ti biag ni Jesus, ti nadutokan a gobernador ti Roma ket ni Poncio Pilato.

Isu nga iti sangoanan ni Pilato nga inyeg dagiti papadi ni Jesus tapno maala ti opisyal a sentensya ti patay. Ti evangelio ni Marcos ket ipakitana a dagiti ar-aramid ni Pilato ket namimpinsan nga indikta ti tarigagayna a mangpagusto iti umariwekwek a mawaw iti dara. Iti pannakausig ni Jesus, ni Pilato ket nagalla-alla iti nagbaetan ti awis ti konsiensyana ken ti namoralan a kinakapsutna. Isu ket nakibalubal iti pannakaluk-at ken Jesus, uray pay no awan ti nasarakanna a gapu a mangkondena Kenkuana. Ni Marcos iladawanna ti parikut ni Pilato kadagiti bersikulo 12–15 iti maikasangapulo ket lima a kapitulo ti Evangeliona. Kalpasan ti panangintuodna ken Jesus, ni Pilato ket saan a makasarak iti aniaman a gapu a mangdusa Kenkuana. Dinamagna ngarud dagiti papadi, “ ‘Ania ti aramidecto ngarud iti daytoy naganenyo ti Ari dagiti Judio?’ ” (Marcos 15:12). Kalpasanna, iti Marcos 15:14, idi nagpukkaw dagiti papadi, “ ‘Ni Pilato kinunana cadacuada: Ta ania aya ti dakes nga inaramidna? Ngem isuda nagickisda ketdi ti nalal-lalo. Isu ilansam iti cruz.’ ” Ket kamaudiananna, idiay Marcos 15:15, ni Marcos mangted kadatayo iti maysa a talgiap iti puso ti gobernador ti Roma ken ti gapu a nangguyogoy kenkuana a mangsentensya ken Jesus iti patay babaen iti pannakailansa iti kruz. “Ket ni Pilato, agsipud ta cayatna a pagustoan ti umili, linuc-atanna cadacuada ni Barrabas, ket inyawatna ni Jesus, idi nalpasna a binaot, tapno isu mailansa iti cruz” (Marcos 15:15).

Nakalkaldaang ta ni Pilato, saan a dagiti pangpangulo dagiti Judio, ti namin-adu a nangtukoy iti pagarian ti Dios iti panangilasinna ken Jesus a kas Ari dagiti Judio. Inyeg ni Jesus ti posibilidad ti pagarian ti Dios iti nacionna, ngem ti awis ket tinukiad dagiti pangpangulo ti nacion. Ti naidagaan a gobernador ket binigbigna ni Jesus a kas Ari, ket impalubos ni Jesus a maawagan Isuna iti kasta. Manipud iti panangkita ni Pilato, natay ni Jesus a kas “Ari dagiti Judio.” Segun iti Evangelio ni Juan, “Ket insurat met ni Pilato ti maysa a galad, ket incabilna iti oloan ti cruz: ket ti naisurat castoy: NI JESUS A NAZARENO, ARI DAGITI JUDIO’ ”(Juan 19:19).

Intayo lawlawagan a ni Pilato ket saanna a bigbigen ti naespirituan a buya ti pagarian ti Dios iti panangdutokna ken Jesus a kas Ari dagiti Judio. Ni Pilato kinunana ken Jesus, “ ‘Saannac a casao? dica ammo nga adda pannacabalinco a mangibbet kenca; ken pannacabalinco a mangilansa kenca iti cruz’ ” (John 19:10). Ni Jesus dagus nga inkabilna dagiti bambanag iti umiso a nailangitan a panangkita nga agpaay ken Pilato. “Simmungbat kencuana ni Jesus: Awan coma ti aniaman a pannacabalinmo caniac, no di coma naited kenca nanipud ngato’ ” (John 19:11). Iti sabali a pannao, ni Jesus kinunana ken Pilato, Saanak laeng nga ari dagiti Judio, no di pay ket iti ngatoen ti amin a pannakabalin ken pagpagarian ditoy daga, pakairamanan ti pagariam. Ti kinapateg dagitoy makaklaat a sasao ket sinerrekna ti panunot ni Pilato isu nga “ipamuspusanna ti panangibbetna” Kenkuana (Juan 19:12). Nupay kasta, ti pannakaawat ni Pilato iti pagarian ti Dios ket nakedngan babaen ti panangkitana nga awan ti ari a nangatngato pay ngem ni Caesar (kitaen ti Juan 19:12, 15), nga isu ti titulo nga agpaay iti emperador ti Roma.

Ni Ellen G. White ibagana no apay nga impalubos ni Pilato a mailansa ni Jesus iti kruz. “Ni Pilato ket nagtulok kadagiti kiddaw ti umariwekwek a tattao. Imbes nga agpeggad a mapukawna ti saadna, inyawatna ni Jesus tapno mailansa iti kruz. Ngem iti laksid dagiti panagannadna, ti mismo a banag a kabutengna ket dimteng metlaeng kenkuana. Naikkat kenkuana dagiti dayawna, isu ket naitapuak manipud iti nangato nga opisinana, ket gapu iti pannakasiludna iti panagbabawi ken pannakasugat ti kinapasindayawna, di nagbayag kalpasan ti pannakailansa ni Jesus iti kruz, ginibusanna ti bukodna a biag.”—_The Desire of Ages_, p. 738.

**Ni Jose ken ti Pagarian ti Dios**

Kabayatan a dagiti narelihiyosoan a pangpangulo ket dida binigbig ti turay ni Jesus wenno ti pagarianna, ken kabayatan a ti panangkita ni Pilato iti kinaari ni Jesus ket nakedngan gapu iti bukodna a pinapagano a panangkita ti lubong, adda maysa a namati, ken nangawat, iti pagarian nga inkaskasaba ni Jesus: ni Jose a taga Arimatea, maysa a mabigbigbig a kameng ti Sanhedrin. Ti Evangelio ni Marcos kunana nga “immay ni Jose a taga Arimatea, panguloen a natan-oc, isu nga agur-uray met idi iti pagarian ti Dios ket simrec a situtured idi yan ni Pilato, ket dinawatna ti bagi ni Jesus” (Marcos 15:43). Ti inwaragawag ni Jesus ket naaddaan iti napigsa unay nga epektona iti biag daytoy mabigbigbig a kameng ti sociedad ti Israel. Dagiti trabaho ni Jesus ket mangrugin a mangted kadagiti umuna a bungbungana. Ti kapitulo agturpos iti panangdagdagup kadagiti ar-aramid daytoy a pangulo dagiti Judio, maysa a lalaki nga isu a nakasarak ken Jesus kas Ari ti biagna ken ti amin a sanikuana. Ni Jose a taga Arimatea ket inakona amin a pagrebbengan ken gastos nga agpaay iti ponpon ni Jesus. Idi kaaduan kadagiti adalan ket adayuda, ken ti nacion ket tinukiadna ti pagarian, adda maysa a tao, ni Jose a taga Arimatea, nga isu a nakabigbig a “Naturposen ti aldaw ket ti pagarian ti Dios asidegen” (Marcos 1:15).

### Paset III: Panangipakat iti Biag

Dandani naallukoy ni Pilato a mangwayawaya ken Jesus manipud iti pannakadusa iti pannakailansa iti kruz. Nupay kasta, impukkaw dagiti tattao, “ ‘No ibbatam daytoy saannaca a gayyem ni Cesar’ ” (Juan 19:12). Saludsodem kadagiti estudiantem, Ania dagiti principio ken/wenno bambanag a mangsukog ken mangtignay kadagiti pampanunot ken pangngeddengtayo iti biag ita nga aldaw?

` `