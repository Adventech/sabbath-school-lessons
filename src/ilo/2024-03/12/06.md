---
title:  Naitanem
date:   19/09/2024
---

`Basaen ti Marcos 15:42–47. Ania ti kinapateg iti ibaballaet ni Jose ti Arimatea, nangnangruna ta amin dagiti adalan ni Jesus ket saan dan’ a makita?`

Kalpasan amin dayta a buya, ad-adu a “babbabassit” a banbanag ti sumaruno a mapasamak. Kas pangrugian, dagiti tattao a matay ket masapul a maitabon. Ngem adu a banbanag a sumaganad ti makapikapik iti naespirituan, ken dadduma ti napateg unay no maibatay iti pakasaritaan.

Iti daytoy a teksto, ni Jose a taga Arimatea ket agparang iti umuna ken maudi a daras iti Evangelio ni Marcos. Isu ket maysa a mararaem a kameng ti Sanhedrin ken maysa kadagiti makunkuna a “mabigbigbig iti kagimungan.” Kas maysa a nabaknang ken mararaem a tao, adda takderna iti gobernador, nga isu a mangilawlawag no kasano a mabalinna ti umasideg ken Pilato a mangdawat iti bangkay ni Jesus. Makapikapik ti kinapudno a ti maysa a kameng ti konseho ket agngayangay iti pannakaitabon ni Jesus. Kabayatanna, sadino ti ayan dagiti mapagtalkan nga adalan ni Jesus iti amin dagitoy?

Maysa a detalye a naibatay iti pakasaritaan a nakapatpateg unay ditoy ket ti panangpaneknek iti ipapatay ni Jesus. Ti Marcos 15:43 ket ibagana ti panagdawat ni Jose iti bagi ni Jesus. Ngem ni Pilato ket naklaat a nakangngeg a ni Jesus ket natayen (Marcos 15:44). Isu a pinaayabanna ti centurion a mangimatmaton iti pannakailansa ket dinamagna no natayen ni Jesus. Ti centurion pinasingkedanna a kasta.

Ti rason a napateg daytoy ket agsipud iti naud-udi nga ibagbaga ti dadduma a saan a natay ni Jesus idiay kruz no di ket natalimudaw laeng. Ti pammaneknek ti centurion iti gobernador ti Roma ket direkta a sumraenna dayta a maibagbaga. Ta kalpasan ti amin, ti Roma ket ammona no kasano iti mangpapatay kadagiti kriminal.

Ni Jose nangyeg iti maysa nga ules a pangbungon ken ni Jesus ket inkabilna ti bangkayna iti tanem a kinungkongan iti bato. Daytoy a tanem ket dakkel a mabalin ti magna iti uneg (Marcos 16:5). Kadua ni Jose, ti mannurat ti Evangelio ibagana dagiti dua a babbai a nakakita iti lugar—da Maria Magdalena, ken Maria, ti ina ni Jose. Dagitoy a dua, agraman ni Salome, ket binuybuyada ti pannakailansa iti krus manipud iti adayo; amin dagiti tallo ket mapanda iti tanem iti agsapa ti Domingo tapno, pagarupenda, a maileppasda ti trabahoda a panangbalsamo ken ni Jesus (Marcos 16:1).

Apay ngata a naibaga dagitoy a babbai? Isuda dagiti saksi iti kawaw a tanem idiay Marcos 16, ket iti kasta ket napategda a saksi iti panagungar ni Jesus.

`Anian a pannakaisupadi a dagiti pasurot ni Jesus ket “awanda” kabayatan a maysa a kamkameng ti Sanhedrin, ti mismo a bagi a nangdusa ken Jesus, ket agbalin a “banwar” ditoy. Kasano a masiguradotayo a kadagiti napateg a panawen ket saantayo met a mapukaw no kasapulan?`