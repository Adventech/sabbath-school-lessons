---
title:  Viva, Ari Dagiti Judio!
date:   16/09/2024
---

`Basaen ti Marcos 15:15–20. Ania ti inaramid dagiti soldado ken Jesus, ken ania iti kaipapananna?`

Ti Roma inaramatna ti nakaro a kita ti panangkabil tapno maisagana dagiti balud a mapapatay. Ti biktima ket nauksob ti kawesna, naigalut iti poste, kalpasanna mabaut iti lalat nga isu a nagalotan iti tulang, sarming, batbato, ken lansa iti murdongna.

Kalpasan a nasaplit ni Jesus, dagiti soldado a naikkan iti annongen a mangpapatay Kenkuana ket intuloyda ti pannakaibabainna babaen ti panangikawesda Kenkuana iti purpura a pagan-anay, panangikabilda iti balangat a siit iti ulona, ken panangum-umsida Kenkuana a kas ari dagiti Judio. Ti bunggoy dagiti soldado ket managanan iti batalyon, iti daytoy a kasasaad sadinoman manipud 200 agingga iti 600 a lallaki.

Ti maisupadi iti buya ket nabatad iti agbasbasa agsipud ta ni Jesus ket pudno nga Ari, ket dagiti makaumsi a sasao dagiti soldado ket iwaragawagda daytoy a kinapudno. Ti aramid dagiti soldado ket kapadpada no kasano nga indaydayaw dagiti soldado ti emperador ti Roma babaen kadagiti sasao a, “Viva, Emperador Cesar!” Gapuna, adda maysa a nalawag a pannakaipadisna iti emperador.

Dagiti aramid dagiti soldado a panangumsi ken Jesus ket “pinang-orda” ti olona iti maysa a kawayan, “panangtupra” Kenkuana, ken “panagparintumeng” kas panangumsi a panagraem. Amin dagitoy a tallo nga aramid ket naibaga iti Griego iti imperfect tense. Iti daytoy a kasasaad, daytoy ket addaan ti kapanunotan a maulit-ulit nga aramid. Gapuna, intultuloyda ti nangkabil Kenkuana, intultuloyda ti nangtupra Kenkuana, ken nagtultuloyda a nagparintumeng a nabuyogan panangumsi a panagraem iti sangoananna. Alaen ni Jesus amin dagitoy a siuulimek, a saan a pulos a simmungbat.

Ti gagangay a pagwadan ti panangpapatay dagiti Romano babaen ti pannakailansa iti kruz ket ramanenna ti panangipaawit iti krus iti tao a nasentensyaan a lamolamo agingga iti lugar a pakapapatayanna. Daytoy a pagwadan manen ket tapno ibabain ti tao iti imatang ti komonidad.

Ngem karurod dagiti Judio ti kinalamolamo iti publiko. Ti Marcos 15:20 ibagana nga inikkatda ti purpura a kagayna ket insublida Kenkuana dagiti bukodna a kawes. Gapuna, agparang a daytoy ket maysa nga impalubos ti Roma kadagiti Judio iti dayta a tiempo ken lugar.

Panunoten ti kasupadi ditoy: ti panagruknoy ken panangipaayda iti “panagdayaw” ken Jesus kas Ari, amin ket kas panangumsi uray no ni Jesus ket pudno nga Ari, saan laeng a dagiti Judio no di ket Arida met.

`Dagitoy a lallaki ket saanda nga ammo no ania ti ar-aramidenda. Nupay kasta, ti kadi kinaignoranteda ket mabalin a pagpambarda iti Aldaw ti Panangokom?`