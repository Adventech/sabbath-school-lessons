---
title:  “Sica ti Ari Dagiti Judio?”
date:   15/09/2024
---

`Basaen ti Marcos 15:1–15. Ania a kita dagiti agsusupadi a kasasaad ti napasamak ditoy?`

Ni Poncio Pilato ti gobernador idi ti Judea manipud a.d. 26–36. Isu ket saan a naasi a pangulo, ken adu kadagiti ar-aramidna ti nangpataud iti panagdandanag kadagiti agnanaed iti daga (idilig iti Lucas 13:1). Ti panangusig dagiti Judio ken Jesus ket nagbanag iti pannakasentensia nga ipapatay gapu iti panagtabbaaw. Ngem iti sidong ti turay ti Roma saan a makapapatay dagiti Judio kadagiti tattao iti kaaduan kadagiti kasasaad, ket iti kasta ngarud inyegda ni Jesus ken Pilato tapno madusa.

Ti darum a maibusor ken Jesus iti sangoanan ni Pilato ket saan a naibaga, ngem mabalin a masigurado a ti darum ket naibatay iti ababa a saludsod a dinamag ni Pilato ken Jesus, “ ‘Sica ti ari dagiti Judio?’ ” (Marcos 15:2). Idi panawen ti Daan a Testamento, pinulotan ti Israel dagiti arina; ngarud, saan a narigat a makita no kasano a ti balikas a Misias (“Maysa a Napulotan”) ket mabalin a matiritir a panangtunton iti panagraem kas ari ket, iti kasta, makisalisal iti emperador. Gapuna, ti darum a naiyeg iti sangoanan ti Sanhedrin ket panagtabbaaw, idinto ta ti darum a naiyeg iti sangoanan ti gobernador ket yaalsa, nga isu a mangiturong iti patay.

Ti maisupadi ket ni Jesus ket agpadpada a Misias ken Ari dagiti Judio. Ti pannakakombikna iti panagtabbaaw ken yaalsa ket biddut; Isu ket awatenna koma ketdi iti panagraem ken panagdayaw. Nupay kasta, ni Jesus ket kaskasdi a nagkukua pay laeng iti naarian a kababalin. Ti sungbatna ken Pilato, “ ‘Naisaomon’ ” (Marcos 15:2), ket awan ay-ayunanna. Saanna nga ilibak ti titulo wenno pasingkedan dayta. Mabalin nga isingasing daytoy a sungbat nga Isu ket maysa nga ari, ngem naiduma ti kitana (idilig iti Juan 18:33–38).

Ti Marcos 15:6 ket iyammona iti istoria ti maysa a kustomre a panangluk-at iti maysa a balud iti tiempo ti Paskua. Iti Marcos 15:9, ni Pilato ket damagenna no kayatda a luk-atanna ti “ ‘Ari dagiti Judio,’ ” ket nupay mabalin a maisupadi ti kayatna a saoen, ti supadi ket pudno unay a maibusor kenkuana.

Ti Marcos 15:9, 10 ket maysa a panagadal iti pannakaawat ken di pannakaawat. Ni Pilato ket maawatanna a dagiti pangpangulo ti relihiyon ket impaimada ni Jesus gapu iti apal, ngem dina naawatan a, babaen iti panangdamagna iti umariwekwek, isu ket agay-ayam kadagiti ima dagiti pangpangulo ti relihiyon. Sinugsuganda ti umariwekwek ken dinawatda ti pannakailansa ni Jesus iti kruz. Simkad ni Pilato. Ti pannakailansa iti kruz ket maysa a nakabutbuteng a wagas ti ipapatay, nangnangruna iti maysa nga imbilangna nga inosente. Anian a nagsaem a kasupadi ti kayat ti pagano a gobernador a luk-atan ti Misias, idinto ta kayat dagiti pangpangulo ti relihiyon nga Isu ket mailansa iti kruz.

`Ania ti makalapped kenka a mangsurot iti umariwekwek no ti presyor ket dakkel iti panangaramid dayta?`