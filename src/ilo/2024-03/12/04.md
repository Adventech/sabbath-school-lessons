---
title:  Ti Pannakailansana iti Kruz
date:   17/09/2024
---

`Basaen ti Marcos 15:21–38. Ania dagiti nakabutbuteng ken nakaladladingit a supadi nga agparang kadagitoy a teksto?`

Iti daytoy a punto iti Istoria ti Pasion, ni Jesus ket maysa a naulimek a biktima, a tengngel dagiti tattao nga agduyos iti ipapatayna. Iti amin nga Evangelio, agingga iti pannakatiliwna, Isu ti apo dagiti maar-aramid. Ita Isun iti pakapaspasamakan dagiti maar-aramid. Nupay Isu ket napigsa ken nasalun-at nga agpagpagna a mangaskasaba, ti pannakasaplit a naawatna, ti kinakurang ti taraon ken turog, ti nangpakapuy Kenkuana agingga iti lugar a masapul nga awiten ti maysa a ganggannaet ti kruzna.

Idiay kruz dagiti pagan-anayna ket naikkat ket nagbalin a sanikua dagiti soldado, a naggiginnasatanda tapno makitada no siasino ti makinkukua (idilig iti Sal. 22:18). Ti pannakailansa iti krus ket maysa a saan a nadara a wagas a panangpapatay. Dagiti lansa a naaramat a mangikapet iti maysa a tao iti kruz (idilig iti Juan 20:24–29) ket nalabit a naiturong iti pungngopongngoan iti baba ti dakulap a sadiay awan dagiti kangrunaan nga urat a pagtarayan ti dara. (Agpadpada iti Hebreo ken Griego, ti sao nga agpaay iti “ima” ket mabalin a tudtudoenna nga iti ima ken ti takiag.) Ti dakulap ti ima a mismo ket awanan kadagiti ramit a kasapulan a mangawit ti dagsen ti bagi iti pannakailansa. Ti nagtengnga nga urat ket lumasat iti tengnga ti takiag ken marumek babaen kadagiti lansa, a pakaigapuan ti nakaro nga ut-ot nga agpangato iti takiag. Narigat ti panaganges. Tapno makaangesda iti nasayaat, masapul nga iduron ti nailansa ti sakana a nakalansa ken iguyodna dagiti takiagna, a mangpataud manen iti nakarkaro nga ut-ot. Ti panagkurang ti oxygen iti bagi ti maysa kadagiti makagapu iti ipapatay.

Inawat ni Jesus ti nakaro a pannakaum-umsi ken pannakaibabainna iti pannakailansana iti kruz. Ti Evangelio ti Marcos ket addaan iti maysa a tema ti paltiing/palimed nga iti dayta, gagangay a ni Jesus ket umawag agpaay iti panagulimek maipapan iti Kinasiasinona. Isu a dagiti titolo ni Cristo a kas “Apo,” “Anak ti Dios,” “Cristo” ket saan a masansan nga agparang idiay istoria.

Daytoy nga elemento ket agbalbaliw idiay kruz. Isu ket saan a mabalin a mailemmeng. Dayta ket maisupadi unay ta dagiti narelihiyosoan a pangpangulo a mismo ti mangar-aramat kadagitoy a titolo iti panangum-umsi ken Jesus. Anian a dagitoy a tattao ket babbabalawenda dagiti mismo a bagbagida!

Maysa kadagiti pangum-umsida a sasao ti nakadidillaw. Dayta ket adda idiay Marcos 15:31 nga idiay kunada, “ ‘Insalacanna dagiti sabsabali, ket saanna a mabalin nga isalacan ti bagina.’ ” Tapno ipontoda iti kinaawan mabalbalinanna idiay kruz, ipakpakitada nga Isu ket tinulonganna dagiti sabsabali (ti verbo a Griego ket mabalin a kaipapananna ti “mangisalakan,” “mangagas,” “mangarayat”). Gapuna, iti kasupadina, aw-awatenda nga Isu ket Mangisalakan. Daytoy a panagsupadi ket umad-adu pay—ti gapu a saanna a mabalin, wenno dina aramiden, nga isalakan iti Mismo a Bagbagina ket agsipud ta idiay kruz Isu ket isalsalakanna dagiti sabsabali.

`Basaen ti Juan 1:1–3, ket kalpasanna panunoten no ania ti ibaga daytoy a teksto kadatayo maipapan ken Jesus, ti isu met laeng a Jesus nga Isu a nailansa iti kruz ditoy Marcos. Kasano a naan-anay a maawatantayo no ania ti kaipapanan ti ipapatay ni Cristo nga agpaay kadatayo?`