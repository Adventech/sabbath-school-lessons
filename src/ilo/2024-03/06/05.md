---
title:  Nabaringan a Dila
date:   07/08/2024
---

`Basaen ti Marcos 7:31–37. Siasino ti naiyeg ken Jesus, ken ania ti inaramid ni Jesus nga agpaay kenkuana?`

Saan nga innala ni Jesus ti kaababaan a distansia tapno agsubli idiay Galilea manipud iti rehion ti Tiro ken Sidon. Kasla napan ni Jesus iti amianan manipud iti lugar ti Tiro, simmang-at iti rehion ti Sidon, kalpasanna iti akin-uneg a lugar ken bimmaba iti lugar nga amianan a daya ti Baybay ti Galilea, ket kamaudiananna dimteng iti asideg ti baybay a mismo. Maysa dayta a naglikmut a ruta, a nalabit nga addaan ad-adu a tiempo nga agpaay Kenkuana a mangisuro kadagiti adalanna.

Ti teksto ket dina apag-isu nga ibaga no siasino ti nangiyeg iti lalaki ken ni Jesus, ngem ti parikutna ket nalawag—saan a makangngeg ken marigatan nga agsao. Ti pannakapukaw ti panagdengngeg ti mangisina kadagiti tattao manipud iti aglawlawda, ket ti napalalo a kinatuleng mabalin a pagbalinenna a makakarit ti agsursuro no kasano ti agsao. Daytoy a parikut ti lalaki ket mabalin a nabayagen.

Maawatan ni Jesus ti pakarigatan ti lalaki ket inlasinna. Makapainteres ti wagas ti Apo a mangagas iti lalaki, nangnangruna kadagiti moderno nga agbasbasa. Inkabilna dagiti ramayna kadagiti lapayag ti lalaki, nagtupra, sinagidna ti dilana ken nagasug. Sinagid ni Jesus dagiti naapektaran a paset ti tao nga inagasanna, ngem apay a nagasug? “Nagasug idi napanunotna dagiti lapayag a saan a silulukat iti kinapudno, dagiti dila nga agmadi a mangawat iti Mannubbot.”—Ellen G. White, _The Desire of Ages_, p. 404.

Datdatlag nga insubli ni Jesus ti panagdengngeg ti lalaki ken pinagbalinna a makasao a nalawag. Ti panagasugna ket iladawanna dagiti limitasyon nga inkabil ti Dios iti Bagina maipapan iti nawaya a panagpili ti sangkataoan. Saanna a piliten ti pagayatan. Amin a tattao ket nawaya a mangpili no siasino ti mangidalan iti biagda—ti Prinsipe ti Biag wenno ti prinsipe ti sipnget. Mabalin a luktan ni Jesus dagiti tuleng a lapayag ngem dina piliten dagiti di mamati a puso a mangbigbig iti kinamisiasna.

Iladawan met daytoy ababa nga istoria no ania ti maaramidan ti Dios agpaay kadagiti situtulok nga agturong Kenkuana. Nalabit a napadasam ti panagkedked a mangibingay iti pammatim, a mariknam a nabaringan-ti-dilam maipapan no ania ti ibagam. Daytoy a datdatlag ket mangipaay iti pammabileg a ni Apo Jesus ket mabalinna a lukatan dagiti lapayagmo tapno agbalin a sensitibo kadagiti masapsapul dagiti sabsabali ken mangibingay iti nakasagana a sao a mangitag-ay kadakuada iti panagpagpagnada.

`Ania ti aramidem kadagiti naited a sagsagutmo iti panagdengngeg ken panagsao, gapu ta dagita ket sagsagut? Kasano iti panangaramatmo kadakuada?`