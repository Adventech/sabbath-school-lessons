---
title:  Nadalus nga Im-ima Wenno Nadalus a Puso?
date:   05/08/2024
---

`Basaen ti Marcos 7:14–19. Ania iti kayat a saoen ni Jesus iti borbortia idiay Marcos 7:15?`

Dagiti sasao ni Jesus iti daytoy a teksto ket nagbalin a maysa a borbortia kadagiti adu kabayatan a pampanunotenda ti pannakikayametda kadagiti sursuro ti Levitico 11 maipapan ti nadalus ken di-nadalus a makan. Pukpukawen kadi ni Jesus iti kasta a panaglalasin? Dagiti kadi Adventista Del Septimo Dia ket nagkamali iti panangisuro kadagiti kamkameng ti iglesia a manganda laeng iti karne manipud iti listaan dagiti nadalus nga animal?

Umuna, agbalin a karkarna ken Jesus no kellaat nga iwaksina dagiti bilbilin ni Moises idiay Marcos 7:14–19 idinto a kalkalpasna nga inkalintegan ni Moises a maibusor iti ug-ugali idiay Marcos 7:6–13. Maikadua, ti mismo nga ugali nga itantandudo idi dagiti Fariseo ket awan ti nakaibatayanna iti pannursuro ti Daan a Testamento; dagiti linteg iti taraon, iti kasunganina, ket addaan. Maikatlo, ti kayat a saoen ti Marcos 7:19 idi kunana a dalusan ni Jesus ti amin a taraon ket saanna a pukawen dagiti linteg iti taraon, no di ket ti ugali a panagbalin a narugit iti panagsagid nga inaramid dagiti Fariseo ket awan serserbina. Daytoy, kas pagarigan, ket dayta saan a husto a kapanunotan nga agbalin ka a narugit babaen iti pannakilangen kadagiti Gentil, iti kasta ket mabalin a narugit ka met babaen iti panangsagidmo iti taraon a sinagidda.

`Basaen ti Marcos 7:20–23. Ania ti kinuna ni Jesus a mangpataud iti pannakarugit iti maysa a tao?`

Iti Marcos 7:19 kinuna ni Jesus a ti taraon ket saan a mapan iti puso no di ket iti tian ket kalpasanna lumasat iti bagis. Ngem iti Marcos 7:21–23, kinunana a ti kinadakes ket aggapu iti uneg ti puso, manipud iti sentro iti kinasiasino ti maysa a tao. Iparangna ti listaan dagiti bisyo a mangrugi kadagiti dakes a pampanunot ngem kalpasanna agpatingga kadagiti dakes nga ar-aramid.

Idi ti pannakaibaga ti maikalima a bilin iti Marcos 7:10 ket nairaman iti listaan dagiti bisyo, ti tunggal bilin iti maikadua a tapi ti Sangapulo a Bilin ket adda sadiay. Maysa pay, tudtudoen ni Jesus ti awan mamaayna a panagdayaw, iti Marcos 7:7, ti pannakasalungasing iti adda iti puso ti umuna nga uppat a bilin ti Sangapulo a Bilin. Gapuna, agtaktakder ni Jesus kas mangikalkalintegan iti Linteg ti Dios iti daytoy intero a teksto.

`Nalabit nga adda kenka ti husto a teolohiya, ngem asino ti naan-anay ken namimpinsan a makinkukua iti pusom?`