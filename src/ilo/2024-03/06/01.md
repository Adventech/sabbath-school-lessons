---
title:  Manipud Uneg a Maiparuar
date:   03/08/2024
---

### Basaen Agpaay iti Adal ita a Lawas
Marcos 7; Isa. 29:13; Exo. 20:12; Marcos 8:11–21.

> <p>Paset a Maiyulo</p>
> “ ‘Awan ti banag iti ruar ti tao a no sumrec kencuana, mabalinna ti mangrugit kencuana; ngem dagiti banag nga agtaud kencuana, isuda ti mangrugit iti tao’ ” (Marcos 7:15).

Ti adal ita a lawas ket ti Marcos 7 ken ti umuna a kagudua ti Marcos 8. Iti rugi ti Marcos 7, ni Jesus kiwarenna ti panagbibinnusor babaen ti panangtukiadna iti narelihiyosoan nga ug-ugali [tradisyon]. Nupay kasta, aramidenna dayta iti wagas a makatulong unay iti banag a maiyataday unay iti Nacristianoan a biag ita nga aldaw.

Ni Jesus ngarud iparangna ti maysa a borbortia a manglukat iti ruangan ti maysa a pudno a pannakaawat no ania ti napaypayso a pammati.

Kalpasan daytoy ni Jesus napan idiay Tiro ken Sidon ket naaddaan iti pannakisinnarak iti maysa a babai nga isu laeng ti tao kadagiti Evangelio a nangabak iti maysa nga argumento ken Jesus. Ti pannakisinnarakna iti babai ket karkarna, ken iti sirok dayta adda dagiti nalimed a pannakisao nga intuloy ti babai, ket gapu iti pammati ti babai pinatgan ni Jesus ti kiddawna.

Ti Marcos 7, agraman iti sabali pay a panangagas, ket iparangarangna ti napateg a kinapudno nga uray pay no kasano a makapangayangay dagiti datdatlag, masansan a saan nga umdas dagitoy a manglukat kadagiti puso iti kinapudno. Ta kalpasan ti amin, ania ngay ti naimbag nga inaramid dagiti datdatlag kadagiti pangpangulo ti relihiyon a nagduyos a mangtukiad ken Jesus?

Iti Marcos 8, ti adal kitaenna ti kinapateg ti tinapay a kas maysa simbolo dagiti sursuro ken ug-ugali [tradisyon]. Dagitoy nga is-istoria ket aglaun kadagiti dadakkel nga ad-adal maipapan iti kaipapanan ken ar-aramid ti narelihiosoan a biag.

_*Adalen ti adal ita a lawas tapno maisagana agpaay iti Sabado, Agosto 10._