---
title:  Dagiti Murkat Agpaay Kadagiti Aso
date:   06/08/2024
---

`Basaen ti Marcos 7:24–30. Ania dagiti napateg nga adal a masarakan iti daytoy nga istoria?`

Iti panangsurot kadagiti makakarit a teksto iti adal idi kalman, ti istoria iti daytoy a teksto ket mangpataud met kadagiti makariribok a salsaludsod. Apay a naulpit unay ti sungbat ni Jesus iti daytoy a babai, iti adu a sasao ket naganenna ti babai nga aso?

Saanna nga ilawlawag a sipapannayag, ngem dua a kababalin iti sungbatna kenkuana ti mangisingasing no ania ti isursurona. Iti Marcos 7:27, Kunana a dagiti ubbing ket rumbeng a mapakan koma nga “umuna.” No adda “umuna,” kasla nainsiriban nga adda met iti “maikadua.” Ti sabali pay a kababalin ket ti panangusar ni Jesus iti bassit a langa ti sao nga aso, a saanna a kayat a saoen nga uken no di ket, iti lawagna, dagiti as-aso a mapalubosan iti uneg ti balay a saan a dagiti as-aso iti lanlansangan. Piduten ti babai dagitoy dua a tanda iti sungbatna ken ni Jesus, nga isu a makatulong a mangilawlawag iti sungbatna.

Ti sungbat ti babai ket diretso iti punto. Ti babai simmungbat: “Pudno a casta Apo; ngem dagiti met aso iti siroc ti panganan manganda cadagiti murcat dagiti annac” (Marcos 7:28).

Kasano a nakapanunot daytoy a babai iti kastoy a sungbat ken Jesus? Sigurado a ti ayatna iti balasangna ti nangiturong kenkuana. Ngem pinabileg ni Jesus met ti babai. Kinunana nga “umuna,” nga ipakpakitana a mabalin nga adda “maikadua.” Maysa pay, impakitana nga isu ket aso iti sirok ti lamisaan, isu nga isu ket adda iti sakaanan ni Jesus nga agpakpakaasi nga agpaay iti balasangna. Gapuna, tinuntonna ti kalintegan ti aso iti taraon a natnag iti suelo.

Ti sungbat ti babai ket iparangarangna ti pammatina. Naganenna ti nabileg a datdatlag a panangagasna iti balasangna manipud iti adayo a kas “murkat” nga impakitana nga agpadpada a ti pannakabalin ni Jesus ket naisangsangayan ti kinadakkelna (No ti kasta a datdatlag ket maysa a murkat, ania ngata ti pagbalinan ti sibubukel a tinapay?) ken ti panangtungpal iti kiddaw ti babai ket bassit a banag Kenkuana. Natignay ni Jesus ket pinatganna ti dawatna.

“Babaen kadagiti pannakilangenna kenkuana, impakitana a ti naibilang a naibelleng manipud Israel ket saanen a maysa a ganggannaet, no di ket maysa nga ubing iti sangakabbalayan ti Dios. Kas maysa nga ubing pribilehiona ti mairaman kadagiti sagsagut ti Ama.”—Ellen G. White, _The Desire of Ages_, p. 401.

`Apay a ti panangidumduma kadagiti dadduma a puli ken nasionalidad ket maisupadi iti sursuro ni Jesus? Kasano a sapulentayo ti pannakagugor manipud iti daytoy a kinadakes?`