---
title:  Dagiti Nataoan nga Ug-ugali Kontra Kadagiti Bilbilin ti Dios
date:   04/08/2024
---

`Basaen ti Marcos 7:1–13. Ania dagiti mayataday a kinapudno a naiparang ditoy?`

Mabalin a panunoten dagiti ubbing a mangad-adal iti daytoy a teksto iti Eskuela Sabatina ken agawid tapno ibagada kadagiti innada a saandan a kasapulan a bugguan dagiti im-imada sakbay a mangan agsipud ta kinuna ni Jesus a kasta. Nupay kasta, daytoy nga istoria ket saan a maipapan iti kinadalus ti akinruar a bagi.

Idi kaaldawan ni Jesus, adu a tattao iti dayta a daga ti maseknan unay iti pagalagadan ti kinadalus. Iti panawen iti nagbaetan dagiti testamento, ti kapanunotan ti panagbuggo kadagiti im-ima tapno agtalinaed nadalus segun kadagiti al-alagaden ket naidanon iti kaaduan kadagiti tattao, uray no dagitoy a pagannurotan ket sigud laeng a naipakat kadagiti papadi iti Daan a Testamento (Exo. 30:17–21). Iti panangsalimetmet iti daytoy a kapanunotan a nagreklamo dagiti narelihiyosoan a pangpangulo ken Jesus maipapan kadagiti adalanna.

Ni Jesus ket saanna a sungbatan a direkta ti saludsod a nadamag Kenkuana. No di ket, inkalinteganna dagiti adalanna iti maysa a dua-ti-puntona a sungbat. Umuna, inadawna ti napigsa a sasao ni Isaias a mangbabalaw iti maysa a nacion nga agdayaw iti Dios iti sao, ngem ti pusoda ket adayu Kenkuana (Isa. 29:13). Ti adaw manipud ken Isaias ket agtultuloy a nabuyogan panangbabalaw iti panangikabil kadagiti nataoan nga ug-ugali iti lugar dagiti nadiosan a bilbilin.

Ti maikadua a paset ti sungbat ni Jesus ket inlawlawagna ti adaw manipud ken Isaias. Ti Apo impakitana ti bilin ti Dios a panagdayaw kadagiti nagannak (Exo. 20:12); dayta ket, iti panangaywan kadakuada iti kinataengda, ket indiligna daytoy iti maysa a narelihiyosoan nga ug-ugali nga idiay a ti maysa ket mabalinna iti mangted iti maysa a banag iti Dios (maysa a sagut, corban), kaskasdi a maaramat dayta nga agpaay iti bukod a bagi, ngem libakenna met iti pannakaaramatna kadagiti nataengan a nagannak nga agkasapulan. Mabalin a kastoy ti pasamak, “Dispensarenak, ama. Kayatko met iti tumulong kenka, ngem intedko ti kuarta idiay templo.”

Daytoy a panaginsisingpet ti dinuprak ni Jesus nga awan pulos pannakikompromiso. Inkabilda ti nataoan nga ug-ugali iti ngatoen ti Sao ti Dios ket iti panangaramid a kasta, nakabasolda.

Isu nga ania ti sungbat iti saludsod ti Fariseo? Ti sungbat ni Jesus ket ipakpakitana a dina masarakan a makakombinsi ti panangipappapilitda iti panagdalus iti ima a kas nasken a kas maitunos iti pagayatan ti Dios. No di ket, ti sungbatna ket nalawag unay a manganamong kadagiti bilbilin ti Linteg a maibusor iti nataoan nga ugali. (Kitaen pay ti Marcos 1:44; Marcos 7:10, 11; Marcos 10:3–8; Marcos 12:26, 29–31.)

`Nalabit nga addaantayo kadagiti sumagmamano nga “ug-ugali” a nalabit a maisupadi kadagiti principio ti Linteg ti Dios? No kasta, ania ngata dagita?`