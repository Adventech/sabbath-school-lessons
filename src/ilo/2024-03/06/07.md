---
title:  Adalen Pay
date:   09/08/2024
---

Basaen ti surat ni Ellen G. White, “Tradition,” “Barriers Broken Down,” ken “The True Sign,” iti _The Desire of Ages_, pp. 395–409.

“Kadagiti pasurot ti Apotayo ita nga aldaw, kas idi un-unana, anian ti kinasaknap daytoy nasikap, makaallilaw a basol! Anian a masansan a ti panagserbitayo ken Cristo, ti pannakilangentayo iti maysa ken maysa, ket madadael gapu iti nalimed a tarigagay a mangitan-ok iti bagi! Anian a nakasagana ti kapanunotan ti panangyaman iti bukod a bagi, ken ti panagtarigagay iti nataoan a pananganamong! Iti panagayat iti bagi, ti tarigagay iti nalaklaka a wagas ngem iti tinudingan ti Dios ti mangiturong iti panangsukat kadagiti nataoan a teoria ken ug-ugali kadagiti nadiosan a bilbilin. Kadagiti mismo nga adalanna naisao dagiti sasao a ballaag ni Cristo ket, ‘Kitaenyo, agaluadcayo iti levadura dagiti Fariseo.’

“Ti relihion ni Cristo ket kinapasnek a mismo. Ti regta nga agpaay iti dayag ti Dios ket isu ti panggep nga immula ti Espiritu Santo; ket ti laeng nabertud a panagtrabaho ti Espiritu ti makaimula iti daytoy a panggep. Ti laeng pannakabalin ti Dios ti mangpukaw iti panagsapul iti bukod a bagi ken panaginsisingpet. Daytoy a panagbalbaliw ti pagilasinan ti panagtartrabahona. No ti pammati nga awatentayo ket dadaelenna ti kinamanagimbubukodan ken panagpammarang, no iturongnatayo a mangsapul iti dayag ti Dios ken saan a ti bukodtayo, mabalin a maammoantayo a daytoy ket adda iti umiso nga urnos. ‘Ama, itan-ocmo ti naganmo’ (Juan 12:8), ti kangrunaan a biag ni Cristo, ket no sumurottayo Kenkuana, daytoy met ti kangrunaan iti biagtayo. Isu ibilinna kadatayo a ‘magna a cas iti pannagnana;’ ken ‘Ket gapu itoy, maammoantayo nga isu am-ammotayo, no salimetmetantayo dagiti bilbilinna.’ 1 Juan 2:6, 3.”—Ellen G. White, _The Desire of Ages_, p. 409.

**Salsaludsod a Pagiinnadalan**:

`Ania dagiti Nacristianoan nga ar-aramid a nasarakam a makatulong tapno agtalinaed a nadalus ti pusom?`

`Siasino dagiti “di-nadalus” a tattao iti komonidadyo? Ania ti maaramidanyo a makatulong a mangiyasideg kadakuada iti evangelio?`

`Utoben, kas maysa a klase, no ania ti mabalinyo nga aramiden tapno maparang-ay ti panangibingay iti Evangelio kadagiti simpli a wagas kadagiti kaarrubayo.`

`Basaen ti Marcos 8:1–10, ti panangpakan iti 4,000. Ania ti nagdumaan ti pannakaipatarus daytoy a teksto no ti umariwekwek ket nalabit a Gentil? Apay koma nga awan aniaman a pagdumaanna?`

`Kasano a sireregta a masalaknibantayo dagiti bagbagitayo manipud iti nainkasigudan a tarigagay nga adda kadatayo amin, kas natnag a parsua, iti panangitan-ok iti bagbagitayo?`