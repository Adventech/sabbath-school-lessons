---
title:  Komentaryo Dagiti Mannursuro
date:   09/08/2024
---

### Paset I: Pakabuklan

Dagiti Kangrunaan a Teksto: Marcos 7:6–8; Marcos 7:33–37

Sentro ti Adal: Marcos 7.

**Panangyammo**: Bayat ti panagministrona, intan-ok ni Jesus ti Sursurat a kas paltiing manipud iti Dios, a masansan a nagadaw Isuna manipud iti Daan a Tulag. Nupay ammo unay dagiti mannursuro iti Israel ti Hebreo a Sursurat, ti nataoan nga ugali [tradisyon], iti kaaduan kadakuada, ket isu ti ad-adda nga intan-okda ngem ti bilin ti Biblia. Iti daytoy a lawag iti panunottayo, ti adaltayo ket repasoenna dagiti napili a diskurso iti nagbaetan ni Jesus ken dagiti Fariseo.

**Dagiti Tema ti Liksion**: Ti adal ita a lawas ket iramanna dagiti tallo a paspaset, kas nailadawan idiay Marcos 7:6–8. (Ti maikatlo a paset ket tratarenna ti topiko ti Panamarsua, a kas naiparangarang iti istoria ti pannakaagas ti tuleng a tao). Dagiti tallo a paset ket dagiti sumaganad:

1. Ti umuna a paset ket sukimatenna ti lawag ti Daan a Testamento nga agpaay iti Marcos 7:6–8 ken kitaenna iti bersikulo idiay Isaias 29:13, a kas naadaw idiay Marcos.

2. Ti maikadua a paset ket ibilangna dagiti ug-ugali [tradisyon]. Iti lawag ti Marcos 7:6–8, intayo idilig ken pagsupadien ti ugali [tradisyon] dagiti lallakay kadagiti bilbilin ti Dios idiay Sursurat.

3. Ti maikatlo a paset, a kas immuna a naibaga, ket maipapan iti istoria ti pannakaagas ti maysa a tuleng a tao. Intayo kitaen dagiti wagas a dagiti matudtudo nga el-elemento ti tema ti Panamarsua ket nalawagda unay a matudtudo iti daytoy a pannakaagas.

### Paset II: Komentaryo

**Ti Daan a Testamento a Lawag iti Marcos 7:6–8**

Dagiti tattao ti Dios idi maikapito a siglo b.c. ket sinangoda ti maysa a nakaro a kanito iti narelihiyosoan a kapadasanda. Daytoy a kapadasan ket nalawag unay a nailadawan idiay Isaias 1: “Ay nacion a managbasol, umili a nagbaclay iti kinadakes, maysa a caputotan dagiti managdacdakes, annac nga agaramid a sibaballicug unay! Isuda naglicudanda ni Jehova, isuda inuyuyawda ti Santo ti Israel, pimmusayda a timmalicud” (Isa. 1:4). Iti kasta ngarud ti Apo dinamagna ida, “ ‘Ania ti capapaayanna caniac ti kinaadu dagiti datdatonyo?’ ” (Isa. 1:11). Awan ti kapapayanna ti umasideg, ken “tapno agdayaw,” iti Dios iti likod ti maskara ti kinapormal. Gapuna, ti Apo nagsao kadagiti tattaona babaen iti mammadtona, ket ti mammadto inlanadna dagiti sasao kadagitoy a bersikulo ti daniw:

“ ‘Dicay mangyegen cadagiti datdaton nga ubbaw; ti incienso maysa a macarimon caniac; ti lutuad ken aldaw a panaginana, ti panaguurnong cadagiti gimgimong, diac maanusan ti kinadangkes ken nadaeg a gimong’ ” (Isa. 1:13).

Dagitoy kadi a bersikulo ket ibagbagada a ti Apo ket maibusor iti nainsakripicioan a sistema, a kas naibaga iti komonidad ti Israelita babaen ken Moises? Saan. Ti busoren ti Apo ket ti saan a pudno a relihiyon, napno iti pamarang ken nakurang iti pudno a panagbuteng iti Apo (idilig iti Isa. 1:16, 17). Ti narelihiyosoan a lawag ti Isaias 29:13, nga itudo ni Marcos iti kapitulo 7, ket karkarna ken nakaam-amak a pumadis. Iti maysa a nasingsinged a panangkita iti Isaias 29:13 ket iparangarangna ti maysa a makapangayangay unay a chiasmus (maysa a langa ti retorika wenno literario a dagiti balikas wenno konsepto ket maulit iti isu met laeng wenno nabaliwan a langa iti pabaliktad a wagas). Daytoy ti patarus ti nagsurat:

A. Dagiti tattao umasidegda babaen iti ngiwat ken bibigda
	B. Tapno Dayawendak
		C. Ngem dagiti pusoda ket adayo Kaniak
	B1. Ti panagraemda Kaniak
A1. Ket kas la bilbilin a naipaugali a maulit-ulit.

Ania ti parikut nga adda kadagiti agdaydayaw nga Israelita, kas impakita daytoy a bersikulo? Ti parikutda ket saan a dagiti maulit-ulit a sasaoda, a mismo; no di ket, dagiti sasaoda ket naisaad iti maysa a rikos ti pormal laeng a panangulit. Ania ti makagapu iti kasasaadda? Dagiti puspusoda (ti sipapanakem nga isipda) ket adayu manipud iti pudno a panagdayaw iti Apo. Iti kasta ngarud, awan ti kais-iskan dagiti sasaoda.

Mabalin a makatulong nga adawen ti kuna ni J. Alec Motyer ditoy. Kunana, “Kabayatan a ti Kangatoan ket repasoenna ti panagdaydayawda, amin a makitana ket maitunos kadagiti nataoan a paglintegan. Saan a gapu ta tagibassiten ti Apo ti panagaramat kadagiti sasao; ngem ti sasao nga awan ti puso ket awan kais-iskanna; ket ti panagdaydayaw ket saan a panagdayaw (Marcos 7:6–8) malaksid no dayta ket naibatay ken sungbat iti adda nga imparangarang ti Dios.”—Motyer, _Isaiah: An Introduction and Commentary, vol. 20 of Tyndale Old Testament Commentaries_ (Downers Grove, IL: InterVarsity Press, 1999), pp. 215, 216.

Iti pakadagdagupan, dagiti tattao ti Israel, ti bukod a tattao ti Dios, ket nagbiagda iti maysa a narelihiyosoan a panagsisina (dichotomy). Sinalimetmetanda ti maysa a naibatay kadagiti al-alagaden ken pormal a sasao, ngem dida nagbiag a maitunos kadagiti principio ti Sursurat a naisuro kadakuada ken dayta ket masansan a naulit-ulit kadakuada. Ti panagdaydayaw, mairaman dagiti amin nga el-elementona, ket awan kais-iskanna no awan iti panagtungpal. Ti Dios ket saan a bumusor iti umiso a panagrambak ti maysa a relihiyon; ti luksawna ket dimteng a kas maysa a supapak ti nadagsen a kinapormal a nakita iti panagdaydayawda. (See TeÓfilo Correa, “El Contexto Veterotestamentario de Marcos 7:6–7,” in _Marcos: El Evangelista del “Tiempo Cumplido.” Leyendo el evangelio de Marcos: su mensaje en el pasado y en la actualidad_. Ed. Merling Alomía, Joel Leiva, and Juan Millanao [Lima: Ediciones Theologika, 2003], p. 129.)

**Dagiti Ug-ugali (Tradisyon) iti Lawag ti Marcos 7:6–8**

Ni Marcos, iti panangtukoyna ken Isaias, ket surotenna ti teksto ti Septuagint, maysa a patarus ti Griego iti Biblia a Hebreo (Daan a Tulag). Gapu ta dagiti agdengdengngeg ken Marcos ket buklen dagiti Gentil, ti bersion ti Griego ket ad-adda a pagaammoda. Ni Marcos, iti panangsalimetmetna iti Septuagint, ket tudtudoenna ti topiko ti awan kapapaayanna a panagdayaw, agraman iti panangipaganetget iti kapanunotan maipapan kadagiti bilbilin dagiti tattao. Ti Marcos 7:6, 7 ket naipatarus a kastoy: “Daytoy nga umili dayawennac cadagiti bibigda; ngem ti pusoda adda iti adayu caniac. Ngem barengbareng ti panagdayawda caniac, isursuroda a cas pagalagadanda dagiti bilbilin dagiti tattao.”

Dagiti bersikulo a mismo ket ipaayda ti lawag nga agpaay iti istoria idiay Marcos 7. Ti istoria ket ipaganetgetna ti maysa a panagsasarita iti nagbaetan dagiti Fariseo ken eskribas; ti topiko a pagririkiaran ket maipapan iti panangbuggo iti ima. Ni Marcos a mismo ipaayna idiay, Marcos 7:3, 4, ti nabinsabinsa nga istoria iti daytoy a pasamak. “Ta dagidi Fariseo ken dagiti amin a Judio, no saanda a buggoan a maminadu dagiti im-imada, saanda a mangan, ta sursurotenda ti ugali dagiti lallacay” (Marcos 7:3). Kas la dagiti bilbilin iti panagbuggo iti ima nga agpaay iti padi idiay servicio ti santuario ket inyulog dagiti lallakay kadagiti amin a tattao. Gapuna, dagiti tattao ket kasapulan nga agtaengda iti dayta nga ugali [tradisyon]. Kas iti imbaga ni C. S. Mann: “Ti adda ditoy a pagiinnadalan ket saan a ti Linteg ni Moises, no di ket ti naisao wenno naisurat nga ugali [tradisyon] a naawat idi angged ken naraem gapu iti kinaanggedna.”—Mann, “_Mark, a New Translation With Introduction and Commentary_,” The Anchor Bible, (New York/London: Doubleday, 1986), vol. 27, p. 312.

Ni Jesus tubngarenna daytoy napadian a naipaulog kadagiti tattao. Iti dayta a gapu, naganenna dagiti Fariseo ken eskribas a managinsisingpet (Marcos 7:6). Nupay kasta, ni Marcos iti istoriana ket mapan pay iti labes ti maysa a panangtukiad laeng iti maysa a nataoan nga ug-ugali [tradisyon]: ni Jesus tubngarenna dagiti manursuro ti Israel agraman iti pammabasol a dagiti ug-ugalida [tradisyonda] ket nangiyeg iti maysa nga anniniwan iti Naisurat a Sao ti Dios. Ni Jesus tubngarenna dagiti narelihiyosoan a mannursuro agsipud ta, kas impabasol ni Jesus kadakuada, “ ‘Ta baybay-anyo ti bilin ti Dios ket surutenyo ti ugali dagiti tattao’ ” (Marcos 7:8). Kalpasanna, ni Jesus inungtanna ida nga ad-adda pay: “ ‘Nacascasdaaw ti panamagbalinyo nga ubbaw ti bilin ti Dios, tapno matungpalyo ti ugaliyo’ ” (Marcos 7:9). Iti Marcos 7:13, ni Jesus maladingitan iti daytoy biddut nga aramid a direkta a bunga ti aramid dagiti mannursuro ti Israel. Gapuna, ni Jesus intedna daytoy a pammabasol a maibusor kadakuada: “ ‘Nga iccatenyo ti capapayan ti sao ti Dios _gapu iti ugali nga inyawatyo_: ket adu dagiti banag nga umasasping cadagitoy nga aramidenyo’ ” (_paganetget nainayon_).

Iti pakadagdagupan, iti agpadpada a henerasyon ni Isaias, iti maikapito a siglo b.c., ken iti henerasyon ni Marcos, iti immuna a siglo a.d., ti panagdayaw dagiti tattao ti Dios ket barengbareng gapu kadagiti biddut a paganetgetda ken dagiti managinsisingpet a kababalin dagiti puspusoda. Iti sumagmamano a panangkita, dagiti Fariseo ken eskribas ket mapabasolda iti daytoy a kasasaad agsipud ta, kas pangpangulo, inaramatda ti adda nga impluwensyada kadagiti tattao a mangitandudo kadagiti nataoan nga ug-ugali [tradisyon] iti ngatoen ti nadiosan a paltiing ken intag-ayda dagiti nataoan a pagannurotan iti ngatoen dagiti bilbilin ti Dios. Ditoy, iti maysa a naan-anay a wagas, ni Cristo inawisna dagiti tattaona nga agsublida iti Sursurat ken iti dalanna a kinalinteg ken asi. Ni Cristo iwaragawagna pay ti kinaespirituan a lumabes pay iti akinruar laeng ken pormal a kinarelihiyoso. No di ket, ni Cristo ibabaetna ti maysa a naespirituan a kapadasan a naiyangkla iti maysa a sipapanakem ken napudno a pangngeddeng nga agserbi iti Dios a nabuyogan iti maysa a napasnek a puso iti lawag ti adda nga imparangarang ti Dios.

**Ti Aramid a Panangagas iti Maysa a Tuleng a Tao**

Dagiti nagsurat iti Biblia ket masansan a tukoyenda dagiti dadduma a paset ti Sursurat iti panangbukelda kadagiti sursuratda. Dagitoy a panangtukoy ket mabalin nga iramanna dagiti nalawag nga ad-adaw, a kas iti kasasaad ti Marcos 1:2, 3, nga iti dayta ni Marcos inadawna ti Isaias 40:3, wenno kas iti kasasaad ti Marcos 7:6, 7, nga iti dayta inadawna ti Isaias 29:13. Nalawag a ni Marcos ket addaan iti maysa a naisangsangayan a panagngayangay kadagiti sursurat ni Isaias. Iti nayon iti direkta a panagadaw, dagiti mannurat ket tukoyenda (ngem di da adawen) dagiti dadduma a sursurat. Iti dadduma a kasasaad, dagiti agbasa ket mabalin a makaalada kadagiti matudtudo nga impluwensya (iti maysa a tukad a naibatay iti tema) manipud iti maysa nga immun-una a naggapuan. Gapuna, mabalintayo nga irikiar nga adda ti maysa a matudtudo a pannakatukoy iti tema ti Panamarsua a makita iti istoria ti pannakaagas ti tuleng a tao idiay Marcos 7:31–37.

Tapno masukisok nga ad-adu pay daytoy a kapanunotan, intayo kitaen ti Genesis 2:7, nga isu a kunaenna, “Ket ni Jehova Dios binukelna ti tao iti tapuc ti daga, ket impuyotna iti agongna ti anges ti biag; ket ti tao nagbalin a cararua a sibibiag” (idilig iti Isa. 43:7).

Ti Genesis iladawanna ti panamarsua ti immuna a tao iti planetatayo. Ti balikas a binukel ket aggapu iti verbo ti Hebreo a yṣr, nga isu a kaipapananna pay ti “aramiden, parsuaen, sukogen” (kitaen David Clines, The Dictionary of Classical Hebrew [Sheffield: Sheffield Academic Press, 1998], vol. IV, p. 269). Ti nagsurat iti Genesis ket aramatenna daytoy a verbo a mangiladawan iti aramid ti maysa a Namarsua nga Isu a mangbukel, wenno maysa nga Agdamdamili nga Isu a mangsukog iti parsuana. Ti ladawan ti sagid ti Maysa nga Isu a nangikabil kadagiti im-imana iti banag tapno sukogenna manipud dayta ti immuna a tao ket di malibak idiay Genesis. Mainayon pay, dagiti sumaganad a sasao idiay Genesis 2:7 ket iladawanda ti paset ti proseso a panangipaay kadagiti awan gunayna a materiales iti sibibiag, sipapanakem a banag. Ti Apo ipaayna ti anges ti biag iti pitak. Dayta ket, “impuyotna iti agongna ti anges ti biag.”

Umar-arngi unay, iti Marcos 7, addaantayo iti maysa a pannakaipakita iti pannakaaramid ni Adan. Iti kasasaad ti tuleng a tao, nga isu a marigatan nga agsao (Marcos 7:32), ni Jesus bumallaet babaen ti panangaramat kadagiti bukodna nga im-ima ken ngiwat kas maysa a kalasugan ti panangagas. Iti kastoy a wagas, ni Jesus sapulenna a ‘sukogen manen,’ kas iti sigud ti parsuana, nga isu nga aramidenna babaen ti panangikabilna kadagiti ramayna iti lapayag ti tao. Kalpasanna, timmupra ken sinagidna ti dila ti tao agraman ti katayna, ket iti bilin ti saona, ti tao naparsua manen. Iti dayta a kanito, ti lalaki ket baro a tao. “Ket dagus a nalucatan dagiti pagdengngegna, ket nawarwar met ti biring ti dilana, ket nagsao iti nalawag” (Marcos 7:35).

Nupay kasta, ti nailadawan iti ngato ket saan laeng nga isuda dagiti gapu a mabalintayo a pakaalaan iti maysa a panamagsilpu iti aramid ni Jesus a panangagas iti tuleng a tao ken iti tema ti Panamarsua. Iti ad-adu pay a tumulong a mangpaneknek ket aggapu iti Marcos 7:37. Dagiti tattao ket nagsiddaawda ken Jesus agsipud ta “ ‘Naimbag ti panangaramidna iti isu-amin; uray dagiti tuleng aramidenna a macangngegda, ken dagiti umel agsaoda.’ ” Iti daytoy maymaysa a bersikulo, ni Marcos mamindua nga inaramatna ti Griego a verbo a poieō, nga isu a mabalin a maipatarus a “tapno mamarsua, tapno mangaramid.” Makapangayangay unay, dayta ket isu met laeng a verbo nga inaramat ti Septuagint a mangipatarus iti Hebreo a verbo a bara, wenno “tapno mamarsua,” manipud Genesis 1.

Gapuna, ti Namarsua iti uniberso ket immay ditoy daga a mangisubli iti parsua, nga isu a dinadael ni Satanas. Segun ken Marcos, ni Jesus ket immay a mangirugi iti trabahona a panamarsua manen iti panangaramidna a “naimbag iti isuamin.” Awan duadua, iti kasta nga aramid ket isu ti pannakatungpal ti padto maipapan iti Misias, maminsan pay manipud iti Isaias.

> <p></p>
> “Cunaenyo cadagiti managbutbuteng a puso,
> <p></p>
> ‘Bumilegcayo, dicayo agbuteng.
> <p></p>
> Adtoy, ti Diosyo umayto iti panangibales;
> <p></p>
> Iti panangsupapac ti Dios; isu umayto
> <p></p>
> Ken isalacannacayo.’
> <p></p>
> Iti casta maluctanton dagiti mata ti bulsec, 
> <p></p>
> _Ken dagiti lapayag ti tuleng maluctandanto._
> <p></p>
> Ti casta aglagtonto ti pilay a cas maysa nga ugsa,
> <p></p>
> _Ken ti dila ti umel agcantanto_” (Isa. 35:4–6, _paganetget nainayon_).

### Paset III: Panangipakat iti Biag

1. Apay nga imbaga ni Jesus kadagiti dadduma a tattao nga inagasanna a dida ibagbaga iti uray siasino ti maipapan iti trabahona wenno ti panagministrona a panangagas? “Ket imbilinna cadacuada nga dida coma ibaga iti uray siasino; ngem no casano ti panangibilinna, casta met nga adadda ti regtada a mangiwara” (Marcos 7:36). Idilig ti Marcos 7:36 iti Marcos 8:30; Marcos 5:43; ken Marcos 1:44, 45. Apay ngata a dagiti tattao ket inaramidda iti maisupadi iti imbaga ni Jesus?

2. Iti mainaig iti nataoan nga ugali [tradisyon], makaibagaka kadi iti aniaman nga ugali [tradisyon] a mangal-ala iti lugar ti Nasantoan a Sursurat iti komonidadyo? Ti kadi pay laeng Nasantoan a Sursurat ti bagnostayo kabayatan nga idalantayo ti komonidad ti pammatitayo iti agdama a panawen? Ania ti kayat a saoen ti teksto a “ti pusoda adda iti adayu caniac” (Marcos 7:6)?

` `