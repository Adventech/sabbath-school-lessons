---
title:  Dua a Bassit a Blankas iti Pagdatonan
date:   01/09/2024
---

`Basaen ti Marcos 12:41â€“44. Mano iti inted ti babai a balo, ken ania ti kinuna ni Jesus maipapan dayta?`

Ti templo ti Jerusalem ket maysa idi a nakaskasdaaw unay a napintas a patakder. Ti bantay ti templo ket inaddaganna ti ciudad, ken dagiti dadakkel a batbato a nairaman iti pannakapatakderna ket maysa a pagsidsiddaawan agingga ita nga aldaw, dadduma ket agdagsen iti ginasgasut a tonelada. Ti pannakaritobar ken pannakailawlawa ti templo ken ti bantay ti templo ket nairugi iti panawen ni Dakkel a Herod idi agarup 20 b.c., ngem ti pannakabangon ken pannakapapintas ti patakder nagtuloy agingga iti a.d. 60s.

Adu a tattao ti nangyeg kadagiti dadakkel a datdaton tapno maidulin kadagiti 13 a lakasa idiay Paraangan dagiti Babbai iti asideg ti templo. Ditoy idi a ni Jesus ket nakatugaw idi a nakitana iti maysa a babai a balo nga immasideg ken impisokna ti dua a lepta. Daytoy ket mabalin a kabatog ti 1/32 a paset ti maysa a denarius, ti gagangay a tangdan iti maysa nga aldaw-ti-trabahador. Gapuna, ti daton ti babai ket bassit unay.

Nupay kasta, ni Jesus, natignay gapu iti daton ti babai. Adu dagiti nabaknang a tattao a nangikabil kadagiti dadakkel a gatad, ngem awan iti nasaona kadagiti sagutda kabayatan nga indulinda ida iti pagikkan. Ngem daytoy a daton ti babai ket inawaganna ti panangdayawna. Imbagana a ti babai ket intedna ti ad-adu nga amang ngem dagiti dadduma. Kasano iti panagbalinna a kasta? Imbaga ni Jesus a nangtedda manipud iti kinawadwadda ngem ti babai ket nangted manipud iti kinapanglawna. Addaanda iti adu a nabati; ti babai intedna ti isuamin a banbanag a pagbiagna. Daytoy a kinapudno ti mamagbalin iti sagut ti babai nga aglaplapusanan, nupay ti pategna iti kuarta ket bassit unay.

Daytoy nga istoria ket launenna ti maysa a nauneg nga adal maipapan iti panangimanehar kadagiti sanikua. Iti panagited agpaay iti trabaho ti Dios ket saan nga agdas-al kadagiti ar-aramid dagiti pangpangulo tapno adda pategna. Dagiti narelihiyosoan a pangulo ti templo ket korapda, ngem ni Jesus ket dina pasingkedan iti panangigawid kadagiti datdaton. No addaman idi dagiti korap a narelihiyosoan a pangpangulo (Caiaphas? Annas?), dagidiay nga adda iti dayta a panawen ket isuda dagiti kadadaksan. Ket ammo met idi ni Jesus dayta.

Agpayso a dagiti pangpangulo ket addaanda iti maysa a nasagradoan a pagrebbengan a mangaramat kadagiti kinabaknang kas maiyataday iti pagayatan ti Dios, ngem uray pay no dida aramiden dayta, dagidiay a mangted iti trabaho ti Dios ket kaskasdi a mabendicionanda iti panangtedda, kas idi iti daytoy a babai.

Iti panangigawid kadagiti apagkapullo wenno datdaton, iti sabali a bangir, no dagiti pangpangulo ket agaramidda iti maysa a banag a saan a makaay-ayo, ket kaipapananna a ti panagited ket naisinggalot kadagiti ar-aramidda imbes koma a maaramidda iti kinamanagyaman iti Dios. Uray pay no kasano a makasulisog koma dayta, dayta ket biddut.

`Ania ti isuro daytoy nga istoria kadatayo maipapan iti kinapateg ti kinamatalek iti itedtayo iti trabaho ti Apo?`