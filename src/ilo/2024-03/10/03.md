---
title:  Awan ti Bato a Matdanto iti Rabaw ti Bato
date:   02/09/2024
---

`Basaen ti Marcos 13:1–13. Kasano ti panangsungbat dagiti adalan iti sasao ni Jesus maipapan ti templo, ken ania ti kinapateg ti sungbat ni Jesus kadakuada?`

Kas napaliiwtayo, dagiti patakder ti templo ket maysa a pudno unay a nakaskasdaaw a patakder. Ni Josephus ibagana a ti Royal Portico iti sikigan nga abagatan dayta a patakder ket addaan kadagiti 162 nga adigi, ti tunggal maysa ket tallo a lallaki nga agkikinnamang dagiti dakulapda ti manglawlaw iti maysa nga adigi (Antiquities, 15.11.5 pp. 413–414). Ni Jesus kunana a dayta ket marbanto amin. Iti kasta a padto maipapan iti daytoy nakaskasdaaw a patakder ket mabalin a kas la panagpatingga ti lubong iti maysa a dumdumngeg.

“Kabayatan a naallukoy ti imatang ni Cristo iti kinatan-ok ti templo, ania ket ngata ti di naisawang a kapanunotan ti Maysa a Natukiad! Ti buya iti sangoananna ket pudno unay a napintas, ngem Isu kinunana a nabuyogan leddaang, makitak ti amin. Dagiti patakder ket pudno unay a nakakaskasdaaw. Itudoyo dagitoy a pader a kas agparang a di madadael; ngem dumngegkayo kadagiti sasaok: Dumtengto ti aldaw inton ‘awan ti bato a matdanto iti rabaw ti bato a dinto marba.’ ”—Ellen G. White, _The Desire of Ages_, p. 627.

Kayat a maammoan dagiti adalan no kaano a mapasamak daytoy a padto nga imbaga ni Jesus. Gapuna, iti Marcos 13:4, ti bassit a bunggoy, da Pedro, Santiago, Juan, ken Andres, dinamagda Kenkuana no inton ano ti tiempo. Kayatda a maammoan no kaano a mapasamak amin dagitoy a banag ken no ania ti pagilasinan inton dandanin mapasamak dagitoy.

Ti nakaddidillaw unay iti Marcos 13:5–13 ket ni Jesus ket busbusenna ti ad-adu a panawenna saan nga iti panangiladawan iti pannakarba ti Jerusalem no di ket iti panangballag kadagiti adalanna maipapan no ania ti mabalin a namnamaenda a mapasamak iti panagministroda a mangipasdek iti immuna a Nacristianoan nga iglesia. Kasla saan a nalaka dagiti mapasamak.

Kinaagpaysoanna, maidadanesdanto, mausigda, ken dadduma kadakuada ket mapapatay. Ngem iti amin daytoy, ni Jesus ipakitana a ti tiempo ket saan pay nga ita. Saanda koma a maallilaw babaen kadagiti nariribok a paspasamak. Mainayon pay, ti Espiritu Santo ket itedna kadakuada dagiti sasao a saoenda iti umiso a tiempo, uray pay no ti pamilia ken gagayyemda ket panawanda ida.

Ti maala manipud kadagitoy pangyammo a sasao iti padto ni Jesus ket dagiti tattao ti Dios ket saan a masapul a mabuteng kadagiti riribok ken suot. Nasiputda koma, agsipud ta ti Espiritu ti Dios ket awitenna ida a lumasat kadagiti riribok.

`Ania iti bukodmo a kapadasan kadagiti suot a dimteng gapu iti isusurot ken Jesus? No saanka pay a naaddaan iti aniaman, nalabit a masapul a damagem no pudno met laeng a sumursurotka Kenkuana?`