---
title:  Dagiti Maudi nga Al-aldaw
date:   31/08/2024
---

### Basaen Agpaay iti Adal ita a Lawas
Marcos 12:41–44; Marcos 13:1–32; Dan. 9:24–27; Dan. 7:25; 1 Tes. 4:13–18.

> <p>Paset a Maiyulo</p>
> “ ‘Ket iti casta makitadanto toy Anac ti tao cadagiti ul-ulep nga umay agraman iti dakel a pannacabalin ken dayag. Ket iti casta ibaonnanto dagiti angel, ket urnongennanto dagiti pinilina manipud cadagiti uppat a turong manipud iti ungto ti daga agingga iti ungto ti langit’ ” (Marcos 13:26, 27).

Ti adal ita a lawas ket mangrugi iti maysa nga ababa unay nga istoria idiay pagpatinggaan ti Marcos 12, nga idiay ni Jesus mangaramid iti maysa a nabagas a sasao maipapan iti maysa a bassit nga aramid ti maysa a balo a babai. Nupay kasta, ti kangrunaan a paset iti adal ita a lawas ket tratarenna iti Marcos 13, maysa a nalatak unay a padto maipapan iti gasat ti templo ti Jerusalem ken ad-adu pay. Daytoy a kapitulo, kadua iti kapadpadana idiay Mateo 24 ken Lucas 21, ket ibagada ti maipapan iti pannakarba ti Jerusalem ken iti labesna pay, uray pay agingga iti panagpatingga ti lubong.

Ti aramiden ti Marcos 13 a nalawag unay ket ti padto ket agtultuloy manipud iti panawen ti mammadto, ni Jesus, agingga iti panawen ti panungpalan, ti Maikadua a Yaayna. Daytoy a pagwadan ket surotenna ti pagaammo a kas “ti pannakaipatarus iti padto ti panawen-ti-panungpalan a naibatay iti pakasaritaan,” a kas maisupadi iti gandat a panangikabil kadagitoy a padpadto iti napalabas wenno iti adayo pay a masakbayan.

Kas kadagiti adu a sursuro ni Jesus idiay Marcos, ti bilin ti Apo ket kas sungbatna iti maysa a saludsod wenno iti saan a pannakaawat dagiti adalanna. Dagitoy a salsaludsod wenno di pannakaawat ket nangted ken Jesus iti gundaway a mangisuro kadagiti kinapudno a napateg iti biag ken kapadasan ti Cristiano. Ni Jesus ket saanna laeng nga ipadto ti masakbayan no di pay ket bilinenna dagiti adalanna idi napalabas ken ita no kasano iti panagsagana nga agpaay kadagiti umay a suot.

_*Adalen ti adal ita a lawas tapno maisagana agpaay iti Sabado, Setiembre 7._