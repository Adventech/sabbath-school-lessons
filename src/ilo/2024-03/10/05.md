---
title:  Ti Dakkel a Rigat
date:   04/09/2024
---

`Basaen ti Marcos 13:19. Ania ti tudtudoen daytoy a bersikulo?`

Ti Marcos 13:14 a maipapan iti kinarimon ti pannakadadael ket isu ti puon nga isu a pagpusiposan ti kapitulo (kitaen ti adal ti Martes). Ti Marcos 13:19 ket tanda met ti maysa a pagbaliwan ti punto. Tudtudoenna ti dakkel a rigat nga awan ti kapadana manipud pay idi pannakaparsua ti lubong. Daytoy ket ipakpakitana ti dakdakkel wenno nalawlawa pay a pannakaidadanes ngem iti napasamak idi pannakarba ti Jerusalem. Ti Marcos 13:19 ket umalis met iti masakbayan a panawen, nga itudona dagiti paspasamak nga ad-adayo manipud iti panawen ni Jesus.

Kas iti panangyallangogan ti Marcos 13:14 iti padto ti Daniel 9, ditoy Marcos 13:19–23 ti dakkel a pannakaidadanes a nailadawan ket iyallangoganna dagiti padto ti Daniel 7 ken 8, nga idiay a ti pannakabalin ti bassit-sara ket idadanesna dagiti tattao ti Dios “iti maysa a pannawen ken dagiti pannawen ken guddua ti maysa a pannawen” (Dan. 7:25). Daytoy a naimpadtoan a panawen ti 1,260 nga aldaw ket kabatog ti 1,260 a litiral a tawtawen (Num. 14:34; Ezeq. 4:6). Daytoy a panawen ket dimmanon manipud a.d. 538 agingga iti a.d. 1798. Idi a.d. 1798, ni Napoleon imbaunna ti heneralna tapno alaenna ti papa a kayaw. Iti daytoy a panawen ti 1,260 a tawtawen, ti pannakabalin ti bassit a sara indadanes ken pinapatayna dagidiay a saan nga immanamong iti sistemana a panangituray iti iglesia.

`Basaen ti Marcos 13:20–23. Ania a namnama ti ipaay ti Dios kadagiti tattaona iti panawen ti pannakaidadanes, ken ania a patigmaan ti itedna kadakuada kabayatan iti panagserrana?`

Ti Marcos 13:20 ket saritaenna ti pannakaidadanes a mapaababa agpaay kadagiti tattao ti Dios. Iti pakasaritaan, dagiti apuy ti pannakaidadanes ket bimmassit kalpasan ti itataud ti Repormasyon ti Protestante, a nangpaababa iti panawen ti rigat. Kabayatan a bimmassit ti pannakabalin ti bassit a sara, ad-adu a tattao ti nakikadua kadagiti reporma. Ngem ti pannakabalin ti bassit a sara ket ngumato manen iti turay, kas ipakita ti padto ti Apocalipsis 13.

Iti Marcos 13:21–23, iballaag ni Jesus ti sabali manen a mangam-ames, dagita ket dagiti sinan mammadto ken sinan cristo, nga isu a tumakder sakbay nga Isu ket agsubli. Ni Jesus balakadanna dagiti pasurotna nga agaluadda kadakuada.

`Iti tiempo a namakdaar ni Jesus maipapan kadagiti sinan a Cristo, ti tignayna ket karugrugina payla’ unay, ngem nupay kasta, nabalinanna nga inaramid ti kasta a nakaskasdaaw a padto, nga isu a natungpal (uray pay ita adda dagiti tattao a mangkuna nga isuda ni Jesus). Kasano koma a daytoy a padto ket padakkelenna ti panagtalektayo iti Sao ti Dios?`