---
title:  Komentaryo Dagiti Mannursuro
date:   06/09/2024
---

### Paset I: Pakabuklan

Kangrunaan a Teksto: Marcos 13:2

Sentro ti Adal: Marcos 13.

**Panangyammo**: Ti Marcos 13 ket launenna ti panangkita ni Jesus kadagiti paspasamak iti maudi-nga-aldaw. Ti panangilawlawagna ket nairugi babaen ti saludsod nga indatag dagiti adalanna kas sungbat iti sasaona maipapan iti pannakadadael ti templo ti Jerusalem, maysa a pasamak nga innaigda iti panungpalan ti lubong: “ ‘Ibagam coma cadacami, caanonto ti pannacaaramid dagitoy a banag? ket anianto ti pagilasinan inton amin dagitoy a banag mangrugidan a matungpal?’ ” (Marcos 13:4).

**Dagiti Tema ti Liksion**: Ti kangrunaan a topiko iti adal ita a lawas ket ti topiko ti paspasamak iti maudi nga al-aldaw iti Marcos 13. Intayo sapulen ti pannakailawlawag ken pannakausig dagiti sumaganad:

1. Ania iti eschatology (paspasamak iti maudi nga al-aldaw), wenno maysa nga ababa a pannakailawlawag dayta.

2. Ti eschatology idiay Marcos 13, wenno ti pannakaamiris iti uneg a lawagna ken ti panangkita ni Ellen G. White iti daytoy a topiko.

### Paset II: Komentaryo

**Ania ti Eschatology**

Ti Eerdmans Dictionary of the Bible ibagana a ti “eschatology (manipud iti Griego nga éschatos, ‘maudi’) ket maipapan kadagiti manamnama iti maysa a panawen ti panungpalan, mabalin nga iti panagserra ti pakasaritaan, ti mismo a lubong, wenno ti agdama a panawen.”—John T. Carroll, “Eschatology,” Eerdmans Dictionary of the Bible (Grand Rapids, MI: William B. Eerdmans, 2000), p. 420.

Maysa a kangrunaan nga elemento ti eschatology iti Biblia ket ipakitana ti masakbayan a pannakatungpal. Masinnunuo unay, adda maysa a naimpadtoan a sasao ken ti pannakatungpalna iti ud-udina. Napateg a paliiwen a ti sasao ti Biblia a “panawen ti panungpalan” wenno ti “pannakatungpal ti panawen” ket naisilpuda saan laeng nga iti Parousia, wenno maikadua a yaay ni Jesus ken ti panungpalan ti lubong. Ti eschatology ket iramanna pay ti pannakatungpal ti maysa a waragawag maipapan “ti pagpatinggaan” ti maysa a panawen wenno pangruggian ti maysa a baro. Kasta iti kasasaad idiay Marcos 1:15, nga iti dayta ni Jesus a mismo ipakdaarna a “naturposen ti aldaw.” Awan duadua a ti natungpal a tudtudoenna ditoy ket nainaig iti padto ti 70–a lawlawas. Sabali pay nga ehemplo ti agsasaganad a natungpal ket ti kasasaad ti kinarimon ti pannacadadael, idiay Daniel 9, a tudtudoenna ti pannakadadael ti Jerusalem, nga isu nga adalentayo ditoy. Ti eschatology ti Marcos 13 ket iramanna ti maysa a pannakaadal dagitoy naimpadtoan a padpadto—ti 70 a lawlawas ken ti kinarimon ti pannacadadael—ken dagiti masakbayan a pannakatungpalda.

**Eschatology Idiay Marcos 13**

Sakbay nga amirisentayo dagiti napili nga el-elemento iti eschatology ti Marcos 13, mabalin a makatulong a kitaen a ti eschatology ket kasla met laeng iti maysa a mapaspasungadan a pakasaritaan. Dayta ket maysa a kari ti pakasaritaan sakbay a mapasamak.

Intayo ruggian babaen ti panangkita iti maysa a kangrunaan a saludsod: Apay nga addaantayo iti kategoria nga eschatology iti litiratura ti Bibla? Mabalin nga agsipud ta ti eschatology a naibatay iti Biblia ket pontiriana nga ipakita a ti Apo iti mangtengtengngel iti pakasaritaan, a dagiti isuamin a bambanag ket agayus a mayannatop kadagiti panggepna. Nupay kasta, ti eschatology ket addaan iti maysa a nainayon a panggep: tapno pagtalinaedenna dagiti tattao ti Dios a makaammo kadagiti pannakatungpal dagiti padto ti Dios, agraman dagiti nainaig iti Parousia. Gapu ta napakammoanda, maapektaranda a sisasayaat babaen iti panangpadpadaanda iti pasamak. Isu a mabalintayo nga ibaga a ti eschatology ket ti evangelio, wenno “ti naimbag a damag,” maipapan iti masakbayan.

No ammok ita nga aldaw a maysa a naimbag a gayyem ti umay mangsarungkar kaniak inton sumaruno a bulan, gundawayak dayta nga impormasyon a mangipaay kadagiti kasapulan, tapno isaganak ti mismo a bagbagik ken ti balayko a mangawat iti daytoy a sangaili iti kaimbagan a mabalin a pamay-an. Masapul nga agsaganatayo koma iti kasta met laeng a wagas nga agpaay iti yaay ti Apo.

Mapaliiwtayo pay a ti kapanunotan ti kinaalibtak ket naipaganetget idiay eschatology ti Marcos. Dagiti sumaganad a bersikulo ket iparangarangda daytoy a tema: Marcos 13:9, 23, 28, 33, 35, ken 37. Iti pangababaan, mabalintayo a kunaen a ti eschatology ket naited nga agpaay iti napraktikalan a panggep a tumulong kadatayo nga agtalinaed a naalibtak!

Ti umuna a pannakasarita iti eschatology idiay Marcos ket maipapan iti damag ti pannakadadael ti Jerusalem ken ti templo. Iti kasta, daytoy a masakbayan a pasamak ket tanda iti pannakatungpal ti kinarimon ti pannacadadael a naiwaragawag idiay Daniel 9. Isu a ti eschatology ni Jesus ket nairamut iti padto ti Biblia. Iti Marcos, ni Jesus ket saan a nasken a mangiwaragawag iti maysa a baro a pasamak; no di ket, Isu ket tudtudoenna iti pannakatungpal ti maysa a naikeddeng a panawen. Awan iti apagisu a petsa iti panangilawlawag ni Jesus no ania iti mapasamak, ngem ipaayna dagiti pagilasinan. Gapuna, ti kinarimon ti pannacadadael—a naibaga idiay Marcos 13:14—ket natungpal idiay pannakadadael ti Jerusalem ken iti templona (Marcos 13:2). Ni Flavius Josephus, ti historyador ti Judio, ken ni Ellen G. White ket agpada nga iladawanda ti daksanggasat a maudi nga al-aldaw ti templo ken ti ciudad.

“Isu a naginana ni Tito iti torre ti Antonia, ket inkeddengna a rauten ti templo iti sumaganad nga aldaw, iti nasapa a bigat, a kaduana ti amin a buyotna, ken nagpakarso iti likmut ti nasantoan a balay. Ngem no maipapan iti dayta a balay, sigurado a nabayagen nga inkeddeng ti Dios dayta a madadael iti apuy; ket ita dimteng dayta makapatay nga aldaw, segun iti panagrikos dagiti panawen; maikasangapulo nga aldaw ti bulan a Lous [Ab] a sigud a pinuoran ti ari ti Babilonia; nupay dagitoy a gil-ayab ket innalada ti panagrubrobda manipud kadagiti Judio a mismo, ken pinarnuayda dayta; ta idi agin-inana ni Tito, nakaidda a natalna dagiti rebelde iti bassit a tiempo, ket kalpasanna rinautda manen dagiti Romano, idi a dagidiay mangbanbantay iti nasantoan a balay ket nakirangetda kadagidiay mangdepdep iti apuy a sumsumged iti makin-uneg [a paraangan ti] templo; ngem dagitoy a Romano pinaglibasda dagiti Judio, ket nagturongda agingga iti mismo a nasantoan a balay.

“. . . Ita iti aglawlaw ti altar adda dagiti bangkay a nabunton iti maysa ken maysa, kadagiti agdan nga agpangato iti dayta agay-ayus ti adu a darada, a sadiay met a nagtinnag dagiti bangkay a napapatay iti ngato [iti altar].”—Josephus, The New Complete Works of Josephus, book 6, trans. William Whiston (Grand Rapids, MI: Kregel Publications, 1999), p. 896.

“Kalpasan ti pannakadadael ti templo, ti dagup ti ciudad dagus a natnag iti im-ima dagiti Romano. Ti ciudad ken ti templo agpada a dimmapu agingga iti puonda, ket ti daga a nagtakderan idi kua ti nasantoan a balay naarado “a cas maysa a talon.” Jeremias 26:18. Iti pannakaalikubkub ken panagpapatay a simmaruno, nasurok a sangariwriw kadagiti tattao ti napukaw; dagiti nakalasat naipanawda a balud, nailakoda a kas ad-adipen, naulodda a naipan idiay Roma tapno adda pagragragsakan dagiti nangabak, naipalladawda kadagiti narungsot nga animal kadagiti ampiteatro, wenno nawarawarada a kas agtawtawataw nga awan taengda iti amin a daga.”—Ellen G. White, _The Great Controversy_, p. 35.

Ti ay-ayaten a ciudad ket itan narba. Nupay kasta, napateg a laglagipen a tapno matulongan dagiti tattao a pumanaw iti ciudad ket iti kasta ket mapagtalinaed dagiti biagda, dagiti matudtudo a paspasamak ket inwaragawagda ti yaasideg ti umay a pannakadadael. Kadagitoy a pagilasinan ket nairaman dagiti saan a pudno a sursuro. Ni Jesus imballaagna, “ ‘Adu dagiti umayto iti naganco a cuncunada: Siac ni Cristo; ket adu dagiti ulbudendanto’ ” (Marcos 13:6); addanto ti riribok iti sociedad ken iti napolitikaan, gubgubat ken bisbisin (Marcos 13:7, 8); ken pannakaidadanes (Marcos 13:9, 11–13). Sakbay ti pannakatungpal ti “dakkel nga aldaw,” ni Jesus ipaganetgetna a “ ‘ti evangelio maicascasaba nga umuna cadagiti amin a nacion’ ” (Marcos 13:10). Awan duadua a dagidiay a nangikaso kadagiti pagilasinan ket naisalakan ti biagda manipud ti umay a pannakadadael. Ni Ellen G. White kinunana nga “awan maysa a Cristiano a napukaw idi pannakadadael ti Jerusalem. Inted ni Cristo kadagidi adalanna ti pablaak, ket dagiti amin a namati kadagiti saona siniputanda ti naikari a pagilasinan.”—_The Great Controversy_, p. 30.

**Ti Pannakatungpal ti Padto Ginasgasut a Tawtawen Kalpasan ti Panawen ti Mammadto a Daniel**

“Dagiti Judio ket tinukiadda dagiti awis ti Anak ti Dios, ket itan ti pakpakaasi ken awis ket nagbalinda laeng nga ad-adda a nangikeddeng iti panagtukiad agingga iti kamaudianan. Ubbaw dagiti panagbannog ni Tito a mangikanawa iti templo; Maysa a dakdakkel ngem isuna iti nangipakdaar nga awan ti maysa a bato iti mabati iti rabaw iti sabali.”—Ellen G. White, _The Great Controversy_, p. 33.

Nupay ti eschatology ti Marcos 13 maipapan iti kinarimon ti pannacadadael ket addaan iti sangkabassit a pannakatungpalna idiay pannakadadael ti Jerusalem babaen kadagiti pwersa ni Tito idi tawen a.d. 70, ni Marcos iladawanna idiay kapitulo 13 ti maysa a mainayon a pannakatungpal nga addaan iti dakkel a kinapateg. Kas maysa a kapanunotan, intayo rugian ti panagiinnadaltayo babaen ti panangpaliiw a dadduma a pakaammo a naibatay iti eschatology ket masapul a maadal a nabuyogan iti dakdakkel a panangkita iti isip. Dayta ket, masapul koma a kitaentayo dagiti wagas a dagiti lente a naibatay iti eschatology ket mabalin a tumulong iti naan-anay a pannakaawattayo iti naipadto a pasamak. Iti daytoy umiso a tema, ti padto ti kinarimon ti pannacadadael ket labsanna pay ti saklaw ti pannakadadael ti Jerusalem kabayatan nga, iti isu met la panawen, ipakpakaammona ti pannakadadael ti planetatayo iti mismo a panungpalan ti panawen. Ni Ellen G. White iladawanna daytoy masakbayan a pasamak a kas maikadua a pannakatungpal iti padto: “Ti padto ti Mangisalakan maipapan iti pannakasarungkar ti Jerusalem kadagiti pannakaukom ket _addanto sabali a pannakatungpalna_, a no idilig iti daydi nakaal-alingagek a pannakalangalang isu lat’ maysa a bassit nga anniniwan. Iti nagbanagan daydi napili a ciudad, mabalintay’ a mabuya ti pagtungpalan ti lubong a mangiwadag iti kaasi ti Dios ken mangilupeklupek iti lintegna. Nasipnget dagiti nailanad a kinaay-ay-ay ti tao a nasaksian ti daga kabayatan ti nabayag a panawenna a nagdakdakes.”—_The Great Controversy_, p. 36 (_paganetget nainayon_). Ni Ellen White inayonna pay, “Ni Cristo nakitana iti Jerusalem ti mangisimbolo iti lubong a timmangken iti di panamati ken iti iyaalsa, ken agparpardas a mangsagaba iti mangibales a panangukom ti Dios.”—_The Great Controversy_, p. 22.

Makasaraktayo iti makapaneknek a teksto a mangsuporta iti padto ti kinarimon ti pannacadadael, iti kasta mapasingkedan ti maysa a maikadua a pannakatungpal, a kas iti imbaga ni Jesus idiay Marcos 13:24: “Ngem cadagidiay nga aldaw, inton _calpasan daydiay a rigat_” (_paganetget nainayon_). Dagiti annak ti Dios ket maispaldanto iti daytoy a panawen, kas iti pannakaispal dagiti pasurotna manipud iti pannakadadael ti Jerusalem. Iti panangadaw iti pluma ti paltiing, “Iti panangballaagna kadagiti disipolosna iti pannakadadael ti Jerusalem, inikkanna ida kadagiti pagilasinan ti umas-asideg a pannakadadael, tapno mabalinanda iti tumalaw; kasta met a pinablaakanna ti lubong iti aldaw ti kamaudianan a pannakadadael ket inikkanna ida kadagiti pagilasinan iti iyaasidegna, tapno amin a mayat ket makapanaw manipud iti pungtot nga umay.”—_The Great Controversy_, p. 37.

Ti Marcos 13 ket agpatingga iti maysa a mensahe ti patigmaan a saan nga awanan iti pammabileg: “ ‘Ket ti cunac cadacayo, cunac cadagiti isu-amin: Agsalucagcayo!” ’ ” (Marcos 13:37).

### Paset III: Panangipakat iti Biag

Damagem dagiti estudyantem nga utobenda daytoy a saludsod: Kasano a sipapanakem ti komonidadyo iti kinapudno a dagiti paspasamak iti Marcos 13 maipapan ti pannakadadael daytoy a lubong ket ngannganidan matungpal?

Iti lawag daytoy a diskusyon, kitaen ti impakdaar ni Ellen G. White iti nasurok a sangagasut a tawtawen ti napalabas: “Ti lubong ket saan a nakasagana a mangikaso iti damag iti daytoy a tiempo a kas iti saan a panangawat dagidi Judio kadagiti pablaak ti Mangisalakan maipapan iti Jerusalem. Umay no umayto, ti aldaw ti Dios ket umayto a di am-ammo dagiti nadangkes. Iti tiempo a ti biag ket agtultuloy kadagiti di agbalbaliw a panagrikosna; inton dagiti tattao ket nairareb iti ragragsak, iti negosyo, iti trafik, iti panagaramid-iti-kuarta; inton dagiti narelihiosoan a pangpangulo ket padakkelenda ti panagrang-ay ti lubong ken pannakalawlawag, ket dagiti tattao ket maduwayyada iti maysa a saan a pudno a talged—kalpasanna, kas iti panagtakaw ti mannanakaw iti tengnga ti rabii kadagiti saan a mabantayan a pagnaedan, kasta met ti kellaat a pannakadadael dumteng iti saan a naannad ken nadangkes, “ket didanto makalisi.’ ”—_The Great Controversy_, p. 38.

` `