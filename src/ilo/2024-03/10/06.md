---
title:  Ti Yaay ti Anak ti Tao
date:   05/09/2024
---

`Basaen ti Marcos 13:24–32. Ania ti dakkel a pasamak a nailadawan ditoy?`

Dayta ket awan sabali no di ti panagsubli ni Jesu-Cristo iti dayag, a sinakbayan dagiti pagilasinan ti init, bulan, ken bitbituen. Ti Baro a Testamento ket napno kadagiti padto a mangitudo iti daytoy nakaskasdaaw a pasamak. Ni apostol Pablo ket iladawanna dayta a naibinsabinsa iti 1 Tesalonica 4:13–18, nga idiay saritaenna dagidiay a naturog ken Cristo a napagungar iti biag ken maitayabda a maikuyog kadagiti sibibiag a sasanto a sumabat ken Cristo iti tangatang. Iti 1 Corinto 15 ti apostol saritaenna a naibinsabinsa ti maipapan iti kinapaypayso ti panagungar dagiti natay, nga isu a mapasamak idiay panagsubli ni Cristo.

Ni Pedro iladawanna met dayta naindaklan nga aldaw idiay 2 Pedro 3:3–13, nga ilawlawagna a ti Apo ket saan a namayamay maipapan iti karina no di kayatna nga amin a tattao ket agturongda koma iti panagbabawi. Ken ti Apocalipsis ket addaan iti nalawag unay a panangiladawan iti panagsubli ni Cristo (kitaen ti Apocalipsis 1:7; Apocalipsis 6:12–17; Apocalipsis 14:14–20; ken Apocalipsis 19:11–21). Ti di agbalbaliw a sursuro ti Baro a Testamento ket ti panagsubli ni Cristo ket personal, litiral, makita, ken mangngeg. Tunggal maysa ket makakita Kenkuana inton umay.

Nupay kasta, ania iti kayat a saoen ni Jesus iti “daytoy a caputotan” ken “dayta nga aldaw” wenno “dayta nga horas”? Dagitoy a sasao ket riniribokna dagiti adu a tattao agsipud ta nalawag a ti kaputotan a sinarita ni Jesus ket nabayagdan a natay.

Sumagmamano a solosyon iti daytoy a teksto ti naisingasing. Dadduma ket irikiarda a ti sao a “kaputotan” ket mabalin a tutudoenna iti maysa a puli ti tattao, iti daytoy a kasasaad dagiti Judio. Kayatna a saoen a ti puli ti Judio ket saan a mapukaw sakbay nga agsubli ni Cristo. Ti sabali pay a solosyon ket ti maipapan iti kaputotan dagiti tattao a makakita kadagiti amin a pagilasinan a matungpal kas kadagidiay saan a matay sakbay nga agsubli ni Cristo.

Ngem iti maysa a nalaklaka a solosyon ket iti panangpaliiw iti Marcos 13:30 a ni Jesus ket aramatenna ti balikas a “daytoy” a kas iti “daytoy a kaputotan,” ken iti Marcos 13:32 ti balikas a “dayta” a kas idiay “dayta nga aldaw ken horas.” Idiay Marcos 13, ti balikas a “daytoy” (houtos, hautē, touto) ket agparang nga ad-adu kadagiti bersikulo 1–13, a mangiturong iti pannakadadael ti Jerusalem. Ti balikas a mangipakpakita iti naud-udi a paset ti kapitulo.

Gapuna, ti “daytoy a kaputotan” ket ad-adda a tudtudoenna ti kaputotan ti immuna-a-siglo, nga isu a nakakita iti pannakadadael ti Jerusalem, kas iladawan ti Marcos 13:30. Nupay kasta, ti Marcos 13:32 tudtudoenna iti maikadua a yaay ni Cristo, nga isu a masakbayan pay laeng ken ad-adayo manipud ti immuna a siglo. Gapu iti dayta, ti Marcos 13:32 ket aramatenna ti balikas a “dayta” a mangsarita kadagiti paspasamak nga ad-adayo manipud iti immuna a siglo.