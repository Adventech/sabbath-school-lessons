---
title:  Adalen Pay
date:   06/09/2024
---

Basaen ti surat ni Ellen G. White, “On the Mount of Olives,” iti _The Desire of Ages_, pp. 627–636.

Adu a banbanag dagiti mapaspasamak iti lubong a makariribok unay. Dagiti tattao ket pudno unay a mabutbuteng maipapan iti adda a maibukbuksilan. Kasano a datayo a, kas Adventista Del Septimo Dia, nga addaan iti “bentahe a pannakaawat” kadagiti paspasamak, ket aramatentayo dagitoy a banbanag a mangitudo kadagiti tattao iti namnama nga adda kadatayo ken Jesus, ken ti kari ti Yaayna?

“Agsipud ta saantayo nga ammo ti apagisu nga oras ti Yaayna, nabilintayo nga agpuyat. ‘Nagasat dagidiay adipen nga inton umay ti apoda, masaracannanto ida nga agpuypuyat.’ Lucas 12:37. Dagidiay nga agpuyat nga agpaay iti yaay ti Apo ket saan nga agur-uray iti awan serserbina a pananginanama. Ti panangnamnama iti yaay ni Cristo ket aramidenna dagiti tattao nga agbuteng iti Apo, ken agbuteng kadagiti panangokomna iti salungasing. Isu ti mangriing kadakuada iti dakkel a basol iti panangtukiad iti ipapaayna nga asi. Dagidiay nga agpuypuyat iti Apo ket guguranda ti kararuada babaen ti panagtulnog iti kinapudno. Nabuyogan iti nasiput a panagbantay, inayonda ti nagaed a panagtrabaho. Gapu ta ammoda nga adda ti Apo iti ruangan, ti regtada ket mapapartak a makitinnulong kadagiti nadiosan a masisirib iti panagtrabaho nga agpaay iti pannakaisalakan dagiti karkararua. Dagitoy dagiti matalek ken masirib a babaunen a mangited iti sangakabbalayan ti Apo iti ‘pannacabagida a taraon.’ Lucas 12:42. Ipakpakdaarda ti kinapudno nga itan ti naisangsangayan a pannakaipakatna. Kas kada Enoc, Noe, Abraham, ken Moises tunggal maysa kadakuada impakdaarda ti kinapudno nga agpaay iti panawenna, kasta met itan ited dagiti babaunen ni Cristo ti naisangsangayan a pakdaar a maipaay iti kaputotanda.”—Ellen G. White, _The Desire of Ages_, p. 634.

**Salsaludsod a Pagiinnadalan**:

`Maysa a banag ti mangted agpaay iti trabaho ti Apo. Sabali met a banag ti mangted a sisasakripisio. Ania’t nagdumaanda, ken apay a napateg dayta a nagdumaan?`

`Apay a saan a linapdan ti Dios ti pannakaidadanes dagiti tattaona iti las-ud dagiti siglo ken iti agdama a lubong? Kasano a ti tema ti dakkel a panagbinnusor ket matulongannatayo a makaawat no apay nga adda ti pannakaidadanes?`

`Ania dagiti pagilasinan iti yaay ni Cristo a nangnangruna a nalatak kenka iti agdama a lubong?`

`Panunoten ti maipapan iti kasasaad ti natay ken ti kinapudno a ti natay ket maturog agingga nga agsubli ni Cristo. Ikidem dagiti tattao dagiti matada iti patay, ket ania ti mismo a sumaganad a banag nga ammoda? Kasano a tulongannatayo daytoy a kapanunotan a mangkita no kasano nga, agpaay iti tunggal maysa a tao, ti maikadua nga iyaay ni Cristo ket kanayon nga asideg unay?`