---
title:  Maysa a Di-malipatan a Servicio ti Panagdaydayaw
date:   08/07/2024
---

`Basaen ti Marcos 1:21–28. Ania ti di-malipatan a kapadasan a napasamak idiay sinagoga ti Capernaum, ken ania dagiti naespirituan a kinapudno a maalatayo manipud iti daytoy nga istoria?`

Kaaduan kadagiti Cristiano ket addaan kadagiti sumagmamano a di-malipatan a kankanito iti Nacristianoan a pannagnada—ti pangngeddeng a sumurot ken Jesus; ti aldaw ti pannakabautisarda; maysa a napigsa unay a kasaba nga idiay a nauneg unay a nariknada iti kaadda ti Dios. Dadduma kadagitoy a kankanito ket nalabit a saan laeng a di-malipatan no di pay ket mangbalbaliw-biag.

Nalabit a kasta met kadagiti dadduma a tattao idiay Capernaum iti dayta Sabado a nailadawan idiay Marcos 1. “Ket nagsidsiddaawda iti sursurona; ta insursurona ida, a cas la adda turayna, ket saan a cas la cadagiti escriba” (Marcos 1:22). Kabayatan a mangisursuro ni Jesus, maysa a lalaki a nagunggan-iti-demonyo, nga awan duadua a naapektaran iti pannakabalin ti sursuro ni Jesus, ket impukkawna, “ ‘Ania ti bibiangmi kenca, Jesus Nazareno? Immayca mangpucaw cadacami? Ammoc no siasinoca, sica ti Santo ti Dios’ ” (Marcos 1:24), ket pinaruar ni Jesus ti demonyo.

Panunoten dagiti ipasimudaag dagitoy a sasao manipud iti demonyo.

Umuna, ti demonyo binigbigna ni Jesus kas “ ‘sica ti Santo ti Dios.’ ” Inawatna a ni Jesus ket Isu iti nasantoan nga imbaun ti Dios, a maisupadi iti di-nadalus, saan a nasantoan a buybuyot ni Satanas. Manamnama a dagiti nasantoan a banbanag ken tattao ti adda iti maysa a panagdaydayaw, saan a dagiti di-nasantoan ken di-nadalus a banbanag. Gapuna, iti daytoy nga istoria adda iti maysa a natadem a nagdumaan iti nagbaetan dagiti pwersa ti naimbag ken pwersa ti dakes. Makitatayo ditoy ti kinapaypayso ti dakkel a panagbinnusor. Dagiti tattao ket mabalin a dida pay ammo no siasino ni Jesus, ngem ti demonyo ket sigurado nga ammona ken inawatna dayta iti publiko.

Sumaruno, ti bilin a rummuar manipud iti lalaki ket nakaaawat, ngem apay ti bilin nga, “ ‘Agulimecca’ ”? Mangrugi ditoy a maysa a nakaskasdaaw a tema ti agparang iti Marcos: ni Jesus umawag iti kinaulimek maipapan iti kinasiasinona. Dagiti iskolar naganenda daytoy ti “Palimed ti Misias.”

Nasayaat ti kaipapanan ti awag ni Jesus a panagulimek gapu kadagiti napolitikaan nga ayug a namnamaenda iti Misias iti panawenna. Napeggad ti agbalin a misias. Nupay kasta, nailaok kadagiti awag a panagulimek dagiti di mapagbiddutan a paltiing iti kinasiasino ni Jesus. Ti agbalinto a nalawag iti panaglabas ti panawen ket saan a mailemmeng ti kinasiasino ni Jesus, ket ti kinapudno no siasino ni Jesus ket agbalin a sentro ti mensahe ti evangelio. Dagiti tattao ket saanda laeng a kasapulan nga ammoen no siasino ni Jesus no di ket mangaramidda iti pangngeddeng no kasano ti sungbatda iti yaayna ken no ania ti kaipapanan dayta kadakuada.

`Iti panangsapul nga agsaksi kadagiti sabsabali, kaano ngata a mabalin a nainsiriban a ditay iparang amin a patpatientayo maipapan iti “agdama a kinapudno”?`