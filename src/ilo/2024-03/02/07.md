---
title:  Adalen Pay
date:   12/07/2024
---

Basaen ti surat ni Ellen G. White, “At Capernaum;” ken “Thou Canst Make Me Clean,” pp. 252–266, iti _The Desire of Ages_.

Ania a ladawan ni Jesus ti iparang ti Marcos 1? Ni Jesus ket addaan iti pannakabalin a mangayab kadagiti adalan, ket sumungbatda. Isu ket nasantoan a maisupadi kadagiti narugit nga espiritu nga idadauloan ni Satanas. Maysa a dakkel a gubat ti mapaspasamak iti nagbaetan ti naimbag ken dakes, ket ad-adu ti pannakabalin ni Jesus ngem dagiti demonio. Maasian ni Jesus kadagiti masakit a tattao ken tultulonganna ida, a sagidenna ida idinto a nalabit nga awan ti sabali a mangaramid iti dayta.

“Nagsao ni Jesus iti sinagoga maipapan iti pagarian nga immayna ipasdek, ken ti misyonna a mangwayawaya kadagiti kayaw ni Satanas. Nasinga isuna iti ikkis ti buteng. Maysa nga agmauyong ti nagdardaras nga immasideg manipud kadagiti tattao, nga agpukpukkaw, ‘A cuncunana: Ania ti bibiangmi kenca, Jesus Nazareno? Immayca mangpucaw cadacami? Ammoc no siasinoca, sica ti Santo ti Dios.’

“Amin itan ket pannakaulaw ken pannakariribok. Nayadayo ti imatang dagiti tattao manipud ken Cristo, ket saan a naikaskaso dagiti sasaona. Daytoy ti panggep ni Satanas iti panangiturongna iti biktimana iti sinagoga. Ngem binabalaw ni Jesus ti demonio, a kinunana, ‘Agulimekka, ket rummuarka kenkuana. Ket idi imbelleng ti diablo ti agmauyong iti tengnga, rimmuar kenkuana, ket saanna a dinangran isuna.’ . . . Isu a nangparmek ken Satanas idiay let-ang ti sulisog ket naiyeg manen iti rupanrupa iti kabusorna. Inusar ti demonio ti amin a pannakabalinna tapno mataginayonna ti panangtengngelna iti biktimana. Iti pannakaabak ditoy ket panangted ken Jesus iti balligi. . . . Ngem ti Mangisalakan nagsao a nabuyogan iti pannakabalin, ken winayawayaanna ti kayaw.”—Ellen G. White, _The Desire of Ages_, pp. 255, 256.

Kabayatanna, intultuloy ti Apotayo ti naalibtak a panagministro, nga umakar manipud maysa a lugar agingga iti sabali, nganngani kanayon a makilanglangen iti adu a tattao. Kasano a tinaginayonna ti natalna ken natalingenngen a wagas ti panagministro ken panangdanon kadagiti tattao? Awan duadua a babaen ti inaldaw a kapadasanna iti kararag.

Panunotem no ania ti mabalin a maaramidmo nga eskediul agpaay iti oras ti panagkararag ken panagadal iti Sursurat. Sapulem no ania ti agkurri kenka, ket alaem dayta a panawen a mangpasayaat iti maysa a natalna nga espiritu, nga ibagnos ti Espiritu ken ti Sao ti Dios.

**Salsaludsod a Pagiinnadalan**:

`Saritaen idiay klase ti maipapan iti saludsod ti kararag ken no apay a napateg unay daytoy iti biag ti Cristiano. Ania dagiti sumagmamano a saludsod dagiti tattao maipapan iti panggep ken kinabertud ti kararag?`

`Idiay klase, saritaen dagiti kasasaad a nalabit ngata a kasayaatan, iti sumagmamano a tiempo, iti saan a panagsao iti adu unay maipapan iti pammatitayo. Kaano nalabit a dayta ti nainsiriban nga aramiden ngem kaskasdi, kasanotayo a maaramid dayta a di maikompromiso ti panagsaksitayo?`

`Siasino dagiti “agkukutel” iti kulturayo ita nga aldaw? Kasano a madanon ken “sagiden” ti iglesiayo dagitoy a tattao tapno maiyeg ti evangelio kadakuada?`