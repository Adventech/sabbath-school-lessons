---
title:  Komentaryo Dagiti Mannursuro
date:   12/07/2024
---

### Paset I: Pakabuklan

Kangrunaan a Teksto: Marcos 1:16–45; Marcos 5:19

Sentro ti Adal: Marcos 1.

**Panangyammo**: Iti Evangelio ni Marcos, ni Jesus inrugina iti naindagaan a panagministrona a nakitinnulong iti Ama. Nalawag nga ipakita ni Marcos manipud iti mismo a panangrugi ti istoriana a ni Jesus ket Isu ti “Anak ti Dios” ken itakderanna a kas “ti Maysa a Santo a Dios.” Kas Anak ti Dios, ni Jesus ikasabana ti “evangelio ti Dios.” Naikkan kadagitoy nailangitan a pakailasinan, ni Jesus rinugianna ti naalibtak unay a panagministro ditoy daga, kas naipakita iti umuna a kapitulo ti Marcos.

**Dagiti Tema ti Liksion**: Ti adal ita a lawas ket ipakitana dagiti matudtudo a parupa ti panagministro ni Jesus, kas naipakita idiay Marcos 1, a dagitoy ket:

1. Ti panagministro ni Jesus a pannakitinnulong iti Ama
2. Ti misyon ni Jesus manipud Capernaum agingga iti amin a rehiyon ti Galilea
3. Ti biag a panagkarkarag ni Jesus
4. Ti turayna
5. Ti pannakisinnarakna kadagiti sairo

### Paset II: Komentaryo

**Ti Panagministro ni Jesus a Pannakitinnulong iti Ama**

Ti biag ken panagministro ni Jesu-Cristo ket launenna ti maysa a nalawa a pannakaipaduyakyak ti evangelio. Ni Jesus ket Isu ti sibibiag a pagalagadan ti naimbag a damag nga agpaay iti amin a sangkataoan. Ni Jesus ket addaan iti nalawag a kapanunotan maipapan ti misyonna ditoy rabaw ti daga; dayta iti panangdanon kadagiti tattao kadagiti amin a rehiyon iti evangelio ti Dios. “ ‘Mapantayo cadagiti purpuroc ken ilili a caparanget tapno mangasabaac met sadiay; ta maipoon itoy immayac’ ” (Marcos 1:38). Iti kasta, ni Jesus nagtrabaho iti maysa nga inaldaw a naalibtak a panagministro, segun ken Marcos.

Makapangayangay a paliiwen a ni Marcos ket inulit-ulitna nga inladawan saan laeng a dagiti ar-aramid ni Jesus no di pay ket ti naalibtak a paset ti Dios iti panagministro ti Anakna. Ti Ama ken ti Anak ket nagtrabaho iti nasinged a panagtimpuyog (Juan 5:19). Kasta iti kasasaad idiay Marcos 5:19: “Ngem ni Jesus dina inanamungan, no di ket kinunana kencuana: Inca idiay balaymo, cadagiti cacabagiam, ket ibagam cadacuada a nagdadackel a banag ti inaramid ti Apo ken ti pinangngaasina kenca’ ” (nainayon ti paganetget). “Ni Marcos ipakitana ti Dios a kas ahente kadagiti pitopulo ket lima nga okasyon. Ti nalawag nga ahensya ti Dios ket agparang iti pannakikadua kadagiti tallopulo ket lima a panagparang dagiti verbo.”—Paul L. Danove, The Rhetoric of Characterization of God, Jesus, and Jesus’ Disciples in the Gospel of Marcos (New York/London: T & T Clark, 2005), p. 30. Ni Marcos inaramatna ti sao a “Dios” wenno “Apo” (kurios) a mangitudo iti Ama, wenno mangipakita iti maysa a pakakitaan iti sursurat no ti Ama ket mainaig a kas ahente iti maysa a naited nga aramid. Dagiti pagwadan kadagitoy a pannakaaramat ket mabalin a masarakan iti Marcos 5:19; Marcos 9:37; Marcos 10:6, 9; Marcos 11:25; ken Marcos 13:19, 20.

**Manipud Capernaum Agingga iti Amin a Rehiyon ti Galilea**

Ni Jesus ket nagnaed idiay Capernaum, segun iti Marcos 2:1 (kitaen pay ti Mat. 4:13). Ditoy nga impasdek ni Jesus ti kuartelna nga agpaay iti kangrunaan a paset ti panagministrona iti publiko. Iti Mateo 9:1, ti Capernaum ket nanaganan a “Bukodna a ciudad.” (Kitaen met ti R. H. Mounce, “Capernaum,” _The International Standard Bible Encyclopedia_ [Grand Rapids, MI: William B. Eerdmans, 1979–1988], p. 609).

Ti aldaw ni Jesus ket nangrugi a nasapa unay iti bigat, kas mabasatayo iti Marcos 1:35: “Ket bimmangon iti parbangon, iti nasipnget pay laeng.” Ni Marcos ket iladawanna ni Jesus nga agalis-alis manipud iti maysa a lugar a mapan iti sabali a lugar iti rehiyon ti Galilea (Marcos 1:14, 39). Sigurado unay, dagiti lugar iti aglawlaw a kabangibang ti Capernaum, agingga iti Baybay ti Galilea (Marcos 1:16) ken dagiti asideg nga il-ili (Marcos 1:38) ket isuda dagiti lugar a masansan a papanan ni Jesus; ngem Isu ket nagtrabaho iti amin a rehiyon ti Galilea (Marcos 1:39), agraman dagiti medio adayo ken awan unay ti tattaona a lugar iti ruar ti ciudad (Marcos 1:45).

Idiay Capernaum, ni Jesus sinarungkaranna ti sinagoga iti daytoy a ciudad (Marcos 1:21) ken adu pay a dadduma a sinagoga a naipasdek iti dayta a rehiyon (Marcos 1:39) tapno mangisuro ken tapno mangasaba. Kasta met no mapan idiay Jerusalem, ni Jesus napan iti inaldaw idiay templo a mangisuro (Marcos 14:49). Inwaragawagna ti evangelio ti Dios (Marcos 1:14). Mainayon pay, inagasanna dagidiay agsagsagaba iti isip ken bagi: “Ti amin nga umili naguurnongda iti ruangan. Ket pinaimbagna dagiti adu, nga agsagsagaba cadagiti nadumaduma a sacsakit, ket pinaruarna dagiti adu a sairo” (Marcos 1:33, 34).

**Ni Jesus, Maysa a Tao ti Kararag**

Ni Jesus ket nailadawan iti Evangelio ni Marcos a kas agar-aramid iti agsasaruno nga ar-aramid. Ipaganetget ni Marcos ti panagministro ni Jesus a kas maysa a panagsasaruno dagiti paspasamak a mapaspasamak a dagus kalpasan ti napalabas a pasamak. Ti sao ti Griego nga euthus—a naipatarus a kas “dagus, giddato, kellaat”—ket masarakan iti 51 a bersikulo iti uppat nga Evangelio ken 41 a daras iti Marcos (Marcos 1:21, 28; Marcos 6:45, 50; ken Marcos 14 :43, ken dagiti dadduma pay a bersikulo; kitaen ti Danker, et al., A Greek-English Lexicon of the New Testament and Other Early Christian Literature, p. 406). Nabatad a ti istoria ni Marcos ket isu ti evangelio nga aggargaraw. Nupay kasta, uray no ti paganetget ni Marcos ket iti maysa a naalibtak unay a Jesus a madagensen iti panagministrona, ni Marcos ket ipaganetgetna pay ti panagministro ni Jesus a kas agrikos iti likmut iti biag ti kararag.

Ti kararag ket maysa a tulbek nga elemento iti nataoan a kapadasan ni Jesus, ken maysa a kangrunaan a maipangpangruna iti panagministrona (Marcos 1:35). Nupay iti inaldaw a biag ni Jesus ket napno kadagiti adu nga ar-aramid, ti pannakisao iti Amana ket saan nga opsional iti aniaman a paspasamak. Idiay pangruggian ti Evangeliona, ni Marcos ket ipaganetgetna ti kapadasan ni Jesus iti kararag. Ni Marcos ket ipaganetgetna pay ti kapadasan ni Jesus iti kararag kabayatan a sinangona dagiti sinasairo nga espiritu iti panagministrona (Marcos 9:29) ken kadagiti maudi nga al-aldaw ti trabahona iti rabaw ti daga (Marcos 14:32–38).

**Ti Turay ni Jesus**

Ti immuna a pakakitaan iti turay ni Jesus ket masarakan iti Marcos 1:22: “Ket nagsidsiddaawda iti sursurona; ta insursurona ida, a cas la adda turayna, ket saan a cas la cadagiti escriba.”

Iti komentaryona iti Marcos, ni M. Eugene Boring ket ibagana nga “iti kinaJudio ken ti immuna a kina Cristiano, ti Dios ket Isu ti namimpinsan a turay; ti isyu ket no kasano a maibabaet ti turay ti Dios. Iti kina Judio, ti nadiosan a turay ket naibabaet babaen ti Torah, nga isu a masapul a maipatarus idi babaen ti dibate ken panagbotos dagiti kualipikado nga iskolar. Ken Marcos, ti turay ti Dios ket naibabaet babaen ti sao ni Jesus, nga isu a mangibalikas dayta.”—Boring, Mark: A Commentary, (Louisville, KY: Westminster John Knox Press, 2006), p. 63. Daytoy a panangkita ket ilawlawagna ti pakaseknan dagiti pangpangulo dagiti Judio idi a nagsaludsudda ken Jesus: “immayda kencuana dagiti panguloen dagiti papadi, ken dagiti escriba ken dagiti lallacay, Ket kinunada kencuana: Ania a kinaturay ti pangaramidmo cadagitoy a banag? wenno siasino ti nangted kenca iti daytoy a kinaturay tapno aramidem dagitoy a banag?’ ” (Marcos 11:27, 28).

Mainayon pay, masapul a laglagipentayo a dagiti escribas ket isuda dagiti nalaing iti surat ti linteg, ngem kasla saanda a pulos a nabalbaliwan babaen ti kababagasna. Gapuna, dida nabalinan a nagbiagan dayta, tapno paglasagen dayta, ken ipaduyakyak kadagiti biagda ti napraktikalan a rukod ti evangelio (Marcos 1:22). Masapul a paliiwentayo ti panagiinnadal iti nagbaetan ni Jesus ken dagiti sumagmamano a Judio idiay Juan 5. Ni Jesus kinunana kadakuada, “Dacayo sukimatenyo dagiti Sursurat, agsipud ta pagarupenyo nga adda cadacuada ti biagyo nga agnanayon; ket dagitoy isuda ti mangpanecnec ti maipapan caniac. . . . Ngem siac amammocayo nga awan cadacayo ti panagayat iti Dios” (Juan 5:39–42). Ni Jesus, ti Apo a Mannursuro ken Dakkel nga Ulidan, ket aggunay manipud iti maysa a saan a husto a yaannugot laeng iti surat ti linteg a mapan iti maysa a napaypayso a sibibiag a panangipaduyakyak iti kinapudno ti Biblia.

Ti Marcos 1:27 tulongannatayo a makaawat a nasaysayaat iti isyu iti likmut ti turay ni Jesus. Ti bersikulo kunana, “Ket nagsiddaawda amin iti casta unay a nagsisinnaludsudda a cuncunada: Ania daytoy? Maysa a baro a sursuro! Situturay nga agbilin uray pay cadagiti espiritu a narugit ket agtulnogda kencuana.’ ” Ti nagsurat ipakitana a dagiti tattao ket ikaduada ti sursuro ni Jesus iti turay, maysa a turay, a makita a naikadua kadagiti ar-aramid. Ni Marcos ikadua ken paneknekanna ti turay ni Jesus kadagiti datdatlag nga inaramidna. Iti sabali a pannao, ti turay ni Jesus ket ipakpakitana ti exousia; dayta ket, ti agpadpada a “pannakaammo ken pannakabalin” (Danker, et al., A Greek-English Lexicon of the New Testament and Other Early Christian Literature, p. 353). Ken Marcos, ti panangiwaragawag ni Jesus iti naimbag a damag ket ilagumna dagiti datdatlag.

**Ni Jesus ken Dagiti Sairo**

Nakakadlaw idiay Marcos ket ti pannakisango ni Jesus kadagiti sairo. Ti Evangelio ilanadda dagiti pwersa ti sairo a mangkarit iti panagministro ni Jesus (Marcos 1:34, 39; Marcos 3:15, 22; Marcos 6:13; Marcos 7:26, 29, 30; Marcos 9:38; Marcos 16:9, 17). Dagitoy a pwersa ket nailadawanda a kas dakes wenno kas narugit nga espiritu (Marcos 1:23, 26 ken agtultuloy; Marcos 3:11, 30; Marcos 5:2, 8, 13; Marcos 6:7; Marcos 7:25; Marcos 9:25). Ni Marcos iladawanna dagiti tattao nga isu a dinangran dagitoy a sairo a kas nagunggan ti sairo (Marcos 1:32; Marcos 5:15; Marcos 5:18). Awan ti sabali nga Evangelio a mangipamaysa iti kasta a kaadu dagiti pakasarakan dagiti pwersa ti dakes.

Tallo a paset ti pannakisinnarak ni Jesus kadagiti pwersa ti dakes dagiti napateg a paliiwen ditoy:

1. Ti dakes ket adda manipud ti pangruggian ti panagministro ni Jesus (Marcos 1:23). Pudno unay, ti immuna a datdatlag ni Jesus, segun ken Marcos, ket iti panangparuar iti maysa a dakes nga espiritu manipud iti maysa a lalaki idiay sinagoga ti Capernaum (Marcos 1:25).

2. Dagiti sairo ket mabigbigda ti saan a binigbig dagiti appo ti Israel iti mainaig ken Jesus ken ti kinasiasinona. Imbaga dagiti sairo a ni Jesus ket “Ti Santo ti Dios” (Marcos 1:24), “Anac ti Dios” (Marcos 3:11), ken “Anac ti Dios a Cangatoan unay” (Marcos 5:7) .

3. Ni Jesus ket kankanayon nga inabakna dagiti sairo. Ni Marcos ipadamagna a dagiti sairo ket iyikkisda, “Immayca mangpucaw cadacami?” (Marcos 1:24). Iti sabali nga okasyon, dagiti sairo ket “nagrucbabda iti sangoananna” (Marcos 3:11). Ni Jesus pinaruarna dagiti sairo manipud kadagiti tao a linugananda, uray pay no kasano ti kaadu ti nagtaeng a narugit nga espiritu iti biag ti naluganan ti sairo (Marcos 5:9; Marcos 16:9).

Utoben daytoy nainsiriban nga adal, a sigud a naisurat iti Español, maipapan iti pannakawayawaya ti tao a nagunggan-iti-sairo idiay sinagoga: “Ni Jesus ket addaan iti pannakabalin agsipud ta Isu ti Anak ti Dios, ti Pinulotan ti Dios, nga addaan iti Espiritu Santo. Ti sao ni Jesus pagbalinenna a nabertud ti turay ti Dios; ti narugit nga espiritu busorenna dayta a turay ken karitenna ni Jesus, kabayatan a rugitanna ti sagrado a lugar ti sinagoga. . . . Dagiti sairo ket mabalinda ti bumusor, ngem dida malapdan ti napardas a panagsaknap ti panagturay ti Dios babaen ti mangwayawaya a pannakabalin ti Sao ni Jesus.”—Ricardo Aguilar, “La liberación de un poseído en una sinagoga (Mc 1,21b–28),” iti Reflexiones Bíblicas Para un Mundo en Crisis, ed. Javier Quezada (Mexico: Mission Nosotros A. C., 2010), pp. 190–193.

Ni Jesus, kas Isu ti Maysa nga immay a mangipasdek iti pagarian ti Dios (Marcos 1:15), ket isu ti kangatoan iti ngatoen dagiti amin a sinasairo nga espiritu. “ ‘Ti panagturayna [ni Jesus] agnanayon a panagturay’ ” (Dan. 7:14). Ti turay iramanna iti panangituray kadagiti naindagaan a pannakabalin ken dagiti dakes a naespirituan a pwersa. Iti Evangelio ni Marcos, naituding ni Satanas a kas maysa a naabak a kabusor.

### Paset III: Panangipakat iti Biag

Ni Ellen G. White apagisu unay nga inladawanna ti naalibtak a panagministro ni Jesu-Cristo. Insuratna, “Daydi biag ti Mangisalakan ditoy rabaw ti daga ket saan a biag a panagnamnam-ay ken panagservi iti agpaay Kenkuana met laeng, no di ket nagtrabaho a sigagaget, sipapasnek, ken di nabannog a maipaay iti pannakaisalakan ti napukaw a tao. Manipud iti kolloong aginggat’ Calvario sinurotna ti dana ti panangtallikud iti bagi, ket saanna a sinapul ti pannakawayana manipud iti nadagsen a trabaho, makautoy a viahe, ken makapaksoy a panagagawa ken panagbannog.”—White, Steps to Christ, p. 78. Kalpasanna innayonna, “Kasta met, dagidiay a makiranud iti parabur ni Cristo sisasaganadanto nga agaramid iti uray ania a sakrificio, tapno dagiti sabsabali nga isu a gapu a nakatayan ni Cristo ket mairanudda met iti nailangitan a sagut. Aramidendanto ti amin a mabalinda a mangpasayaat iti lubong agpaay iti panagtaengda ditoy.”—_Steps to Christ_, p. 78.

Nalabit, kaaduan kadagiti kamkameng iti klasem ket mamati a sireregta a makipaspaset iti maysa a ministerio iti simbaan. Ibagam kadakuada nga usigenda ken pagsasaritaanda dagiti sumaganad a saludsod:

1. Ti amin a biag ni Jesus ket namarkaan iti panangtallikud iti bukod a bagi, manipud kinamaladaga agingga iti kruz. Adda kadi maysa kadatayo a simreken iti maysa a panagministro a nagkiddaw iti kasta unay a sakripicio? Pagiinnadalan.

2. Kasano a pagbiagantayo ti evangelio iti inaldaw a panagbiagtayo?

` `