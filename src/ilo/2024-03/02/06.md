---
title:  Masalimetmetam Kadi ti Maysa a Palimed?
date:   11/07/2024
---

`Basaen ti Marcos 1:40–45. Ania ti isuro daytoy kadatayo maipapan ken Jesus ken no kasano iti pannakinaigna kadagiti mailaklaksid iti sociedad?`

Ti kukutel kas nailadawan iti daytoy a teksto, ken iti amin a Daan a Testamento, ket dina laeng a tudtudoen ti pagaammo ita nga aldaw a kas sakit a Hansen (kukutel). Ti balikas a naibatay iti Biblia ket nasaysayaat a maipatarus a maysa a “pagbutbutngan a sakit ti kudil” ken iramanna met dagiti dadduma nga an-annayen. Ti sakit a Hansen (kukutel) ket mabalin a dimteng iti Nagkauna nga Asideg a Daya (Ancient Near East) idi agarup maikatlo a siglo b.c. (kitaen David P. Wright and Richard N. Jones, “Leprosy,” The Anchor Bible Dictionary, vol. 4 [New York: Doubleday, 1992], pp. 277–282). Gapuna, ti agkukutel a naibaga iti daytoy a teksto ket mabalin a naaddaan iti sakit a Hansen (kukutel), nupay ditay sigurado no ania iti apagisu a sinagrap daytoy a tao, ti laeng ammotayo ket dakes dayta.

Ti agkukutel inkabilna ti pammatina ken Jesus nga Isu iti makadalus kenkuana. Segun iti Levitico 13, ti maysa nga agkukutel ket maibilang a saan a nadalus ket masapul a liklikanna iti maiyasideg kadagiti sabsabali (kitaen ti Lev. 13:45, 46).

Nupay kasta, ni Jesus, ket nasagid a nabuyogan asi iti lalaki ket sinagidna ti lalaki. “Ket ni Jesus idi a simnec ti asina kencuana inunnatna ti imana ket idi nga sinagidna kinunana kencuana: cayatco: madalusanca coma’ ” (Marcos 1:41). Daytoy nga aramid ket nangmulit koma ken Jesus agingga iti rabii, nga isu a masapul koma nga agdigus tapno agbalin a maibilang a nadalus manen (idilig iti Levitico 13–15). Ngem ni Marcos ket nalawag a ti inaramid ni Jesus a panangsagid iti masakit a lalaki ket isu ti nangdalus kenkuana iti kukutelna. Gapuna, ni Jesus ket saan a namulitan babaen iti panangsagidna iti lalaki.

Ni Jesus imbaunna ti lalaki iti maysa a padi agraman iti bilin a mangipaay isuna iti daton nga imbilin ni Moises agpaay iti kasta a kasasaad idiay Levitico 14. Iti intero nga Evangelio ni Marcos, ni Jesus agtakder a kas maysa a manalaknib ken mangsuporta iti insuro ni Moises (kitaen ti Marcos 7:10; Marcos 10:3, 4; Marcos 12:26, 29–31). Daytoy a panangkita ket agtakder a natadem a maisupadi kadagiti narelihiyosoan a pangpangulo, nga isu a kadagiti teksto iti Marcos 7, 10, ken 12 ket daddadaelenda ti sigud a gandat ti sursuro a naited babaen ken Moises. Dagitoy a pannakaibinsabinsa ket ilawlawagna ti bilin ni Jesus tapno pagulimeken ti lalaki, idiay Marcos 1:44. No ibagana ti pannakaagasna babaen ken Jesus ket mabalin a padaksenna ti pangngeddeng ti padi a maibusor ken Jesus.

Ngem ti nadalusan nga agkukutel ket kas la dina naawatan daytoy, ken iti panangsukirna iti bilin ni Jesus, inwarasna ti damag kadagiti adu a tattao, a namagbalin nga imposible ti silulukat nga iseserrek ni Jesus kadagiti il-ili agpaay iti panagministrona.

`Kasano iti panagannadtayo a saantayo a makaaramid kadagiti banbanag a mabalin a makalapped iti pannakaiwaras ti evangelio, uray pay no kasano iti kinaimbag dagiti gandattayo?`