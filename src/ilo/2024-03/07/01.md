---
title:  'Panangisuro Kadagiti Adalan: Paset I'
date:   10/08/2024
---

### Basaen Agpaay iti Adal ita a Lawas
Marcos 8:22–38; Mat. 20:29–34; Juan 12:25; Marcos 9:1–50; Mal. 4:5, 6; Lucas 9:30, 31.

> <p>Paset a Maiyulo</p>
> “Ket inayabanna dagiti adu a tao agraman dagidi adalanna, ket kinunana cadacuada, “No sinoman a tao ti mayat a sumurot caniac paglicudanna coma ti bagina ket alaenna ti cruzna ket surutennac” Marcos 8:34.

Ti umuna a kagudua ti Marcos ket isentrona ti imatang iti kinasiasino ni Jesus. Ti nabileg a pannursuro ken datdatlagna ket mangitudo iti isu met laeng a turong: Isu ti Misias. Iti daytoy napateg a makabalbaliw a punto iti istoria, ni Jesus damagenna kadagiti adalan no ania iti patienda a Kinasiasinona.

Ni Pedro mangted iti nalawag a sungbat iti dayta a saludsod, ket rugian a dagus ni Jesus nga ilawlawag no sadino ti pagturongan dagiti addangna kas Misias, nga ammotayo nga isu ti kruz.

Iti maudi a paset ti Marcos 8 agingga iti pagpatinggaan ti Marcos 10, ipamaysa ni Jesus ti panangisuro kadagiti adalanna maipapan iti panagpagpagnana. Kadagitoy a kapitulo, mangted Isuna kadagiti padto maipapan iti kruz. Sarunoen dagitoy iti naisangsangayan a bilbilin maipapan iti panagbalin nga adalan. Dagitoy a nabileg nga ad-adal ket agtalinaed a mayataday ita nga aldaw.

Daytoy a segkay ti maikadua nga Evangelio ket naisangsangayan babaen ti pannakaagas dagiti dua a nagduma a bulsek a lallaki, maysa iti tengnga ti Marcos 8 ken ti sabali iti pagpatinggaan ti Marcos 10. Dagitoy a datdatlag iti “agsumbangir a murdong” ket nailadawan iti napnoan buya no kasano a ti panagbalin nga adalan ket iramanna ti naespirituan a pannakaawat iti kinasiasino ni Jesus ken no sadino ti papananna. Kabayatan a dagiti sursurona ket kinaritna dagiti sangapulo ket dua nga adalan 2,000 a tawenen ti napalabas, kasta met nga agtultuloyda a mangsango kadagiti adalan ita nga aldaw agraman iti nauneg a gatad ken pagimbagan ti panangsurot ken Jesus.

_*Adalen ti adal ita a lawas tapno maisagana agpaay iti Sabado, Agosto 17._