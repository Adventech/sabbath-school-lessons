---
title:  Ti Bantay ken ti Umariwekwek
date:   13/08/2024
---

`Basaen ti Marcos 9:1–13. Ania ti nakita idi da Pedro, Santiago, ken Juan iti maysa a rabii a kaduada ni Jesus?`

Ti padto ni Jesus iti Marcos 9:1 a dadduma a nakatakder a kaduana ket saanda a makaraman iti ipapatay sakbay a makitada ti pagarian ti Dios nga umay ket matungpal iti las-ud ti sumagmamano nga aldaw, idi intugotna da Pedro, Santiago, ken Juan iti nangato a bantay nga agmaymaysa. Sadiay a nabaliwan ti langana iti sangoananda iti dayag ti nailangitan a pagarian.

Da Elias ken Moises manipud nailangitan a gunglo dimtengda a makisarita ken Jesus. Imbaga ni Lucas a pagsasaritaanda ti ipapanaw ni Jesus (exodos iti Griego) nga isu a dandanin nga aramidenna idiay Jerusalem (Lucas 9:30, 31). Gapuna, daytoy a buya ti dayag ket naisinggalot iti umay nga ipapatay ni Jesus iti krus (idilig iti Marcos 9:9). Dayta ket mangted iti namnama inton makita dagiti adalan Isuna a mailansa iti krus.

Apaman a simmalogda iti bantay, iti simmaganad nga agsapa dinamag dagiti tallo nga adalan ken Jesus ti maipapan ken ni Elias nga umuna nga umay. Nalabit daytoy a kapanunotan ket naisilpo iti namnama nga agparang manen ni Elias kasakbayan ti Misias (idilig iti Mal. 4:5, 6). Simmungbat ni Jesus nga immayen ni Elias, a mangitudtudo ken Juan a Mammautisar. Kas iti panangpapatayda ken Juan, kasta met a matay ni Jesus kadagiti im-imada, ngem agungarto kalpasan ti tallo nga aldaw.

Kalpasan ti dayag ti rabii, iti arisadsad ti bantay ket nakalkaldaang a gusoguso (kitaen iti Marcos 9:14–29). Dagiti siam nga adalan ket nasabatda ti maysa nga ubing a lalaki a nagunggan-iti-sairo nga isu a dida maagasan. Idi dimteng ni Jesus iti buya, tunggal maysa nagtaray a mapan mangkita Kenkuana. Ti istoria ibuksilanna iti pannakabalin ti demonio iti ubing. Kasla nabayag ni Jesus a nagsaludsod maipapan kadagiti detalye iti pannakalugan iti demonio. Mapaneknekan a nalabes unayen dayta agpaay iti ama, nga isu a nagkuna, “ ‘ngem no adda bassit pannacabalinmo: caasiannacami ket tulungannacami’ ” (Marcos 9:22).

Dagus a sinungbatan ni Jesus ti ebkas ti duadua. Mabalin nga isao iti bukod a panangisao ti sungbat ti Apo, “Ania kayatmo a saoen a ‘No adda pannakabalinko’?” (Marcos 9:23). Kellaat, kas iti kimat manipud langit, makita ti ama a saan laeng a ti anakna ti addaan iti parikut—adda met parikutna a di panamati. Ket ti dina panamatina ket mabalin nga agbanag iti saan a pannakaagas ti anakna. Ti desperado nga ama impuruakna ti bagbagina iti asi ni Jesus babaen ti nakallalagip a linia, “ ‘Mamatiac, tulungam ti curang ti pammatic!’ ” (Marcos 9:24). Ni Jesus inagasanna ti ubing.

`Ania dagiti kasasaad, no addaman, a masapul nga iyikkismo, “ ‘Mamatiac, tulungam ti curang ti pammatic’ ”? Ania ti naadalmo manipud kadagidiay a kapkapadasan?`