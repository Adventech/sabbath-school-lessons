---
title:  Komentaryo Dagiti Mannursuro
date:   16/08/2024
---

### Paset I: Pakabuklan

Kangrunaan a Teksto: Marcos 8:31–33, 38; Marcos 9:1, 7

Sentro ti Adal: Marcos 8:27–38; Marcos 9:1–8.

**Panangyammo**: Ti pagarian ti Dios ket maysa a kangrunaan a topiko iti Marcos. Ni Jesus ipakdaarna nga itakderanna ti pagarian ti Dios. Ti Mangisalakan immay tapno isublina dagiti tattaona iti daytoy a pagarian. Gapuna, isuamin a bambanag iti naidagaan a planona ket naiturong iti pannakagun-od iti makasubbot a plano ti Dios. Awan iti siasinoman a makalapped ken Cristo manipud iti misyonna. Iti namimpinsan a pannakaitalaga ti nakem, italagana a naan-anay ti Mismo a Bagbagina iti dayta. Iti pammasingked iti naidagaan a trabaho ni Jesus, ti Ama, idiay pasamak ti Panagbaliw (Transfiguration), ket inwaragawagna, iti maminsan pay, ni Jesus kas Anak ken awisenna dagiti pasurotna a tungpalenda ti Anakna.

**Dagiti Tema ti Liksion**: Ti adal ita a lawas ket saklawenna dagiti sumaganad a dua a topiko:

1. Ti pannakaipangpangruna ti misyon ni Jesus iti lawag ti makasubbot a plano ti Dios.

2. Ti dayag ti pagarian ti Dios, kas naipaganetget idiay Marcos 9:1, ken kas masinnunuo a naipakita idiay pasamak ti Panagbaliw.

### Paset II: Komentaryo

**Ti Ipangpangruna ni Jesus**

Iti Evangeliona, ni Marcos ket mangted iti adu a panangkita kadagiti ar-aramid ni Jesus iti biang dagiti tattao. Kas pangarigan, ni Marcos ket mabalin nga iladawanna ti pannakilangen ni Jesus iti umariwekwek wenno iti maysa a tao nga isu a tamingenna. Dagiti adalan ni Cristo ket kankanayon latta nga addada kadagiti istoria, ngem awan iti pannakaipangpangruna ti pasetda kadagiti adu a pasamak. Nupay kasta, ti Marcos 8:27–33 ket maysa a naadaw iti Biblia (pericope), wenno napili nga istoria, nga isu nga adda idiay iti maysa a nasinged a panaglangen ni Jesus ken dagiti adalanna. Ti buya ket manglukat iti panagtungtong ni Jesus ken dagiti amin nga adalanna. Kalpasanna, iti patinggana, ti tungtongan ket maisentro iti maymaysa a disipolo, ni Pedro.

Ti tungtongan ket mangrugi iti saludsod ni Jesus maipapan iti kinasiasinona. Dadduma nga adalan ket impeksada ti sentimiento nga adda panagduduma iti kapanunotan dagiti tattao maipapan iti kinasiasino ni Jesus ken no ania iti misyonna. Dadduma kadagiti adalan ni Cristo ket ikaduada ni Jesus iti trabaho ni Juan a Mammautisar wenno kadagiti dadduma a mammadto. Ti saludsod ni Jesus kadagiti adalanna ket saanna nga ipakpakita a saan nga ammo ni Jesus iti kinasiasinona. No di ket, kayatna nga ipaganetget ti panggep ti biagna ditoy daga ken tarigagayna a maawatan dagiti adalanna ti Misyonna iti primera mano. Gapu itoy, kalpasan ti sungbat ni Pedro a “ ‘Sica ti Cristo’ ” (Marcos 8:29), ni Jesus irugina nga iparangarang dagiti sumagmamano a masakbayan a paspasamak ti panagpagpagnana. Ni Pedro ilasinna ni Jesus a kas ho Christos, ti Cristo (agraman iti maysa a matudtudo a sao), ti Misias, ti Maysa a Napulotan. (See Danker, et al., A Greek-English Lexicon of the New Testament and Other Early Christian Literature, p. 1091.) Ti kinaMisias ni Jesus ket maitunos iti eskatolohikal (panagsasaruno dagiti maudi a paspasamak) a panangkita iti evangelio: Isu ti Maysa a Napili nga imbaun ti Dios a mangsubbot iti Israel. Kalpasan iti pannakapasingked iti pakabigbigan iti kina Misias ni Jesus, ni Marcos ket inladawanna dagiti detalye ti misyon ni Jesus kas Misias a kunana, “Ket rinugianna nga insursuro ida a masapul a ti Anac ti tao agsagaba cadagiti adu a banag, ket isu ipusay dagiti lallacay, ken dagiti turayen dagiti papadi, ken dagiti escriba, ket matay ken agungar inton malpas ti tal-lo nga aldaw” (Marcos 8:31). Ni Jesus kayatna a naan-anay a maawatan dagiti adalanna ti biagna ditoy rabaw ti daga. Isu ket agsagaba iti panawen ti panagministrona, matay, ken kalpasanna agungar manen.

Ti Marcos 8:32, 33 ket iyammona ti nalimed a saritaan da Pedro ken Jesus. Ni Pedro, segun ken ni Marcos, ket rinugianna a tubngaren ni Jesus. Ngem ni Mateo ket nalalaing ti panangibagana iti panangkita ni Pedro iti panggep ni Jesus: “ ‘Apo, caasiam ta bagim; uray caanoman saan coma a maaramid kenca daytoy’ ” (Mat. 16:22). Ti sungbat ni Jesus ken Pedro ket nakaskasdaaw unay a nakaro, “ ‘Pumanawca ditoy sangoc, Satanas! ta dica agpanunot cadagiti banag a maipapan iti Dios, no di ket maipapan cadagiti tattao laeng ” (Marcos 8:33). Apay a kastoy ti sungbat ni Jesus ken Pedro? Gapu iti simpli a rason a sinagid ni Pedro ti kapapatgan a paset ti biag ken panagministro ni Jesus: ti plano ti Dios iti pannakasubbot. Ni Jesus ket saanna pulos nga ipalubos ti asinoman a mangsinga iti plano ti Dios, uray no ti kasta a panangsinga ket umay a nakawesan kadagiti “nasayaat” a panggep. Pinalubosan ni Jesus dagiti tattao a makisuppiat Kenkuana a sibubusor. Pinalabasna dagiti insulto. Sinagabana iti pannakadangran nga awan iti tanabutob. Ngem maysa a banag a pulos a di impalubos ni Jesus: ti lapped, wenno inggagara a gandat, a mangpasardeng wenno mangikkat iti plano ti Ama nga agpaay iti biagna.

Ti plano ti Ama ti mangguyogoy ken Jesus; dayta ti gapu iti Biagna. Ti plano ti Ama nga agpaay iti Biagna ket ad-adda a napateg ngem iti napisikalan a taraon: “ ‘Ti taraonco isu ti panangaramidco iti pagayatan ti nangibaon caniac, ken panangturpos ti aramidna’ ” (Juan 4:34; idilig iti Marcos 6:31). Ti mangtarawidwid iti biag ni Jesus ket ti plano ti Dios; mailaksid iti dayta, aminen a dadduma a bambanag ket sumigsegunda laengen. Ti biag ni Jesus ket naan-anay a naipasakup iti pagayatan ti Dios. Iti kasta met laeng a wagas, dagiti pasurot ni Jesus ket mabalinda laeng a tuntonen a pudno unay a Kukuana isuda no laeng agbiagda iti maysa a biag a naisentro-iti-Dios a naisentro iti Planona nga agpaay iti pannakasubbotda.

**Dagidiay a Makakitanto iti Maysa a Talgiap iti Dayag ti Pagarian ti Dios**

“ ‘Pudno cunac cadacayo; nga adda dadduma cadagiti adda ditoy a didanto matay, agingga iti makitada ti pagarian ti Dios nga umay agraman pannacabalinna’ ” (Marcos 9:1).

Daytoy a bersikulo ket masapul koma a mabasa iti lawag dagiti maudi a bersikulo ti Marcos 8, nga isu a sarsaritaen ni Jesus maipapan iti gatad ti kinadisipolo. Ni Jesus aramidenna a nalawag a “ ‘_siasinoman_ a mangibain caniac ken cadagiti saoc iti daytoy a _caputotan_ a naabig ken managbasol, toy Anac ti tao ibainnanto met _intono umay iti gloria ni Amana_, agraman dagiti sasanto nga angelna’ ” (Marcos 8:38, _paganetget nainayon_). Iti daytoy nga adaw (pericope), adda dua a panawen wenno tiempo nga isu a tudtudoen ni Jesus: ti panawen ti agdama a kaputotan ken ti panawen ti kaputotan a sibibiag ditoy rabaw ti daga iti tiempo a panagsubli ni Jesus. Ti Panagbaliw ti Langa idiay Marcos 9:2–7 ket maysa a bassit, ngem apagisu, a mangitakder iti kangrunaan a pasamak iti masakbayan a pannakapadayagna. Ni Pedro, nga isu nga adda idiay, ket kas la maawatanna ti pasamak iti kastoy a wagas. Kitaen ti 2 Pedro 1:16: “Ta saanmi a sinursurot dagiti nainsicapan a palpaltuad idi impacaammomi cadacayo ti _pannacabalin ken ti iyaay ni Apotayo a Jesu-Cristo_, no di ket nasacsian dagiti matami ti dayagna” (_paganetget nainayon_). Maipapan kadagidiay nga isu a “didanto matay,” ti _The Seventh-day Adventist Bible Commentary_ ibagana, “Nakapatpateg nga amin a tallo a _Synoptic Gospels_ (Mateo, Marcos, Lucas) ket ilanadda ti istoria ti Panagbaliw ti Langa apaman a nalpas daytoy a padto. . . . Ket mainayon pay nga amin dagiti tallo ket ibagada a ti Panagbaliw ti Langa ket napasamak agarup makalawas kalpasan daytoy a sasao, a mangipakpakita a ti pasamak ket isu ti pannakatungpal ti padto. Ti panagsilpu dagiti dua a segkay ti istoria ket kasla lapdanna ti posibilidad nga adda sabali a tudtudoen ni Jesus ditoy malaksid iti Panagbaliw ti Langa, a maysa idi a bassit a panangipaduyakyak iti pagarian ti dayag.”—_The SDA Bible Commentary_, vol. 5, p. 436.

Mainayon pay, mabalin a kunaen a tudtudoen ni Marcos ti panagsasaruno ti pasamak ti nadayag nga aldaw ti maikadua a yaay ni Jesus, nga isu a “dadduma [daytoy a caputotan a naabig ken managbasol]” (Marcos 9:1) ket awatenda ti maudi a bales ti pannakadusa. Ti patay, iti daytoy a kasasaad, ket tudtudoenna iti maikadua a patay. Gapuna, saan a mairaman dagiti nalinteg iti Marcos 9:1. Nupay kasta, tapno maawatan ti bersikulo iti daytoy a lawag, masapul nga akseptaren a ti sao a “patay” ket mangitudo, iti nainsimboloan a panangkita, iti “maikadua a patay.”

Sabali pay a patarus ti Marcos 9:1 ket aggapu iti maysa a pannakaawat iti sao a “kitaem.” Ti eidon iti Griego ket mabalin a maipatarus iti ad-adu pay a makaanay a wagas a mangipaay iti kaipapanan a “tapno makita, tapno agbalin nga ammo iti maysa a banag, tapno alaen ti naisangsangayan a panangpaliiw iti maysa a banag, tapno mapadasan iti maysa a banag, tapno mangipakita iti panagngayangay iti dayta.”—Danker, et al., _A Greek-English Lexicon of the New Testament and Other Early Christian Literature_, pp. 279, 280. Iti daytoy a panangkita, ti kari ti Marcos 9:1 ket mabalin nga iramanna dagiti dadduma a paspasamak a mainayon iti pannakatungpal ti panagbaliw ti langa. Ken mabalin pay nga iramanna dagiti tattao iti laksid da Pedro, Santiago, ken Juan nga isuda laeng ti maymaysa a bunggoy a nakakita iti panagbaliw ti langa ni Jesus.

Maysa a komento ni R. Alan Cole ket mabalin a makatulong iti daytoy a kasasaad: “Iti kasta ngarud, ti bersikulo [Marcos 9:1] ket mabalin a tudtudoenna ti panagbalbaliw ti langa nga isu a simmaruno a dagus iti kalpasanna, nga isu a kas la nainsiriban; wenno dagiti maud-udi a paspasamak, kaskasdi nga iti uneg met laeng iti kaatiddog ti biag ti tao, kas iti panagballigi ni Cristo idiay kruz, napasingkedan babaen ti panagungar (Col. 2:15); wenno ti yaay ti Espiritu; wenno ti naud-udi a pannakaidanun dagiti bendicion ti pagarian kadagiti Gentil.”—Cole, _Mark: An Introduction and Commentary_, vol. 2 of Tyndale New Testament Commentaries (Downers Grove, IL: InterVarsity Press, 1989), pp. 213, 214.

Sabali pay a napateg a detalye a paliiwen iti Marcos 9:1 ket ti verbo nga erchomai, a naipatarus a kas “umay” iti sasao a “ti pagarian ti Dios nga umay agraman pannakabalinna,” a naaramat iti perfect tense. Daytoy a verbo ket ipakpakitana a ti pagarian ket dimtengen. Daytoy a pannakaawat ket maiyannatop iti mensahe ni Marcos a “ti pagarian ti Dios asidegen” (Marcos 1:15). Maminsan pay, ti kangrunaan a topiko ditoy ket ti pagarian ti Dios. Nagaed a namnama ni Jesus a dagiti dadduma a nakatakder iti likmutna ket makita, wenno maammoanda, ti trabaho ti pagarianna sakbay a dumteng ti aldaw ti ipapatayna.

Awan duadua a ti pasamak ti Panagbaliw ti Langa, ken dagiti dadduma pay a paspasamak a sumaganad, kas iti pannakailansa ni Cristo iti kruz ken iti panagungar, ket isuda dagiti paspasamak a mangsuot ken mangpapigsa iti pammati dagiti adalan. Daytoy a kapanunotan ket kas la maitunos iti panangkita ni Ellen G. White: “Dagiti adalan ket nagtalekda a ni Moises ken ni Elias ket naibaunda a mangsalaknib iti Apoda, ken tapno ipasdekda ti panagturayna a kas ari. Ngem sakbay a dumteng ti balangat ket umay ti kruz. Saan a ti pannakaisibro ni Cristo a kas ari, no di ket ti ipapatayna a maaramid idiay Jerusalem, ket isu iti banag ti pannakisaritada ken Jesus.”—_The Desire of Ages_, p. 422.

Ti Panagbaliw ti Langa ket kayariganna ti “panirpatan” iti nadayag a pasamak iti pagpatinggaan dagiti al-aldaw: ti Maikadua a Yaay. Iti kasta a nadayag a pasamak pinunnona iti panagsiddaaw dagiti adalan. Iti imatangda, nagparang da Moises ken Elias ket nakisaritada ken Jesus (Marcos 9:4). Sigun ken Ellen G. White, agpada nga itakderan da Moises ken Elias dagiti nasubbot. Itakderan ni Elias dagiti saan a makaraman iti patay, ken ni Moises itakderanna dagiti bumangon manipud tapok. “Iti rabaw ti bantay ti masakbayan a pagarian ti dayag ket naiparang iti sangkabassit—ni Cristo nga Ari, ni Moises a pannakabagi dagiti nagungar a sasanto, ken ni Elias kadagidiay naiyallatiw.”—_The Desire of Ages_, p. 422.

Ti Panagbaliw ti Langana ket okoparenna ti maysa a napateg nga akem idiay istoria ti Evangelio ni Marcos. Babaen daytoy a pasamak, ti kina Anak ni Jesu-Cristo ket napatibker. Ti Dios Ama ket iparangarangna ti maysa a talgiap ti kinadayag ti Pagarianna. Kalpasanna maysa nga ulep ti nabukel ket binungonna ti dayag ti Dios. Ti Dios agsao manipud iti ulep, a supiatenna ti dinudursok ken pagpagarup a balakad ni Pedro. Kas iti panangibaga ni Marcos: “Ket naggapu iti ulep ti maysa a timec, a kinunana: Daytoy ti dungdungoec nga Anac: denggenyo!’ ” (Mark 9:7). Daytoy nga istoria ket iladawanna ti kinapateg ti panangbigbigtayo ken Jesus a kas Anak ti Dios. Nupay kasta, ti istoria isurona kadatayo no kasano iti kinapategna nga agtungpaltayo Kenkuana nga ad-adda ngem iti panangbigbig laeng Kenkuana. Iti Biblia, ti panagdengngeg ket kapadpada iti panagtungpal. Iti kasta a panagtungpal, wenno panagdengngeg, ket iramanna ti maysa nga inaldaw nga isusuko ken Jesu-Cristo. Iti kasta, ti panagtulnogtayo ket surotenna koma ti pannakaammotayo Kenkuana.

Kadagiti segkay ti Evangelio ni Marcos a kaad-adaltay laeng, ti nagsurat ipaganetgetna ti pakailasinan ti kina Misias ni Jesus ken mangted kadagiti kangrunaan a pagilasinan ti pannakabalin ken dayag ti pagarianna. Ni Suzanne W. Henderson ipakitana a naimbag daytoy a kapanunotan idi nga insuratna, “Ti maikadua a mangaskasaba ket nalawag unay a pandayenna dayta a pakabigbigan iti uneg ti apuy ti misyon ni Jesus a naibatay iti kina Misias: tapno mangted iti pauna a pakaammo iti mangikeddeng a balligi ti Dios iti ngatoen dagiti pannakabalin ti agdama a dakes a panawen.”—Henderson, Christology and Discipleship in the Gospel of Mark (Cambridge: Cambridge University Press, 2006), p. 4.

### Paset III: Panangipakat iti Biag

Ti pasamak iti Panagbaliw ti Langa ket kasta unay a di mailadawan ti kinakaskasdaawna a dagiti adalan ket nagbutengda iti dayta (Marcos 9:6). Awisem dagiti estudyantem a sumardeng iti maysa a kanito ken panunotenda ti maikadua a yaay ni Jesus. Ania dagiti umuna a mapanunotda? Dawaten iti sumagmamano a mayat a mangibingay kadagiti kapanunotanda iti klase.

Ania ti mapasamak iti nalinteg a natay idiay Maikadua a Yaay? Utoben ti sursuro ni apostol Pablo: “Iti maymaysa a canito, iti apagdaricmat, iti camaudianan a trompeta: ta aguninto ti trompeta, ket dagiti natay agungardanto a di agrupsa, ket mabaliwantayto” (1 Cor. 15:52). Inayonna idiay bersikulo 54: “Iti casta matungpalto ti sao nga adda a naisurat: Ti patay inabac ti balligi.’ ” Kasano a daytoy a panangkita ket mangted kenka iti namnama ken liwliwa?

` `