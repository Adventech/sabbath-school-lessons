---
title:  Asino ti Kadakkelan?
date:   14/08/2024
---

`Basaen ti Marcos 9:30â€“41. Ania ti naiduma maipapan iti maikadua a padto ni Jesus iti ipapatay ken panagungarna (idilig iti Marcos 8:31)? Kasta met, ania ti pagsususikan dagiti adalan, ken ania a bilin ti ited ni Jesus?`

Iti umuna a padto, tudtudoen ni Jesus dagidiay a mangtukiad Kenkuana ken mangpapatay Kenkuana. Iti maikadua a padto, tudtudoen ni Jesus ti kinapudno nga Isu ket maliputan. Ti mangliput ket saan a naibaga iti daytoy a tiempo, ngem ammon ti agbasbasa no siasino dayta gapu iti pannakaibaga ni Judas (kitaen iti Marcos 3:19). Manen, tudtudoen ti Apo ti pannakapapatayna ket kalpasanna agungar kalpasan ti tallo nga aldaw. Ngem dagiti adalan ket kasla saanda pay nga interesado kadagiti detalye daytoy a padto ngem iti immuna. Dagiti di maawat a damag ket saan a makaaawis iti panagiinnadal.

Iti Marcos 8:27, ni Jesus ket adda idi iti amianan ti Baybay ti Galilea iti asideg ti Cesarea Philippi. Iti Marcos 9:30 Isu ket lumabas iti Galilea, ken iti Marcos 9:33 Isu ket sumrek iti Capernaum. Gapuna, saan a narigat a panunoten ti panagpagpagnana manipud amianan agingga iti abagatan. Nupay kasta, Isu ket sumrek iti Capernaum nga agmaymaysa kabayatan a naud-udi dagiti sangapulo ket dua nga adalan. Iti balay, Isu ket nagintuod maipapan iti nagsasaritaanda idiay dalan. Awan ti nagsao, maysa a sigurado a pagilasinan ti pannakariribukda iti saludsod, nganngani kasla ubbing a nasukalan nga agar-aramid iti maysa a banag nga ammoda a dakes. Ti saritaanda ket maipapan no siasino ti kadakkelan. Nupay bassit kadagiti tattao ti mangaklon iti dayta, daytoy saludsod no siasino ti kadakkelan ket maysa a banag a pampanunoten ti tunggal maysa. Ngem idiay pagarian ti Dios, daytoy a kapanunotan ket maibaliktad.

Ni Jesus sungbatanna ti parikut iti dua nga addang. Umuna, ibalikasna ti nalawag a sasao a tapno agbalin nga umuna (kadakkelan), masapul nga agbalinka nga adipen. Kalpasanna, iladawan ni Jesus ti kaipapananna babaen ti maysa nga aramid. Nabatad nga adda ubing a nakatakder iti asideg a dumdumngeg. Innala ni Jesus ti ubing ket inkabilna iti tengnga ti bunggoy. Napabutngan ket ngata iti dayta diay ubing. Ngem innalana ni Jesus ti ubing iti takiagna, a pinagbalinna a makaay-ayo ti buya. Insurona a no awatem ti ubing, awatem met Isuna. Ket no Isu awatem, awatem ti Amana. Gapuna, ti kababaan nga ubing ket naisilpo iti Dios a Mismo.

Ni Juan ket dinamagna ti maysa a saludsod maipapan kadagiti taga ruar, ket insuro ni Jesus ti napateg nga adal a dagidiay a saan a bumusbusor kadatayo ket agpaay kadatayo. Ti Apo pasingkedanna a ti panangtulong kadagidiay nga adda iti Nacristianoan a serbisyo, uray pay kadagiti babassit a wagas, ket saan a di madlaw idiay langit.

`Ania ti kapanunotan ti Biblia maipapan iti kinadakkel a maisupadi iti kapanunotan ti lubong? Ania kadakuada iti kayatmo a gun-oden?`