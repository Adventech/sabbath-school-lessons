---
title:  Ti Nasalun-at a Tao Idiay Impierno
date:   15/08/2024
---

`Basaen ti Marcos 9:42–50. Ania ti mangisinggalot kadagiti sursuro ni Jesus iti daytoy a teksto?`

Iti damo, daytoy a teksto ket mabalin a kasla naurnong nga agduduma a pannursuro ni Jesus a naipuruak a sangsangkamaysa nga awan ti aniaman a panagtutonos wenno rason. Nupay kasta, iti as-asideg a panangkita, iparangarangna nga iti tunggal agsasaruno a sursuro ket addaan iti makaisilpu a balikas iti immuna. Ti teksto ket agrikos kadagiti tallo a kangrunaan a balbalikas a mangiturong iti bilin nga agtultuloy iti tunggal addang—“pakaigapuan ti basol,” “apuy,” ken “asin.”

Ti umuna a sursuro ket maipapan kadagiti “babassit,” a tudtudoenna dagiti kabarbaro a mamati. Dagiti mannursuro ken pangpangulo ket naikkanda iti annongen idiay pagarian ti Dios iti pagrebbengan a mangaywan kadagitoy baro a nakombertir a nabuyogan iti naisangsangayan a panangaywan, a kapada iti etika iti Daan a Testamento a panangaywan kadagiti kakapsutan iti nagkauna a kagimongan—dagiti balo, ul-ulila, ken ganggannaet. Agsasao ni Jesus iti hyperbole (nalabes a panangiladawan), a nasaysayaat a mailemmes idiay baybay ngem ti agbalin a gapu a ti maysa kadagitoy a “babassit” ket agbasol.

Ti nalatak a a sasao a “pakaigapuan iti basol” ket mangiturong iti kaatiddogan a sursuro iti daytoy a teksto. Dua a borbortia ti mangsango iti agbasbasa. Umuna, pudno kadi nga isursuro ni Jesus kadagiti tattao a putdenda ti ima wenno saka wenno mangsualit iti mata? Maikadua, isursurona kadi ti maysa nga agnanayon a sumsumged nga impierno? Ti sungbat iti umuna a saludsod ket saan, saan nga isursuro ni Jesus ti panangdangran iti bagi—dayta ket tinukiad ti kina-Judio (idilig iti Deut. 14:1; 1 Ar-ari 18:27, 28). Ti Apo ket agar-aramat iti nalabes a panangiladawan tapno maibagana ti puntona. No ti pannakapukaw iti maysa nga ima, saka, wenno mata, ket nakabutbuteng, di ad-adda ketdin a didigra iti Cristiano nga agbasol!

Ti maikadua a saludsod ket makaawat met iti negatibo a sungbat; saan, saan nga isursuro ni Jesus ti agnanayon a sumsumged nga impierno. Kasanotayo nga ammo? Umuna, ti teksto ket aglaun iti maysa a matudtudo a nakakatkatawa a paset. Panunotemman dagiti tattao a sumrek iti nailangitan a ciudad nga addaan iti maymaysa a mata wenno maymaysa a saka wenno maymaysa nga ima. Kalpasanna panunotemman dagiti tattao a sibubukel a mapan idiay impierno. Saan kadi koma a ti kasunganina? Ti nasalun-at a tao idiay impierno? Dayta ket nakakatkatawa. Ti kasta a nakakatkatawa maipapan iti kasta a seryoso a topiko ket mangidalan iti maysa a mangutob a ni Jesus ket iladladawanna ti maysa a ponto a nabuyogan iti nalablabes a panangiladawan. Ti basol ket masapul a seryosoen a nasaysayaat a mapukaw ti maysa nga ima, saka, wenno mata ngem iti agbasol.

No maipapan iti kinaagnanayon ti impierno, dagiti supapakna iti agnanayon, saan a ti apuy ti impierno a mismo. “ ‘Ta casta la unay ti panagayat ti Dios iti lubong; nga intedna ti Anacna a Bugbugtong, tapno amin a mamati kencuana, saan a mapucaw, no di ket adda biagna nga agnanayon’ ” (Juan 3:16; nainayon ti paganetget). Dagidiay a mapukaw ket saanda a mapuoran nga agnanayon; no di ket, mapukawda iti agnanayon—maysa a dakkel unay a nagdumaan!