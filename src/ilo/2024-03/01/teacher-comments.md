---
title:  Komentaryo Dagiti Mannursuro
date:   05/07/2024
---

### Paset I: Pakabuklan

Kangrunaan a Teksto: Marcos 1:1

Sentro ti Adal: Marcos 1.

**Panangyammo**: Iti umuna a bersikulo ti Evangeliona, ni Marcos ket ilagumna ti tema, saan laeng nga iti manglukat a kapitulo, no di ket iti amin nga istoriana: “ti evangelio ni Jesu-Cristo.” Iti maysa a siglo a dagiti tattao ket masansan a naallukoy gapu iti awis “ti maysa nga evangelio a maisupadi iti inawatyo[da]” (Gal. 1:9), ni Marcos iyammona ti istoriana iti makarimbaw a panglukat a sasao tapno ipaganetgetna ti kababagas ti Nacristianoan a relihiyon: ti naimbag a damag maipapan ken Jesu-Cristo. Ni Jesus imparangarangna ti evangelio, saan laeng a kadagidiay naisubli babaen iti makaagas a sagidna no di pay ket iti maysa nga agduduma ti pammatina a komonidad nga agkasapulan a mamati iti dayta. Segun iti panangkita ni Marcos, ni Jesus, ti namimpinsan nga evangelio.

**Dagiti Tema ti Liksion**: Ti adal ita a lawas ket repasoenna dagiti dua a paset ti immuna a bersikulo ti Evangelio segun ken Marcos: ti sasao a “ti evangelio ni Jesu-Cristo,” ken kalpasanna, iti ad-adda pay a masinnunuo, ti mismo a nagan ni “Jesu-Cristo.”

1. “Ti evangelio ni Jesu-Cristo.” Ken Marcos, ti evangelio, wenno euangelion, ket naimbag a damag ti Dios, nairamut iti Nasantoan a Sursurat, inwaragawag ni Cristo kadagiti sinagoga, ken naiparangarang iti naidagaan a panagministrona. Iti kasta, ti naimbag a damag ti Dios, iti kinapudnona, ket isu met ti naimbag a damag ni Jesus.

2. “Jesu-Cristo.” Ni Marcos iparangna ni Jesus kadagiti adu a langa ti panagministrona. Ni Jesus ket Isu ti Anak ti Dios ken ti Maysa a Santo. Isu ket matudtudo pay a kas maysa a dakkel a mannursuro ken mangaskasaba, kasta met a kas maysa a manangngaasi a mangngagas, idiay rehiyon ti Galilea ken iti labesna pay.

### Paset II: Komentaryo

**“Ti Punganay ti . . .”**

Tunggal maysa kadagiti uppat nga Evangelio iti Baro a Testamento ket mangrugida iti panangibaga iti “ti punganay” ni Jesu-Cristo. Ti Evangelio ni Mateo ket mangrugi iti kapuonan a naggapuan ni Jesus, nangnangruna iti nataoan a kapuonanna, a kas “ti anak ni David, ti anak ni Abraham” (Mat. 1:1). Ni Lucas iyammona ti istoria ti Evangeliona a napakuyogan iti panangirugi manipud “ti punganay” ti panagministro ni Jesus iti publiko, a kas naistoria dagiti nakasaksi (Lucas 1:2). “Ti punganay” ni Juan ket naisangsangayan, agsipud ta itudtudona iti maysa a panawen sakbay iti panagbannawag ti pakasaritaan ti tao, maysa a panawen a labes pay “ti punganay” ti Genesis a mismo. “Ti punganay” ni Juan ket agsubli iti kinaagnanayon ni Jesu-Cristo: “Idi punganay adda ti Verbo” (Juan 1:1). Iti kasungani, ni Marcos irugina ti istoriana kadagiti sasao ti “Pangrugian ti evangelio ni Jesu-Cristo” (Marcos 1:1). Dayta ket, pinanggep ni Marcos nga istoriaen ti evangelio ni Jesu-Cristo manipud iti mismo a pangrugianna.

Ni Marcos iyammona ti Evangeliona a napakuyogan iti maysa a sasao a mangsalaysay iti topiko daytoy a libro: “Pangrugian ti evangelio ni Jesu-Cristo, Anac ti Dios” (Marcos 1:1). Iti daytoy a sasao, dagiti dua a kangrunaan a balikas wenno sasao nga intayo kitaen a nalaing ket ti “evangelio” ken ti “Jesu-Cristo.”

**“Ti Evangelio ni Jesu-Cristo”**

Malaksid ken Marcos, awanen ti sabali a mannurat iti Evangelio a nangaramat iti sasao a “ti evangelio ni Jesu-Cristo” [euangelion _Iēsou Christou_] (Marcos 1:1) kadagiti sursuratna. Daytoy a sasao ket masarakan laeng iti Marcos. Ibagana kadatayo a ni Jesus ken ti evangeliona ti mangbukel iti pakaisentroan, ken ti kababagas ti istoria ni Marcos.

Gapuna, nasayaat no rugiantayo ti panagadaltayo iti Evangelio ni Marcos babaen ti panangdamag, Ania ti evangelio? Manipud iti leksikograpiko a panagadal, ti sasao ti Griego nga euangelion, a gagangay laeng a naipatarus nga “evangelio,” ket addaan iti ad-adu pay ngem maysa a kaipapanan. Ti Euangelion ket tudtudoenna ti “naimbag a damag ti Dios kadagiti tattao, naimbag a damag a maiwaragawag.” Dayta ket tudtudoenna pay iti “libro a maipapan iti biag ken sursuro ni Jesus, maysa nga istoria ti evangelio.” Ti sasao nga euangelion ket mainaig pay kadagiti “naibinsabinsa a biag ken panagministro ni Jesus, [ti] naimbag a damag ni Jesus.”— William Arndt, F. W. Gingrich, Frederick W. Danker, eds., _A Greek-English Lexicon of the New Testament and Other Early Christian Literature_ (Chicago: University of Chicago Press, 2000), p. 403. Iti panangpanunottayo kadagitoy a manglawlawag, mabalin nga irasontayo nga aramaten ni Marcos ti sao nga “evangelio” a mangiladawan kadagiti naasi nga ar-aramid ni Jesus kabayatan ti panagministrona, kasta met a mangituding iti kapanunotan ti evangelio a mismo kas “naimbag a damag” manipud iti Dios.

**Dagiti Ar-aramid ni Jesus kas Evangelio**

Ni Marcos iparangna “ti evangelio ni Jesu-Cristo” iti lawag ti aramid ni Jesus iti biang ti sangkataoan. Gapuna, manipud ti punganay ti Evangeliona, ni Marcos iladawanna ti naimbag a damag a kas makita iti sursuro ken panangasaba ni Jesus (Marcos 1:22, 39), iti panangiturayna iti ngatoen dagiti narugit nga espiritu (Marcos 1:27), ken kadagiti nadumaduma nga ar-aramidna a panangagas. Dagitoy nga ar-aramid ti panagagas ket iramanna ti pannakaagas iti katugangan a babai ni Simon Pedro (Marcos 1:30, 31) ken adu nga isu a masakit kadagiti nadumaduma a saksakit (Marcos 1:32; 34, 40–42).

Kabayatan nga intayo adalen dagiti evangelio, mapaliiwtayo a ni Juan ket irugina ti Evangeliona a nairaman iti nasakbay a kaadda ti Logos ken dagiti pakailasinan ni Jesus, kas imparangarang ni Juan a Mammautisar. Da Mateo ken Lucas ket nangitalagada iti maysa a makaanay a segkay iti nataoan a naggapuan ni Jesus ken dagiti immun-una a tawtawenna ditoy daga. Nupay kasta, ni Marcos, manipud iti mismo a punganay, ket iparangna ni Jesus a kas Agar-aramid. Dagiti ar-aramid ni Jesus ket kangrunaanda iti istoria ni Marcos. Gapuna, ti istoria ni Marcos ket ti evangelio nga aggun-gunay.

**Ti Evangelio kas “Naimbag a Damag” a Maikasaba**

Ti Evangelio segun ken Marcos ket nairamut met iti Sao ti Dios, nangruna iti Paltiingna. Simmaruno a dagus iti sasao iti bersikulo uno, “Pangrugian ti evangelio ni Jesu-Cristo,” ni Marcos nagadaw manipud kadagiti Sursurat ti Daan a Testamento, agraman dagiti napili a bersikulo manipud ti libro ti Isaias (Marcos 1:2, 3), agraman ti pannakainaig ti 70 a lawlawas iti libro ti Daniel (Marcos 1:15; idilig iti Dan. 9:24–27). Ditoy nalawag unay a makitatayo ti evangelio a kas adda linaunna, naimbag a “damag,” wenno naimbag a damdamag. Ni Marcos ilawlawagna daytoy a damag a kas “ti evangelio ti Dios” (Marcos 1:14). Iti kasta ngarud, ti naimbag a damag ket maysa a nadiosan a waragawag iti sangkataoan.

Iti pangababaan, ni Marcos ipakpakitana a ti evangelio ket agpadpada a sao ti Dios ken ar-aramid ni Jesus kabayatan ti naidagaan a panagministrona.

**“Jesu-Cristo”**

Sabali pay a kangrunaan a bunggoy dagiti sasao idiay pangruggian ti Evangelio segun ken Marcos ket ni “Jesu-Cristo.” Kasano iti panangipakita ni Marcos ken Jesus?

Iti intero nga istoria, ni Marcos ipakitana ni Jesus a kas “Anac ti Dios” (Marcos 1:1), “ti Anac ti Tao” (Marcos 9:31), ken ti “Anac ni David” (Marcos 10:47). Kadagitoy tallo a pakailasinan, dagiti nadiosan a pakailasinan ni Jesus ket naiparangda idiay pangruggian ti Evangelio ni Marcos.

**Ni Jesus kas Anac ti Dios**

Iti Panaglasag, ni Jesus, ti agnanayon nga Anak, ket inakuna ti makasubbot nga akem iti panagpasakupna iti turay ti Dios Ama (Marcos 1:11), disnudo nga inkabilna ti Mismo a Bagbagina iti babaen ti panangibagnos ti Ama ken iti babaen ti panangiturturong ti Espiritu Santo (Marcos 1:10, 11). Iti panangitudo ni Marcos ken Jesus a kas Anak ti Tao, makitatayo iti maysa a pannakatukoy ti Daniel 7. Babaen iti panangipakita iti pakailasinan ken titolo ti Anak ti Tao ken Jesu-Cristo, ni Marcos paspasingkedanna a ti pagarian ti Dios (Dan. 7:14, 27) ket kukua ni Jesus, ken daytoy a pagarian—iti bukod a panawen ni Marcos—ket asidegen (Marcos 1:15).

Ni Marcos nalawag nga iladawanna dagiti ar-aramid ni Jesus a kas maysa a nabiag a tao, ngem saan a sakbay iti panangiparangna Kenkuana a kas nadiosan a nabiag.

**Ni Jesus kas Maysa a Santo**

Iti maitunos iti kapanunotan ni Jesus kas nadiosan, ni Marcos iparangna pay ni Jesu-Cristo a kas “ ‘ti Maysa a Santo a Dios’ ” (Marcos 1:24). Daytoy a panangiladawan ket mabalin a maysa a manginaig iti Isaias 6, nga iti dayta ti Apo ket naiparang a kas santo (Isa. 6:3). Santo ti pagay-ayat a sasao nga inaramat dagiti nailangitan a nabiag a mangitudo iti Apo. Idiay Marcos, uray dagiti demonio bigbigenda ni Jesus a kas Maysa a Santo [ho hagios] (Marcos 1:24); dayta ket, bigbigenda ni Jesus a kas nadalus (Danker, et al., A Greek-English Lexicon of the New Testament and Other Early Christian Literature, p. 11). Ti kinadalus ket isu ti kababagas ti kabibiag ti Dios. Iti kasta ngarud, dagiti demonio wenno narugit nga espiritu ket saanda a makapagtakder iti sangoananna. Mainayon pay, bigbigenda a madadaeldanto iti sangoanan ti imatangna (Marcos 1:24).

**Ni Jesus kas Maysa a Manursuro ken Mangaskasaba**

Ti Marcos ket iparangna pay ni Jesus a kas Apo a Manursuro ken Mangaskasaba. Ni Jesus a Mismo ket itudona dagitoy a parupa ti panagministrona a kas panggep ti umuna a yaayna: “ ‘Mapantayo cadagiti purpuroc ken ilili a caparanget tapno mangasabaac met sadiay; ta maipoon itoy immayac’ ” (Marcos 1:38). Kas la ti pagay-ayat a lugar a pangisuroan/pangasabaan kadagidiay nga al-aldaw ket iti uneg ti presinto ti sinagoga. Daytoy a lugar ket naibaga iti uppat a daras idiay umuna a kapitulo ti Evangelio ni Marcos (Marcos 1:21, 23, 29, 39). Ti panangisursuro ken panangaskasaba ni Jesus ket addaan iti maysa a nadiosan a sello, nairamut iti paltiing, nga isu a sinapulna nga aramiden a mayataday ken dakkel ti kaipapananna kadagiti agdengdengngeg Kenkuana a, kunkunana, “ ‘Naturposen ti aldaw ket ti pagarian ti Dios asidegen’ ” (Marcos 1:15). Kalpasan ti pasamak idiay sinagoga nga isu a nangparuaran ni Jesus iti maysa a narugit nga espiritu manipud iti maysa a lalaki, dagiti tattao “nagsiddaawda amin iti casta unay a nagsisinnaludsodda a cuncunada, ‘Ania daytoy? Maysa a baro a sursuro! Situturay nga agbilin uray pay cadagiti espiritu a narugit ket agtulnogda Kencuana!’ ” (Marcos 1:27).

Nupay ibaga ni Marcos a ni Jesus ket saan a nangisuro wenno nangasaba a kas kadagiti escribas (Marcos 1:22), ti mensahena ket napateg a maitunos iti mensahe nga inkasaba ni Juan a Mammautisar. Ni Juan inkasabana ti maysa a mensahe ti panagbabawi (Marcos 1:4), ken, iti isu metlaeng a tema, ni Jesus inkasabana ti maysa a mensahe ti panagbabawi ken inawisna dagiti dumdumngeg Kenkuana a patien ken arakupenda dayta (Marcos 1:14, 15).

Uray pay no kinanayonna iti nangasaba kadagiti sinagoga ti ciudad, ni Jesus ket saan a nagpupok iti aniaman a ciudad, kas iti Capernaum (Marcos 1:21), a nanaganan met “ti ciudad ni Jesus.” Isu ket maysa nga agalis-alis a mangaskasaba. Iti kasta, “ket napan cadagiti sinagogada, iti isu-amin a Galilea” (Marcos 1:39).

**Ni Jesus kas Maysa a Mangngagas**

Kas napaliiwtayo, ti panagministro ni Jesus, kas naipakita iti umuna a kapitulo ti Marcos, ket saan nga naisilpu laeng iti maysa a masinnunuo a ciudad. Wenno naisilpu iti maysa a masinnunuo a lugar, a kas iti sinagoga. Gapuna, ni Marcos iparangna ni Jesus a kas “limmabas iti dinna ti baybay ti Galilea” (Marcos 1:16). Ni Marcos ibagana pay kadatayo a ni Jesus ket mapan idiay balay da Simon ken Andres (Marcos 1:29). Ni Jesus napan iti maysa a napakni a lugar (Marcos 1:35). Ti panagministrona dumanon iti amin a rehiyon ti Galilea ken dagiti kabangibang a luglugar (Marcos 1:28), pakairamanan dagiti awan unay tattaona a luglugar (Marcos 1:45). Isu ket naalibtak a mangsapsapul iti pannakadanon dagiti tattao iti lugar nga ayanda.

Mainayon pay iti maysa a naalibtak a panagministro iti panangisursuro ken panangaskasaba, ni Jesus ket naalibtak unay iti panangiyeg iti pannakaagas kadagiti agsagsagaba a karkararrua. Ti misyon ni Jesus inramanna ti sibubukel a pannakaisubli ti tao. Isu ket inagasanna ti maysa a tao a nagsakit iti panagpigpigerger (Marcos 1:23–26). Inagasanna ti babai-a-katugangan ni Simon, nga isu a naparukob iti gurigor (Marcos 1:30, 31). Ni Jesus linuk-atan ken inagasanna ti nagunggan iti sairo (Marcos 1:32–34, 39). Saan Isuna a di maseknan iti nakalkaldaang a kasasaad ti agkukutel nga immay Kenkuana gapu iti kinaay-ay-ay.

Saan a nasinga babaen iti makaakar a sakit, ni Jesus impatayna ti Imana kenkuana ken inagasanna (Marcos 1:40–42). Ni Jesus ket isu ti naglasag a naimbag a damag, ti evangelio, kadagiti adu a tattao, kas inistoria ni Marcos. “Ket ti amin nga umili naguurnongda iti ruangan” (Marcos 1:33). “Ket immayda kencuana nanipud cadagiti amin a disso” (Marcos 1:45). Ti panagministrona ket nangyeg iti pannakaisubli iti sibubukel a kinatao. Pannakaisubli ket isu ti kababagas ti evangelio ni Jesu-Cristo iti kapapraktikalan a balbalikas.

### Paset III: Panangipakat iti Biag

Manipud ken Pablo, maammoantayo ti panagraira dagiti adu a “sabsabali” nga evangelio idi immuna a siglo, nga adayu manipud iti maysa nga insurona. Nakalkaldaang nga ibaga, adu a Cristiano ti naallilaw babaen “iti sabali nga evangelio” (Gal. 1:6) wenno maysa a naballikog. Awisem dagiti estudyantem tapno utobenda dagiti sumaganad a salsaludsod:

1. Ania ti kaipapanan ti evangelio kaniak?

2. Ania ti kababagas ti evangelio a patpatiek?

3. Kadagitoy nga al-aldaw, ti social media ti mangsukog iti adu a paspaset ti biagtayo—no kasano ti pannakisaotayo, no kasano ti panagtalinaedtayo a nasinged, no kasano ti panangibingaytayo kadagiti damag ken pakaammo, ken dadduma pay. Ania ti gubuayan ti evangelio a patiek?

4. Ti kadi Sao ti Dios ket mayataday pay laeng a gubuayan ti naimbag a damagna? Pagiinnadalan.

5. Intalaga ni Jesus ti dakkel a paset ti panagministrona iti panangisuro a mainayon iti panangasaba, panangagas, ken panagkararag. Ibingaymo iti klasem ti maysa a paset ti panagministro ni Jesus a nangbalbaliw iti biagmo kas maysa a mannursuro. Ita, damagem dagiti kamkameng ti klasem no ania a paset ti panagministro ni Jesus ti kadakkelan a nangbalbaliw iti biagda.

` `