---
title:  Ti Di-nagballigi a Misionero
date:   30/06/2024
---

`Basaen ti Aramid 12:12. Kasano ti pannakayammo ni Marcos iti libro ti Aramid?`

Kasla mabalin a ni Juan Marcos, ti kaasitgan a mabalin nga isu a nagsurat iti Evangelio ni Marcos, ket maysa nga agtutubo idi napasamak dagiti paspasamak idiay Aramid 12, nalabit nga idi tengnga ti a.d. 40’s. Isu ket naiyam-ammo iti bersikulo 12 kas anak ti maysa a babai nga agnagan iti Maria. Nabatad nga isu ket maysa a nabaknang a tumultulong iti iglesia ken nangangay iti gimgimong ti kararag idiay pagtaenganna, a nagbalin a nalatak idiay Aramid 12. Ti istoria ti panaglibas ni Pedro manipud pagbaludan ken dagiti simmaruno nga ar-aramid, ken kalpasanna ti ipapatay ni Herodes, ket napno kadagiti nakaddidillaw, nga uray pay nakakatkatawa a nagdumaan ni Pedro ken ti ari. Ni Juan Marcos ket agpayso nga awan iti aniaman nga akem nga inaramidna iti istoria, ngem iti pannakayam-ammona iti daytoy a punto ket mangisagana agpaay it sumaruno a pannakikaduana kada Bernabe ken Saul.

`Basaen ti Aramid 13:1–5, 13. Kasano a naikadua ni Juan Marcos kada Saul ken Bernabe, ken ania ti banagna?`

Ti Aramid 13 iladawanna ti immuna a namisioneroan a panagpagpagna ni Saul ken Bernabe, mangrugi idi agarup a.d. 46. Ni Juan Marcos ket saan a nadakamat agingga iti bersikulo 5, ken ti pasetna ket kas maysa laeng a katulongan wenno babaunen. Awanen iti sabali a pannakadakamat iti agtutubo agingga iti bersikulo 13, nga idiay ti ababa a pakasaritaan nga isu ket nagsubli idiay Jerusalem.

Awan ti naited a rason iti daytoy nga ipapanaw, ken ti kaawan ti aniaman a panangiladawan iti rikna wenno emosyonna ket mangibati iti imahinasyon no ania ti nangtignay iti panagikkatna iti namisioneroan a trabaho, nga isu nga awan duadua a napno iti peggad ken karit. Ibaga ni Ellen G. White a “Ni Marcos, a natalipupos iti buteng ken pannakaupay ket nagngatangata iti sumagmamano a tiempo iti panggepna a mangited iti bagina a naimpusoan iti trabaho ti Apo. Gapu ta saan a nairuam kadagiti rigat, isu ket naupay kadagiti peggad ken kinakurang ti dalan.”—_The Acts of the Apostles_, p. 169. Iti ababa a pannao, dagiti banbanag ket nagbalin a narigat unay nga agpaay kenkuana, ket iti kasta kinayatna ti pimmanaw.

`Lagipem ti maysa a kanito a nagsanudka manipud iti maysa a banag— wenno napaayka iti dayta—iti Nacristianoan a pannagnam? Ania ti nasursurom manipud iti dayta a kapadasan?`