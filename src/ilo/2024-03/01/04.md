---
title:  Ti Babaunen
date:   02/07/2024
---

`Basaen ti Marcos 1:1â€“8. Asino dagiti tattao kadagitoy a bersikulo, ken ania iti kunada ken aramidenda?`

Dagitoy a bersikulo ket addaan kadagiti tallo a kangrunaan a karakter: ni Jesu Cristo, a naibaga idiay Marcos 1:1, ti Dios Ama (naipasimudaag kadagiti sasao ti Marcos 1:2), ken ni Juan a Mammautisar, ti babaunen ken mangaskasaba nga isu iti kangrunaan a sarsaritaen ti maudi a segkay daytoy a teksto.

Ti Marcos 1:2, 3 ket launenna ti maysa nga adaw manipud iti Daan a Testamento nga iparang ni Marcos tapno iladawanna ti mapasamak iti istoria. Ti inadaw ni Marcos ket maysa a panagtitipon dagiti sasao manipud kadagiti tallo a teksto: Exodo 23:20, Isaias 40:3, ken Malakias 3:1.

`Basaen ti Exodo 23:20; Isaias 40:3; ken Malakias 3:1. Ania dagiti pagpapadaan dagiti tallo a teksto?`

Ti Exodo 23:20 ket tudtudoenna ti maysa nga angel nga ibaun ti Dios iti Israel a mangiyeg kadakuada idiay Canaan. Ti Isaias 40:3 ket sarsaritaenna ti Dios nga agparang idiay let-ang agraman iti maysa a dalan a naisagana nga agpaay Kenkuana. Ti Malakias 3:1 sarsaritaenna ti maysa a babaunen nga umun-una iti Apo a mangisagana iti dalanna. Amin dagitoy tallo a teksto ket saritaenda ti maysa a panagpagpagna.

Ti teksto idiay Isaias ket addaan iti adu a pannakaisilpu iti panagministro ni Juan a Mammautisar ken nakasentro met iti Dalan ti Apo. Iti Evangelio ni Marcos, ni Apo Jesus ket adda iti maysa a panagpagpagna. Ti napardas a panagdur-as ti istoriana ket pasayaatenna ti kaipapanan daytoy a panagpagpagna, maysa a panagpagpagna a mangiturong idiay kruz ken iti nainsakripicioan nga ipapatayna nga agpaay kadatayo.

Ngem adu ti masapul a mapasamak sakbay a madanonna ti kruz. Ti panagpagpagna ket mangrugrugi laeng, ket ni Marcos ket ibagana amin kadatayo maipapan dayta.

Iti panangsurot iti adaw manipud iti Daan a Tulag idiay Marcos 1:2, 3, immawag ni Juan a Mammautisar agpaay iti panagbabawi, panangtallikod iti basol, ken panagsubli iti Dios (Marcos 1:4). Nakawesan a kas iti nagkauna a mammadto Elias (idilig iti 2 Ar-ari 1:8), agsao idiay Marcos 1:7, 8 maipapan iti Maysa nga umay kalpasan kenkuana a nabilbileg ngem isu. Ti panangibagana a saan isuna a maikari a mangwarwar iti tali ti sandalya ti Maysa nga Umay ket ipakitana ti natan-ok a panangkitana ken Jesus.