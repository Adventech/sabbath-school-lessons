---
title:  Ti Pannakabautisar ni Jesus
date:   03/07/2024
---

`Basaen ti Marcos 1:9–13. Asino iti adda idiay pannakabautisar ni Jesus, ken ania iti napasamak?`

Ni Juan binautisaranna ni Jesus idiay Karayan Jordan, ngem kabayatan nga Isu sumang-at manipud iti danum nakitana ti panaglukat ti langit ken ti Espiritu Santo a bimmaba Kenkuana a kas maysa a kalapati. Nangngegna ti timek ti Dios manipud langit, “ ‘Sica ti dungdungngoec nga Anac; maayayoac unay kenca’ ” (Marcos 1:11).

Dagitoy a paspasamak itudona ti kinapateg ti pannakabautisar ni Jesus. Ti Ama, ti Anak, ken ti Espiritu Santo ket addada, nagtitimpuyog a nangpasingked iti panangrugi iti panagministro ni Jesus. Ti kinapateg daytoy a pasamak ket masarakanna iti pannakaiyallangoganna idiay buya ti kruz idiay Marcos 15. Adu kadagiti isu met laeng nga elelemento ti istoria ket maulit iti dayta a buya.

Ti Espiritu impanna ni Jesus idiay let-ang. Ti sao nga “impanna” ket naggapu iti sao ti Griego nga ekballō, ti gagangay a naaramat a sao iti Evangelio ni Marcos nga agpaay iti panangpapanaw kadagiti demonyo. Ti kaadda ti Espiritu ditoy ket iladawanna ti pannakabalin ti Espiritu Santo iti biag ni Jesus. Ti Apo ket irugruginan ti panagpagpagna ti panagministrona, ket dagus a sinangona ni Satanas. Ti kaipapanan ti balubal idiay buya ket naipakita babaen ti 40 nga al-aldaw ti sulisog, ti kaadda dagiti atap nga an-animal, ken dagiti angel nga agminministro ken Jesus.

Maysa a karkarna a mabasa iti panglukat a buya ti Evangelio ni Marcos ket ti pannakaidatag ni Jesus kas addaan iti agpadpada a kinadios ken kinatao. Iti dasig ti kinadios: Isu ti Cristo, ti Misias (Marcos 1:1), ti Apo naiwaragag babaen ti babaunen (Marcos 1:2, 3), nabilbileg ngem ni Juan (Marcos 1:7), ti dungdungngoen nga Anak nga isu a bumabaan ti Espiritu (Marcos 1:10, 11). Ngem iti dasig ti kinatao, makitatayo dagiti sumaganad: Isu ket binautisaran ni Juan (saan a ti kasungani, Marcos 1:9), Isu ket iturturong ti Espiritu (Marcos 1:12), sinulisog ni Satanas (Marcos 1: 13), kaduana dagiti atap nga animal (Marcos 1:13), ken nagserbian dagiti angel (Marcos 1:13).

Apay dagitoy a pagdumaan? Daytoy ket mangitudo iti nakaskasdaaw a kinapudno a ni Cristo, ti Apo ken Mangisalakantayo, ti Diostayo, ket maysa met a tao, kabsattayo ken ulidantayo. Kasano a naan-anay a maawatantayo daytoy a kapanunotan? Saantayo a kabaelan. Ngem awatentayo dayta iti pammati ken masdaawtayo iti iparangarang daytoy a kinapudno kadatayo maipapan iti ayat ti Dios iti sangkataoan.

`Ania ti ibagana kadatayo maipapan iti nakaskasdaaw nga ayat ti Dios nga, uray pay no Dios ni Jesus, alaenna iti kinataotayo iti mismo a Bagina tapno isalakannatayo?`