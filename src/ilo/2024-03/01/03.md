---
title:  Maikadua a Gundaway
date:   01/07/2024
---

`Basaen ti Aramid 15:36–39. Apay a tinukiad ni Pablo ni Juan Marcos, ken apay a ni Bernabe ket nangted kenkuana iti maysa a gundaway?`

Ti rason ti panangtukiad ni Pablo iti agtutubo ket naited iti Aramid 15:38. Pimmanawen ni Marcos kadakuada ket saanen a nagtuloy iti trabaho a panagministro. Maawatan ti kababalin ni Pablo, no prangkaan. Ti biag ti misionero, nangnangruna iti nagkauna a lubong, ket naulpit ken narigat (idilig iti 2 Cor. 11:23–28). Nagpannuray ni Pablo kadagiti padana a misionero a tumulong a mangawit iti dadagsen ti kasta a makakarit a trabaho ken kasasaad. Iti panangkitana, ti maysa a napartak unay a pimmanaw ket saan a maikari iti lugar iti maysa a bunggoy dagiti misionero a makilablaban a mano-mano a maibusor kadagiti dakes a puersa.

Saan nga immanamong ni Bernabe. Nakitana iti potensyal ken Marcos ket dina kayat a maibati ti agtutubo. Maysa a nauneg unay a di pagkinnaawatan ti napasamak iti nagbaetan da Pablo ken Bernabe maipapan ken Juan Marcos ta nagsina dagiti dalanda. Pinili ni Pablo ni Silas a makikuyog kenkuana, ket ni Bernabe innalana ni Marcos.

Ti Aramid ket dina ilawlawag no apay a pinili ni Bernabe ni Marcos a makikadua kenkuana. Kinaagpaysoanna, daytoy a teksto iti maudi a lugar nga agparang dagiti dua a lallaki idiay Aramid. Ngem makapaguyogoy unay, saan nga isu iti maudi a lugar a naibaga ni Marcos idiay Baro a Testamento.

`Basaen ti Colosas 4:10; 2 Timoteo 4:11; Filemon 24; ken 1 Pedro 5:13. Ania dagiti detalye nga isingasing dagitoy a bersikulo maipapan iti panagsubli ni Marcos?`

Maysa a nakaskasdaaw a pannakabalbaliw ti kasla napasamak ken Marcos. Kadagitoy a teksto, ni Pablo ipakitana ti pateg ni Marcos kenkuana ken iti trabaho. Ni Pablo ket ibilangna ni Marcos a kas maysa a katrabahoan ket kayatna nga ikuyog ni Timoteo kenkuana. Ti umuna a Pedro ipakitana a ni Pedro ket kasta met nga addaan iti nadekket a pannakikayamet ken Marcos. Dagitoy a libro da Pablo ken Pedro ket agpadpadada a naisurat iti nasapa nga a.d. 60’s, sumagmamano a 15–20 a tawtawen kalpasan ti kapadasan idiay Aramid 15. Ni Marcos ket nalawag unay a nakasubli manipud iti dina panagballigi, babaen iti panagtalek nga inkabil kenkuana ti kasinsinna a ni Bernabe.

`Utobemman ti maysa a panawen idi sika wenno maysa a gayyem ket saan a nagballigi ket naikkan iti maikadua a gundaway. Kasano a dayta a kapadasan ket binalbaliwannaka ken dagidiay a timmulong kenka? Kasano iti panangbaliwna iti panagministrom kadagiti sabsabali?`