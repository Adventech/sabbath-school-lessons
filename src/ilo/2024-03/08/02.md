---
title:  Plano ti Dios Agpaay iti Panagassawa
date:   18/08/2024
---

`Basaen ti Marcos 10:1–12, kasta met ti Genesis 1:27 ken Genesis 2:24. Ania a palab-og ti aglemlemmeng iti sidong ti saludsod dagiti Fariseo maipapan ti diborsyo, ken ania nga adal ti insuro ni Jesus iti sungbatna?`

Iti daytoy a teksto, dinamag dagiti Fariseo ken Jesus no nainkalintegan iti lalaki a mangidiborsio iti asawana. Kadagiti Fariseo, naibilang a nainkalintegan ti diborsio. Ti saludsod ket no ania ti nakaibatayanna. Ti Eskuelaan ti Shammai ket makuna nga ad-adda a naing-inget—agpaay laeng iti kinaawan anak, namaterialan a pannakabaybay-a, emosional a pannakabaybay-a, wenno di kinamatalek iti panagasawa. Ti Eskuelaan ti Hillel ket naluklukay, a mangipalubos iti diborsio iti nganngani aniaman a gapu, nupay ad-adda nga ad-adu ti pasikutsikotna ti prosesoda a panangipaay iti diborsio, a makatulong a mangpabannayat kadagiti bambanag.

Gapuna, mabalin a kasla karkarna bassit a damagenda ken Jesus ti saludsod no maawat a mamimpinsan ti diborsio. Ti aglemlemmeng iti sirok daytoy a saludsod ket maysa a panggep a tapno riribukenda ni Jesus ken ni Herodes Antipas, ti agturay iti rehion iti daya ti Jordan, nga ayan ni Jesus ita. Insina ni Antipas ti asawana ket inkallaysana ni Herodias, asawa ti kabsatna. Ni Herodes ket pinaputolna ti ulo ni Juan a Mammautisar gapu iti panangtubngarna maipapan iti daytoy di-nainkalintegan a panagkayamet (kitaen iti Mat. 14:1–12).

Ni Jesus sumraenna ti saludsodda iti bukodna a saludsod, a dinamagna kadagiti Fariseo no ania ti imbilin ni Moises maipapan iti dayta a banag. Ti teksto a tudtudoen dagiti Fariseo iti sungbatda ket ti Deuteronomio 24:1–4, nga isu a mangiladawan iti matudtudo a kasasaad ti panagasawa manen kalpasan ti diborsio. Dagiti Israelita idi kaaldawan ni Moises ket ar-aramidendan ti diborsio. Ti kasasaad ti linteg a nailadawan iti Deuteronomio 24 ket naisangrat a mangipaay iti pannakasalaknib dagiti babai. Ngem idi kaaldawan ni Jesus daytoy ket tiniritir ti Eskuelaan ti Hillel tapno nalaklaka ti makidiborsio iti nganngani aniaman a rason. Gapuna, ti linteg a naisangrat a mangsalaknib iti babai ket naaramat tapno nalaklaka a mangiwalin kenkuana.

Imbes a dibatienna ti kasasaad ti linteg iti Deuteronomio 24, isubli manen ni Jesus ti sigud a pagwadan ti Dios agpaay iti panagasawa, iti Genesis 1 ken 2. Ipakitana nga idi punganay inaramid ti Dios ti lalaki ken babai (Gen. 1:27), dua nga indibidual. Kalpasanna, pinagtiponna daytoy a kinapudno iti Genesis 2:24, a ti maysa a lalaki panawanna dagiti dadakkelna ket maitipon iti asawana, ket dagiti dua ket agbalinda a maymaysa a lasag. Daytoy a kapanunotan ti panagkaykaysa ti agbalin a nakaibatayan ti panangpasingked ni Jesus iti singgalut ti panagasawa. No ania ti pinagtipon ti Dios, saan koma a pagsinaen dagiti tattao.

`Ania ti maaramidan ti kongregasionyo tapno mapatibker ti panagassawayo? Kasano a matulongam dagidiay nadadaelen ti panagassawada?`