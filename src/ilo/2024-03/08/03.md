---
title:  Ni Jesus ken Dagiti Ubbing
date:   19/08/2024
---

`Basaen ti Marcos 10:13–16. Ania ti inaramid ni Jesus kadagiti nangiyeg kadagiti annakda Kenkuana?`

Kabayatan a dagiti ubbing ket natarigagayanda iti nagkauna a lubong (nangnangruna dagiti lallaki iti kultura a dominado ti lallaki), ti pannakayanak ken kinaubing ket saan a nalaka. Iti kinaawan ti kabaroanan a panangaywan ti mediko, dagiti peggad kadagiti inna iti panagpasngay ken kadagiti kapapasngay, maladaga, ken ubbing ket nangato. Adu a kultura ti addaan kadagiti kadaanan [tradisyonal] nga agas ken anting-anting a naaramat a mangsalaknib kadagitoy a nalaka a maapektaran a tattao a maibusor kadagiti dakes a puersa.

Kabayatan a matarigagayan dagiti annak, nababa ti kasasaadda iti kagimongan, kinapudnoanna, maikaduada kadagiti adipen (Gal. 4:1, 2). Iti lubong dagiti Griego-Romano, dagidiay a nadiwig wenno saan a makaay-ayo ket saan a maaywanan, wenno maibelleng pay ketdi iti karayan. Dagiti lallaki ket naipatpategda ngem kadagiti babbai; no dadduma dagiti maladaga a babbai ket nabaybay-an a matay iti tengnga dagiti el-elemento. No dadduma, dagitoy a nabaybay-an a maladaga ket “naarayat,” tapno laeng mapadakkel ken mailako kas ad-adipen.

Dagiti adalan ket agparparang a saanda a naawatan dagiti pannursuro ni Jesus iti Marcos 9 maipapan iti panangawat iti pagarian ti Dios a kas iti maysa nga ubing (Marcos 9:33–37). Itan tubngarenda dagidiay nangiyeg kadagiti ubbing ken Jesus nga agpaay iti bendision, nalabit a pampanunotenda nga awan ti tiempona nga agpaay iti kasta a simpli a trabaho.

Nagbiddutda. Makapungtot ni Jesus. Iti intero a Marcos, ni Jesus ket addaan kadagiti sumagmamano a nakaddidillaw a reaksyon kadagiti tattao, ken adda masursurotayo a maysa kadagiti napigsa a reaksyonna ket maiturong kadagiti tattao a mangyadayo kadagiti ubbing Kenkuana.

Sibibileg nga ipapilitna a masapul a saanda a lappedan dagiti ubbing. Apay? Agsipud ta ti pagarian ti Dios ket kukuada, ket ti maysa a tao ket masapul nga awatenna dayta iti kababalin ken panangkita iti maysa nga ubing—nalabit a maysa a panangitudo iti simpli, nalawag a panagtalek iti Dios.

“Saanmo palubosan a ti saan-a-kas ken Cristo a kababalinmo ti di umiso a panangitakdermo ken Jesus. Saanmo nga iyadayo dagiti babassit Kenkuana babaen ti kinalamiis ken kinaulpitmo. Dimo pulos ikkan ida iti pakaigapuan ti rikna a ti langit ket saan a makaay-ayo a lugar kadakuada no addaka sadiay. Dikay agsao maipapan iti relihion a kas banag a di maawatan dagiti ubbing, wenno agtignay a kasla saan a manamnama kadakuada nga awatenda ni Cristo iti kinaubingda. Dimo ited kadakuada ti saan a pudno a rikna a ti relihion ni Cristo ket maysa a relihion ti kinalidem, ken iti iyuumayda iti Mangisalakan ket nasken nga ibbatanda amin a mangaramid iti biag a naragsak.”—Ellen G. White, _The Ministry of Healing_, pp. 43, 44.

`Kasano iti nasaysayaat a panangiparangarangmo ken Jesus iti aniaman a kanito nga adda dagiti ubbing iti likmutmo?`