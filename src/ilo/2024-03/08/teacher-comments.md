---
title:  Komentaryo Dagiti Mannursuro
date:   23/08/2024
---

### Paset I: Pakabuklan

Kangrunaan a Teksto: Marcos 10:15, 21, 22, 44, 45

Sentro ti Adal: Marcos 10.

**Panangyammo**: Kadagiti napalabas a kapitulo a naadaltayo, ni Marcos impaganetgetna ti naisangsangayan a panangkita nga inted ni Jesus iti panangasabana maipapan iti pagarian ti Dios. Nupay kasta, idiay kapitulo 10, imbaga ni Marcos ti epekto ti pagarian ti Dios kadagiti puso dagiti tattao nga isu a nangawat kadagiti principiona iti biagda. Ni Marcos ibingayna pay no kasano a mabalin met a mapadasantayo ti pagarian kabayatan nga ur-urayentayo iti dakkel a pannakaipaduyakyakna idiay panungpalan ti panawen.

**Dagiti Tema ti Liksion**: Ti adaltayo ita a lawas ket tamingenna ti saludsod no kasano ngata a makastrektayo iti pagarian ti Dios. Kitaentayo pay dagiti karit a sangsangoen dagiti tattao iti gandatda a sumrek iti pagarian wenno tapno mapadasanda ti pagarian ita. Intayo kitaen dagiti sumaganad a tallo a bambanag:

1. Ni Marcos iladawanna a dagiti tattao nga isu a mayat a sumrek iti pagarian ti Dios ket masapul nga ikutanda ti kadawyan a kababalin dagiti ubbing.

2. Ti Dios ayabanna ti baknang, kasta met iti napanglaw, a sumrek iti pagarian ti Dios.

3. Tapno mapadasan ti pagarian ti Dios ita, masapul a salimetmetantayo dagiti matudtudo a principio iti panunottayo.

### Paset II: Komentaryo

**Ti Pagarian ti Dios ken Babassit nga Ubbing**

Kas kadagiti napalabas a kapitulo iti Evangelio ni Marcos, ti topiko ti pagarian ti Dios ket isu met la ti kangrunaan a tema iti kapitulo 10. Nupay kasta, iti daytoy a kapitulo, ti nagsurat ket utobenna ti maysa a mainaig a pakaseknan: Kasano a makastrek dagiti tattao iti pagarian ti Dios? Dayta ket, kasano iti kinarigatna a dagiti tattao ket aramidenda dayta? Ni Marcos ket ilakobna daytoy a panagintuod iti langa ti dua a salsaludsod: “ ‘Ania ti aramidec tapno matawidco ti biag nga agnanayon?’ ” (Marcos 10:17), ken “ ‘Asino ngarud ti macabalinto a maisalacan?’ ” (Marcos 10:26). Iti kababagasna, dagitoy dua a salsaludsod ket ipakitada ti isu met laeng a kapanunotan maipapan no asino iti mabalin a sumrek iti pagarian ti Dios. Mainayon pay, dagiti sungbat kadagiti dua a salsaludsod ket pasingkedanda ti kinapateg nga impaay ni Jesus iti pagarian ti Dios iti panangasabana.

Tapno sumrek iti pagarian ti Dios, dagiti tattao ket masapul nga awatenda dayta ken patienda dayta agraman iti naan-anay a panagtalek ken pammati ti maysa a bassit nga ubing. Ti Marcos 10:15 masinnunuo nga ibagana, “ ‘Pudno cunac cadacayo, a ti saan nga umawatto iti pagarian, ti Dios a cas la maysa nga ubing, dinto sumrec kencuana.’ ” Dagiti nagannak ket umanamongda a no ikkanda dagiti annakda kadagiti sagut, dagiti annak ket saanda a damagen no ania iti aramidenda tapno maawatda dagiti sagut. Dagiti ubbing ket iyawatda laeng dagiti im-imada ket iggamanda ti sagut. Ni Jesus ket tarigagayanna unay a makita daytoy isu met laeng a kita ti kinaregta ken panangawat iti puso dagiti dumdumngeg Kenkuana iti panangsungbatda iti mensahena maipapan iti pagarian ken iti panangsungbatda iti pagarian a mismo. Ti sao ti Griego ket kas la suportaranna daytoy a kapanunotan. Ti verbo a naipatarus a kas “umawat” iti bersikulo iti ngato ket naggapu iti sao ti Griego a dechomai, a ti kayatna a saoen ket “tapno iggamanna iti maysa a banag,” “tapno sisasagana nga awaten iti pakaammo ken tapno ibilangna dayta a kas pudno—tapno awaten a sisasagana, tapno awaten, tapno patien”; “tapno awaten ti sagut ti maysa a tao a naingayyeman, “tapno kablaawan.’ ”—Johannes P. Louw and Eugene Albert Nida, _Greek-English Lexicon of the New Testament: Based on Semantic Domains_, vol. 2 (New York: United Bible Societies, 1989), pp. 220, 372, 453. Iti sabali a pannao, ni Jesus imbagana kadagiti adalanna, kasta met kadagiti dadduma kadagiti agdengdengngeg Kenkuana, a no kayatda iti sumrek iti pagarian, masapul a a mamatida iti pagarian, masapul a kablaawanda ti pagarian, ken masapul nga iggamanda ti pagarian a nabuyogan iti amin a kinaregta ti maysa a lalaki wenno babai nga ubing no iggamanna iti maysa a sagut. Iti pangababaan, makastrektayo iti pagarian no awatentayo ti naimbag a damag maipapan dayta. No patientayo ti naimbag a damag, pagbalinentayo ti pagarian a kukuatayo.

**Ni Cristo Ayabanna ti Baknang, Kasta met ti Napanglaw, Tapno Sumrek iti Pagarian ti Dios**

Ti istoria maipapan iti baknang a baro ket dagus a sumaruno kalpasan iti panangibalikas ni Jesus iti pammendicionna kadagiti ubbing. Ti baknang a baro ket mabalin a kadua dagiti tattao nga umariwekwek nga isu a nakasaksi ken Jesus a nangubba kadagiti ubbing kadagiti taktakiagna ken binendicionanna ida. Itan ni Jesus saritaenna no kasano a dagiti tattao ket mabalin a sumrek iti pagarian ti Dios. Nalabit a ti baro ket natignay babaen ti kinamanagayat ni Jesus kadagiti ubbing, ket ti saludsodna ket nagubbog manipud iti maysa a nalunag a puso iti dayta a kanito gapu iti asi ti Mangisalakan. Naguyogoy ken Jesus, ti lalaki dinamagna, “ ‘Ania ti aramidec tapno matawidco ti biag nga agnanayon?’ ” (Marcos 10:17). Iti daytoy a saludsod, ni Marcos isilpuna dagiti dua a kapanunotan: panangtawid iti agnanayon a biag ken ti pagarian ti Dios. Kadagiti segkay a sumaruno iti kapitulo 10, ni Jesus iparangna dagiti dua a lapped a mabalin a manglapped wenno mangigawid kadagiti tattao manipud iti pannakapadas ken pannakastrek iti pagarian ti Dios. Manipud iti sungbat ni Jesus, maammoantayo a ti sumrek iti pagarian ket saan a narikut. Kasta met, masapul nga ammotayo dagiti karit wenno peggad a mabalin a mangpalab-og kadatayo iti panagpagpagnatayo nga agturong iti pagarian. Ti umuna a palab-og ket iramanna dagiti namaterialan nga ik-ikutantayo.

Kalpasan iti panangbasa iti istoria ti baknang a baro, mapaliiwtayo a dagiti agtawid iti pagarian ti Dios ket addaan iti maysa a napigsa a pannakaammo iti Lintegna ken dagiti Sursurat. Ti Dios ayatenna dagidiay a sumurot kadagiti bilbilinna. Ngem ti panagtungpal laeng ket saan a makaanay a mangipasigurado iti iseserrek iti pagarian ti Dios. Idiay Marcos 10:21, 22, ni Jesus ipakitana ti maysa a napateg a ponto a mangipaganetget kadagiti principio nga inlagumna iti buya a kadua dagiti ubbing. Ni Marcos insuratna maipapan ken Jesus ken ti agturay a baknang a baro: “Ket ni Jesus, idi nga minatmatanna, inayatna; ket kinunana kencuana: Maysa a banag ti agcurang kenca: inca, ilacom dagup ti adda kenca, ket itedmo cadagiti napanglaw; ket addanto kinabacnangmo idiay langit; ket umayca, surutennac. Ngem nagliday ti rupana iti daytoy a sao, ket pimmanaw a silaladingit; ta addaan ti adu a sanikua.” Ni Jesus ay-ayatenna ti baro ken inapresyarna ti kinapudnona iti linteg ti Dios. Nupay kasta, ti baro ket saan a namati iti pagarian ti Dios ken ti amin a saklawenna. Ti laeng tao a mangawat ken mamati iti pagarian ti Dios ti mabalin a sumrek iti dayta. Ti baknang a baro ket saan a namati iti dayta; wenno, isu ket saan a siaanamong a mamati iti dayta wenno mangawat iti dayta.

Ti baknang a baro, a kas iti inaramid dagiti sumagmamano nga adalan ni Jesus, ket pinanunotda ti pagarian ti Dios kadagiti naidagaan a balbalikas, agraman ti kinabaknang ken pannakabalin a kas kangrunaan a pasetna. Mabalintayo a kunaen a ti baknang a baro ket umilin iti maysa a “dakkel a pagarian” iti daytoy a daga; dayta ket, ti pagarian ti mammon wenno kinabaknang. “Ta addaan ti adu a sanicua” (Marcos 10:22). Ngem uray pay no ti baknang a baro ket pinatina dagiti Sursurat, isu ket saan a siaanamong a mangisina iti mismo a bagbagina manipud iti “bukodna a pagarian.” Mabalin nga irikkiar nga isu ket dina pinati a ti pagarian ti Dios ket mabalinna a mamimpinsan nga iyeg kenkuana ti nasaysayaat a biag a sapsapulenna. Ti pagsasaritaan [isyu] iti daytoy nga istoria ket saan a maipapan iti kinamoral ti kinabaknang, no di ket, ti panangipangpangruna iti pagarian nga ipaay dagiti mangibagbaga a mamati ken Jesus. Daksanggasat, adu unay a tattao dagiti mangbangun iti dadakkel a pagpagarian iti daytoy a lubong a manglapped kadakuada manipud iti panangkita iti pannakayataday ti pagarian ti Dios kadagiti biagda. Kas bungana, saanda nga ikabil ti pagarian ti Dios nga umun-una.

Pudno pay a ti maysa a baknang a lalaki wenno babai ket saanna a masapul nga isapata dagiti ik-ikutanna wenno pamilya tapno agbalin a pudno a pasurot ni Jesus. Iti pannakiin-innadalna ken Pedro, “Ni Jesus simmungbat, ket kinunana: Pudno cunac cadacayo, nga awan ti tao a nangpanaw ti balay wenno cacabsat a lallaki wenno babbai, wenno ama, wenno ina, wenno asawa, wenno annac, wenno dagdaga, gapu caniac ken gapu iti evangelio. A dinto _umawat ita itoy nga aldaw ti maminsangagasut_ a balbalay ken cacabsat a lallaki ken babbai, ken inna, ken annac; ken dagdaga, agraman cadagiti pannacaidadanes, ket iti tiempo nga umay, biag nga agnanayon’ ” (Marcos 10:29, 30, _paganetget nainayon_). Ti naipakita kadagitoy a bersikulo ket maysa a nakaro a panagbaliw dagiti daan nga impangpangruna iti biag.

Ti napateg a pagsasaritaan [isyu] ditoy ket ti pagarian ti Dios ket masapul a maitag-ay iti nataoan a puso iti ngatoen ti pannakikadua iti isuamin a naidagaan a pagarian. Gapuna, ni Marcos ipaganetgetna ti kinaApo ti Dios iti ngatoen dagiti biagtayo. No ti Apo agari iti ngatoen dagiti biagtayo, Isu ket agari met iti ngatoen dagiti kukuatayo. No dayta ket saan a mapasamak, inikkattayo dagiti bagbagitayo manipud iti pagarian ti Dios.

**Pannakapadas iti Pagarian ti Dios**

Ti isyu a napagsasaritaan iti ngato ket maisentro iti maysa a kangrunaan a lapped iti iseserrek iti pagarian ti Dios: panangipangpangruna kadagiti naidagaan a sansanikua iti ngatoen ti pagarian ti Dios. Ti sumaruno a topikotayo ket maipapan iti panagkakayamettayo iti maysa ken maysa. Kasano koma ti panagbiag dagiti umili iti pagarian ti Dios iti komonidad? Daytoy a banag ket isu ita iti sentro ti adalentayo.

Iti panangirugi, mapaliiwtayo a ti sasao a “cadacayo” ket naipaganetget iti daytoy a paset ti Marcos 10. Ti Marcos 10:31 ket isilpuna ti napalabas a diskusyon maipapan kadagiti sansanikua iti diskusyon maipapan iti panagkakayamet. Ni Jesus kunana, “ ‘Ngem adu dagiti umuna a maud-udidanto; ken dagiti maudi, nga umun-unadanto.’ ” Iti sabali a pannao, ti iseserrek iti pagarian ti Dios ket saan a naibatay iti nataoan a ranko. Iti panangiladawan daytoy a banag, mapantayo iti maysa a kanito iti istoria ni Jesus ken dagiti adalanna iti dalanda nga agturong idiay Jerusalem. Dagiti adalan ket impagarupda a ni Jesus ket mapan idiay Jerusalem a mangipasdek iti pagarianna. Gapuna, dua kadakuada ti nagpakaasi Kenkuana, “ ‘Ipaaymo cadi nga agsaadcami coma iti dayagmo, ti maysa iti macanawanmo, ket ti sabali iti macatigidmo’ ” (Marcos 10:37). Makitayo kadi a dagiti adalan ket dida dinawat a sumrekda iti pagarian? No di ket, nagpakaasida agpaay kadagiti kangrunaan a saad iti dayta. Iti sungbatna, inlawlawag ni Jesus a dagiti pasurotna a mangikarigatan a sumrek iti pagarianna ket umawatto kadagiti bendicion (Marcos 10:30) ken pannakaidadanes iti daytoy a biag.

Idiay Marcos 10:38–40, ni Jesus impaganetgetna, iti maminsan pay, a ti pagarianna ket iramanna ti kopa ti panagsagaba, saan a maysa a biag ti kinaapo iti ngatoen dagiti sabsabali. Awan a pulos iti pagdaksanna iti panagtarigagay iti kinatan-ok iti aniaman nga institosyon wenno organisasyon, pakairamanan iti uneg dagiti komonidad dagiti iglesia. Nupay kasta, ni Jesus impaganetgetna no kasano koma iti pannakaaramid iti kasta a pananggun-od iti kinatan-ok. Idiay Marcos 10:42–45, imbagana ti masinnunuo nga umiso koma a kababalin dagiti pangpangulo kadagiti komonidadda. “ ‘Ngem saan a casta cadacayo; no di ket ti siasinoman nga agtarigagay nga agbalin coma a dackel cadacayo, isunto ti adipenyo; Ket siasinoman nga agtarigagay nga isu coma ti umun-una cadacayo, isunto ti adipen dagiti isu-amin. Ta uray pay toy Anac ti tao saan nga immay tapno pegservian, no di ket tapno agservi ken tapno itedna ti biagna a subbot dagiti adu’ ” (Marcos 10:43–45).

Iti sabali a pannao, ti pannakipagilitayo iti pagarian ti Dios—nangnangruna kadagidiay nga adda kadagiti saad a panagipangulo—ket ipakpakitana ti maysa a biag ti panagsakripicio ken panagserbi a saan ketdi a maysa a biag ti panangituray iti ngatoen dagiti sabsabali. Ni Jesus ket isu iti pagwadan a masapul koma nga ikarigatantayo a tuladen.

### Paset III: Panangipakat iti Biag

Ania ti kayat a saoen ni Jesus idi a kinunana, “ ‘Annac, ayaunayen ti rigatda a sumrec iti pagarian ti Dios dagiti agtalged cadagiti kinabacnang!’ ” (Marcos 10:24). Ti bersikulo ket dina kuna a saan a mabalin a sumrek iti pagarian ti Dios, laeng iti mangaramid dayta ket “narigat.” Apay? Ti maysa a mabalin a gapu ket dagiti nabaknang unay a tattao ket mabalin a dida makita iti panagkasapulanda iti Dios wenno no ania iti maaramidanna nga agpaay kadakuada.

Ti nagsurat daytoy Komentaryo Dagiti Mannursuro ket malagipna iti maysa a tiempo idi tawtawen a kaaddana iti kolehiyo idi naaddaan isuna iti gundaway a mangaramid iti maysa a panagadal iti Biblia iti maysa a baknang a tao. Iti maysa nga aldaw, idi agad-adalda, ti baknang a lalaki ket direkta a kinitana ti mata ti nagsurat ken kinunana, “Maysa a dakkel a banag iti ad-adu pay a pannakaammo maipapan iti Dios ti Biblia. Ngem pagarupek a diak kasapulan ti Dios. No kasapulak ti maysa a banag, mapanak laeng a manggatang dayta. Dayta laeng ti adda iti biag.”

Mabalintayo kadi a maala ti isuamin a banbanag iti biag nga awan ti Dios? Ilawlawag. Adda kadi dagiti sumagmamano a banbanag iti biag a ditay mabalin a magatang iti kuarta? Ania dagitoy?

Adda kadi siasinoman a kamkameng ti klaseyo a makaam-ammo kadagiti nakabakbaknang a tattao wenno tattao kadagiti saad a panagipangulo wenno mabigbigbig unay iti kagimongan? No kasta, kasano a matulongan dagiti kamkameng ti klaseyo dagitoy a tattao tapno patienda a ti pagarian ti Dios ket agpaay met kadakuada? Laglagipen nga awan a pulos ti narigat unay iti Apo. Manipud iti nataoan a panangkita, ti iseserrek iti pagarian ti Dios ket mabalin a kasla narigat, no saan ketdi nga imposible, kadagiti sumagmamano a tattao. Ngem laglagipen dagiti sasao ni Jesus: “ ‘Cadagiti tao saan a mabalin daytoy, ngem saan a casta iti Dios; ta amin dagiti banag, isuda mabalin iti Dios’ ” (Marcos 10:27).

` `