---
title:  ‘Ania ti Cayatmo nga Aramidec Coma Kenca?’
date:   22/08/2024
---

`Basaen ti Marcos 10:46–52. Ania ti inaramid ni Bartimeo iti lilalabas ni Jesus?`

Agingga iti daytoy a punto iti Evangelio ni Marcos, malaksid iti sumagmamano, ibagbaga ni Jesus kadagiti tattao nga agulimekda maipapan kadagiti datdatlagna ken maipapan iti kinasiasinona. Iti daytoy nga istoria, kabayatan a panawanna iti Jerico, maysa a bulsek a lalaki nga agpalpalama iti igid ti kalsada, iti pannakangngegna a dayta ket ni Jesus a taga Nazaret, nangrugi nga ipukkawna, “ ‘Jesus, nga Anac ni David, caasiannac cadi!’ ” (Marcos 10:47). Kas panangsurot iti paltiing/palimed a tema ti libro, ti bunggoy inalana ti akem dagidiay a mangaw-awag iti panagulimek kabayatan a saan a naballigi ti panangpadasda a mamagulimek iti naariwawa nga agpalpalama.

Ngem saan a mapagsardeng ni Bartimeo ket ad-adda pay nga ipukkawna a napigsa, “ ‘O Anac ni David, caasiannac cadi!’ ” (Marcos 10:48). Dagiti sasaona ket agpada a panangipudno iti pammati ken ni Jesus kas Isu ti Misias ken panagtalek a mabalinna nga agasan isuna. Ti titulo nga “Anak ni David” idi kaaldawan ni Jesus ket addaan iti dua a kapanunotan a naisilpu iti dayta—ti pannakaisubli ti maysa nga ari iti trono ti Israel (idilig iti Isaias 11; Jer. 23:5, 6; Jer. 33:15; Eze. 34: 23, 24; Eze. 37:24; Mik. 5:2–4; Zac. 3:8; Zac. 6:12), ken daytoy a tao ket agbalin a mangngagas ken manangparuar iti demonio.

Ni Jesus simmardeng ket ibagana kadakuada nga ayabanda ti bulsek. Ti nakapatpateg, ti lalaki a bulsek ket imbellengna ti kagayna kabayatan a mapan ken Jesus. Dagiti bulsek idi kaaldawan ni Jesus ket addada iti baba ti kagimongan, kaduada dagiti balo ken ul-ulila. Dagitoy a tattao ket nababbaba ngem ti tukad ti kababaan a mabalin a masuportaran ti panagbiag ken addada iti pudno a peggad. Ti kagay ket isu ti salaknib ti lalaki. Ti panangibati iti dayta ket kaipapananna nga isu ket addaan iti pammati a paimbagen isuna ni Jesus.

Ni Jesus ket saan a mangupay. Pudno unay, siasinoman a mapan Kenkuana agpaay iti tulong kadagiti Evangelio ket kanayon nga umawat iti dayta. Ni Jesus damagenna ti isu met laeng a saludsod a dinamagna kada Santiago ken Juan iti Marcos 10:36, “ ‘Ania ti cayatyo nga aramidec coma cadacayo?’ ” (Marcos 10:51). Awan panagduadua, ti bulsek a lalaki dinawatna a maawatna ti panagkitana, nga isu a dagus nga insubli ni Jesus. Ti bulsek a lalaki simmurot Kenkuana iti dalan.

Daytoy nga istoria ket isu iti mangserra iti segkay ti kinadisipolo iti Marcos, nga agserserbi a kas maysa a bookend iti sabali nga istoria ti panangagas iti maysa a bulsek a tao iti Marcos 8:22–26. Dagiti dua nga istoria ket iladawanda no kasano a ti kinadisipolo ket maipapan iti panangkita iti lubong babaen kadagiti baro a mata, no dadduma saan a nalawag iti damo ngem kanayon a sumursurot ken Jesus iti dalan a pangituronganna.

`Ania dagiti wagas a no dadduma ket impukkawmo, “Jesus, Anak ni David, maasianka kaniak!”? Ania ti napasamak, ken ania iti naadalmo manipud daytoy a kapadasan?`