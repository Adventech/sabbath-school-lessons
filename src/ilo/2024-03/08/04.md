---
title:  Ti Kaimbagan a Simpuon (Investment)
date:   20/08/2024
---

`Basaen ti Marcos 10:17–31. Ania dagiti ad-adal maipapan ti pammati ken gatad ti kinadisipolo a naiparangarang ditoy nga agpaay iti siasinoman, baknang wenno napanglaw?`

Ti yaasideg ti lalaki ket ipakitana ti kinapasnek ken panagraemna ken Jesus. Nagtaray nga immasideg, nagparintumeng iti sangoananna, ket dinamagna ti saludsod a sentro ti pagtungpalan ti tunggal kararua—Ania dagiti kasapulan tapno matawid ti biag nga agnanayon? Simmungbat ni Jesus babaen ti panangitudona iti maikadua a tapi ti Sangapulo a Bilin. Manen, impakita ti lalaki ti gagarna iti nailangitan a banbanag babaen ti panangibagana a sinalimetmetanna amin dagitoy, uray pay manipud iti kinaagtutubona.

Kadagiti uppat nga Evangelio, ni Marcos laeng ti nangibaga nga inayat ni Jesus ti lalaki. Adda maysa a banag a makaawis iti gagar ti lalaki iti nailangitan. Ngem suoten ni Jesus ti kinapasnekna babaen ti panangibagana kenkuana nga ilakona ti isuamin ken sumurot Kenkuana. Ti lalaki ket pimmanaw a naliday gapu ta addaan iti dakkel a sanikua. Kinapudnona, saanna a pudno a salsalimetmetan dagiti bilbilin. Sinalungasingna ti umuna, ta inkabilna ti maysa a banag a nangatngato ngem ti Dios iti biagna. Ti kinabaknangna ti didiosenna.

Inlawlawag ni Jesus no kasano a makagargari dagiti kinabaknang ken nalaklaka a lumasat ti dakkel nga animal a kas iti kamelyo iti bassit nga abut ti dagum ngem ti nabaknang a tao a sumrek idiay langit.

Dagiti adalan ket nasdaawda kadagiti sassao ni Jesus ket naklaatda no siasino ti mabalin a maisalakan. Inted ni Jesus ti napateg a sasao iti Marcos 10:27. “ ‘Cadagiti tao saan a mabalin daytoy, ngem saan a casta iti Dios; ta amin dagiti banag, isuda mabalin iti Dios.’ ”

Ti Marcos 10:27 ket kas la maysa a napintas a lugar a pagpatinggaan ti istoria: saanmo a madanon ti langit a bukbukodmo, kasapulam ti parabur ti Dios tapno maisalakanka.

Ngem kalpasanna, imbaga ni Pedro nga isu ken dagiti gagayyemna ket pinanawanda amin tapno sumurotda ken Jesus. Simmungbat ni Jesus nga aniaman nga imbatiyo tapno sumurot Kenkuana ket awan kais-iskanna no maidilig iti awatenyo, ita ken iti “panawen nga umay.”

Adtoy ti ponto: ti ipapatay ni Cristo ti mangrisot ti basol ti tao, ken kalpasanna ti parabur ni Cristo, ken ti biagna a nagungar, ket isuda iti mamapigsa iti panagtulnog kadagiti bilbilinna.

`Basaen ti Roma 6:1–11. Kasano iti panangiparangarang dagitoy a bersikulo iti kinapaypayso ti parabur ti Dios iti biagtayo, iti panangpalinteg kadatayo ken iti panangaramid kadatayo a baro a tattao Kenkuana?`