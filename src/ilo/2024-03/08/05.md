---
title:  Mabalinyo Aya ti Uminum iti Kopa nga Inumak?
date:   21/08/2024
---

`Basaen ti Marcos 10:32–45. Kasano iti panangiparangarang dagitoy a bersikulo iti agtultuloy a kinaignorante dagiti adalan saan laeng a maipapan iti misyon ni Jesus no di pay ket no ania iti kaipapanan iti sumurot Kenkuana?`

Ni Jesus ket umasideg nga umasideg iti Jerusalem kadagiti panagpagpagnana, ket kabayatan ti panagtultuloyna imbagana kadagiti adalanna no ania iti mapasamak sadiay. Saan a maysa a buya a patienda wenno kayatda a mangngeg. Ti kinamasinunuo ni Jesus maipapan ti naibaskag nga ipapatay ken panagungarna ket nakadidillaw. Ngem no saan a dayta ti kayatmo a mangngeg, nalaka unay a di ikankano dayta.

Daytoy ti agparang nga ar-aramiden da Santiago ken Juan bayat a mapanda ken Jesus agraman iti bukodda a kiddaw. Ni Jesus, umiso unay a nagdamag iti ad-adu pay a detalye, ket simmungbatda a kayatda ti agtugaw iti makannawan ken makattigidna idiay gloriana. Nalaka laeng a babalawen ti kiddawda a kas naimbubukodan. Ngem dagitoy dua a lallaki ket intalagada dagiti bagbagida iti panagministro ni Jesus, ket nalabit a dagiti tartarigagayda ket saan a namimpinsan a naimbubukodan ti kababalinna.

Ni Jesus ket sapulenna nga iyun-unegda ti pannakaawatda iti mismo a kidkiddawenda. Dinamagna ida no mabalinda ti uminum iti kopa nga inumanna, wenno mabautisaran iti pammautisar a pacabautisaranna. Ti kopana ket isunto ti kopa ti panagsagaba idiay Getsemani ken iti krus (idilig iti Marcos 14:36), ket ti pannakabautisarna ket isunto ti ipapatay ken pannakaitabonna (Marcos 15:33–47), a sadiay dagiti paspasamak ket maipada iti pannakabautisarna a nailanad iti Marcos 1.

Ngem da Santiago ken Juan ket saanda a makita dayta. Sililimed a sinungbatanda a kabaelanda. Ipadto ngarud ni Jesus a pudno nga uminumdanto iti kopana ket mabautisaranda iti pannakabautisarna. Ni Santiago ti immuna kadagiti apostol a natay iti maysa nga ipapatay ti martir (Aramid 12:2). Ni Juan ti kapautan ti panagbiagna kadagiti apostol ket nakayawan idiay Patmos (Apoc. 1:9). Ngem ipakita ni Jesus a dagiti lugar idiay gloria ket inkeddeng ti Dios.

Ania ti insungbat dagiti dadduma nga adalan iti sungbat ni Jesus? Saan unay a nasayaat. Ti isu met laeng a sao ti Griego, aganakteō “makagura, makaunget,” ket naaramat iti Marcos 10:41 kas iti Marcos 10:14, maipapan iti unget ni Jesus gapu iti panangyadayoda kadagiti ubbing Kenkuana.

Kalpasanna, inayaban ni Jesus ti bunggoy a sangsangkamaysa tapno itedna ti maysa kadagiti kadakkelan a sursurona. Ipakitana a dagiti agturturay a Gentil ket aramatenda ti pannakabalin nga agpaay iti personal a pagimbaganda. Ngem iti pagarian ti Dios ti pannakabalin ket masapul a kanayon a maaramat a mangitag-ay ken mangbendicion kadagiti sabsabali. Idauloan ni Jesus ti dalan kas Ari ti pagarian ti Dios. Kasano? Babaen ti panangitedna iti bukodna a biag kas maysa a subbot—saan unay a kas iti ninamnama dagiti pasurotna a mangngeg.

`Ania ti kaipapanan ti maysa a Cristiano nga agbalin a kas maysa a “babaunen” kadagiti sabsabali? Dayta ket, kasano iti panangipaduyakyakmo iti daytoy a principio iti inaldaw a pannakilangenlangenmo kadagiti tattao?`