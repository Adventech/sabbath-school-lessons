---
title:  Panangibati iti Amin Tapno Agtalaw Manipud ken Jesus
date:   11/09/2024
---

`Basaen ti Marcos 14:43–52. Ania ti mapasamak ditoy a nakapatpateg unay iti plano ti pannakaisalakan?`

Makapaklaat ta maysa kadagiti nasinged a kadua ni Jesus iti nangliput Kenkuana kadagiti kabusorna. Saan unay a naibinsabinsa dagiti Evangelio iti panggep ni Judas. Ngem insurat ni Ellen G. White: “Naikasigudan a napigsa ti panagayat ni Judas iti kuarta; ngem saan a kanayon a narugit tapno umdas a mangaramid iti kasta nga aramid a kas iti daytoy. Pinatanorna ti dakes nga espiritu ti kinaagum agingga a nagbalin dayta nga agturturay a panggep ti biagna. Ti panagayat iti kinabaknang ti nanglapunos iti panagayatna ken Cristo. Babaen ti panagbalinna nga adipen ti maysa a bisyo intedna ti bagina ken Satanas, tapno maiturong iti aniaman a kinadakes iti basol.”—Ellen G. White, _The Desire of Ages_, p. 716.

Ti panangliput a mismo ket saan nga anamongan ti amin, uray pay dagidiay mangar-aramat kadagiti mangliliput (idilig iti Mat. 27:3–7). Ngem nangnangruna a dakes ti aramid ni Judas gapu ta sapulenna nga ilemmeng ti panangliputna babaen ti pammarang a panaggayyem. Binilinna ti umariwekwek a ti lalaki nga agepanna ket isu ti lalaki a matiliw. Agparang a kayat ni Judas nga ilemmeng ti kinaulbodna ken Jesus ken kadagiti dadduma nga adalan.

Bumtak ti gulo idi tiliwen ti umariwekwek ni Jesus. Maysa a tao iti nangasot iti kampilan (ti Juan 18:10, 11 kunana a dayta ket ni Pedro) ket piningasanna ti lapayag ti adipen ti nangato a padi. Kinasao ni Jesus ti umariwekwek, a dusaenna ida gapu iti panangaramidda iti nalimed iti kabutengda nga aramiden a sipapalgak, idi isu ket mangisursuro idiay templo. Ngem agpatingga ni Jesus babaen ti panangitudona iti pannakatungpal ti Sursurat. Maysa pay a pagilasinan dayta dua a panggep nga agtartaray iti Istoria ti Pasion—a ti pagayatan ti Dios ket umay iti pannakatungpalna uray pay no ti pagayatan ti tao ket agtrabaho a mangdadael iti Misias.

Dagiti adalan ket agtalawda amin, agraman ni Pedro, a nupay kasta agparangto manen a sumurot ken Jesus iti adayo ket agpatingga nga isagmakna ti bagina. Ngem ti Marcos 14:51, 52 ibagana iti maysa nga agtutubo a lalaki a simmurot ken Jesus, maysa nga istoria a masarakan ditoy ngem awan sadinoman kadagiti Evangelio. Ibaga dagiti dadduma a ni Marcos a mismo dayta, ngem di mapaneknekan. Ti nakaskasdaaw ket agtaray isuna a lamolamo. Ti agtutubo a lalaki, imbes a baybay-anna ti amin a “mangsurot” ken Jesus, baybay-anna ti amin nga “agtalaw” manipud ken Jesus.

`Panunoten ti nakabutbuteng a kapanunotan a ti panagbalin nga adipen ti maysa laeng a bisyo ti nangiturong ken Judas a mangaramid iti inaramidna. Ania koma ti ibaga kadatayo daytoy maipapan iti pananggura iti basol ken, babaen ti parabur ti Dios, panangparmek iti dayta?`