---
title:  Adalen Pay
date:   13/09/2024
---

Basaen ti surat ni Ellen G. White, “Before Annas and the Court of Caiaphas,” ken “Judas,” iti _The Desire of Ages_, pp. 698–722.

“Kabayatan a dagiti makaibabain a sapata ket sadiwa pay laeng kadagiti bibig ni Pedro, ken ti makatitileng a taraok ti kawitan ket umaw-aweng pay laeng kadagiti lapayagna, ti Mangisalakan timmalyaw manipud kadagiti nakarupanget nga ukom, ket kinitana a sipupunno ti kakaasi nga adalanna. Iti dayta a kanito dagiti mata ni Pedro ket naiturong iti Apona. Iti dayta naamo a rupa nabasana ti nauneg nga asi ken ladingit, ngem awan ti pungtot sadiay.

“Ti langa dayta nabessag, agsagsagaba a rupa, dagidiay agpigpigerger a bibig, dayta langa ti kinamanangngaasi ken pammakawan, ti nangsalput iti pusona a kasla maysa a pana. Nariing ti konsiensia. Ti lagip ket naalibtak. Nalagip ni Pedro ti karina iti sumagmamano nga oras ti napalabas sakbay a makikuyog koma iti Apona iti pagbaludan ken agingga iti ipapatay. Nalagipna ti ladingitna idi imbaga ti Mangisalakan kenkuana iti makinngato a siled a mamitlo nga ilibakna ti Apona iti dayta met la a rabii. Ni Pedro ket impakdaarna a saanna nga am-ammo ni Jesus, ngem naamirisna itan a nabuyogan iti napait a panagladingit no kasano ti pannakaam-ammo unay ti Apo kenkuana, ken no kasano iti apagisu a pannakabasana iti pusona, ti kinaulbod nga uray isu a mismo ket saanna nga ammo.”—Ellen G. White, _The Desire of Ages_, pp. 712, 713.

**Salsaludsod a Pagiinnadalan**:

`Kasano a babaen laeng ti panangbasatayo iti impadto ni Jesus iti Marcos 14:9 ket makitatayo ti maysa kadagiti dadduma pay a padto ni Jesus a pudno a natungpal—maysa a saan a ninamnama a padto agsipud kadagiti paspasamak idi a naibalikasda?`

`Pagdiligen ken paggidiaten da Judas ken Pedro. Kasano iti panagpadada ken kasano iti panagdumada iti wagas ti panagtignayda idiay Istoria ti Pasion?`

`Pagiinnadalan ti kaipapanan ti Pangrabii ti Apo. Kasano a maaramidtayo nga ad-adu ti kaipapanan dayta iti iglesiatayo ken iraman ti ad-adu kadagiti kamkameng iti pannakarambakna?`

`Pagiinadalan ti kinapudno a ti Dios kinunana “Saan” iti kararag ni Jesus idiay Getsemani. Ania iti kayatna a saoen no “Saan” kuna ti Dios kadatayo?`

`Nupay dakkel unay iti panangpaay ni Pedro ken Jesus babaen kadagiti panangilibakna, ni Jesus dina imbelleng ni Pedro. Ania a namnama iti maalam nga agpaay iti bagbagim manipud iti daytoy a kinapudno?`