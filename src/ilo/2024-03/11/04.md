---
title:  Gethsemane
date:   10/09/2024
---

`Basaen ti Marcos 14:32–42. Ania iti inkararag ni Jesus idiay Gethsemane, ken kasano iti pannakasungbat ti kararag?`

Ni Jesus ken dagiti adalanna ket pinanawanda iti napaderan a ciudad ti Jerusalem nga idiay nanganda iti Paskua ket bimmallasiwda iti Tanap ti Kidron nga agturong iti maysa a minuyongan iti bakras ti Bantay dagiti Olibo. Ti nagan a Getsemani ket kaipapananna ti pagpespesan iti lana, nga isingsingasingna nga adda pagpespesan a pagaramidan iti lana ti olibo iti asideg. Ti apagisu a pakasarakan ket saan nga ammo agsipud ta dagiti Romano ket pinukanda amin a kayo iti Bantay dagiti Olibo kabayatan ti panangrautda idi a.d. 70.

Bayat ti iseserrek ni Jesus iti minuyongan, imbatina dagiti adalanna sadiay ket immad-adayo pay a kaduana da Pedro, Santiago, ken Juan. Ngem kalpasanna imbatina met la dagitoy a tallo ket nagtuloy nga is-isuna laeng. Daytoy a yaadayo ket ipakpakitana nga ad-adda a naisina ken agmaymaysa ni Jesus bayat ti panangsangona iti umad-adani a panagsagabana.

Ni Jesus ikararagna a maipanaw koma ti kopa ti panagsagaba, ngem no laeng pagayatan ti Dios (Marcos 14:36). Inaramatna ti balikas ti Aramaic nga Abba, nga isu nga ipatarus ni Marcos a kas “Ama.” Ti balikas ket saanna a kayat a saoen a “Daddy,” kas insingasing ti dadduma. Ti balikas nga ar-aramaten ti maysa nga ubing a mangawag iti amana ket abi (kitaen ti Raymond E. Brown, The Death of the Messiah, Anchor Bible Reference Library [New York: Doubleday, 1994], vol. 1, pp. 172, 173). Nupay kasta, ti pannakaaramat ti balikas nga Abba, Ama, ket pudno nga awitna ti nasinged a pannakaisilpo ti pamilia, a saan koma a mapabassit.

Ti inkararag ni Jesus ket ti pannakaipanaw ti kopa ti panagsagaba. Ngem insukona a mismo ti Bagbagina iti pagayatan ti Dios (idilig iti Ti Kararag ti Apo, Mat. 6:10). Agbalin a nalawag iti amin a dadduma a paset ti Istoria ti Pasion a ti sungbat ti Dios iti kararag ni Jesus ket “Saan.” Saanna nga ipanaw ti kopa ti panagsagaba, agsipud ta babaen iti dayta a kapadasan a maipaay ti pannakaisalakan iti lubong.

No maipasangoka kadagiti rigat, makaparegta ti kaadda dagiti gagayyem a tumulong kenka. Iti Filipos 4:13, saritaen ni Pablo ti maipapan iti panangaramid iti amin a banbanag babaen iti Maysa nga Isu a mangpapigsa kenkuana. Adu ti makalipat iti Filipos 4:14, nga idiay nga irugi ti apostol, “Nupay casta.” Kastoy ti mabasa: “Nupay casta, naimbag ti inaramidyo iti pannakiramanyo caniac iti sagabaec.” Daytoy ti tinarigagayan ni Jesus idiay Getsemani. Namitlo a napan nga agsapsapul iti liwliwa manipud kadagiti adalanna. Namitlo a matmaturogda. Iti tungpalna, riniingna ida a makikuyog Kenkuana tapno sangoen ti suot. Isu ket nakasaganan; isuda ket saanda a nakasagana.