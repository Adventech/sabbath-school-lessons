---
title:  Asinoka?
date:   12/09/2024
---

`Basaen ti Marcos 14:60–72. Idilig no kasano iti panangsungbat ni Jesus kadagiti paspasamak a maisupadi no kasano iti panangsungbat ni Pedro. Ania dagiti ad-adal a masursurotayo manipud kadagiti nagdudumaanda?`

Ti Marcos 14:53–59 ket iladawanna ni Jesus a naipan iti Sanhedrin ken ti umuna a paset ti pannakausig. Maysa dayta a panagwatwat ti pannakaupay. Maulit-ulit a dagiti pangpangulo ket padpadasenda nga aramiden ti pammabasolda maibusor ken Jesus. Imbaga ti mannurat ti Evangelio no kasano nga ulbod ti pammaneknek ken saan a pulos nga immanamong dagiti saksi.

Kamaudiananna, timmakder ti nangato a padi ket direkta a nakisao ken Jesus. Iti un-unana saan a sumungbat ni Jesus. Idin ti nangato a padi ket inkabilna ni Jesus iti babaen ti sapata iti sangoanan ti Dios (kitaen iti Mat. 26:63) ken damagenna ti direkta a saludsod no Isu ti Misias. Rupanrupa ken silalatak nga inamin ni Jesus nga Isu, ken kalpasanna intudona ti Daniel 7:13, 14 maipapan iti Anak ti Tao a kas nakatugaw iti makannawan ti Dios ken umay kadagiti rabaw dagiti ul-ulep ti langit. Daytoy ket nalabes unay agpaay iti nangato a padi, nga isu a nangpigis kadagiti pagan-anayna ken nangawag iti pannakadusa ni Jesus, nga isu a dagus nga ited ti konseho. Dagiti pangpangulo ket rinugianda nga ibabain ni Jesus babaen ti panangtuprada Kenkuana, panangabbongda iti rupana, panangkabilda Kenkuana, ken panangibagada Kenkuana nga agipadto Isuna.

Kabayatan nga adda ni Jesus iti uneg a maus-usig ken mangmangted iti napudno a pammaneknek, ni Pedro adda met iti ruar a mangmangted iti ulbod a damag. Daytoy ti maikanem ken maudi a Sandwich Story iti Marcos, ket ditoy a nangnangruna a naitudo ti agsupadi. Adtoy ti dua nga agpapada a tao, da Jesus ken Pedro, nga agar-aramid iti agsupadi nga aramid. Mangted ni Jesus iti napudno a pammaneknek, ni Pedro maysa nga ulbod. Namitlo a ni Pedro ket intudo ti maysa nga adipen wenno nakamattider, ket tunggal kanito ilibakna nga isu ket kadua ken Jesus, uray la agilunod ken agsapata iti panangaramidna.

Iti daytoy a kanito nga agtaraok ti manok iti maikadua a daras, ket ni Pedro dagus a malagipna ti padto ni Jesus nga ilibakna ti Apona iti mamitlo a daras iti dayta a mismo a rabii. Isu ket nagladingit ken nagsangit. Adtoy ti nakaro a panagsupadi—iti pagpatinggaan ti pannakausigna, nabedbedan dagiti mata ni Jesus ken nasapsaplit ken nabilin a “padtoanna ida!” Ti kapanunotan ket ti pananglais Kenkuana idinto ta Isu ket dina makita no asino iti nangkabil Kenkuana. Nupay kasta, iti mismo a kanito nga aramidenda daytoy, ilibak ni Pedro ni Jesus iti paraangan iti baba, a tungtungpalenna ti maysa kadagiti padto ni Jesus. Kamaudiananna, iti panangilibakna ken Jesus, ni Pedro ket impaduyakyakna a ni Jesus ti Misias.

`Ania dagiti sasao ti namnama a maitedmo iti maysa a tao a nupay kayatna ti sumurot ken Jesus ngem saan nga agballigi no dadduma a mangaramid dayta? Siasino kadatayo, no dadduma, ti saan nga agballigi a mangsurot iti ammotayo a kayat ni Jesus nga aramidentayo?`