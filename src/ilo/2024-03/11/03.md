---
title:  Ti Maudi a Pangrabii
date:   09/09/2024
---

`Basaen ti Marcos 14:22–31 ken Exodo 24:8. Ania iti masarakan iti daytoy nga istoria a dakkel ti kinapategna iti Nacristianoan a pammati?`

Ti Marcos 14:12 ket ibagana a daytoy ket isu iti umuna nga aldaw ti Awan Levadurana a Tinapay, idi ti kordero ti Paskua ket naidaton. Ti pannangan ket iti rabii ti Huebes.

Idiay Maudi a Pangrabii, ni Jesus ket mangaramid iti maysa a baro a servicio ti pananglaglagip. Dayta ket maysa a panagbaliw manipud iti panangrambak iti Paskua dagiti Judio ken direkta a naisilpu iti iruruar ti Israel iti Egipto ken agbalin a tattao ti tulag ti Dios idiay Sinai. Iti panangsello iti tulag, idiay Exodo 24:8, ni Moises ket winarsianna dagiti tattao iti dara dagiti datdaton ken kinunana, “ ‘Adtoy ti dara ti tulag nga inaramid ni Jehova cadacayo maipanggep cadagitoy amin a sasao.’ ”

Nakadidillaw ta iti Pangrabii ti Apo nga iyussuat ni Jesus ditoy ket awan ti pannakaaramat iti kordero iti pannangan iti Paskua. Dayta ket gapu ta ni Jesus ket Isu ti Kordero ti Dios (idilig iti Juan 1:29). Ti tinapay ti Pangrabii ti Apo ket itakderanna ti bagina. Ti Baro a Tulag (idilig iti Jer. 31:31–34) ket naselloan iti dara ni Jesus, ket itakderan daytoy ti kopa. Kunana, “ ‘Daytoy isu ti darac iti Baro a Tulag isu a maibucbuc a maipaay cadagiti adu’ ” (Marcos 14:24).

Kalpasanna, iti tengnga amin dagitoy, ipadto ni Jesus nga Isu ket baybay-anto amin dagiti adalanna. Adawenna ti Zacarias 13:7, nga isu a mangsarita iti kampilan a mangkabil iti pastor ken ti karnero a mawarawara. Ni Jesus ti pastor, ken dagiti adalanna dagiti karnero. Dayta ket nakaro ken makapaupay a mensahe. Ngem innayon ni Jesus ti sao ti namnama, nga ulit-ulitenna ti padto ti panagungarna. Ngem innayonna a mapanto nga umun-una kadagiti adalan idiay Galilea. Dayta a padto ti tudtudoen ti agtutubo a lalaki idiay tanem ni Jesus, iti Marcos 16:7, ket ngarud awitenna iti naisangsangayan a kinapateg ditoy.

Ngem amin dagitoy ket narigat unay nga awaten dagiti adalan, nangruna ni Pedro, a mangikalintegan a mabalin a matnag dagiti dadduma, ngem isu saan. Nupay kasta, ituloy ni Jesus ti napasnek a pagsasao ken ipadtona ti panangilibak ni Pedro Kenkuana iti mamitlo a daras sakbay nga agtaraok ti manok iti mamindua. Ti padto ket mangaramid iti napateg a paset iti buya ti pannakausig ni Jesus ken ti panangilibak ni Pedro; isu a napateg met ti pasetna ditoy.

`Ania ti masursurom iti aniaman a panawen nga inkarim iti Dios nga aramidem wenno saanmo nga aramiden ti maysa a banag ngem nagtungpal nga inaramidmo met laeng dayta wenno saan?`