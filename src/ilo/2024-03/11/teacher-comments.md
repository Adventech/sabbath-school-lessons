---
title:  Komentaryo Dagiti Mannursuro
date:   13/09/2024
---

### Paset I: Pakabuklan

Kangrunaan a Teksto: Marcos 14:1

Sentro ti Adal: Marcos 14.

**Panangyammo**: Iti Marcos 14, mabasatayo ti plano a panangpapatay ken Jesus. Ni Marcos nalawag unay nga imbagana kadatayo a ti plano ket maar-aramid iti sumagmamano a tiempo, agsipud iti kinapudno a “dagiti panguloen dagiti papadi ken dagiti escriba sapsapulenda idi no casano ti panangtiliwda a nainsicapan kencuana ken isu papatayenda” (Marcos 14:1). Gapuna, ti tarigagay dagiti kabusor ni Jesus a mangpapatay Kenkuana ket mangrugi a maaddaan iti dakes a pannakasukog.

Ti Marcos 14 istoriaenna dagiti paspasamak ti pannakaliput ni Jesus ken ti pannakadusana babaen kadagiti narelihiyosoan a pangpangulo.

**Dagiti Tema ti Liksion**: Ti adal ita a lawas ket amirisenna dagiti tallo a napateg a paspasamak iti maudi nga al-aldaw ti biag ni Jesus:

1. Ti pannakapulot ni Jesus iti nangina a bangbanglo.

2. Ti Panangbaybay-a ni Pedro ken Jesus.

3. Ti panagsagaba ni Jesus a kas direkta a pannakatungpal ti padto.

### Paset II: Komentaryo

**Tallo a Kababalin iti Sangoanan iti Mangisalakan**

Ti Marcos 14:1–11 ket isu ti umuna nga adaw, wenno segkay, ti kapitulo. Iti daytoy a segkay, ni Marcos iyammona ti dua a buya agraman dagiti tallo a kangrunaan a karakter wenno bunggoy dagiti tattao: (1) dagiti papadi ken eskribas, (2) maysa a di nainaganan a babai, ken (3) dagiti adalan ken Judas Iscariote. Ti umuna a bunggoy ket siaanamongda nga agbayad iti dakkel a gatad ti kuarta tapno mapapatay ni Jesus, a kas naiparangarang idiay Marcos 14:1, 11. Ti yaanamongda ket pammaneknek no kasano ti kinadakes a nagbalinan dagiti pangpangulo ti templo ken dagiti serviciona. Ni Jesus ket husto idi kinunana kadakuada, “ ‘dacayo inaramidyo a rukib dagiti mannanacaw’ ” (Marcos 11:17). Kasta unay ti kinadesperadoda a mangpapatay Kenkuana, iti aniaman a pamay-an, ta pinasukibanda pay iti maysa kadagiti kameng iti Bukodna a gunglo tapno magun-odda dagiti panggepda. Ti teksto ket kasla na ipakpakita pay a dagiti narelihiyosoan a pangpangulo ket binayadanda dagiti tattao a mangtiliw ken Jesus: “Ket kimmuyog kencuana ti adu a tao a nagtagicampilan ken nagtagipang-or, a naggapuda cadagiti turayen dagiti papadi ken cadagiti escriba, ken cadagiti lallacay” (Marcos 14:43). Mabalin pay a dagiti narelihiyosoan a pangpangulo ket isuda ti adda iti likudan dagiti “mangted idi ti saan a pudno a pangsacsi a bumusor kencuana; ngem dagiti pangsacsida saanda a mainugot” (Marcos 14:56). Iti lawag dagitoy a kapanunotan, makapangayangay nga utoben no kasano ti kadakkel ti kuarta a nagastos dagiti papadi ken dagiti dadduma a pangpangulo dagiti Israelita tapno maipasigurado ti ipapatay ti Misias.

Ti maikadua a karakter ket ti maysa a saan a nainaganan a babai nga isu a siaanamong a manggastos iti maysa a dakkel a gatad iti bukodna a kapital agpaay ken Jesus. Ti babai ket gimmatang iti maysa a nangina unay a bangbanglo a mangpulot iti olo ken saksaka ni Jesus. Dagiti adalan pinattapattada a ti bangbanglo ket agpateg iti maysa a dakkel a gatad ti kuarta, nasurok a tallo gasut a denario (Marcos 14:5). Ti denario ket isu ti kangrunaan idi a kuarta ti Roma: “dayta ket kasla maipada iti tangdan iti gagangay a trabahador iti maysa nga aldaw (Mat. 20:1–16).”—Lee Martin McDonald, “Money in the New Testament Era,” in The World of the New Testament: Cultural, Social, and Historical Contexts, eds. Joel B. Green and Lee Martin McDonald (Grand Rapids, MI: Baker Academic, 2013), p. 573. Iti daytoy nga impormasyon, mabalintayo a kunaen a ti babai ket naggastos iti maysa a gatad a kapadpada iti maysa a tangdan iti nganngani makatawen a panagtrabaho. Nalabit nga inurnongna ti kuarta manipud kadagiti adu a tawtawen ti narigat a panagtrabaho. Iti aniaman a kasasaad, dayta, ket pudno unay, nga adu a kuarta. Ti babai tinarigagayanna nga ipakita ti panagyamanna ken Jesus babaen iti dakkel a gatad ken sakripicio iti mismo a bagbagina. Ni met Jesus, ket naindaklan unay a ginunggunaanna ti sagut ti babai, nga isu a nangipakita no kasano iti kauneg ti panangipateg ti babai Kenkuana. Iti Marcos 14:9 ilanadna, “ ‘Pudno cunac cadacayo nga uray sadino a pacaicascasabaanto ti evangelio iti isu-amin a lubong, idiay masaritanto met ti inaramid daytoy a babai tapno pacalaglagipan kencuana.’ ”

Dagiti karakter iti maikatlo a buya, kas napaliiw, ket dagiti adalan ken ni Judas. Saan a kas iti di nainaganan a babai, imbilangda ti bangbanglo a nangina unay a gastaren nga awan kais-iskanna nga agpaay ken Jesus. Impapilitda a “ ‘daytoy a bangbanglo nabalin coma a nalaco iti nasuroc a tal-lo gasut a denario ket naited coma cadagiti napanglaw’ ” (Marcos 14:5). Nupay ti kuarta ket saanda a kukua, kaskasdi a pinabasolda ken dida inkankano ti babai iti panangitedna iti nabuslon ken Jesus.

Ni Judas ket siaanamong a mangawat iti kuarta tapno iyawatna ni Jesus kadagidiay nagplano iti ipapatayna. Ni Marcos ket saan a mangipaay iti detalye maipapan iti negosasyon iti gatad nga agpaay iti ipapatay ni Jesus. Ti ammotayo iti negosasyon ni Judas, ket mabasa manipud ti Evangelio ni Mateo. Segun ken Mateo, ni Judas dinamagna dagiti papadi, “ ‘Ania ti cayatyo nga ited caniac, tapno isu iyawatyo cadacayo? Ket indiayada kencuana ti tal-lo pulo a bagi ti pirac” (Mat. 26:15). Ti sao a 30 a bagi ti pirak, naipatarus pay a 30 pulo a siklo, ket naggapu iti Griego a triakonta argyria. Iti tunggal maysa kadagitoy nga argyria ket kabatog iti agarup uppat a darik. Ti darik ket “ti kangrunaan a kuarta dagiti Griego, [dayta] ket kabatogna ti pateg ti denario ti Roma. . . . mabalin a daytoy ti pirak nga inawat idi ni Judas a ‘tal-lo pulo a bagi ti pirac,’ wenno 120 a denario (Mat. 26:15).”—McDonald, _The World of the New Testament: Cultural, Social, and Historical Contexts_, pp. 573, 574.

Ti gatad a binayadan dagiti papadi ken inawat ni Judas ket nababbaba no mainaig iti gatad a binayadan ti babai nga agpaay iti bangbanglo. Iti pangababaan, maysa nga agmaymaysa a babai ti nangbayad iti agarup 300 a denario tapno pulotanna ni Jesus iti bangbanglo a kas maysa a pakalaglagipan, kabayatan a ni Judas ket inawatna iti 120 laeng a denario a mangliput Kenkuana. Ti nagdumaanda ket adu ti saritaenna. Ipakpakitana no kasano ti kabassit ti panangkita ni Judas ken dagiti adalan iti panangipategda iti Apoda.

**Ti Nadursok a Pedro: Asideg ken Adayu Manipud ken Jesus**

Ti maudi a karakter idiay buya a pagiinnadalan idiay Marcos 14 ket ni Pedro. Ni Pedro ket addaan iti maysa a naalibtak a paset kadagiti maudi a kapitulo. Maysa isuna kadagidiay naibaun a mangisagana iti Paskua (Marcos 14:12, 13; idilig iti Lucas 22:8). Iti ud-udina, idi impadto ni Jesus no kasanonto iti panangbaybay-ada Kenkuana iti pannakatiliwna, “Ngem isu [Pedro] kinunana iti napigpigsa a panangipapati, ‘Agpapan pay no masapul coma a maicanunongac kenca a matay, saancanto nga ilibac uray caanoman!’ ” (Marcos 14:31, idilig iti Marcos 14:29).

Ni Pedro ket dina mabalin a tungpalen ti kiddaw ni Jesus nga “agpuyatcayo, ket agcararagcayo” (Marcos 14:38). Iti ud-udina, isu bimmallaet iti biang ni Jesus ket iti kinaranggas piningasanna ti kannawan a lapayag ti adipen ti nangato a padi (Juan 18:10; idilig iti Marcos 14:47).

Ngem ti sabali pay a buya nga isu a nagparangan ni Pedro ket ti pasamak idi inturongda ni Jesus idiay nangato a padi. Ni Pedro simmurot ngem adayu Kenkuana (Marcos 14:54). Iti ud-udina, isu ket kinatongtong dagiti nangipalgak kenkuana a kas maysa kadagiti pasurot ni Jesus. Iti sungbatna kadagiti mangpabpabasol kenkuana, “isu rinugianna ti naglunod ken nagsapata, a cunana; Saanco nga amammo daytoy tao a sasaoenyo!’ ” (Marcos 14:71).

Kamaudiananna, ti kapitulo agpatingga iti panagbettak ni Pedro iti panagsangit a nabuyogan iti saem ti panagbabawi. Ti pannakaipakita ni Pedro kadagitoy innem a buya ket maysa a ladawan ti kapadasan dagiti adu a pasurot ni Jesus ita nga aldaw. Iti maysa a kanito, mabalin a maysatayo a narangrang a banwar iti trabaho ni Jesus, ngem iti sumaruno a kanito ket agalla-allatayo ken agbalin a di mapakpakadaan a kriminal nga isu a mangliput Kenkuana. Tapno maliklikan daytoy narukop a kababalin, ni Jesus balakadannatayo: “ ‘Agpuyatcayo, ket agcararagcayo, tapno dicay sumrec iti pannacasulisog’ ” (Marcos 14:38). Ti istoria ni Pedro ket saan nga agpatingga iti pannakaabak. Imbagnos ti Espiritu Santo, isu ket nagbalin nga adigi ti komonidad ti kina Cristiano.

**Ni Jesus ken ti Pannakatungpal ti Padto**

Kamaudiananna, intayo ipaganetget ti panagtuok ni Jesus kadagiti buya idiay Marcos 14. Anian a nagsaem ket ngata ken Jesus a dagiti mismo nga adalanna, dagiti kasisingedan a kakaduana ket dida naawatan ti misyonna. Iti pannakakita iti pannakapulotna babaen ti babai, dagiti adalan ket nagsusupiatda iti dakkel a pannakasayang ti kuarta a nairaman iti panangibukbokna iti nangina a bangbanglo iti Olona. Anian a makaburak puso ket ngata ken Jesus ta dagiti dua nga adalanna ti mangliput Kenkuana, ket dagiti dadduma ket panawanda Isuna. Anian a nakaun-uneg ket ngata a makaburak Kenkuana iti panangsaksi kadagiti pangpangulo ti relihiyon ken mannursuro iti mismo a bukodna a tattao a mangpadpadas a mangpapatay Kenkuana, ti naipakaammo a Misias. Nagbiag ni Jesus ditoy daga kas Tao. Nariknana amin a ladingit a mabalin nga ibturen ti puso ti tao iti tengnga dagitoy a makapadanag a paspasamak. “Ket cunana cadacuada: Adda a naladingit unay ti cararuac agingga iti ipapatay’ ” (Marcos 14:34). Nupay kasta, awan a pulos ken awan ti makabalin a mangisiasi Kenkuana manipud iti pinilina a dana: ti dana ni patay.

Ni Jesus ket addaan iti nalawag a pannakaawat iti gasatna. Ammona no apay nga Isu ket bumaba iti pinilina a dana ken no sadino iti pagturonganna. Kinunana, “ ‘Ta ti Anac ti tao mapan a pudno cas adda a naisurat maipapan kencuana’ ” (Marcos 14:21). Ammona nga iti mapaspasamak Kenkuana, wenno maibusor Kenkuana ket paset amin ti nadiosan a plano. Nakitana a “maaramid daytoy tapno matungpal dagiti Sursurat” (Marcos 14:49). Gapu itoy, idi pinadas ni Pedro a mangkombinsi Kenkuana tapno umsienna ti pagayatan ti Dios Kenkuana a plano ti pannakaisalakan, ni Jesus ket nalawag unay a nakitana ni Satanas nga agsasao kenkuana a kas iti naminsan a pannakisaona ken Eva babaen iti uleg. Ni Jesus immay ditoy lubong a mangited iti biagna a kas subbot iti sangkataoan. Gapuna, ti Biblia impadtona a “madadaelto ti napulotan, ket awanto ti mabati kencuana” (Dan. 9:26), wenno, iti litiral, “awan uray maysa.” Daytoy nakakaskas-ang a gasat ket isu iti apagisu a napasamak.

### Paset III: Panangipakat iti Biag

Damagem dagiti estudyantem a pagiinnadalanda ti sumaganad a saludsod: Apay nga imbilang dagiti adalan a sayang ti naibukbok a bangbanglo iti Olo ni Jesus? Iti lawag daytoy a panagiinnadal, damagem dagiti estudyante a kitaenda ti adaw iti baba.

“Dagiti sasao a naisao iti rurod, ‘Ania ti capapayan daytoy a panagdadael?’ inyegna a silalawag unay iti sangoanan ni Cristo ti kadadakkelan a sakripicio a naaramid—ti sagut ti Mismo a Bagbagina a kas daton a subbot iti maysa a napukaw a lubong. Ti Apo ket naparabur unay iti nataoan a pamiliana isu a saan a mabalin nga ibaga nga ad-adu pay koma ti naaramidanna. Iti sagut ni Jesus, ti Dios intedna ti amin a langit. Manipud iti nataoan a panangkita, iti kasta a sakripicio ket awan mamaayna a pannakasayang. Iti nataoan a panagrasrason ti sibubukel a plano ti pannakaisalakan ket panangsayang kadagiti asi ken gameng. Ti panangilibak iti bagi ken naimpusoan a panagsakripicio ket sabatennatayo iti sadinoman. Ania ket ngatan a ti nailangitan a buyot ket kumita a nabuyogan iti panagsiddaaw iti nataoan a pamilia nga isu nga agkedked a maitandudo ken mapabaknang iti awan patinggana nga ayat a naipakita ken Cristo. Anian nga ay-ay nga ipukkawda, Apay daytoy dakkel a pannakasayang?”—Ellen G. White, _The Desire of Ages_, p. 565.

Napanunotmo kadi ti rason a nangliputan ni Judas ken Jesus? Sakbay nga itedmo ti sungbatmo, basaen ti sasao iti baba.

“Inrason ni Judas a no mailansa ni Jesus iti kruz, ti pasamak ket masapul a matungpal. Ti bukodna nga aramid a panangliput iti Mangisalakan ket saanna a balbaliwan ti banagna. No saan a matay ni Jesus, dayta ket mangpilit laeng Kenkuana a mangispal iti Bagbagina. Iti amin a pasamak, ni Judas ket mabalin a magun-odna ti maysa a banag babaen ti panangliputna. Imbilangna a nakaaramid isuna iti dakkel a pagimbaganna iti panangliputna iti Apona.”—Ellen G. White, _The Desire of Ages_, p. 720.

` `