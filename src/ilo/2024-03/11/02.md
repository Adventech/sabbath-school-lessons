---
title:  Nakallalagip
date:   08/09/2024
---

`Basaen ti Marcos 14:1–11. Ania dagiti dua nga is-istoria a naisinggalot iti maysa ken maysa ditoy, ken kasano iti pannakaisingalotda iti maysa ken maysa?`

Ti Marcos 14:1 ket ipakitana a dua nga aldaw pay sakbay a madanon iti Paskua. Daytoy a miting ket nalabit a napasamak iti rabii ti Martes wenno Mierkoles iti dayta a lawas. Dagiti narelihiyosoan a pangpangulo ket addaan iti plano ken panangitiempo. Kasapulanda laeng ti maysa a pamuspusan a manggun-od iti kalatda. Dayta ket dumteng manipud iti maysa a makaklaat a tiempo.

Daytoy a teksto ket isu iti maikalima a Sandwich Story iti Marcos (kitaen ti Liksion 3). Ti istoria ti plano a maibusor ken Jesus ket naisilpu iti maysa nga istoria ti maysa a babai nga isu a nangpulot iti olo ni Jesus iti napateg a bangbanglo. Dua nga agpada a karakter a mangaramid kadagiti agsupadi nga ar-aramid, a mangipakpakita iti maysa nga agduma a banag.

No siasino ti babai ditoy ket saan nga imbaga ni Marcos. Ti nakaskasdaaw a sagutna ken Jesus ket maisupadi iti kinaulbod ni Judas iti panangliputna iti Apona. Ti babai ket saan a nainaganan; ti lalaki ket nainaganan a kas maysa kadagiti Sangapulo ket Dua. Ti pateg ti sagut ti babai ket nailista; ti gatad ti lalaki ket maysa laeng a kari ti kuarta.

Awan ti masinnunuo a rason a naited no apay nga inaramid ti babai daytoy, ngem dagiti sangaili iti pangrabiian ket naklaatda iti panangibilangda a dakkel a pannakasayang ti nganngani tangdan iti makatawen a panagtrabaho a bayad ti bangbanglo nga imbukbok ti babai ken Jesus. Nupay kasta, bimmallaet ni Jesus a mangikalintegan kenkuana ket kunana a ti inaramidna ket mairaman iti pannakaiwaragawag ti evangelio iti intero a lubong kas pakalaglagipan kenkuana. Dayta ket nakallalagip. Pudno unay, amin dagiti uppat nga Evangelio ket ibagada daytoy nga istoria iti maysa a langa wenno iti sabali, nalabit a gapu iti sasao ni Jesus a mangipalagip iti aramidna.

Ti panangliput ni Judas ket nakallalagip met. Ipakpakita ni Marcos a ti panggepna ket kinaagum. Ti Evangelio ni Juan ket aramidenna dayta a nalawag (Juan 12:4–6).

Ti Marcos ket launenna ti maysa a panangay-ayam iti sao a “naimbag” tapno iladawanna ti dua a nagduma a panggep, wenno plano, nga adda kadagitoy nga is-istoria. Naganen ni Jesus dagiti ar-aramid ti babai a “naimbag/napintas” iti Marcos 14:6. Kunana a mabalinmo latta ti kanayon a mangaramid iti “naimbag” nga agpaay iti napanglaw (Marcos 14:7) ken iti Marcos 14:9, naganenna ti aramidna a paset ti “Naimbag a Damag/evangelio.” Iti Marcos 14:11, agsapsapul ni Judas iti “nasayaat [naimbag] a gundaway” a mangliput ken ni Jesus. Ti isingasing daytoy a panagay-ayam kadagiti sasao ket ti plano dagiti tattao a mangdadael iti Misias ket agpayso nga agbalin a paset ti istoria ti evangelio gapu ta iyegna ti panagbunga ti ayat ti Dios iti panangtedna iti Anakna nga agpaay iti pannakaisalakan ti sangkataoan.

`Kasano a ti Roma 8:28 ket tumulong a mangilawlawag iti mapasamak ditoy?`