---
title:  Ti Naballigi nga Iseserrek
date:   25/08/2024
---

`Basaen ti Marcos 11:1–11 ken Zacarias 9:9, 10. Ania ti mapaspasamak ditoy?`

Kagudua daytoy nga istoria ket maipapan iti panangibaun ni Jesus kadagiti dua nga adalan iti maysa a kabangibang a baryo a mangala iti maysa nga asno a pagsakayanna a sumrek idiay Jerusalem. Apay nga adu unay ti tiempo a nagastar iti daytoy nga istoria?

Ti sungbat ket dua a kakupin. Umuna, ipaduyakyakna ti naimpadtoan a pannakabalin ni Jesus, pabilgenna ti kinatan-ok ti isasangpetna ken mangisilpu dayta iti pagayatan ti Dios. Maikadua, daytoy a paset ti istoria ket maisilpu iti Zacarias 9:9, 10, nga isu a mangsarita iti ari a kas nakasakay iti asno a sumrek iti Jerusalem. Dayta ket mangipalagip iti iseserrek ni Solomon idiay Jerusalem a nakasakay iti asno (1 Ar-ari 1:32–48), idi pinadas ni Adonijah nga agawen ti trono, ket ni David ket dagus nga imbilinna a mabalangatan ni Solomon.

“Lima gasut a tawtawen sakbay iti pannakayanak ni Cristo, ti mammadto a Zacarias ket impadtona ti yaay ti Ari idiay Israel. Daytoy a padto ket matungpalen ita. Isu a nabayagen a nagmadi iti naarian a pammadayaw ket itan mapan idiay Jerusalem a kas naikari nga agtawid iti trono ni David.”—Ellen G. White, _The Desire of Ages_, p. 569.

Ti Jerusalem ket masarakan iti maysa a katurturodan a probinsya, a ti kangatona ket agarup 2,400 a pie (agarup 70 a metro). Idi kaaldawan ni Jesus ti papolasyonna ket nalabit 40,000–50,000, ngem umad-adu daytoy tunggal Paskua. Ti ciudad ket saklawenna laeng ti agarup 250 acres, ngem ti templo ket sinaklawna ti agarup 37 kadagidiay. Ti napintas a templo ket addaganna ti ciudad.

Simrek ni Jesus manipud daya, a bimmaba iti Bantay dagiti Olibo ken nalabit simrek babaen ti Nabalitokan a Ruangan nga agturong iti Bantay ti Templo (maysa a ruangan a naserraan itan iti ladrilio). Ti intero a ciudad ket nakaribuso gapu iti iseserrekna, ti tunggal maysa bigbigenna ti kaipapanan ti nainsimboloan nga aramidna. Ti umariwekwek a nangkuyog ken Jesus impukkawda hosanna, maysa a balikas a ti sigud a kaipapananna ket “mangisalakan ita,” ngem iti ud-udina ti kaipapananna ket “panagdayaw iti Dios.”

Ti panawen nga agpaay iti kinalimed, nga isu nga impappapilit ni Jesus iti kaaduan a paset iti Marcos, ket nalpasen. Ita silalatak a sumrek ni Jesus iti Jerusalem babaen ti panangaramatna iti maysa a pagaammo unay a naarian a nainsimboloan nga aramid. Simrek Isuna iti templo, ngem gapu ta malemen, kinitana laengen iti aglawlawna ket kalpasanna naginana a kaduana dagiti sangapulo ket dua nga adalan idiay Betania. Ti mabalin a nagbalin koma a riribuk wenno iyaalsa ket agpatingga ketdi iti naulimek a panaginanana. Ngem iti sumaruno nga aldaw ket sabalinto.

`Ti kapanunotan a panagsakay iti asno ket awagannat’ kapanunotan ti kinapakumbaba. Apay a dayta ket maysa a napateg a kababalin, nangnangruna kadagiti Cristiano? Ania iti mabalin nga ipagpannakkeltayo, iti lawag ti krus?`