---
title:  Komentaryo Dagiti Mannursuro
date:   30/08/2024
---

### Paset I: Pakabuklan

Kangrunaan a Teksto: Marcos 11:15, 17; Marcos 12:7

Sentro ti Adal: Marcos 11, 12.

**Panangyammo**: Ti Marcos ket isu ti kaababaan kadagiti uppat nga Evangelio nga is-istoria ti panagministro ni Jesus. Agingga iti Marcos 9, ti nagsurat saritaenna ti panagministro ni Jesus idiay bukodna a rehiyon ti Galilea. Nupay kasta, mangrugi iti Marcos 10, ti istoria ket umalis iti panagministro ni Jesus idiay Judea, nangnangruna idiay Jerusalem.

Iti dalanna nga agturong idiay dakkel a ciudad, ni Jesus ilawlawagna kadagiti adalanna ti misyonna a maaramid idiay. Ti istoria ket saanna laeng nga iwaragawag ti maysa a panagbaliw iti lugar a pagministroan ni Cristo no di pay ket iyammona kadagiti agbasbasa ti maudi a paset ti panagministro ken biag ni Jesus ditoy rabaw ti daga.

**Dagiti Tema ti Liksion**: Ti adal ita a lawas ket kitaenna dagiti sumagmamano a napateg a paspasamak iti biag ni Jesus a mapasamak idiay Jerusalem, kangrunaanna a matudtudo ket ti maipapan iti templo:

1. Ti pannakaiwaragawag ti panagsagaba ni Cristo a kas mainaig iti ipapatayna.

2. Ti panpannagna ni Jesus idiay ciudad ti Jerusalem, iti laksid ti panangibaga ni Marcos, idiay kapitulo 10, iti panpannagna ni Jesus iti rehiyon ti Judea. Ti kapitulo 11 iladawanna ti naindaklan nga iseserrek ni Jesus iti daytoy nalatak a ciudad.

3. Dagiti ar-aramid ni Jesus idiay Jerusalem ken iti templona, ti pakasarakan ti kaaduan kadagiti pagiinnadalan ket idiay Marcos 11 ken 12.

### Paset II: Komentaryo

**Pannakaiwaragawag iti Panagsagaba**

Mangrugi idiay Marcos 8, ni Jesus nalawag unay nga iwaragawagna ti ngannganin a panagsagabana iti kruz. “Ket rinugianna nga insursuro ida a masapul a ti Anac ti tao agsagaba cadagiti adu a banag, ket isu ipusay dagiti lallacay, ken dagiti turayen dagiti papadi, ken dagiti escriba, ket matay ken agungar inton malpas ti tal-lo nga aldaw” (Marcos 8:31). Iti ud-udina, iti sumaruno a kapitulo, ni Jesus iladawanna dagiti masakbayan a buya ti ipapatayna: “ ‘Toy Anac ti Tao mayawat cadagiti imima dagiti tao, ket papatayendanto; ket inton mapapatayen, iti maicatlo nga aldaw agungarto met laeng’ ” (Marcos 9:31). Ni Jesus ammona a ti panagpagpagnana nga agturong idiay Jerusalem ket dalan ti panagsagaba ken patay. Ngem naikeddengnan a mapan Isuna idiay agsipud ta ti misyonna ket tapno matay idiay kruz tapno maisalakan ti sangkataoan.

Daksanggasat, dagiti adalan ket dida naawatan dagiti sasao ni Jesus maipapan iti misyonna a kas direkta a pannakatungpal ti padto. Impagarup dagiti adalan a mapan ni Jesus a mangipasdek iti maysa a naidagaan a pagarian iti panawenda. Gapu iti daytoy, sinaritada dagiti posible a gundaway wenno saad a mabalin a magun-odda iti kasta a maysa a pagarian. Ni Lucas, iti Evangeliona, ket inlanadna ti di pannakaidna dagiti adalan kalpasan a ti ipapatay ni Jesus ket nauneg unay ti pananguppapayna kadagiti namnama ken ar-arapaapda. “ ‘Ngem dacami ur-urayenmi idi nga isu coma ti manubbot iti Israel’ ” (Lucas 24:21), kuna iti maysa kadakuada. Gapuna, nupay sinurot Isuna dagiti umariwekwek, ni Jesus ket namimpinsan a nagna nga agmaymaysa. Isu laeng iti makaawat iti naan-anay a kaipapanan iti tunggal maysa kadagiti ar-aramidna. Kas iti panangiladawan ni Isaias iti ginasgasut a tawtawen iti sakbayna: “ ‘Maymaysaac a nagpayat iti pagpespesan iti uvas; ket cadagiti il-ili awan idi ti tao a nakicadua caniac’ ” (Isa. 63:3).

**Ni Jesus Mapan Idiay Ciudad ti Jerusalem**

Ti nalatak a ciudad ti Jerusalem ket awatenna ti Misias nga awan iti dakkel a seremonia iti biang dagiti narelihiyosoan a pangpangulona ken dagiti nakaadal a tattao ti nacion. Ni Jesus umay iti maysa nga asno. Isu ket saan a nabigbig a kas maysa nga ari kadagidiay a manghushusga iti akinruar a langana. Dadduma, nalabit dagiti adalan, ket nagdir-ida a nabuyogan iti naragsak a rikna maipapan iti umay a pagarian. “Ket dagiti magmagna iti sangoanan ken dagiti sumursurot ipucpuccawda: Hosanna! Bendito ti umay iti nagan ti Apo! Bendito coma ti pagarian ni amatayo a David nga umayto! Hosanna idiay cangatoan!’ ” (Marcos 11:9, 10).

Ti sumaruno a paset iti istoria ti Marcos idiay kapitulo 11 ket maisentro iti templo—ti sentro ti narelihiyosoan a seremonia nga agpaay ti amin a nacion ti Israel—ken nangnangruna iti serviciona. Manipud iti panangkita ni Jesus, ti panggep nga isu a sigud a nakaipasdekan ti templo ket nagbalin a laus. Ni Ellen G. White ilawlawagna dayta kadagitoy a sasao: “Dayta a servicio ket inrugi ni Cristo a Mismo. Iti amin a paset dayta ket maysa a mangisimbolo Kenkuana; ken dayta ket napno iti biag ken naespirituan a kinapintas. Ngem dagiti Judio ket napukawda ti naespirituan a biag manipud kadagiti seremoniada, ket kimpetda kadagiti natay a langana. Nagtalekda kadagiti sakripicio ken al-alagaden a mismo, imbes nga agdas-alda Kenkuana nga Isu nga itudtudoda. Tapno maitedda ti lugar nga isu a napukawda, dagiti papadi ken mannursuro ket pinaaduda dagiti bukodda nga alagaden; ken iti ad-adda a panagdakkel ti kinaingetda, basbassit met ti pannakaipaduyakyak iti ayat ti Dios. Rinukodda ti kinasantoda babaen iti kinaadu dagiti serseremoniada, kabayatan a dagiti puspusoda ket napno iti kinapasindayaw ken panaginsisingpet.”—_The Desire of Ages_, p. 29.

**Ni Jesus ken ti Templo**

Ni Marcos ibagana kadatayo, “Ket simrec ni Jesus idiay Jerusalem, ken idiay Templo: ket _idi nakitana dagiti amin a banag iti arubayan_, ken gapu ta malemen, pimmanaw a napan idiay Betania agraman dagiti sangapulo ket dua” (Marcos 11:11, _paganetget nainayon_). Iti sumaruno nga aldaw, iti panagsublina idiay templo, ti pungtotna ket saan a maigawid. “Ket idi simrec ni Jesus iti Templo rinugianna a pinaruar dagiti agtagtagilaco ken aggatgatang idiay; ket tinuangna dagiti lamlamisaan dagiti managsucat ti pirac, ken dagiti tugaw dagiti aglaclaco cadagiti calapati” (Marcos 11:15).

Kalpasanna, iti panangadawna iti Sursurat, ni Jesus kinondenarna ida: “ ‘Ket insurona ida, a cuncunana: Saan aya a naisurat: Ti balayco managananto Balay ti cararag a maipaay cadagiti amin a nacion? ngem dacayo inaramidyo a rukib dagiti mannanacaw’ ” (Marcos 11:17). Awan duadua a ni Jesus ket makapungtot agsipud kadagiti awan principiona a maar-aramid iti uneg ti templo. Ni Ellen G. White kunana iti daytoy a banag: “Dagiti agtagtagilako kiniddawda dagiti nalablabes a presyo dagiti nailako nga an-animal, ken biningayda dagiti ganansyada kadagiti papadi ken agtuturay, nga isu a nangpabaknang kadagiti mismo a bagbagida iti dakkel a pukaw met dagiti tattao.”—_The Desire of Ages_, p. 155.

Kasta met, ammotayo a “tunggal lalaki nga Israelita ket nanamnama nga agbayad iti gudua ti maysa a siklo a tinawen a buis ti templo. . . . dagiti dibati maipapan no ania ti inaramid dagiti agtuturay iti templo kadagiti sobra a kuarta ket isingasingna a dagiti pamirak ket namimpinsan a saan a nalawag iti pannakaaramatna.”—David Instone-Brewer, “Temple and Priesthood,” in _The World of the New Testament: Cultural, Social, and Historical Contexts_, eds. Joel B. Green and Lee Martin McDonald (Grand Rapids, MI: Baker Academic, 2013), pp. 203, 204.

Ti Marcos 11:18, ket isentrona ti imatang dagiti agbasbasa kenkuana kadagiti papadi, dagiti pangpangulo dagiti servicio ti templo, ken dagiti eskribas, ken no kasano a “sinapsapulda no casano ti panangpucawda kencuana [ni Jesus].” Anian a nakakalkaldaang a makita a dagiti narelihiyosoan a pangpangulo ti nangilongalong iti pannakapapatay ni Jesus. Gapuna idi tinubngar ti Mangisalakan, “inlintegda koma dagiti panangirurumen [abuso] iti paraangan ti templo.”—Ellen G. White, _The Desire of Ages_, pp. 156, 157. Imbes koma a dumngegda iti mensahe ni Jesus, dagiti narelihiyosoan a pangpangulo ket kayatda a ti mensahero ket mapukaw. Ni Ellen G. White isuratna pay, “Dagiti mismo a papadi nga isu a nagministro iti templo ket napukawda ti panangkita iti kinapateg ti serbicio nga ar-aramidenda. Simmardengda a mangkita iti labes ti simbolo a kumita iti banag nga itakderanna. Iti panangidatag kadagiti nainsakripicioan a datdaton kasda aaktor iti maysa a pabuya. Dagiti al-alagaden nga isu a dinutokan a mismo ti Dios ket naaramid a wagas a mangbulsek iti isip ken mangpatangken iti puso. Ti Dios ket awanen iti maaramidna nga agpaay iti tao babaen kadagitoy a kalasugan. Ti sibubukel a sistema ket masapul a mapunas.”—_The Desire of Ages_, p. 36.

Iti sumaruno nga aldaw, ni Jesus simrek manen iti uneg ti templo (Marcos 11:27). Maminsan pay, dagiti pangulo dagiti papadi, dagiti eskribas, ken dagiti papanglakayen immayda tapno makirikkiar Kenkuana. Nakirikkiarda ken Jesus maipapan iti turayna, ket dinamagda, “Ania a kinaturay ti pangaramidmo cadagitoy a banag?” (Marcos 11:28). Ni Jesus sinungbatanna dagiti saludsodda iti sabali a saludsod ken liniklikanna iti mangted kadakuada iti maysa a direkta a sungbat. Kinaagpaysoanna, ni Jesus ket nasungbatannan ti isu met laeng a saludsod iti napalabas, ngem nupay kasta, awan ti naaramid a panagbaliw iti kababalin dagiti pangpangulo dagiti Israel nanipud iti dayta a tiempo. Mainayon pay, ni Jesus ammona, babaen iti gandat ti saludsodda, a kayatda laeng ti makirikkiar Kenkuana imbes a pagbabawyanda ti kinapasindayag ken kinatangken-ti-pusoda. Nalawag a babaen kadagiti sursurona naawatanda ti nadiosan a kababalin ni Jesus: “ ‘Mannursuro, ammomi a napudnoca, ket dica icancano iti uray siasino; casta met a dica bigbigen ti casasaad a naruar dagiti tao, ngem mangisuroca a sipupudno iti dalan ti Dios’ ” (Marcos 12:14).

Iti dadduma a kasasaad, dagiti narelihiyosoan a pangpangulo ket imbatoda nga addaan dakes a panggep dagiti salsaludsod ken Jesus a kas naipakita idiay Marcos 12:13: “Ket nangibaonda kencuana cadagiti dadduma cadagiti Fariseo ken cadagiti Herodiano, tapno matiliwda coma iti panagsaona.” Dagiti narelihiyosoan a pangpangulo naguornongda “ket isu [ni Jesus] agawaanda idi a tiliwen” (Marcos 12:12).

Iti pangngarig ti kaubasan (Marcos 12:1–11), ni Jesus ibuksilanna a nabuyogan iti kinaapagisu dagiti nadangkes a panggep dagiti narelihiyosoan a pangpangulo a mangala iti Biagna iti asideg a masakbayan. Ni Cristo pasingkedanna ti kinamanangallilawda idiay pangngarig kadagitoy a sasao: “ ‘Ket innalada, ket pinatayda, ket imbellengda iti ruar ti cauvasan’ ” (Marcos 12:8). Nupay kasta, iti adda nga inadaltayo maipapan iti templo, ti kapapatgan ket dagiti sasao ni Jesus idiay bersikulo 9. Iti daytoy a bersikulo, ni Jesus ilawlawagna no ania ti mapasamak segun iti makaisalakan a plano ti Dios: “Umayto ket pucawennanto dagidiay agtaltalon ket itednanto ti cauvasan cadagiti sabsabali” (Marcos 12:9). Iti ipapatay ni Jesus, ti sibubukel a sistema ti tabernakulo ket madanon ti pagpatinggaanna. Amin dagiti simbolona ket itudoda ni Jesus. Mainayon pay, ti matalek a natda ti Israel ket itultuloyna ti misyon. Ni William L. Lane ilawlawagna ti litiral a nakaro unay a gasat ti Israel kadagitoy a sasao: “Iti uneg ti saklaw ti pangngarig, ti di maliklikan a supapak ti pannakatukiad iti anak ket naikeddeng, makadidigra a pannakaokom. Daytoy ket mangitudo iti nakaro a kinapateg ti pannakatukkiad ni Juan ken ni Jesus nga isu a nalatak unay a makita idiay [Marcos] 11:27–12:12, ta ti nairaman ket ti pannakatukiad ti Dios. Kabayatan a saanna nga impakdaar iti bukod a nailangitan a kinaanakna, ni Jesus nalawag unay nga ipakpakitana a ti Sanhedrin ket tinukiadna ti maudi a mensahero ti Dios ket iti kasta ti didigra ket mapasamak. Ti nasagradoan a talek ti napili a tattao ket maiyallatiw iti baro nga Israel ti Dios.”—Lane, The Gospel According to Mark: The New International Commentary on the New Testament, (Grand Rapids, MI: William B. Eerdmans Publishing Co., 1974), vol. 2, p. 419.

### Paset III: Panangipakat iti Biag

Ania dagiti praktikal a maadaltayo manipud iti aramid ni Jesus a panangdalus iti templo? Utoben dagitoy sumaganad a sasao: “Dagiti paraangan ti templo idiay Jerusalem, napno iti riribuk kadagiti di nasantoan a banbanag, ket pudno unay nga itakderanna ti templo ti puso, a namulitan iti kaadda ti linalasag a gartem ken di nasantoan a panpanunot. Iti panangdalusna iti templo manipud kadagiti aggatgatang ken agtagtagilako ti lubong, ni Jesus inwaragawagna ti misyonna a mangdalus iti puso manipud iti pannakamulit iti basol—manipud kadagiti naidagaan a tartarigagay, dagiti naimbubokodan a gartem, dagiti dakes nga ug-ugali, a mangdadael iti kararua.”—Ellen G. White, _The Desire of Ages_, p. 161.

Iti Marcos 12:14, maysa kadagiti kamkameng ti Fariseo ket kinunana ken Jesus: “ ‘Mannursuro, ammomi a napudnoca, ket dica icancano iti uray siasino; casta met a dica bigbigen ti casasaad a naruar dagiti tao, ngem mangisuroca a sipupudno iti dalan ti Dios.’ ” Kas la dagiti narelihiyosoan a pangpangulo ket mabigbigda ti kinasiasino ni Jesus ken ti pannakabalin ti sursurona. Nupay kasta, saanda a siaanamong a mangsurot ken Jesus ken agbalin a paset iti pagarianna. Damagem kadagiti kamkameng ti klasem no kasano koma a mabigbig dagiti pangpangulo ti pannakabalinna ngem kaskasdi met a tinukiadda Isuna? Kasano a daytoy isu met laeng a pannakabigbig ken panangtukiad ken Jesus ket maulit kadagiti kabaroanan [moderno] a panpanawen?

` `