---
title:  Adalen Pay
date:   30/08/2024
---

Basaen ti surat ni Ellen G. White, “A Doomed People,” “The Temple Cleansed Again,” ken “Controversy,” iti _The Desire of Ages_, pp. 580–609.

“Ti aramid ni Cristo a panangilunod iti kayo nga isu a pinarsuana babaen iti bukodna a pannakabalin ket agtakder a kas maysa a patigmaan kadagiti amin nga ig-iglesia ken kadagiti amin a Cristiano. Awan iti makapagbiag iti linteg ti Dios no saan nga agministro kadagiti sabsabali. Ngem adu dagiti saan nga agbiag a maitunos iti naasi, di naimbubukodan a biag ni Cristo. Dadduma nga isu a mangipagpagarup kadagiti bagbagida a mangnibinibida a Cristiano ket dida maawatan no ania ti mangbukel iti panagserbi iti Dios. Agplano ken agadalda tapno maay-ayoda ti bagbagida. Agtignayda laeng a kas mayataday iti bagbagida. Napateg laeng ti panawen kadakuada ta makaurnongda nga agpaay iti bagbagida. Iti amin nga aramid ti biag daytoy ti panggepda. Saan nga agpaay kadagiti sabsabali no di ket agpaay iti bagbagida nga agministroda. Pinarsua ida ti Dios tapno agbiagda iti lubong nga idiay masapul a maaramid ti di naimbubukodan a panagserbi. Inaramidna ida a tumulong kadagiti padada a tattao iti amin a mabalin a pamay-an. Ngem ti bukod a bagi ket dakkel unay isu a dida makita ti aniaman a banag a sabali. Saanda a makilanglangen iti sangkataoan. Dagidiay agbibiag iti kasta a maipaay iti bagbagida ket kas iti kayo a higos, a nangaramid iti tunggal panagpammarang ngem awan ti bungana. Ngilinenda dagiti langa ti panagdaydayaw, ngem awan ti panagbabawi wenno pammati. Iti sasao dayawenda ti linteg ti Dios, ngem agkurang ti panagtulnog. Agsaoda, ngem dida aramiden. Iti sentensya a naibalikas iti kayo a higos ipakita ni Cristo no kasano a gura kadagiti matana daytoy awan mamaayna a panagpammarang. Ibagana a ti silalatak a managbasol ket basbassit ti basolna ngem daydiay agkunkuna nga agserserbi iti Dios, ngem awan ti ibungana a pakaidayawanna.”—Ellen G. White, _The Desire of Ages_, p. 584.

**Salsaludsod a Pagiinnadalan**:

`Utoben ti kayat a saoen ti panangdalus ni Cristo iti templo. Kasano ngata a dayta a principio ket maipakat iti iglesiatayo ita nga aldaw? Kasano koma nga iti kasta a maysa a pannakadalus ket mapasamak?`

`Iti intero nga Evangelio, maulit-ulit, ni Jesus itudona dagiti Sursurat ken no kasano iti pannakatungpalda. Ania ti ibaga daytoy kadatayo maipapan no kasano koma iti pannakaipangpangrunada iti biag ti pammati? Apay a sireregtatayo koma a mangtukiad iti aniaman a gandat a panangipababa iti pannakabalin ti Sursurat, nangnangruna iti kapanunotan a dagiti Sursurat ket bukod laeng a kapanunotan dagiti tattao maipapan iti Dios, kinasiasino ti Dios, ken no kasano iti panagtrabahona?`

`Sadino iti umiso a beddeng ti iglesia ken estado? Kasano a ti sursuro ni Jesus iti Marcos 12:13–17 ket ibagnosna daytoy a pagiinnadalan?`

`Kitaen dagiti teksto a mangsarita maipapan iti panagungar. Apay a daytoy a doktrina ket maipangpangruna unay iti pammatitayo, nangnangruna iti panangkita iti kasasaad ti patay?`