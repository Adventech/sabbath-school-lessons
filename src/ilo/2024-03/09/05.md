---
title:  Dagiti Naidagaan a Pagrebbengan ken Nailangitan a Pagbanagan
date:   28/08/2024
---

`Basaen ti Marcos 12:13–27. Ania iti mapaspasamak ditoy, ken ania dagiti kinapudno nga isuro ni Jesus?`

Dagiti pangpangulo ti relihiyon ket pinadpadasda a tiliwen ni Jesus iti banag a mabalinda nga aramaten a mangdusa Kenkuana, mabalin nga iti gobernador ti Roma wenno kadagiti tattao. Iti daytoy a panagbinnusor, ti saludsod ket maipapan iti panagbayad iti buis. Iti daytoy a tiempo ken lugar, ti panagtukiad nga agbayad iti buis ket mabalin a maibilang kas yaalsa a maibusor iti gobierno ti Roma, maysa a nadagsen a basol.

Ti sungbat ni Jesus ket ti panangited ken Cesar kadagiti banbanag a kukua ni Cesar ken iti Dios dagiti banbanag a kukua ti Dios tapno makapanaw manipud iti maysa a palab-og ngem nangipaay met iti dakkel a pannursuro maipapan iti pagrebbengan ti mamati iti gobierno. “Impakdaarna nga idinto nga agbibiagda iti babaen ti panalaknib ti pannakabalin ti Roma, masapul ngarud nga ipaayda ti suporta iti dayta a tuntontonen dayta a pannakabalin, agingga a daytoy ket saan a maisuppiat iti maysa a nangatngato a pagrebbengan. Ngem kabayatan a sitatalna nga iturayan dagiti linlinteg ti daga, itedda koma, iti amin a tiempo, nga umun-una ti pagrebbenganda iti Dios.”—Ellen. G. White, _The Desire of Ages_, p. 602.

Ti simmaruno ket maysa a saludsod maipapan iti panagungar dagiti natay. Dagiti Saduceo ket maysa a napadian a bunggoy a nangawat kadagiti lima laeng a libro ni Moises a kas Sursurat. Saanda a mamati iti panagungar dagiti natay. Ti buya nga iparangda ken Jesus ket mabalin a pattapatta laeng. Iramanna dayta ti pito nga agkakabsat a lallaki ken maysa a babai. Sigun iti linteg ni Moises, tapno mataginayon ti sanikua iti pamilia, no awan ti ibati ti natay a lalaki nga annak a lallaki, asawaen ti kabsatna ti balo, ket ti aniaman nga annak a mayanak iti dayta a panagtipon ket legal a kukua ti natay (Deut. 25:5–10).

Iti panangsapulda a mangpukaw iti takder iti doktrina ti panagungar, dagiti Saduceo itudoda ti maysa a namoralan a parikut no siasinonto ti asawa ti babai inton panagungar. Ni Jesus ket sumraenna ti argumentoda iti dua nga addang, a tudtudoenna ti Sursurat ken iti pannakabalin ti Dios. Umuna, iladawanna ti pannakabalin ti Dios idiay panagungar ken ipakitana nga awanto ti panagasawa idiay langit. Kalpasanna ikalinteganna ti doktrina ti panagungar babaen iti awisna iti Exodo 3:1–22, nga idiay ipakita ti Dios nga Isu ti Dios da Abraham, Isaac, ken Jacob. Ipakpakita ni Jesus a kayatna a saoen a mapagungardanto; saanda nga agtalinaed a natay no ti Dios ket Dios da Abraham, Isaac, ken Jacob, nga, iti agdama, nataydan.

`No ti maysa a tao ket damagennaka, “Ammom kadi ti pannakabalin ti Dios”? ania iti sungbatmo, ken apay?`