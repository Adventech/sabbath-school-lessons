---
title:  Maysa a Nailunod a Kayo ken Maysa a Nadalusan a Templo
date:   26/08/2024
---

`Basaen ti Marcos 11:12–26. Ania ti kaipapanan dagiti paspasamak a naipakita ditoy?`

Iti agsapa, naggapu idiay Betania, agarup dua laeng a milia (nasurok bassit a tallo a kilometro) manipud Jerusalem, mabisin idin ni Jesus. Iti pannakakitana iti kayo a higos a nabulong, napan iti dayta nalabit tapno agsapul iti sumagmamano a nasapa a bunga. Daytoy nga aramid ket saan a maibilang a panagtakaw, idinto ta segun iti linteg iti Daan a Testamento, ti maysa a tao ket mabalinna iti mangan iti taraon manipud iti bunga ti talon wenno minuyongan ti kaarruba tapno mapedped ti bisin (Lev. 19:9; Lev. 23:22; Deut. 23:25). Ngem awan ti nasarakanna a bunga ket kinunana iti kayo, “ ‘Uray caanoman, awan ti mangan ti bungam’ ” (Marcos 11:14). Karkarna unay ken di gagangay nga aramid dayta ken Jesus, ngem simmaruno kalpasan unay dayta ket ad-adda a nakaddidillaw.

Ti simmaruno a napasamak ket nalabit napasamak idiay Paraangan dagiti Gentil, nga idiay ti panaglakoda kadagiti daton (nabiit pay nga inrugi ni Caifas). Pinapanaw ni Jesus dagiti aglaklako iti paraangan tapno agsubli ti naulimek a panagdaydayaw. Ti inaramidna ket direkta a panangtubngar kadagidiay mangay-aywan iti sistema ti templo.

Isilpu ni Jesus ti dua a teksto ti Daan a Testamento kas maysa a makasair a tubngar iti saan a nasantoan nga aramid. Ipapilitna a ti templo ket balay ti kararag nga agpaay kadagiti amin a tattao (Isa. 56:7), a sipapasnek nga inramanna dagiti Gentil. Kalpasanna kunana a dagiti pangpangulo ket pinagbalinda ti templo a rukib dagiti mannanakaw (Jer. 7:11). Kalpasanna, iti pagpatinggaan daytoy nakaskasdaaw nga aldaw, ni Jesus pinanawanna ti ciudad a kaduana dagiti adalanna (Marcos 11:19).

Iti kabigatanna, iti panagsublida iti ciudad (kitaen iti Marcos 11:20–26), dagiti adalan ket nasdaawda a nakakita iti kayo a higos a nalaylay manipud kadagiti ramutna. Ni Jesus nangaramid iti maysa nga adal maipapan iti kararag ken pammakawan iti panangilawlawagna iti napasamak. Ania ti kaipapanan amin daytoy?

Dagitoy dua nga istoria ket isuda ti maikapat a Sandwich Story iti Marcos (kitaen ti Liksion 3). Kadagiti kakasta nga istoria, mapasamak ti aduan a buya nga agsupadi kadagiti agpadpada a tattao nga agar-aramid kadagiti agsupadi nga ar-aramid wenno agsupadi a tattao nga agar-aramid kadagiti agpadpada nga aramid. Iti daytoy nga istoria ti kayo a higos ken ti templo ket agpadpadada. Inlunod ni Jesus ti kayo ngem dinalusanna ti templo, agsupadi nga aramid. Ngem ti maisuppiat ket dagiti pangpangulo ti relihiyon ket agplano itan a mangpapatay ken Jesus, ket dayta nga aramid ti mangibaga iti pagpatinggaan ti kaipapanan dagiti serbisyo iti templo, nga isu a natungpal ken Jesus.

`Ania dagiti banbanag iti biagmo a masapul a dalusan ni Jesus? Kasano a mapasamak daytoy?`