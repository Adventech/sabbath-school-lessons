---
title:  Siasino ti Nagkuna a Mabalinmo nga Aramiden Dayta?
date:   27/08/2024
---

`Basaen ti Marcos 11:27–33. Ania a karit ti inyeg dagiti narelihiyosoan a pangpangulo ken Jesus, ket kasano iti panangsungbatna?`

Iti aldaw kalpasan ti panangdalus ni Jesus iti templo, dagiti pangpangulo ti relihiyon ket simmango Kenkuana kadagiti paraangan ti templo, a damdamagenda no ania a turay ti nangted Kenkuana iti inaramidna idi naminsan nga aldaw. Saanda a sapsapulen ti kinapudno no di ket sapsapulenda ti mangpalab-og Kenkuana. No ibagana a ti turayna ket naggapu iti Dios, libakendanto a ti karpintero laeng iti away ket maaddaan iti kasta a pannakabalin. No aminenna a nataoan ti turayna, papanawenda a kas maysa a maag.

Ngem makita ni Jesus ti palab-ogda ket kunana a sungbatanna ti saludsodda no sungbatanda ti maysa a damagenna. Ti saludsodna ket no ti pammautisar ni Juan a Mammautisar ket naggapu iti Dios wenno naggapu kadagiti tattao. Dagus a dagiti pangpangulo makitada nga isuda ti mapalab-ogan. No ibagada a naggapu iti Dios, kunaen ni Jesus, “Apay a dikay namati kenkuana?” No kunada manipud kadagiti tattao, kabutengda dagiti tattao. Gapuna, agulbodda ken kunada a dida ammo. Daytoy ti nangted ken Jesus iti gundaway a nagmadi a mangsungbat iti saludsodda.

`Basaen ti Marcos 12:1–12. Kasano iti panangpasaruno ni Jesus iti panagmadina a sumungbat, ken ania iti banagna?`

Ni Jesus ibagana ti maysa a pangngarig maipapan iti maysa a kaubasan, ti makinkukua, ken dagiti agab-abang iti talon. Ti istoria nga imbaga ni Jesus ket addaan iti dakkel a pannakaipada iti pangngarig maipapan iti kaubasan a masarakan iti Isaias 5, nga idiay ti Dios ket inyegna ti darum a maibusor iti saan a matalek nga Israel. Tunggal maysa ket ammoda ti panagpada dagita, nangnangruna dagiti narelihiyosoan a pangpangulo.

Ti istoria ket maibuksilan iti saan unay a gagangay a wagas iti panagtukiad dagiti makitaltalon a mangted iti aniaman a bunga iti talon iti makinkukua. No di ket, dakes ti panangtratarda ken papatayenda dagiti adipenna. Kamaudiananna, imbaun ti makinkukua ti dungdungngoenna nga anak, a namnamaenna a raemenda. Ngem saan a kasta. Karkarna ti panagrasonda a no patayenda ti anak, kukuadanto ti kaubasan. Nakadidillaw ti saan a nainsiriban nga aramidenda ken ti panangokom a maiyulog kadakuada ket nainkalintegan.

Ti ar-aramiden ni Jesus iti daytoy nga istoria ket ti panangtedna kadagiti pangpangulo ti relihiyon iti nasolemne a pakdaar no sadino ti pagturongan dagiti addangda. No makita iti daytoy a lawag, ti pangngarigna ket maysa a naayat a nasakbay a pakdaar. Saan pay a naladaw kadakuada nga agbalbaliw ken mangliklik iti sigurado a pannakaukom. Dadduma agbabawi, agbalbaliw, ken awatenda ni Jesus. Dadduma saan.