---
title:  Ti Kadakkelan a Bilin
date:   29/08/2024
---

`Basaen ti Marcos 12:28–34. Ania a nauneg a saludsod ti dinamag ti mannakigayyem nga escriba, ken ania a doble a sungbat ti inted ni Jesus?`

Iti Evangelio ni Marcos agingga iti daytoy a punto, kaaduan kadagiti pangpangulo ti relihiyon, iti laksid ti sumagmamano, ket bumusbusor ken Jesus. Nangnangruna a pudno daytoy idiay Jerusalem, a sadiay sinango ni Jesus dagiti pangpangulo maipapan iti panagdayaw iti templo—nga isu nga agtaktakder iti puso ti kina-Judio. Gapuna, ti maysa nga eskriba a dumngeg kadagiti argumento ken apresyarenna dagiti sungbat ni Jesus ket ipakpakitana ti kinapudno ken bileg iti sango ti agraraira a pananggura ken Jesus. Nalaklaka koma ti agtakder lattan iti likudan ken agbuya, uray pay no ti maysa ket makipagrikna ken ni Jesus. Ngem daytoy a tao ket dina aramiden dayta.

Ti eskriba ket impuntona ti puso ti relihiyon babaen iti saludsodna no ania a bilin ti kapatgan. Ni Jesus simmungbat a nabuyogan iti kinasimpli ken kinalawag, nga inadawna ti Shema, ti panangipudno iti pammati iti kina-Judio manipud iti Deuteronomio 6:4, 5. Ti kadakkelan a bilin, kuna ni Jesus, ket ayatem ti Dios iti amin a puso, kararua, isip, ken pigsam—dayta ket, agraman ti sibubukel a kinasiasinom. Inikkan ni Jesus ti eskriba iti bonus babaen ti panangilistana iti maikadua a kapatgan a bilin, a dakamatenna manen ti Daan a Testamento, iti daytoy a gundaway manipud iti Levitico 19:18, nga ayatem ti kaarrubam a kas iti bagim.

No dadduma dagiti tattao ket masdaawda no kasano a mabalin a bilinen ti ayat. Ti naibatay iti kultura a lawag ti bilin iti Deuteronomio ket tumulong a mangilawlawag. Ti pagsasao ket naggapu kadagiti nagkauna a katulagan iti nagbaetan dagiti partido, ket ti balikas nga agpaay iti “ayat” ket tudtudoenna iti panagbalin a matalek kadagiti sapsapulen ti tulag, a simamatalek a tungpalen dagita. Gapuna, kabayatan a saanna a pukawen ti kapanunotan ti nauneg a panagayat iti nagbaetan dagiti partido ket ad-adda nga amang a naisentro dayta kadagiti ar-aramid a mangipaduyakyak iti kasta a kinapudno.

Ti eskriba ket napudno ken nakitana ti kinalawag ken kinasimpli ti sungbat ni Jesus ket imbagana a kasta. Mabalin a panunotenna ti panagkullayaw dagiti dadduma a pangpangulo ti relihiyon idinto a ti napudno nga eskriba ket pinasingkedanna a ti sungbat ni Jesus ket husto, banag nga awan ti sabali a mayat a mangaramid. Pinasingkedan met ni Jesus ti eskriba gapu iti napudno a sungbatna, a kinunana nga isu ket saan nga adayo iti pagarian ti Dios. Ti saan nga adayo ket di na kayat a saoen nga adda iti uneg. Ti kasapulan pay laeng ti eskriba ket ti panangbigbigna no siasino ni Jesus ken sumurot Kenkuana, maysa pay nga addang iti panagpagpagna iti pammati.

`Kasano a masursurotayo nga ayaten ti Dios ken ayaten dagiti kaarrubatayo a kas kadagiti bagbagitayo? Apay a ti kruz ket isu ti tulbek iti panangsurot kadagitoy a bilbilin?`