---
title:  Mangngegmo Kadi ti Maysa nga Arasaas iti Ngatoen ti Maysa a Pukkaw?
date:   29/07/2024
---

`Basaen ti Marcos 5:1–20. Ania ti maadaltayo maipapan iti dakkel a panagbinnusor manipud iti daytoy nakaskasdaaw nga istoria ken, manen, maipapan iti pannakabalin ni Jesus?`

No ti napalabas a rabii iti danaw ket di malipatan, ti isasangpet idiay Gergesa iti kabigatanna ket kasta met laeng a makapangayangay. Ti pakasaritaan ti lalaki a nagunggan-iti-sairo ket nailanad a nabuyogan iti makaburak puso a pannakaibinsabinsa. Pimmanaw manipud iti amin a makaigawid, isu ket naggian kadagiti tantanem ken dinunorna ti bagbagina. “Awan ti nacabael a mangpaamo kencuana” (Marcos 5:4)—ket kalpasanna nasabatna ni Jesus.

Nagdardaras ti lalaki a mapan ken ni Jesus—awan ti sao maipapan kadagiti adalan (nalabit nagtarayda). Idi immasideg ti lalaki ken ni Jesus, nagdayaw isuna iti sangoananna. Ti sasao a “nagdayaw” ket naggapu iti verbo ti Griego a proskyneō, a gagangay a maipatarus a kas “tapno agdayaw.” Kasla nabigbig ti lalaki a ni Jesus ket Maysa a tao a makatulong kenkuana. Ngem idi linuktanna ti ngiwatna, dagiti sairo iti unegna ket nagpukkawda ken ni Jesus, nga isu a makangngeg iti arasaas a panagpakaasi ti lalaki nga agpaay iti tulong iti ngatoen ti pukkaw dagiti demonio. Idi kiniddawda a mawayawayaanda a mapan iti pangen dagiti baboy, pinalubosan ni Jesus ida a sumrek kadagiti baboy. Ti intero a pangen, agarup dua ribu, ket nagdardarasda a bimmaba ket nalmes iti danum. Maysa a dakkel a pukaw iti pamirak kadagiti makinkukua.

Ti nakaskasdaaw ket ammo dagiti demonio ti apagisu a kinasiasino ni Jesus, ken ammoda met ti kinaawan kabaelanda iti sangoananna, isu a “nagpakaasida Kenkuana” iti namindua (Marcos 5:10, 12) nga aramidenna ti kiddawda. Nalawag unay, ammoda ti pannakabalinna kadakuada.

Daytoy nga istoria ket addaan iti dua a kangrunaan a kababalin. Umuna, napno daytoy kadagiti banbanag ti kinarugit wenno naseremoniaan a pannakamulit segun iti linteg ti Daan a Testamento. Dagiti tanem ken dagiti natay ket narugitda (Num. 19:11, 16). Ti panagpadara ket pagbalinenna a narugit ti maysa a tao (Levitico 15). Dagiti baboy ket narugitda (Lev. 11:7).

Ngem, maikadua, ti manglapunos iti daytoy a panagsasaruno ti pannakamulit ket ti agsublisubli a dangadang iti nagbaetan dagiti naimbag ken dakes a puersa. Ni Jesus ket pinaruarna dagiti demonio (dua a punto agpaay ken ni Jesus), dagiti demonio pinapatayda dagiti baboy (dua a punto agpaay ken ni Satanas). Dagiti umili a tattao dawatenda ken Jesus a pumanaw (dua a punto agpaay ken ni Satanas), ngem isubli ni Jesus ti naagasan a tao a kas saksina (tallo a punto agpaay ken ni Jesus). Iti dadduma a wagas daytoy a lalaki ket saan pulos a manamnama nga agbalin a misionero, ngem sigurado nga adda nakaskasdaaw nga istoria nga ibagana.

`Ania a namnama ti maadawmo manipud iti daytoy nga istoria maipapan iti pannakabalin ni Jesus a tumulong kenka iti aniaman a pakibalbalubalam?`