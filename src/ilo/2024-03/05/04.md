---
title:  Agpangato ken Agpababa (Rollercoaster) a Kadua ni Jesus
date:   30/07/2024
---

`Basaen ti Marcos 5:21–24. Ania a kababalin ti nangnangruna a makita maipapan ken Jairo?`

Dagiti narelihiyosoan a pangpangulo a kas ken Jairo ket saan a gagangay a makigayyem ken Jesus (kitaen iti Marcos 1:22; Marcos 3:2, 6; Lucas 13:14). Gapuna, nalabit nga isuna ket desperado. Daytoy a kinadesperado ket naipakita babaen iti panagparintumeng ni Jairo iti sangoanan ni Jesus. Ti panagpakaasina ket nakaaawat iti asinoman a nagannak—ti anakna a babai ket matmatay. Ngem addaan isuna iti pammati a makatulong ni Jesus. Awan ti sasao, ni Jesus napan a kaduana ti ama tapno mapan iti pagtaenganna.

`Basaen ti Marcos 5:25–34. Ania ti nangsinga iti panagtuloyda nga agturong iti balay ni Jairo?`

Ti istoria ket kellaat a maputed agpaay iti sabali a buya a mangpataud iti asi—maysa a babai nga agsagsagrap iti sangapulo ket dua a tawtawen iti nakabutbuteng a sakit. Daytoy nga istoria ni Jairo ken ti babai ket isu ti maikadua a Sandwich nga Istoria iti Marcos (kitaen iti Marcos 3:20–35, nasaklaw iti Liksion 3). Iti daytoy nga istoria dagiti agduma a tattao, ni Jairo ken ti babai, ket napanda ken Jesus nga agpaay iti tulong.

Ti babai ket naggapu iti likudan ni Jesus ken sinagidna ti pagan-anayna. Dagus, ti babai immimbag. Ngem ni Jesus nagsardeng ket dinamagna, “Siasino ti nangsagid cadagiti pagananayco?”

Ti babai, nga isu a masakit unay, ket kellaat nga immimbag. Nupay kasta, ti babai ket nagbuteng a ni Jesus ket makaunget iti napasamak. Agduduma ti nariknana. Ngem ni Jesus ket kayatna ti mangagas, saan laeng nga iti bagi ti babai no di pay ket ti kararruana.

Kalpasanna, agsubli ken ni Jairo (kitaen iti Marcos 5:35–43). Agduduma met ti rikrikna iti agturay iti sinagoga. Awan ti sabali nga impalubos ni Jesus a kumuyog Kenkuana ken dagiti nagannak malaksid kada Pedro, Santiago, ken Juan. Kuna ni Jesus a saan a natay ti balasitang no di ket matmaturog. Pinaruarna amin dagiti agdungdung-aw ken agladladingit ket simrek iti siled a nakaipaiddaan ti natay a balasitang. Iniggamanna ti ima ti balasitang ket Kinana, “Talitha cumi” ipatarus ni Marcos dagitoy a sasao, “Balasang, tumacderca.” Kinapudnona, ti sao a Talitha ket kaipapananna ti “kordero,” nga isu a maysa a balikas ti panagayat iti maysa nga ubing iti pagtaengan. Ti bilin a pagtalinaeden a nalimed dagiti bambanag ket paset ti paltiing/palimed a tema iti intero a Marcos ken mangitudo iti kinasiasino ni Jesus ken, iti kamaudiananna, Isu ket saan a mabalin nga agtalinaed a nakalemmeng.