---
title:  Dagiti Datdatlag iti Likmut ti Danaw ti Danum
date:   27/07/2024
---

### Basaen Agpaay iti Adal ita a Lawas
Marcos 4:35–41; Sal. 104:1–9; Marcos 5:1–43; Num. 27:17.

> <p>Paset a Maiyulo</p>
> “Ngem ni Jesus dina inanamungan, no di ket kinunana kencuana, ‘Inca idiay balaymo, cadagiti cacabagiam, ket ibagam cadacuada a nagdadackel a banag ti inaramid ti Apo ken ti pinangngaasina kenca’ ” (Marcos 5:19).

Ti panagministro ni Jesus ket ad-adu a naisentro idiay Galilea, nangnangruna iti uneg ken likmut ti Baybay ti Galilea, maysa a danaw ti danum nga agarup 13 a milya (21 a km) ti kaatiddog ken 8 a milya (13 km) ti kaakabana. Dayta iti kadakkelan a bagi ti danum iti dayta a lugar ken isu ti sentro ti biag kadagiti tattao nga agnanaed iti aglikmut.

Ti Marcos 4 ket aggibus ken Jesus ken dagiti adalanna a bumalballasiw iti Baybay ti Galilea. Maysa a bagyo ti timmaud a pinagtalna ni Jesus babaen iti panagsaona iti angin ken dagiti dalluyon. Ti Marcos 6 ket agpatingga iti maysa nga umas-asping a buya, ngem iti daytoy a kanito ni Jesus ket magmagna iti rabaw ti danum nga agturong kadagiti adalanna idiay barangay. Iti nagbaetan dagitoy a buya iti rabaw ti danum ket adu dagiti datdatlag ni Jesus a naaramid iti takdang, ken ti umuna nga aramid dagiti adalanna kas namisioneroan nga aramid. Dagitoy nga is-istoria ti banag nga adalen ita a lawas.

Ti makalapunos a kababalin dagitoy a napnoan buya nga is-istoria ket ti panangipalubos iti agbasbasa a makakita iti kinasiasino ni Jesus. Isu ti Maysa a makabael a mangpatalna iti bagyo, mangagas iti nagunggan iti demonio, mangagas iti babai a nangsagid laeng iti pagan-anayna, namagungar iti maysa a natay a balasitang, mangasaba iti ilina, mangibaon kadagiti adalanna iti mision a mangasaba, mangpakan iti 5,000 babaen ti sumagmamano a tinapay ken ikan, ken magna iti rabaw ti danum—dagiti naindaklan a panangiparang iti pannakabalin a mangyasideg kadagiti adalan iti nadekdekket a pannakaawat nga Isu ti Anak ti Dios.

_*Adalen ti adal ita a lawas tapno maisagana agpaay iti Sabado, Agosto 3._