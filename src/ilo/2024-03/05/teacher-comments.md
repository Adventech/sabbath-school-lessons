---
title:  Komentaryo Dagiti Mannursuro
date:   02/08/2024
---

### Paset I: Pakabuklan

Dagiti Kangrunaan a Teksto: Marcos 5:6–9, 22–34

Sentro ti Adal: Marcos 5.

**Panangyammo**: Ti Marcos 5 ken 6 ket saklawenna dagiti umasping a topiko iti Marcos 1. Iti kapitulo 5 ken 6, mapaliiwtayo ni Jesus nga agar-aramid kadagiti datdatlag, kas iti panangparuar kadagiti sairo, panangpaimbag kadagiti tattao, ken panangikasaba iti evangelio. Gapuna, ti adaltayo ket repasoenna dagiti napili a paspasamak manipud kadagitoy dua a kapitulo a mangsaklaw kadagitoy a topiko.

**Dagiti Tema ti Liksion**: Ti adal ita a lawas ket kitaenna dagiti dua a datdatlag ni Jesus. Ti umuna a nailanad ket ti istoria ti maysa a lalaki nga addaan iti maysa a narugit nga espiritu, maysa met a kamkameng iti komonidad ti Gentil. Ti sabali nga istoria ket ti istoria ti maysa a “narugit” a babai nga isu a kamkameng ti komonidad ti Judio.

1. Ni Jesus ken ti “sangarbaananna.” Ti Marcos ipadamagna a ni Jesus nagbiahe a napan idiay Gergesa, maysa a komonidad dagiti Gentil, ket “dagus nga immay simmabet kencuana nanipud cadagiti tanem ti maysa a tao nga addaan espiritu a narugit” (Marcos 5:2). Kas bunga daytoy a panagsinnarak, ni Jesus inagasanna ti lalaki.

2. Ni Jesus ken ti Pannakaagas Dagiti Dua nga Annak a Babbai. Idi nagsubli ni Jesus idiay bukodna a komonidad, maysa nga opisyal ti sinagoga, ni Jairus, ket immay a sumabat Kenkuana ket “nagpacpacaasi unay, kencuana a cuncunada; Ti anacco a balasang nganngani matay; umayca cadi ket ipataymo kencuana dagiti imam, tapno umimbag ket agbiag coma’ ” (Marcos 5:23). Ni Jesus inagasanna ti balasang ni Jairus, a mainayon iti pannakaagas iti maysa a babai nga agbulos iti dara.

### Paset II: Komentaryo

**Ni Jesus ken ti “Sangarbaananna”**

Masansan nga ipaay ni Marcos dagiti detalye ti lugar a mangipaganetget iti panagministro ni Jesus kadagiti luglugar nga adayu iti ilina. Dagita nga el-elemento ti istoria ket ipakpakitana ti maysa a nalawag a panggep iti biang ni Jesus, a mangdanon kadagiti Gentil iti bukodda a lugar. Kas pangarigan, iti Marcos 4:35, ibaga ni Jesus kadagiti adalanna, “ ‘Mapantayo iti bangir.’ ” Ket manen, iti Marcos 5:1, naibaga ti sabali manen a paset ti lugar: “Ket dimtengda iti sabali nga igid ti baybay, idiay daga dagiti taga Gergesa.”

Ti ciudad ti Gergesa (Gerasa) ket maysa idi a distrito idiay Decapolis (Marcos 5:20). Ti kinapudno nga iti asideg ti ciudad “adda idiay iti arisadsad daydi bantay ti maysa a dackel nga arban ti babuy nga agararab” (Marcos 5:11) ket tumulong kadatayo a mangipapan a dayta ket maysa a ciudad ti Gentil. Ni Kelly R. Iverson ket mangipaay iti maysa nga apagisu a panangiyammo iti panagministro ni Jesus idiay teritoryo dagiti Gentil. Kunana, “Ti pasamak ipasimudaagna ti panangrugi ti agsasaruno nga inggagara a panagpagpagna ni Jesus iti teritoriyo dagiti Gentil. Ti immuna a pannakisinnarak kadagiti Gentil iti ruar ti pagilian dagiti Judio ket napasamak iti daya ti Baybay ti Galilea iti rehion ti Gerasa. . . . Ti istoria ti nagunggan ti sairo a taga Gerasa ket ipaganetgetna ti pannakabalin ni Jesus, isibbuna ti maysa a misyon kadagiti Gentil, ken iyanninawna iti maysa a masakbayan a panagministro idiay teritoryo dagiti Gentil. Dayta ket maysa a mision a pannakaisagsagana a manglukat iti dalan nga agpaay iti panagsublina iti rehion iti ud-udi iti istoria (7.31–37).”—Kelly R. Iverson, Gentiles in the Gospel of Mark, “Even the Dogs Under the Table Eat the Children’s Crumbs” (London: T & T Clark, 2007), p. 20.

Gapuna, ti maudi a paset ti Marcos 4 ken ti rugi ti Marcos 5 ket iparangna ti panagbaliw ti panagministro ni Jesus manipud iti lugar dagiti Judio nga agturong iti lugar dagiti Gentil. Nupay kasta, adda gagangay nga elemento a nasabat ni Jesus iti tunggal maysa kadagitoy dua a lugar: dagiti sinasairo a puersa. Segun ken Marcos, irugi ni Jesus ti panagministrona kadagiti Judio. Ti umuna a datdatlag ni Jesus ket napasamak iti maysa a sinagoga (maysa a lugar dagiti Judio) nga idiay ti maysa a lalaki nga addaan iti narugit nga espiritu ket impukkawna, “ ‘Ania ti bibiangmi kenca, Jesus Nazareno? Immayca mangpucaw cadacami? Ammoc no siasinoca, sica ti Santo ti Dios!’ ” (Marcos 1:24).

Itan, kabayatan nga irugi ni Jesus ti panagministrona kadagiti teritoryo ti Gentil, makitatayo ti maysa nga agpadpada a buya. Ti Marcos 5:2 ibagana kadatayo, “Ket idi a dimsaag iti barangay, dagus nga immay simmabet kencuana nanipud cadagiti tanem ti maysa a tao nga addaan espiritu a narugit.” Iti sinagoga dagiti eskribas ken kadagiti Gentil, adda dagiti tattao nga addaan kadagiti narugit nga espiritu a masapul a maagasan. Kadagiti agpadpada a kasasaad, adda dagiti tattao a tengngel ken kayaw dagiti sairo. Ni Jesus immay a mangisubli kadagitoy a tattao iti pagarian ti Dios.

Ti Marcos 5:7–9 ket iladawanna ti maysa a tungtongan iti nagbaetan ni Jesus ken dagiti sairo. Ti pasamak ket sarunoen ti maysa nga umas-asping a pasamak, a kas makita idiay Marcos 1:23–25. “Nagickis iti dackel a timec, cunana: Ania ti pacaibiangac kenca, Jesus, Anac ti Dios a Cangatoan unay? Dawatec kenca gapu iti Dios a dinac parigaten!’ “ (Marcos 5:7). Makapangayangay unay, dagiti sairo ket binigbigda ti kinasiasino ni Jesus. Kinunada Kenkuana, “ ‘Ammoc no siasinoca, sica ti Santo ti Dios!’ ” (Marcos 1:24); “ ‘Sica ti Anac ti Dios!’ ” (Marcos 3:11); ken “ ‘Anac ti Dios a Cangatoan unay’ ” (Marcos 5:7). Madlaw unay, dadduma a sasao maipapan kenni Cristo idiay evangelio ket aggapu iti ngiwat dagiti sairo. Manipud kadagiti mannursuro iti Israel, dagiti bukod a tattao ti Dios, awan iti kasta a panangipudno nga addaan iti agpadpada a pwersa ken kinapateg.

Intayo kitaen ti impormasyon nga ited ni Marcos kadatayo maipapan iti tao a nagunggan kadagiti adu a sairo. Ti tao kunana a ti naganna ket “Sangarbaanan.” Ti maysa a sangarbaanan ket maysa a buyot ti Roma nga addaan tallo agingga iti innem a ribu a soldado. (See Robert H. Stein, Mark [Grand Rapids, MI: Baker Academic, 2008], p. 255.) Uray pay no kasano iti pannakalapunos ti maysa a tao iti kasta a pwersa ti dakes, awan iti banag a sinasairo a makapagtukiad, wenno mangabak, iti pannakabalin ti Kangatoan a Dios.

Ti gasat daytoy tao a nagunggan-iti-sairo ket nadawel ken nadara. Ti Marcos 5:5 ket iladawanna ti rigat ken panagsagabana. “Ken kankanayon, aldaw ken rabii, magmagna nga agic-ickis cadagiti banbantay ken cadagiti tantanem, ket dunorenna ti bagina cadagiti bato.”

Maipapan iti nagunggan, ni Larry W. Hurtado insuratna: “Ti tao ket nailadawan a kas agpadpada a naan-anay a kayaw kadagiti pannakabalin ti dakes ken labes iti aniaman a nataoan a tulong (5:2–4). Mainayon pay, ti pagnanaedanna ket kadagiti tanem, ti “pagtataengan” ti natay, kas la ngangani mamagbalin kenkuana a kas la zombie, maysa a sibibiag a natay a tao. Kamaudiananna, dangdangranna-iti-bukodna a bagi (5:5) ken nalawag unay a matutuok. Amin daytoy ket maysa a napigsa unay a ladawan no kasano nga iladawan ti Baro a Testamento ti kasasaad dagiti tattao a maisina manipud ken Cristo: natay iti naespirituan ken adipen ti dakes.”—Hurtado, Mark (Peabody, MA: Hendrickson Publishers, 1989), p. 83.

Ti Marcos 5:4 ket ibagana pay kadatayo nga “awan ti nacabael a mangpaamo kencuana.” “Awan ti nacabael,” kuna ni Marcos, agingga a napan ni Jesus kenkuana. Kalpasan ti pannakisinnabatna ken Jesus, “daydi adda ‘sangarbaananna’ idi” (Marcos 5:15) ken isu a nagunggan-ti-sairo, itan ket situtugawen, sipapaganaynay ken simamanakem. Iti kasta a pannakabalin a pannakawayawaya ket masarakan laeng ken Jesu-Cristo. Ti Maysa nga Isu a nangtubngar iti angin ken kinunana iti baybay, “ ‘Agulimecca, agtalnaca’ ” (Marcos 4:39), ket mabalinna met a bilinen dagiti dakes nga espiritu, kadagiti sasao a “ ‘Pumanawca itoy a tao, espiritu a narugit’ ” (Marcos 5:8). Amin a pannakabalin ti sipnget ket maparukma babaen ti pannakabalin ni Jesus.

**Ni Jesus ken ti Pannakaagas Dagiti Dua nga Annak a Babbai**

Iti Marcos 5:21, ni Marcos iyammona ti maysa a baro a segkay ti istoria: ti pasamak ti ibaballaet ni Jesus iti pagimbagan dagiti dua a babbai nga annak ti Dios: “maysa a babai nga sangapulo ket dua a tawenen nga agsagsagaba ti panapagbulos ti dara” (Marcos 5:25) ken ti babai nga anak ni Jairus.

Daytoy a segkay ket launenna ti sabali pay a napolitikaan a tanda iti panagpagpagna ni Jesus. Isu “bimmal-lasiw manen ni Jesus a nagbarangay iti sabali a bangir” (Marcos 5:21). Isu ket nagsubli manipud iti panagministrona iti maysa a rehiyon dagiti Gentil; itan ti buya maiyalis manen kadagiti Judio. Ni Marcos ket pasingkedanna daytoy a yaalis iti ibaballaet ni Jesus iti biang ti opisyal ti sinagoga, ni Jairus. Daytoy napateg a tao ket sumrek iti buya agraman iti isu met laeng a kababalin a kas iti tao a nagunggan-ti-sairo idiay Marcos 5:6: isu ket nagrukbab iti sakaanan ni Jesus (Marcos 5:22). Ti kiddaw ni Jairus iti biang ti anakna a babai ket tapno ni Jesus ket “ ‘ipataymo kencuana dagiti imam, tapno umimbag ket _agbiag_ coma’ ” (Marcos 5:23, _paganetget nainayon_).

Iti dayta a kanito, maysa nga awanan namnama a babai ti nangsinga iti istoria. Laglagipen a kagapgapu ni Jesus manipud iti panangpaimbagna iti maysa a tao a nagunggan iti maysa a sangarbaanan ti narugit nga espiritu. Ket itan iturongna ti naasi nga imatangna iti maysa a saan a nadalus a babai. Gapu iti sakitna, isu ket saan a nadalus ken naisina manipud iti narelihiyosoan a biag ti Israel. “Ket no ti maysa a babai agbulos ti darana cadagiti adu nga aldaw, a saan a iti tiempo ti panagsangailina, wenno adda kencuana ti panagbulos a nabaybayag ngem iti panagsangailina; amin nga aldaw a panagbulus ti kinarugitna maibilangto nga adda cadagiti aldaw a panagsangailina: isu saan a nadalus” (Lev. 15:25).

Innayon ti komentarista a ni M. Eugene Boring ti sabali pay a buya iti kinaay-ay-ay maipapan iti sakitna: “Idinto ta ti panagdardara ket mangiparit iti panagassawa ken pakaibatayan ti diborsio, iti pannakaawat iti kultura nga ayanna, ti babai ket saanna a matungpal ti trabahona a kas babai, tapno mangyeg iti baro a biag a kas maysa nga ina.” Mainayon pay, napanglaw gapu ta binusbosna amin a kuartana kadagiti mangngagas ngem awan ti nagbanaganna. Ti komentarista inayonna, “Kas iti agkukutel iti 1:40, ti biagna ket napaypayso a sibibiag a natay, ket ti pannakaagasna ket agbalin a pannakaisubli ti biag. Kas iti ubing nga agur-uray iti balay ni Jairo, isu ket adda iti labes ti amin a nataoan a namnama.”—Boring, Mark, a Commentary (Louisville, KY/London: Westminster John Knox Press, 2006), pp. 159, 160. Iti kamaudiananna, ni Jesus insublina dagiti dua a tao iti biag: maysa a babai, ngannganin matay, iti napisikalan ken iti sociedad (utoben ti biag ti maysa a tao nga agbulbulos iti dara iti 12 a tawtawen iti maysa a sociedad a dagiti linlintegna ken isingasingna ket ti pannakailasin gapu iti kasasaadna); ken ti babai nga anak ni Jairo, maysa nga agtawen iti 12 nga isu a natay.

Iti agpadpada a kasasaad, maysa a makaagas a sagid ti naiparang iti istoria. Ti babai sagidenna ti pagan-anay ni Jesus, ken ni Jesus sagidenna ti ima ti babai. Nupay kasta, ti nagsurat padpadasenna nga ilawlawag kadagiti agbasbasa a saan laeng a ti panangsagid a mismo ti babai ti nangyeg kenkuana iti pannakaagas. No di ket, ti pammati ti agpadpada a nagbulos ti dara a babai ken ni Jairo ti nangyeg iti tinarigagayanda a mapasamak. Iti umuna a kasasaad, ni Jesus liwliwaenna ti babai, a kunana, “ ‘Anac, ti pammatim inagasannaca’ ” (Marcos 5:34). Iti maikadua a kasasaad, ni Jesus pinabilegna ti ama ti babai, ni Jairo, tapno ipapatina iti panamati a ti anakna a babai ket mapagungar manen iti biag (Marcos 5:36).

### Paset III: Panangipakat iti Biag

Ni Marcos, kas met kadagiti dadduma a tallo a nagsurat iti Evangelio, ket ipakitada ti suppiat ti sumagmamano kadagiti mannursuro a Judio ken pangpangulo ti sinagoga ken Jesus. Nupay kasta, daytoy nga isusuppiat ket saan a nanglapped iti narelihiyosoan a pannakipaset ni Jesus idiay sinagoga wenno iti trabahona agpaay kadagiti tattao iti komonidadna. Kas pangarigan, ti Marcos 1:21 istoriaenna a ni Jesus ken dagiti adalanna “simrecda idiay Capernaum; ket rinugianna a dagus ti nangisursuro idiay sinagoga, cadagiti aldaw a panaginana.” Ti immuna a datdatlag ni Jesus a nailanad iti Evangelio ni Marcos ket napasamak idiay sinagoga: “Ket adda iti sinagoga ti maysa a tao nga addaan espiritu a narugit” (Marcos 1:23). Kalpasanna, idiay Marcos 5:22, ni Jesus nagministro “ta insursurona ida.”

No dadduma maipasangotayo kadagiti di panagtutunos kadagiti sumagmamano a pangpangulo wenno dadduma a kameng ti komunidad ti iglesiatayo. Agingga ania a tukad nga ipalubostayo dagitoy a di panagtutunos a mangapektar kadagiti kombiksiontayo wenno dagiti pannakikayamettayo iti komonidadtayo? Kasano a ti ulidan ni Jesus ti mangted kadatayo iti pannakaawat no ania ti aramidentayo kadagita a kasasaad?

Ni Jesus rimmuar iti bukodna a komonidad ti pammati a mangdanon kadagiti tattao kadagiti komonidad dagiti Gentil. Ania ti ar-aramidentayo a mangdanon kadagiti tattao iti labes dagiti padertayo nga agpaay iti pagarian ti Dios? Utoben, iti sungbatmo, ti Marcos 6:34: “Ket idi dimsaag ni Jesus, nakitana ti umariwecwec a tattao ket kinaasianna ida, ta casda la carnero nga awan pastorda: ket rinugianna a sinursuroan ida cadagiti adu a banag.”

` `