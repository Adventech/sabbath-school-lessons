---
title:  Maysa a Naiduma a Kita ti Misias
date:   01/08/2024
---

`Basaen ti Marcos 6:34–52. Ania ti parikut a sinabat ni Jesus ken dagiti adalanna, ken kasano iti pannakarisut dayta?`

Kalpasan ti panagsubli dagiti adalan manipud iti misyonda, nakikuyogda ken Jesus iti nasulinek a lugar iti akindaya nga igid ti Baybay ti Galilea tapno aginana. Ngem maysa a dakkel nga umariwekwek a 5,000 a tattao ti simmangpet iti lugar nga immun-una ngem kadakuada. Makita ni Jesus a kaslada karnero nga awanan pastor. Isurona ida iti intero nga aldaw.

Iti rabii insingasing dagiti adalan a pagawiden ti umariwekwek tapno agsapulda iti taraon, ngem imbaga ni Jesus kadakuada a pakanen ti umariwekwek. Iti panagsasarita (Marcos 6:35–38) ket iladawanna a dagiti adalan ket agpampanunotda iti nataoan a balbalikas maipapan no kasano a risoten ti parikut. Nupay kasta, rinisot ni Jesus ti parikut babaen iti datdatlag a panangpakanna iti dakkel nga umariwekwek babaen laeng iti lima a tinapay ken dua nga ikan.

Dagiti kababalin daytoy nga istoria ket mainaig iti nalatak a kapanunotan iti Misias idi kaaldawan ni Jesus. Ti namnamaenda ket wayawayaan ti Misias ti Israel manipud kadagiti kabusorna ken mangyeg iti kinalinteg ken talna. Ti dakkel a bilang dagiti tattao idiay let-ang ket aramidenda dayta iti ayug ti militar nga umalsa (idilig iti Juan 6:14, 15; Aramid 21:38).

Daytoy a kapanunotan ket mapapigsa babaen ti panangkita ni Jesus kadagiti tattao kas “karnero nga awanan pastor,” maysa a paset a naadaw manipud Numeros 27:17, a sadiay ni Moises dawatenna iti Dios a mangdutok iti maysa a pangulo nga agpaay iti Israel kalpasan kenkuana. Daytoy a sasao maipapan iti maysa a pastor nga agpaay kadagiti tattao ti Dios ket agparang iti sabali a lugar iti Daan a Testamento, kadawyan a tudtudoenna iti kinaawan ti pangulo wenno ari ti Israel (idilig iti 1 Ar-ari 22:17; 2 Cron. 18:16; Ezeq. 34:5, 6).

Nupay kasta, ni Jesus ket saanna a sabaten ti saan a husto a namnamaenda. No di ket, pinapanawna dagiti adalanna ket pinagawidna ti umariwekwek. Ket, imbes nga indauloanna ti yaalsa a maibusor iti Roma, ania ti inaramidna? Napan iti maysa a bantay tapno agkararag—saan a kas iti ninamnama dagiti tattao.

Iti lugar ti nalatak a panangkita iti Misias a kas maysa nga ari nga isu a mangwayawaya iti Israel, Isu immay a mangwayawaya kadagiti tattao manipud iti pannakaadipen ti basol. Ti pannagnana iti danum ipakitana kadagiti adalan nga Isu ket pudno unay nga Apo ti natoralesa. Ngem saan nga umay nga agturay no di ket tapno itedna ti biagna a kas subbot nga agpaay iti adu (Marcos 10:45).

`Ania ti ibaga daytoy nga istoria kadatayo maipapan no apay a napateg ti umno a pannakaawat iti padto? No ti maysa a saan nga umno a pannakaawat iti umuna nga iyaay ni Cristo ket nangiturong iti didigra kadagiti dadduma, di ad-adda nga isu metlaeng ti mapasamak kadagiti dadduma nga addaan iti saan nga umno a pannakaawat iti Maikadua a Yaayna?`