---
title:  Panangtukiad ken Panangawat
date:   31/07/2024
---

`Basaen ti Marcos 6:1–6. Apay a dagiti tattao iti ili ni Jesus ket tinukiadda Isuna?`

Gagangay a no agbalin a nalatak ti maysa a tao iti bassit nga ili, dagiti tattao iti dayta nga ili ket agrag-oda. Saan ti Nazaret. Nasair ken naklaatda iti balligi ni Jesus kas mannursuro ken mangngagas. Kasla narigat nga awaten ti panagbalbaliwna manipud maysa a karpintero ket nagbalin a mannursuro. Mabalin met nga adda sumagmamano a gura agsipud ta inaramidna iti kaaduan kadagiti datdatlagna idiay Capernaum (kitaen iti Lucas 4:23). Ket addan dina panagtutunos iti pamiliana (Marcos 3:31–35).

`Basaen ti Marcos 6:7–30. Kasano a ti misyon dagiti Sangapulo ket dua nga Apostoles ket naiduma iti dayta pannakaputol ti olo ni Juan a Mammautisar?`

Daytoy ti maikatlo a Sandwich Story iti Marcos (kitaen ti Liksion 3). Ti mision dagiti Sangapulo-ket-dua nga Apostol iti panangipan iti mensahe ni Jesus iti sadinoman ket naiduma unay iti pannakaibalud ken pannakapaulimek ti Mammautisar. Naibaga kadagiti adalan nga agbiaheda a nalag-an ken agdas-alda kadagiti dadduma nga agpaay iti tulong. Daytoy nga istratehiya ket mamagbalin kadagiti misionero nga agdas-al kadagiti tattao a pagserserbianda, a makatulong a mangisinggalot kadakuada kadagidiay agkasapulan iti mensaheda.

Ngem awan iti kasta a singgalut ti Mammautisar ken Herodes ken iti pamiliana. Naibaga ti ipapatay ni Juan iti makapakigtot a pannakaibinsabinsa kabayatan a ti nangplano iti ipapatayna a ni Herodias ket ginundawayanna ti agduduma a rikna ken derrep ni Herodes. Ti babai nga anak ni Herodes ket kas la nangnayon iti nariribok a plano babaen iti nakaal-alas a kiddawna a ti olo ti Mammautisar ket maikabil iti maysa a pinggan.

Ti pannakapaulimek ti nalawag a timek ti Mammautisar ket napasamak iti isu met laeng a tiempo a panangiwaragawag dagiti Sangapulo ket Dua nga Apostol iti panagbabawi, kas iti inaramid ti Mammautisar. Ti ipapatay ni Juan ket iyanninawna ti ipapatay ni Jesus. Napapatay ni Juan, naitabon, ken naipadamag a nagungar manipud kadagiti natay (Marcos 6:14–16, 29), kas iti maaramidto ken Jesus (Marcos 15 ken 16). Dagitoy nga agpadpada nga istoria ket mangitudo iti umay a rigat nga agpaay ken Jesus ken dagiti pasurotna.

`Napadasam kadin ti natukiad a kas ken Jesus wenno naglasat iti sumagmamano a narigat a maawatan a krisis? Ania ti nasursurom kadagita a kapadasan a nalabit a makatulong kenka inton sumaruno a mapasamak ti kasta met laeng?`