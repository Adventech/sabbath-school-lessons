---
title:  Incayo iti Isuamin a Lubong
date:   26/09/2024
---

`Basaen ti Marcos 16:14–20. Ania ti imbaga ni Jesus kadagiti adalanna idi nagparang kadakuada, ken ania ti kayat a saoen dagitoy a sasao kadatayo ita nga aldaw?`

Dagiti umuna a sasao ni Jesus kadagiti adalanna ket nailanad laeng iti saan a direkta a sasao iti Marcos 16:14. Tinubngarna ida gapu iti kinaawan pammati ken kinatangken ti panagpuspusoda. Daytoy saludsod maipapan iti di panamati ket saan laeng a kabaroanan a parikut. Kas nakitatayon, dagiti sigud nga adalan ni Jesus ket nakibalubalda iti panamati (Mat. 28:17; Juan 20:24–29), ket kaduada ni Jesus iti lasag ken nakitada a maulit-ulit dagiti datdatlag.

Ngem babaen kadagiti nadumaduma a pammaneknek, Isu ket impaduyakyakna kadakuada ti kinapaypayso ti panagungarna. Kalpasanna, ti testimonioda a naitipon iti pammaneknek a naisalaysay idiay adal idi Lunes ket buklenna ti maysa a pamuon ti pammati.

Ni Jesus ngarud ket imbaunna dagiti adalanna nga ipanda ti evangelio iti lubong. Ti bilinna ket tapno iwaragawag. Masapul a mapanda iti amin a lubong ken iwaragawagda ti evangelio iti amin a sangaparsuaan. Ni Jesus inlawlawagna ti bunga ti trabahoda nga agpaay ti nam-ay ken agpaay ti kinaay-ay-ay—dagiti mamati maisalakanto, dagiti di mamati madusa.

Ni Jesus iladawanna pay dagiti pagilasinan a kakuyog ti trabaho dagiti adalan—ti panangparuar kadagiti demonio, panagsao kadagiti baro a pagsasao, salaknib manipud pannakadangran, ken panangpaimbag kadagiti masakit. Dadduma a tattao sibibiddut nga impatarusda ti Marcos 16:18 kas pammatalged nga agpaay kadagiti Cristiano a mangipakita iti pammatida babaen ti panangpidutda kadagiti makagita nga uleg. Awan ti kasta a pagpagarup nga aramid a napalubosan ditoy. Ti iladladawan ni Jesus ket salaknib no ti maysa ket nairaman iti misyon a kas iti panagserbi ni Pablo nga agpaay kadagiti dadduma, kas iti Aramid 28:3–6.

Pudno unay, ti Biblia ket saanna nga isuro a dagiti Cristiano ket kanayon a masalakniban manipud iti pannakadangran. No dadduma ti Dios makitana a maiyataday a mangaramid iti maysa a datdatlag tapno maidur-as ti trabaho ti evangelio. Ngem no dadduma dagiti Cristiano agsagrap gapu iti panagsaksida. Iti dayta a pasamak ti mabayag a panagituredda ket sabali pay a pagilasinan kadagiti di mamati iti pannakabalin ti pammati.

Ket kalpasan nga inaramidna amin dagitoy, “naawat idiay ngato sadi langit ket nagtugaw iti macanawan ti Dios” (Marcos 16:19). Ni Jesus immuli tapno agtugaw iti makanawan ti Dios, ti lugar ti kangatoan a pannakabalin, ta ni Jesus inabakna ti amin a pwersa ti dakes.

Paliiwen ti maudi a bersikulo. Nupay napanda “cadagiti isuamin a disso” a nangikaskasaba iti evangelio, saanda napan nga agmaymaysa. “Ti Apo timmultulong cadacuada, ket pinanecnecanna ti sao cadagiti datdatlag a naipacuyog. Amen” (Marcos 16:20). Isu ket nakikuyog kadakuada, ken inkarina a makiadda kadatayo ita kabayatan nga itultuloytayo ti trabaho nga inrugida.

> <p></p>
> “ ‘Addaac cadacayo nga agnanayon agingga iti panungpalan ti lubong’ ” (Mat. 28:20).

`Ania a liwliwa ti mabalin, ken masapul, nga alaentayo manipud iti daytoy a kari kabayatan a datayo met ket iwaragawagtayo ti evangelio “cadagiti isuamin a disso”?`