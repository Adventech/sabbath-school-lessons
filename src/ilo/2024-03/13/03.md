---
title:  Ti Bato Naitulid a Nayadayo
date:   23/09/2024
---

`Basaen ti Marcos 16:1–8 ken 1 Corinto 15:1–8. Ania ti adda a pagpapadaan dagitoy a teksto?`

Ti istoria ti panagungar ket agparang iti tunggal maysa kadagiti Evangelio. Tunggal mannurat iti Evangelio ket iparangna ti istoria manipud iti naiduma a panangkita, ngem launenda amin ti bugas ti kapanunotan nga agparang met idiay 1 Corinto 15:1–8.

Uppat a kapanunotan ti agparang a maulit-ulit—natay, naitanem, nagungar, nakita. Idiay Marcos ti natay ken naitanem ket addada idiay kapitulo 15. Ti nagungar ken nakita ket agparang idiay kapitulo 16, ngem adda nayunna. Ti Marcos 16:7 ket saritaenna ti maysa a panagsasarak idiay Galilea, ket idiay makitam Isu (kitaen ti Juan 21).

Dadduma a tattao ket masarakanda a nakaskasdaaw a dagiti Christiano ket mamati iti maysa a nagungar nga Apo. Ngem ti pammaneknek ket napigsa ken maitunos iti rason.

Kadagiti mangrugrugi, ti aramiden laeng ket mamati iti Dios a kas Namarsua (kitaen ti Genesis 1 ken 2) ken ti kapanunotan ti panagungar, ken iti maysa a datdatlag, ket agbalin a maiyataday. Ti Dios a namarsua iti uniberso, kalpasanna ti biag ditoy daga, ket sigurado nga addaan iti pannakabalin, no pilienna, a pagungaren ni Jesus. Ti kaadda ti Dios ket saanna a pagbalinen ti panagungar ni Jesus a di maliklikan, maiyataday laeng.

Sumaruno, ti tanem ket sigurado a kawaw. Uray pay dagiti ateista nga historyador awatenda dayta a kinapudno. No saan koma, ti naibaga maipapan iti Panagungarna ket saan nga agballigi idiay mismo a panagrugina, agsipud ta ti kaadda ti bagina idiay ket dadaelenna dagiti aniaman a maibaga nga Isu nagungar.

Sumaruno, ti panglawlawag a dagiti adalanna ket tinakawda ti bagi ket saan nga agkurri. Dagiti adalan ket sigurado a dida malabasan dagiti gwardya. Ken uray pay no nalibasanda ida, ken innalada ti bagi, apay a dagiti adalan ket saanda a pulos a natiliw gapu iti panagtakaw? Ti sungbat ket dagiti narelihiyosoan a pangpangulo ket ammoda a saan nga inaramid dagiti adalan dayta.

Kasta met, adu a tattao ti makapaneknek a nakitada ti nagungar a Cristo. Adu, pakairamanan dagiti adalan, dagiti di namati iti un-unana. Ken ti maysa a natibker unay a kabusor, ni Pablo, ket saanna laeng nga ibaga a nakitana ti nagungar nga Apo, no di ket daytoy a kapadasan ket binalbaliwanna ti sibubukel a turong ti biagna, iti maysa a nakaro unay a wagas.

Kamaudiananna, (nupay adda dagiti dadduma pay nga adu a rason), kasano ti panangilawlawag ti maysa iti itatanor ti Nacristianoan nga iglesia, a binangun dagiti tattao nga agkuna a nakitada ti nagungar nga Apo? Apay a dagitoy a tattao ket siaanamongda a matay iti ammoda a maysa nga ulbod? Ti agtultuloy a testimonioda, kalpasan unay ti ipapatayna (Aramid 3:15), ken kadagiti naud-udi a tawtawen (1 Ped. 1:3) ket mangipaay kadagiti napigsa unay a pammaneknek iti Panagungarna.

`Ania ti ibagam no ti maysa a tao ket damagennaka no ania a pammaneknek ti adda kenka iti panagungar ni Cristo?`