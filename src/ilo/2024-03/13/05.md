---
title:  Nagparang ken Maria ken Dagiti Dadduma
date:   25/09/2024
---

`Basaen ti Marcos 16:9–20. Ania ti inayon dagitoy a bersikulo iti istoria ti panagungar?`

Nganngani amin iti Marcos 16:9–20 ket adda pakaipadaanna kadagiti dadduma a teksto iti Baro a Testamento—Maria Magdalena idiay tanem a makakita ken Jesus (Mat. 28:1, 9, 10; Juan 20:11–18; idilig iti Lucas 8:2); dua a lallaki ti makakita Kenkuana idiay dalan (Lucas 24:13–35); ti sangapulo ket maysa ket naibaun (Mat. 28:16–20; Lucas 24:36–49; Juan 20:19–23).

Ti umuna a tao a makakita ken Jesus a sibibiag ket ni Maria Magdalena (Juan 20:11–18). Dadduma a babbai ket nakitada met Isuna (Matt. 28:8–10). Napateg a dagiti immuna a nakakita a nagungar ni Jesus ket dagiti babbai. Agsipud ta dagiti babai idi kadaanan a lubong ket awan ti nangato a kasasaadda a kas saksi, no ti istoria ket pinarpartuat, ad-adda koma a manginagan kadagiti lallaki a kas umuna nga agsaksi. Ngem saan a lallaki, saan a dagiti sangapulo ket dua, no di ket maysa a babai. Isu ket mapan a mangibaga iti naimbag a damag kadagiti adalan, ngem, saan a makapaklaat, saanda a patien iti testimoniona, kaaduanna ket agsipud ta kas la naimbag unay ken, kasta met, daksanggasat, agsipud ta ni Maria ket maysa a babai.

Dagiti apologist [dagiti tattao a mangikalkalintegan kadagiti banag a pagbibinnusoran] iti istoria ti panagungar ni Jesus ket inaramatda daytoy a kinapudno, a dagiti babbai ti immuna a nakakita ken Jesus, a kas napigsa a pammaneknek iti kinapudno ti istoria.

`Ania ti napasamak idiay Marcos 16:14 nga agbalin nga awan mammaayna no ti istoria ket pinarpartuat?`

Pudno unay, no ar-aramidenda laeng ti istoria, apay koma a pinagbalinda dagiti bagbagida nga aglanga a dakes unay? Ni Jesus ket masapul a babalawenna ida gapu iti “kinatangken ti pusoda.” Ti istoria ti Evangelio manipud iti tiempo a pannakatiliwna agingga ti panagparangna kalpasan ti panagungar, ket ipakitana dagiti pasurot ni Jesus iti maysa a saan unay a nasayaat a lawag: panagtalaw, panangilibak, di panamati, ken dadduma pay. Daytoy ket awan mammaayna no ti istoria ket inar-aramid laeng.

Iti kasunganina, ti kinatured ken di magaraw a panangiwaragawagda iti nagungar a Cristo iti ud-udina, ken ti namnama nga ipaayna iti tunggal maysa, ket mangiparang iti napigsa unay a pammaneknek nga agpaay iti kinapudno dagiti ibagbagada.

`Kasano ti panangsalaknibtayo kadagiti bagbagitayo manipud iti pannakatnag iti naespirituan a palab-og ti panagduadua ken di panamati? Apay a masapul nga inaldaw a maisilputayo dagiti bagbagitayo iti nagungar a Cristo?`