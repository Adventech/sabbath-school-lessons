---
title:  Agragrag-o iti Panagungar
date:   22/09/2024
---

`Basaen ti Marcos 15:42–16:6. Ania ti mapasamak ditoy, ken apay a daytoy nga istoria ket maiyataday unay iti istoria ti panagungar?`

Amin dagiti mannurat iti Evangelio ket umanamongda a ni Jesus natay iti aldaw nga ibagbagada a kas “Panagsagana” (Mat. 27:62; Marcos 15:42; Lucas 23:54; Juan 19:14, 31, 42). Kaaduan a komentarista maawatanda daytoy a kas mangitudtudo iti ilelennek ti init iti Huebes agingga ti ilelennek ti init iti Viernes. Ni Jesus natay iti malem ti Viernes ket kalpasanna dagus a naiponpon sakbay ti ilelennek ti init.

Iti Sabado, ti Apo naginana iti tanem, ken amin dagiti adalan ni Jesus naginanada met. “Ket naginanada iti aldaw a panaginana cas ti bilin” (Lucas 23:56), maysa a karkarna nga aramid no, kinaagpaysoanna, ni Jesus ket kinissayanna, kadagiti panpanunotda, ti obligasyon a mangsalimetmet iti maikapat a bilin.

Iti rabii ti Sabado, dagiti babbai gimmatang kadagiti bangbanglo, ket iti agsapa ti Domingo, napanda idiay tanem a nabuyogan iti tarigagay a mangkompleto iti gagangay nga aramid ti panagiponpon. Ngem pudno unay, ni Jesus ket awan idiay!

Uray pay manipud iti maikadua a siglo, dagiti Cristiano nakitada ti kinapateg iti kinapudno a ni Jesus nagungar iti Domingo. Daytoy ket nagbalin a nakaibatayan ti kinasagrado iti Domingo. Ngem dayta kadi ti isursuro ti Baro a Testamento?

`Basaen ti Colosas 2:10–12. Ania iti pakalaglagipan iti panagungar ni Jesus iti Baro a Testamento?`

Awan iti maysa a balikas idiay Biblia a mangipalatpat iti kinasagrado ti Domingo a kas maysa a pakalaglagipan ti panagungar. Dayta a pakalaglagipan ket ti bautizar. “Naitanemtayo ngarud a naikanunong kencuana, gapu iti pannacabautizar iti patay: tapno cas iti panagungar ni Cristo cadagiti natay gapu iti dayag ti Ama, casta met a magnatayo coma iti baro a panagbiag” (Rom. 6:4).

Uray pay no ania nga ulbod a teolohiya ti adda iti panagdaydayaw iti Domingo, kas Adventista masapul nga agrasaktayo iti agsapa ti Domingo a panagungar ni Jesus. Babaen ti ipapatay ken panagungarna ni Jesus ket inabakna ti patay, ken iti panagungarna, addaantayo iti talged iti panagungartayo.

> <p></p>
> “Madaydayaw coma ti Dios ken Ama ni Apotayo a Jesu-Cristo, isu a mayalubog iti dackel nga asina, binaliwannatay nga inyanac a maipaay iti maysa nga inanama a sibibiag, gapu iti panagungar ni Jesu-Cristo cadagiti natay” (1 Ped. 1:3).

`Kitaen iti adda a kinasigurado ni Pablo maipapan iti panagungar ni Jesus. Kasano met iti pannakaadda dayta a kinasigurado kadatayo?`