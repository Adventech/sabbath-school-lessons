---
title:  Adalen Pay
date:   27/09/2024
---

Basaen ti surat ni Ellen G. White, “ ‘The Lord Is Risen,’ ” ken “Go Teach All Nations,” iti _The Desire of Ages_, pp. 779–787 ken pp. 818–828.

“Iti mamati, ni Cristo ti panagungar ken ti biag. Iti Mangisalakantayo ti biag a napukaw idi babaen iti basol ket maisubli; ta Isu ket addaan iti biag iti Mismo a Bagbagina a mangpabiag iti siasinoman a pagayatanna. Isu ket addan iti kalintegan a mangted iti saan nga ipapatay. Ti biag nga indissona iti sangkataoan, alaenna manen, ken itedna iti sangkataoan. ‘Immayac,” kinunana, ‘tapno maaddaanda ti biag ken tapno maaddaanda ti nawadwad unay.’ ‘Ngem siasinoman nga uminum iti danum nga itdecto kencuana, uray caano saanto a mawawen; no di ket ti danum nga itdecto kencuana agbalinto kencuana nga ubbog ti danum nga agburayoc a maipaay iti biag nga agnanayon.’ ‘Ti mangan iti lasagco, ken uminum iti darac, adda biagna nga agnanayon: ket isu pagungarecto iti camaudianan nga aldaw.’ Juan 10:10; 4:14; 6:54.

“Iti mamati, ti patay ket bassit laeng a banag. Ni Cristo sinaritana dayta a kas man lat’tay bassit a kanito. ‘No adda mangsalimetmet iti saoc, saannanto a makita ni patay,’ ‘dinanto maramanan ni patay.’ Iti Cristiano, ti patay ket maysa laeng a turog, maysa a kanito ti ulimek ken sipnget. Ti biag ket naidulin ken Cristo iti Dios, ket ‘inton ni Cristo, a biagtayo, maiparangarangto maiparangarangcayonto metten a mairaman kencuana iti gloria.’ Juan 8:51, 52; Col. 3:4.”—Ellen G. White, _The Desire of Ages_, pp. 786, 787.

Uray pay dagiti historiador nga ateista, dagidiay a dida maawat ti kinapaypayso ti panagungar, ket awatenda a ni Jesus ket saan laeng a napapatay no di ket iti kalpasan ti ipapatayna adu dagiti tattao ti agkuna a nakitada ti napagungar a Cristo, ket kas bungana inrugida ti bassit a bunggoy nga isu a nagbalin a Nacristianoan nga iglesia. Dadduma, iti gandat a panangilawlawag no apay nga imbagada daytoy, kinunada a ni Jesus ket adda iti kasinginna wenno dagiti immuna nga adalan ket nagam-amangawda, nga impagarupda a nakitada ni Jesus. Dagiti dadduma kunada a ni Jesus ket saan a napaypayso a natay, no di ket natalimudaw laeng ket kalpasanna, iti ud-udina, nagbiag manen. Ti sabali a tao imbagana a dagiti alien (parsua iti sabali a lubong) bimmabada ket innalada ti bagina. Iti panangkita kadagitoy amin nga argumento, ken no kasano a dida nagkurri, kitaen ti Clifford Goldstein, Risen: Finding Hope in the Empty Tomb (Pacific Press, 2021).

**Salsaludsod a Pagiinnadalan**:

`Apay nga agulbod koma dagiti adalan maipapan iti panagungar ni Jesus? Manipud iti amin nga ammotayo, awan pulos ti sinangoda no di ti gura, pannakaiyadayu, ken pannakaidadanes gapu iti pammatida. Ania ngay koma iti nagun-odda no inar-aramidda laeng daytoy nga istoria?`

`Ania a pammaneknek iti panagungar ni Jesus iti makakombinsi unay kenka? Ibingaymo dagiti rasonmo iti klaseyo.`

`Ad-adda a panunoten iti naindaklan a namnama nga ipaay kadatayo ti panagungar ni Jesus. Basaen ti 1 Corinto 15. Segun ken Pablo, kasano iti kinapateg ti panagungar ni Jesus?`