---
title:  Dagiti Babbai Idiay Tanem
date:   24/09/2024
---

“Dagiti babbai a nagtakder iti abay ti krus ni Cristo ket naguray ken nagbuya iti panaglabas dagiti oras ti Aldaw a Panaginana. Iti umuna nga aldaw ti lawas, nasapa unay, nagturongda iti tanem, nga intugotda dagiti napateg a bangbanglo a mangpulot iti bagi ti Mangisalakan. Saanda a pinanunot ti panagungarna manipud kadagiti natay. Ti init iti namnamada ket limneken, ket ti rabii nagtalinaed kadagiti pusoda. Kabayatan a nagnada, nalagipda dagiti aramid ni Cristo iti kinaasi ken dagiti sasaona a mangliwliwa. Ngem saanda a nalagip dagiti sasaona a, ‘makitacayto manen.’ Juan 16:22.”—Ellen G. White, _The Desire of Ages_, p. 788.

`Basaen ti Marcos 16:1–8. Ania ti napasamak, ken ania ti immuna nga inaramid dagiti babbai?`

Manipud iti rugi ti Evangelio, ammo ti agbasbasa a ni Jesus ti Misias. Ngem iti teksto a mismo, ti umuna a tao a saan-a-naluganan-iti-demonio a nangiwaragawag Kenkuana kas Misias ket ni Pedro, iti Marcos 8:29. Ket saan a mapasamak daytoy agingga iti kagudua ti libro!

Iti intero a Marcos, ibaga ni Jesus kadagiti tattao nga agulimekda maipapan iti kinasiasinona wenno maipapan iti pannakaagas nga inaramidna kadakuada. Iti Marcos 1:44, imbagana iti maysa nga agkukutel a dina ibagbaga iti asinoman iti pannakaagasna. Iti Marcos 5:43, imbagana ken Jairo ken ti asawana a dida ibagbaga iti asinoman iti pannakapagungar iti balasangda. Iti Marcos 7:36, imbagana iti maysa a bunggoy dagiti tattao a dida ibagbaga iti panangagasna iti maysa a tuleng ken umel a tao. Ket kalpasanna imbilinna kadagiti adalanna a dida ibagbaga kadagiti tattao nga Isu ti Misias (Marcos 8:30, kitaen met ti Marcos 9:9). Awan duadua a dagiti kangrunaan a rason iti panangibaga ni Jesus kadakuada nga agulimek ket ti panangipalubosna iti bagina iti panawen a mangileppas iti panagministrona segun kadagiti padto ti panawen iti Daniel 9:24–27.

Itan, iti daytoy a buya, uray kalpasan a naibaga kadakuada ti maipapan iti panagungar ni Jesus, dagiti babbai, sibubuteng ken nasdaaw, ket pimmanawda manipud tanem ken, iti un-unana, dida nagsao maipapan no ania iti napasamak.

Nupay kasta, ti panagulimek, ket saan a nagbayag. Iti kanito a madanontayo ti pagpatinggaan ti libro ti Marcos, ania ti mabasatayo no di daytoy? “Ket rimmuarda ket nangascasabada cadagiti isu-amin a disso, a ti Apo timmultulong cadacuada, ket pinanecnecanna ti sao cadagiti datdatlag a naipacuyog” (Marcos 16:20).

Gapuna, ti tema ti panagulimek maipapan ken Jesus ken maipapan iti kinasiasinona ken maipapan iti naaramidanna ket naburak. Ti libro agpatingga kadakuada a nangaskasaba cadagiti “isuamin a disso.”

`Apay a masapul a saantayo nga agulimek maipapan ken Jesus ken no ania iti naaramidanna? Asino ti pangibagaam ita nga aldaw maipapan ken Jesus ken ti plano ti pannakaisalakan?`