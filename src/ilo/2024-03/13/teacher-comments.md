---
title:  Komentaryo Dagiti Mannursuro
date:   27/09/2024
---

### Paset I: Pakabuklan

Kangrunaan a Teksto: Marcos 16:14–16

Sentro ti Adal: Marcos 16.

**Panangyammo**: Agpatingga ti Marcos 15 babaen ti panangipaganetgetna iti tulong ti maysa a nalatak a kameng ti kagimongan dagiti Israelita, nga isu a nangikabil iti biag ken sanikuana iti pannakaasikaso iti pagarian ti Dios idi natay ni Jesus. Dagiti babbai a pasurot ni Jesus ket impakitada met ti yaanamongda a makipaset kadagiti al-alagaden iti pannakaitabon ti Mangisalakanda. Ti saludsod ngarud ket Sadino ti ayan dagiti adalan? Ania ti inaramidda iti ipapatay ni Jesus? Ket kasano ti sungbatda iti damag maipapan iti panagungarna? Ni Marcos ket mangted iti naisangsangayan a panangkita kadakuada kabayatan a serraanna ti Evangeliona. Iramanna pay dagiti naisangsangayan a bilbilin nga ited ni Jesus kadakuada iti trabaho a mangikasaba iti evangelio iti amin a lubong.

**Dagiti Tema ti Liksion**: Dagiti topiko ita a lawas ket iramanna ti maysa a panagiinnadal iti kapadasan dagiti adalan iti panamati ken Jesu-Cristo a kas nagungar nga Apo. Ti adaltayo ket mabingay kadagiti dua a paset:

1. Ti Kinapateg ken Epekto ti Pammati. Daytoy a segkay ket sukimatenna ti di yaanamong dagiti adalan a mamati iti panagungar ni Jesus ken no kasano nga, iti kamaudianan, ket pinukaw ni Jesus dagiti panagduaduada ken pinapigsana ti pammatida.

2. “Inkayo iti Amin a Lubong.” Daytoy a segkay ket iramanna ti imbilin ni Jesus a Dakkel a Trabaho kadagiti Adalanna, kasta met iti saklawen ti misyonda ken ti kalat ti evangelio.

### Paset II: Komentaryo

**Ti Kinapateg ken Epekto ti Pammati**

Ti ipapatay ni Jesus ket nangpaleddaang unay kadagiti pasurotna. Nupay impakpakauna ti padto dayta, ken nupay naipakpakaunan ni Jesus kadakuada ti maipapan iti pannakausig a sangoenna sakbay ti ipapatayna, ti di umiso a kapanunotan dagiti adalan maipapan ti Misias ti nanglapped kadakuada iti pannakaawat iti naan-anay a kinapateg dagiti sasao ni Jesus, ket iti kasta nangibati kadakuada a saan a nakasagana iti epektona.

Kalpasan unay ti pannakailansa ni Cristo iti kruz, impakita dagiti adalan a dida pay la maawatan ti nadiosan a plano, wenno, iti kabassitan, nalipatandan dagiti sasao ni Jesus, nga isu a maysa koma a liwliwa kadakuada iti panagleddaangda. Gapuna, kuna ni Marcos “nga addada idi nga agun-unnoy ken agsangsangit” (Marcos 16:10) kalpasan ti ipapatay ni Jesus.

Mabalin a saludsodentayo, agraman iti naimbag a gapu, no dagiti adalan ken nasinged a gagayyem ni Jesus ket naawatanda ti panggep ti ipapatayna. Gapu ta nalabit nga awan ti nalawag a pannakaawatda iti panggepna, saan met a narigat a panunoten ti panagkedkedda a mamati a nagungar ni Jesus manipud kadagiti natay. Daytoy maudi a punto ket naipaganetget iti umuna a paset ti Marcos 16, ti nakaipamaysaan ti maudi nga adaltayo.

Kas pangrugian, iti Marcos 16:6–8 ipakaammo dagiti angel kadagiti babbai a nagungar ni Jesus. Mainayon pay, paregtaen dagiti angel dagiti babbai nga ipakaammoda met ti naimbag a damag. Nupay kasta, “ket awan a pulos ti nangisaoanda, ta napabutengda unay” (Marcos 16:8, nainayon ti paganetget). Nagbuteng kadi dagiti babbai a mamati iti nakaskasdaaw a pakaammo dagiti angel a sangailida?

Iti maikadua a buya, ni Jesus a Mismo ket nagparang ken Maria Magdalena, kalpasanna “napan ket impacaammona cadagiti nakicadcaddua kencuana, nga addada idi nga agun-unnoy ken agsangsangit. Ket isuda, idi nangngegda kencuana a sibibiag ken nakitana, isu dida pinati” (Marcos 16:10, 11, nainayon ti paganetget). Ni Maria ket imbagana ti damag, ngem dagiti nakangngeg kenkuana ket saan a siaanamong a namati iti naimbag a damag.

Ti maikatlo a buya ket ipakitana iti panagtultuloy ti di panamati dagiti adalan. Ni Marcos iladawanna daytoy a buya iti kastoy: “Calpasan daytoy, nagparang iti sabali a langa cadagiti dua cadacuada a magmagnada, a mapan iti away.Ket napanda ket impacaammoda cadagiti sabsabali; ngem uray dagitoy saanda ida a pinati” (Marcos 16:12, 13, nainayon ti paganetget).

Makapangayangay ta saan nga inaramat ni Jesus ti maysa a tao manipud iti makin-uneg a gunglona a mangiwaragawag iti damag maipapan iti panagungarna. Ti damag ket naiyallatiw kadakuada babaen ti maysa a babai ken babaen kadagiti dua pay a saan a paset dagiti 11 a pinilina nga adalan.

Iti maikapat a buya, agparang a mismo ni Jesus kadagiti adalan. “Calpasan dagitoy nagparang cadagiti sangapulo ket maysa met laeng, idi addada a mangmangan ket binabalawna ida gapu iti awan a pammatida ken tangken ti pusoda, gapu iti dida pinati dagiti nacakita kencuana a nagungaren” (Marcos 16:14, nainayon ti paganetget).

Apay a dagiti adalan ket saanda a siaanamong a mamati? Dagiti adalan ket addaanda, kas iti adu idiay Israel, iti maysa a biddut a kapanunotan maipapan iti pagarian ti Dios. Ni Lucas ket nalawag unay nga inlanadna agpaay kadatayo ti kababalin daytoy di umiso a kapanunotan iti bukodda a sasao: “ ‘Ngem dacami ur-urayenmi idi nga isu coma ti manubbot iti Israel; wen ken sabali pay amin dagitoy, daytoy ti maicatlo nga aldawen nanipud idi naaramid dagitoy a banag’ ” (Lucas 24:21). Ania ti kayat a sawen dagiti adalan iti sasao a “manubbot iti Israel”? Ti sao ti Griego nga agpaay iti “manubbot” ket lytroō, nga addaan iti kangrunaan a kaipapanan a “tapno mangwayawaya manipud iti maysa a mangirurumen a kasasaad.”— Danker, et al., A Greek-English Lexicon of the New Testament and Other Early Christian Literature, p. 606. Isu a kadagiti adalan, ti ipapatay ni Jesus ket kaipapananna ti ipapatay dagiti naindagaan a tarigagayda, ta impagarupda a ti pannakasubbot ket manipud iti pannakawayawaya manipud iti panangirurumen dagiti Romano.

Kas nakitatayo iti rugrugi ti tremestre, rugian ni Marcos ti Evangeliona babaen ti panangibagana a “naturposen ti aldaw ket ti pagarian ti Dios asidegen:” ngarud dagiti tattao ket masapul nga “agbabawicayo ket patienyo ti evangelio” (Marcos 1:15, nainayon ti paganetget). Daksanggasat ta iti pagpatinggaan ti istoria ti Evangelio ni Marcos (Marcos 16), dagiti tattao ket kaskasdi nga addaanda kadagiti di mamati a puso. Dagitoy a tattao ket saan a dagiti papadi, wenno pangpangulo ti Israel, wenno gobernador ti Roma. Isuda dagiti mismo a bukod nga adalan ni Jesus.

Makapangayangay a paliiwen a ni Lucas ket inlanadna met ti maysa a buya dagiti dua nga adalan a naibaga idiay Marcos 16. Iti istoria ni Lucas dagiti dua ket dida mamati iti un-unana iti damag maipapan ti panagungar ni Jesus. Ngem idiay Evangelio ni Marcos, dagiti dua nga adalan ket addada a kadua dagidiay namati iti nagungar a Jesus. Kasano a napasamak daytoy a panagbaliw manipud iti di panamati a napan iti pammati? Ania ti inaramid ni Jesus tapno makatulong kadakuada? Ni Lucas ket inayonna iti maysa a banag a saan nga innayon ni Marcos iti istoriana. Ni Jesus tinubngarna dagiti adalanna gapu iti dida panamati ken kinatangken ti pusoda (Marcos 16:14; idilig iti Lucas 24:25); ngem kalpasan unay ti panangtubngar, ni Jesus linawlawaganna ida babaen iti mamagpanunot a saludsodna, “ ‘Saan aya a masapul idi a ni Cristo lac-amenna dagitoy a banag ken sumrec iti gloriana? Ket idinto a rinugianna manipud ken Moises ken dagiti isu-amin a mammadto, impalawagna cadacuada dagiti amin a sursurat a mangsarita iti maipapan kencuana” (Lucas 24:26, 27). Ania ket ngatan a nagadu a panagadal iti Biblia ti naawat dagiti adalan iti dayta nga aldaw! Manipud Genesis agingga iti maudi a libro iti Biblia a Hebreo, agingga iti amin a Sursurat ti Hebreo, ni Jesus inlawlawagna dagiti padto maipapan iti Misias kadagiti dua a pasurotna.

Ni Ellen G. White inlawlawagna pay ti bilin nga inted ni Jesus kadagiti pasurotna sakbay ti iyuulina. “Sakbay a pinanawanna dagiti adalanna, ni Cristo nalawag unay nga imbagana ti kababalin ti pagarianna. Inpalagipna iti panunotda ti immun-una nga imbagana kadakuada maipapan iti dayta. Impakdaarna a saanna a panggep ti mangipasdek iti daytoy a lubong iti maysa a naidagaan, no di ket maysa a naespirituan a pagarian. Isu ket saan nga agturay a kas naindagaan nga ari iti trono ni David. Manen linukatanna kadakuada dagiti Sursurat, nga ipakpakitana nga amin a naglasatanna ket natudingan idiay langit, kadagiti konsilio iti nagbaetan ti Ama ken Isuna. Amin ket naipadto babaen kadagiti tattao a pinaltiingan ti Espiritu Santo. Kinunana, makitayo nga amin nga imparangarangko kadakayo maipapan iti pannakatukiadko a kas Misias ket napasamak. Amin nga imbagak maipapan iti pakaibabainan a masapul nga ibturak ken ti ipapatay a masapul a pakatayak, ket napaneknekan. Iti maikatlo nga aldaw nagungarak manen. Sukimatenyo dagiti Sursurat a sipapasnek, ket makitayo a kadagitoy amin a bambanag natungpal dagiti imbaga ti padto maipapan Kaniak.”—_The Desire of Ages_, p. 820.

**“Inkayo Iti Amin a Lubong”**

Kalpasan ti pannakilangen dagiti adalan iti nagungar nga Apoda, ti kapadasanda a di panamati ket nabaliwan iti naalibtak a pammati. Isuda, kas bungana, ket nagbalin a sibibiag a saksi ni Jesus, ti Maysa a Nagungar. Itan dagiti adalan ket saandan a mabuteng; no di ket siaanamongda nga agpagpagna kadagiti adayo a luglugar tapno ibagada kadagiti sabsabali a “ ‘Nagungar a pudno ti Apo. . . . Ket dagitoy sinaritada met dagiti naaramid iti dalan, ken no casano ti pannacailasinda kencuana” (Lucas 24:34, 35). Iti ud-udina, imbaun ida ni Jesus nga “ ‘incay iti isu-amin a lubong, ket icasabayo ti evangelio iti isu-amin a parsua’ ” (Marcos 16:15). Gapuna, ti evanghelio ket masapul a maikasaba saan laeng nga idiay Israel, no di ket maipan daytoy “agingga iti ungto ti daga” (Aramid 1:8). Iti panagkomentona maipapan iti Naindaklan a Trabaho, insurat ni Ellen G. White: “Ngem ti bilin, ‘Inkayo iti amin a lubong,’ ket saan koma a malipatan. Naayabantayo a mangitag-ay kadagiti matatayo kadagiti ‘labes pay ti rehiyon.’ Pinisang ni Cristo ti pader ti panagsisina, ti mamagsisina a panangidumduma iti nasionalidad, ken isurona ti ayat iti amin a nataoan a pamilia. Itag-ayna dagiti tattao manipud iti nailet a gunglo nga isu nga itudo ti kinaimbubukodanda; Punasenna ti amin nga uged ti nagbebeddengan ken ti saan a pudno a pakalasinan ti sociedad. Awan ti panangidumdumana iti nagbaetan dagiti kaarruba ken ganggannaet, gagayyem ken kabusor. Isuronatayo a mangkita iti tunggal agkasapulan a kararua a kas kabsattayo, ken ti lubong kas tay-aktayo.”—_The Desire of Ages_, p. 823.

Dagiti adalan ket nabilinda a mangpaneknek iti pammatida kadagiti sabsabali. Ti kalat ti evangelio, segun ken ni Marcos, ket ti panangaramid ken panangbautizar kadagiti mamati. Gapu itoy, ti evangelio ti pagarian ket naiwaragawag (Marcos 1:14). Ti panangawat iti pagarian ti Dios iti puso ken ni Jesus kas Mangisalakan ken Aritayo ket nasken iti pannakaisalakan ken tapno maitalimeng manipud iti pannakadusa (Marcos 16:16). Siasinoman a mamati Kenkuana “maaddaancayo ti biag iti naganna” (Juan 20:31).

### Paset III: Panangipakat iti Biag

Kas mamati ken Cristo, kasano a maliklikantayo dagiti di umiso a kapanunotan ken ulbod a pannakaawat maipapan iti Dios ken pannakaisalakan, nga iti banagna ket mangiturong iti biddut a kapadasan? Dawatem kadagiti istudiantem a basaenda ti sumaganad a balakad kabayatan ti panangutobda iti saludsod: “Iti panagrason manipud iti padto, inted ni Cristo kadagiti adalanna ti umno a kapanunotan no ania koma iti pagbalinanna iti sangkataoan. Ti panangnamnamada iti maysa a Misias nga isu a mangala iti tronona ken naarian a pannakabalin a kas mayannatop kadagiti tartarigagay dagiti tattao ket nangiyaw-awan. Dayta ket singaenna ti maysa nga umiso a panangawat iti panagpababana agingga iti kababaan a saad a mabalin nga akuen. Ni Cristo tinarigagayanna a dagiti kapanunotan dagiti adalanna ket nadalus ken pudno koma iti amin.”—Ellen G. White, _The Desire of Ages_, p. 799.

Napanunotmo kadin ti agserbi iti tay-ak ti mision, nga adayo iti pagtaengan? Ania, no adda man, ti nanglapped kenka a mangaramid iti dayta a panangitalaga? Wenno kayatmo kadi ti mangirugi iti maysa a proyekto kas misionero ngem nariknam ti panagbuteng iti panangaramidmo iti dayta? Ania dagiti buteng a manglaplapped kenka nga agtuloy? Pangngaasim ta basaem ti sumaganad a kari manipud iti pluma ti paltiing: “Inted ni Cristo kadagiti adalanna ti trabahoda. Intedna ti naan-anay a kasapulan nga agpaay iti pannakaaramid ti trabaho, ket innalana ti pagrebbengan nga agpaay iti balligina. Agingga a tinulnogda ti Saona, ken nagtrabahoda a naisilpu Kenkuana, saanda a di agballigi. Mapankayo kadagiti amin a nasnacion, kunana kadakuada. Mapankayo iti kaadaywan a paset ti mapagnaedan a lubong, ngem ammoenyo nga addaakto sadiay. Agtrabahoka iti pammati ken panagtalek, ta saanto a dumteng ti tiempo a baybay-anka.”—_The Desire of Ages_, p. 822.

Mabalin a nairamankayon iti maysa a namisioneroan a trabaho iti asideg a komonidad. No kasta, ania ti proyektom, ken ania dagiti karit a sangsangoem? Kasano a ti naudi nga adaw ket guyoguyennaka iti panagministrom? Ania a namnama ken pigsa ti itedna kenka?

` `