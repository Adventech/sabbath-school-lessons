### Ti Evangelio ni Marcos

Manipud iti panangrugi ti Marcos, ammo ti agbasbasa no siasino ni Jesus—ti Misias, ti Anak ti Dios (Marcos 1:1). Nupay kasta, dagiti tattao iti istoria ket makibalubalda a mangawat no siasino a talaga ni Jesus ken no ania ti maipapan Kenkuana—malaksid kadagiti addaan kadagiti demonio. Ammoda iti apagisu no siasino ni Jesus! Dagiti demonio mailasinda ni Jesus ket kumapuyda iti sango dagiti nabileg a Sasaona.

Ngem kanayon nga ibilin ni Jesus a pagtalinaedenda a naulimek daytoy a pakaammo. Apay nga ibilinna daytoy a kinalimed? Adun a siglo a pinampanunot dagiti estudiante ti Biblia daytoy a saludsod. Adda pay ketdi nagan dayta kadagiti iskolar—ti Palimed ti Misias. Apay a kayat ti maysa nga evangelio nga agulimektayo maipapan no siasino ni Jesus?

Ti agbalinto a nalawag iti daytoy a panagadal iti Evangelio ni Marcos ket saan laeng nga adda kinalimed iti daytoy a libro—adda met ti nakaskasdaaw a pannakaipaltiing. Umiso laeng nga awagan dayta a Paltiing/Kinalimed a Tema, ken makita dayta iti Evangelio ni Marcos, nupay iti pagpatinggaanna, amin a palimed ket nakaskasdaaw nga agpatingga a masukatan iti maysa a napigsa unay a paltiing ni Jesus.

Mabalin a mabingay ti Marcos iti dua a matudtudo a segkay. Ti umuna a kapitulo agingga iti nganngani paggibusan ti kapitulo walo ket tratarenna iti napateg a saludsod, Siasino ni Jesus? Ti sungbat ket naipakita kadagiti pannursurona ken kadagiti datdatlagna. Maulit-ulit a parmekenna ti dakes, mangyeg iti namnama kadagiti mairurrurumen, ken mangisuro kadagiti makaawis a kinapudno a sumarot iti puso ti biag ti tao. Amin dagitoy ket ipukkawda iti agbasbasa nga Isu ti Misias, ti Cristo, nga isu a nabayagen nga ur-urayen dagiti tattao a Hebreo.

Nupay kasta, idiay laeng tengnga ti libro nga adda maysa a tao a saan-a-naluganan iti demonyo nga apagisu unay iti panangipakdaarna iti kinasiasino ni Jesus, nga iti dayta sinungbatanna ti saludsod iti umuna a kagudua ti libro maipapan iti kinasiasino ni Cristo. Ket dayta a tao ket ni Pedro, nga isu a nangipakdaar, “ ‘Sica ti Cristo’ ” (Marcos 8:29).

Ti maikadua a kagudua ti Marcos, manipud Marcos 8:31 agingga iti pagpatinggaan ti libro, ket sungbatanna ti sabali a saludsod, Sadino ti papanan ni Jesus? Ti sungbat ket makapakigtot. Isu ket mapan idiay kruz, ti kalalaadan ken nakababain unay a wagas ti ipapatay iti lubong ti Roma. Dayta ket saan a pulos a ninamnama a pagtungpalan ti Misias, nga Isu a pagarupen dagiti pasurotna a mangparmek iti Roma ken mangipasdek iti Israel a kas napigsa unay a nacion.

Dagiti mariribok nga adalan ket dida matukod ti ibagbaga ni Jesus. Kabayatan nga agtultuloy ti libro, bumassit a bumassit iti panagdamagda maipapan iti daytoy nasaem a topiko, agingga nga iti kamaudiananna napaulimekda iti sangoanan ti di kaaawat a kinapudno.

Dagiti banbanag ket lumidem a lumidem idi sinango ni Jesus dagiti narelihiyosoan a pangpangulo nga isu a nangplano iti pannakapukawna. Dagiti adalan a mangnamnama iti maysa a nadayag a pagarian, ket naklaatda gapu iti maysa a pannakatiliw, pannakausig, ken pannakailansa iti kruz a nangdadael kadagiti ninamnamada.

Ngem iti sidong amin daytoy, sinalimetmetan ni Jesus ti maysa a nalawag ken agtultuloy a damag no sadino iti papananna ken no ania iti kaipapananna nga Isu ket matay ken agungar manen. Ti tinapay ken kopa iti Maudi a Pangrabii ket itakderanna ti bagi ken darana (Marcos 14:22–25), ken Isu ket agbalin a maysa a subbot nga agpaay ti adu (Marcos 10:45).

Daytoy ket saanna a kayat a saoen nga Isu ket napan idiay krus a sikakalma. Idiay Getsemani nakibalubal iti pangngeddeng (Marcos 14:32–42), ket idiay kruz impukkawna, “ ‘Diosco, Diosco, apayapay binaybayannac?’ ” (Marcos 15:34). Ti Evangelio ni Marcos ipakitana kadatayo ti kinasipnget a napadasan ni Cristo, ti gatad ti pannakaisalakantayo. Ngem ti krus ket saan nga isu ti pagpatinggaan ti panagdaliasat. Kalpasan ti panagungarna, planona ti makisinnarak kadagiti adalanna idiay Galilea—ket, kas pagaammotayo, ti Nacristianoan nga iglesia nangrugi.

Daytat’ maysa a nakaskasdaaw nga istoria, a naibaga iti ababa, napartak a dumur-as nga istilo nga addaan bassit a komentaryo manipud iti mannurat ti Evangelio a mismo. Ibagana laeng ti istoria, ket kalpasanna bay-anna dagiti sao, dagiti ar-aramid, dagiti tignay nga agsao a mismo maipapan iti biag ken ipapatay ni Jesus a taga Nazaret.

_Ni Thomas R. Shepherd, PhD, DrPH, ket senior research professor iti New Testament idiay Seventh-day Adventist Theological Seminary, Andrews University. Isu ken ni asawana a Sherry ket addaan kadagiti dua a nataengan nga annak ken innem nga appoko._