---
title:  Ti Silaw ken Pagrukodan a Salop
date:   24/07/2024
---

`Basaen ti Marcos 4:21–23. Ania ti naisangsangayan a paganetget ni Jesus idiay pangngarig ti silaw?`

Nagduduma ti kadakkel ken pannakaibangon dagiti balbalay iti dayta a paset ti lubong idi kaaldawan ni Jesus, depende iti lugar ken kinabaknang. Sinurot dagiti balbalay ti Griego ti pagwadan ti pannakaibangon iti aglawlaw ti maysa a paraangan ngem addaan iti nagduduma a tukad dagiti pasikusikotna. Wenno mabalin a sarsaritaen ni Jesus ti maipapan kadagiti babbabassit a balbalay dagiti mannalon. Dakkel a balay wenno bassit a balay, ti pagsasaritaan [isyu] ket ti principio: addanto aldaw a maiparangarang ti kinapudno maipapan ken ni Jesus.

Dinamag ni Jesus dagiti dua a saludsod iti Marcos 4:21. Ti umuna ket namnamaenna ti maysa a negatibo a sungbat—“Maiyeg aya ti maysa a silaw tapno maicabil iti uneg ti salop, wenno iti siroc ti pagiddaan? saan aya a tapno maicabil iti pagsilawan?” Ti maikadua ket namnamaenna ti positibo a sungbat—“Dayta ket maiyeg a maikabil iti pagsilawan, saan kadi?” Ni Jesus iparangna iti maysa a narikut, nganngani nakakatkatawa a buya tapno maibagana ti puntona. Dagiti pagsilawan ket agpaay a mangted iti lawag, wenno mapukawda ti panggepda. Ilawlawag ti Marcos 4:22 ti pangngarig babaen ti panangitudona kadagiti palpalimed a maipalgak iti publiko. Asinoman a na-hack ti email wenno kompyuterna ket ammona dagiti palimed a maipakaammo iti publiko! Ngem ti ibagbaga ni Jesus ket maipapan iti evangelio.

`Basaen ti Marcos 4:24, 25. Ania ti adal nga ipanpanek ni Jesus iti pangngarig ti pagrukodan a salop?`

Iti adu a luglugar iti lubong, mailako dagiti sadiwa a produkto kadagiti silulukat a pagtagilakoan [merkado]. Gagangay nga addaan dagiti aglaklako iti alikamen a pangrukod iti produkto nga ilaklakoda. Gagangay nga aramid dagiti aglaklako a mangnayon iti lakoda tapno matulongan ti gumatang a makarikna nga umno iti pannakatratarda. Inaramat ni Jesus no kasano a naimbag a trataren dagiti aglaklako dagiti gumatang tapno makaipaay iti punto maipapan iti sidadaan a panangawat iti kinapudno. No silulukat ti maysa a tao ken sumursurot isuna iti lawag, ad-adu pay ti magun-odna. Ngem no tukiadenna ti lawag, maikkat uray ti addan kadakuada.

`Kasano a masursurotayo a nasaysayaat ti principio nga iti rukod nga aramatem, isu met dayta iti pakarukodam? Panunotem dayta iti amin a pannakilangenmo kadagiti sabsabali.`