---
title:  Ti Gapu Dagiti Pangngarig
date:   23/07/2024
---

`Basaen ti Marcos 4:10–12. Apay a nangisuro ni Jesus babaen kadagiti pangngarig?`

Ti narabaw a panangbasa kadagitoy a bersikulo ket mangted iti kapanunotan a ni Jesus ket nangisuro kadagiti pangngarig tapno mamagtalinaed kadagiti taga ruar idiay sipnget. Ngem ti kasta a panangkita ket saan a maitunos kadagiti inaramid ni Jesus iti sabali a lugar idiay Marcos. Iti Marcos 3:5, 6, nagladingit ni Jesus gapu iti natangken a panagpuspuso dagiti pangpangulo ti relihiyon. Iti Marcos 3:22–30, innala ni Jesus dagiti argumento dagiti eskribas a sipapasnek ken inlawlawagna a naibinsabinsa no apay a nagbiddutda. Iti Marcos 12:1–12 maawatan dagiti pangpangulo ti relihiyon a ti pangngarig ni Jesus maipapan kadagiti agtaltalon ket maipapan kadakuada. Kinapudnoanna dayta ket pakdaar no sadino ti pagturongan ti panggepda a maibusor Kenkuana ken dagiti nakaam-amak a sumaruno a supapakna. No awan ti pakaseknanna kadakuada, saanna koma a pakdaaran ida. Gapuna, dagiti sasao ni Jesus ditoy Marcos 4 ket kasapulanna iti as-asideg a panangkita tapno maammoan no ania ti puntona. Ni Jesus ket ad-adawenna ti Isaias 6:9, 10.

`Basaen ti Isaias 6:1–13. Ania ti napasamak ken Isaias ditoy, ken ania ti damag a naited kenkuana nga idanunna iti Israel?`

Nakita ni Isaias ti sirmata iti Dios idiay templo ket nalapunos isuna iti dayag ti Dios ken ti bukodna a kinarugit. Dinalusan ti Dios ni Isaias ken imbaunna isuna nga addaan iti makapakigtot a mensahe. Kas met laeng ken ni Marcos, kasla saan a maitunos dayta iti dadduma pay iti Isaias a sadiay adda adu ti liwliwa agpaay kadagiti tattao ti Dios.

Iti Isaias 6, ti mensahe ket nairanta a mangkigtot kadagiti tattao nga agriing tapno tallikudanda dagiti dakes a wagasda. Iti Marcos ti tulbek tapno maawatan dagiti sasao ni Jesus ket masarakan iti Marcos 3:35. Tapno maawatan dagiti balikas ken pannursuro ni Jesus, masapul nga aramiden ti pagayatan ti Dios (Marcos 3:35). Daytoy ti mangiyeg iti dayta a tao iti pamilia ni Jesus. Dagidiay a nangikeddeng a ni Jesus ket nagunggan iti diablo ket saan a dumngeg.

Ti punto ti panangadaw ni Jesus manipud iti Isaias 6 ket saan a gapu ta ti Dios ket parparuarenna dagiti tattao, no di ket dagiti bukodda a nakaisigudan a kapanunotan ken kinatangken ti pusoda ti manglaplapped kadakuada a mangawat iti makaisalakan a kinapudno.

Daytoy a kinapudno ti dakkel a kapanunotan ti pangngarig ti agmulmula. Tunggal maysa pilienna no ania a kita ti daga ti pagbalinanna. Amin ket agkeddeng iti mismo a bagbagida no sumukoda wenno saan ken Jesus. Iti panungpalanna, tunggal maysa kadatayo iti agpili.