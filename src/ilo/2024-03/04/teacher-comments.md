---
title:  Komentaryo Dagiti Mannursuro
date:   26/07/2024
---

### Paset I: Pakabuklan

Dagiti Kangrunaan a Teksto: Marcos 1:15; Marcos 4:11, 26, 30

Sentro ti Adal: Dan. 7:27; Dan. 9:25–27; Marcos 1:15; Marcos 4:11–32.

**Panangyammo**: Kabayatan nga adalentayo dagiti pangngarig ni Jesus idiay Marcos 4, mapaliiwtayo ti maysa a napateg a tema: ti pagarian ti Dios. Daytoy a tema ket immuna a naiyammo idiay Marcos 1:14, 15: “Ni Jesus simrec idiay Galilea a nangicascasaba iti evangelio ti Dios, ket cuncunana: Naturposen ti aldaw ket ti pagarian ti Dios asidegen.’ ” Ania ti kaipapanan ti pagarian ti Dios, kas naiparang idiay Marcos? Ti panangsurot iti sungbat daytoy a saludsod ti kangrunaan a topiko a pagsasaritaan ita a lawas. Ti pannakaawat iti daytoy a tema ken ti kaipapananna ket tulongannatayo iti nasaysayaat a pannakaawat kadagiti pangngarig ni Jesus.

**Dagiti Tema ti Liksion**: Ti adal ita a lawas ket repasoenna dagiti tema ti pannakatungpal ti panawen ken ti pagarian ti Dios kadagiti napili a segkay iti Evangelio ti Marcos. Ti adaltayo ket iramanna dagiti dua a segkay; dagitoy ket:

1. Ti pannakatukoy ti sasao a “pagarian ti Dios” iti libro ti Daniel. Iti daytoy a paset, intayo adalen ti maysa a mabalin a lawag iti sasao iti Marcos 1:15, “ ‘Naturposen ti aldaw.’ ”

2. Ti pagarian ti Dios iti Evangelio ni Marcos. Daytoy a segkay ket iramanna ti maysa a panangamiris a naibatay iti lawag ti sasao ti pagarian ti Dios a kas masarakan idiay Marcos 1 ken 4.

### Paset II: Komentaryo

Ti kapanunotan ti pagarian ti Dios ket naaramid a nalatak manipud iti rugi ti Marcos. Ti Marcos 1:15 kunaenna, “ ‘Naturposen ti aldaw ket ti pagarian ti Dios asidegen.’ ” Dagiti dadduma pay a teksto a mainaig iti pagarian ti Dios ket iramanna ti Marcos 4:11, 26, 30; Marcos 9:1, 47; Marcos 10:14, 15, 23, 24, 25; Marcos 12:34; ken Marcos 14:25. Gapuna, ti pagarian ti Dios ket maysa a maulit-ulit a tema iti Evangelio ni Marcos.

**Ti Pannakatukoy ti Sasao a “Pagarian ti Dios” iti Libro ti Daniel**

Ti parparmata iti Daniel 7 ket nalawag unay nga iparangna ti tema ti pagarian ti Dios. Ti Anak ti Tao, segun iti Daniel 7:13, 14, ket awatenna ti maysa a pagarian ken—naiduma manipud kadagiti naidagaan a pagpagarian a naiparang idiay pangruggian ti kapitulo—dayta ket “ ‘ti pagarianna dinto maduprac’ ” (bersikulo 14). Daytoy a nailangitan a parparmata ket agpadpada a maipapan iti Anak ti Tao ken ti pagarian. Mainayon pay, dayta ket naisilpu iti naidagaan a buya nga iti dayta ti “bassit a sara” ket maaddaan iti panagturay ditoy daga ken nangnangruna kadagiti sasanto ti Apo, nga iti kalpasan dayta a panawen, ti Anak ti Tao ket mapan iti Dati a Lakay agpaay iti panangukom. Ti Daniel 7:26 kunana, “Ngem ti panangocom maikeddengto, ket iccatendanto ti panagturayna, tapno isu maibus ken maracrac nga agnanayon.” Gapuna, ti mangidadanes a pannakabalin a maibusor kadagiti sasanto ket mapukawna iti panagturayna. Daytoy a buya idiay Daniel ket itakderanna ti pagposiposan ti pakasaritaan ti plano ti pannakaisalakan, ipakpakitana ti pannakaalangon dagiti tattao ti Dios ken ti panagpatingga ti pagarian ti bassit a sara. Kalpasanna “ket iti pagarian ken panagturay, ken iti kinadackel dagiti pagpagarian iti babaen ti amin a langit maiteddanto cadagiti il-ili dagiti sasanto ti Cangatoan: ti pagarianna agnanayon a pagarian, ket amin a pagturayan agservi ken agtulnogdanto kencuana.” (Dan. 7:27).

Intayo kitaen dagiti napateg nga ipakpakita dagitoy masakbayan a paspasamak. Umuna, ti bassit a sara ket mapukawna ti turayna kadagiti sasanto. Maikadua, ti panangukom ket kaipapananna ti pannakaalangon dagiti tattao ti Dios, dagiti sasanto. Ti pagarian ti Dios ket saan a nailaslasin a pagarian, a napupok laeng idiay nailangitan a gunglo. Ti pagarian ti Dios ket iramanna dagiti sasanto; iti sabali a pannao, dayta ket pagarian dagiti tattao ti Dios.

Ti saludsod ket, Kasano a ti pagarian ti Dios ket agbalin a napaypayso kadagiti tattao, a kas ken Daniel, Marcos, ken kadatayo? Ni Daniel ket tulongannatayo a mangsungbat daytoy a saludsod babaen ti pananglawlawagna iti pannakaawattayo maipapan iti maysa a bugas a paset ti sigurado a pannakaipasdek ti pagarian ti Dios. Daytoy a bugas a paset ket ti ibaballaet ti Misias a Principe (Dan. 9:25). Ni Daniel iladawanna nga idiay pagpatinggaan ti padto ti 70–a lawas, “ ‘madadaelto ti napulotan’ ” (Dan. 9:26). “ ‘Ket mangaramidto iti maysa a nalagda a tulag cadagiti adu iti maysa a lawasna: ket iti tengnga ti lawasna pasardengennanto ti sacrificio ken daton’ ” (Dan. 9:27). Ni Jesus pinagsardengna ti daton a naibatay kadagiti Levitas agsipud ta Isu iti nagbalin a sakripicio. Dagiti tattao ti pagarian, ngarud, ket nagatangda iti dara ti Misias (1 Ped. 1:18, 19). Ni Pedro inayonna pay ti sabali a napateg a banag iti nadiosan a panawen idi kinuna maipapan ken Jesus, “Isu a naammoan sacbay ti pannacabangon toy lubong, ngem naiparangarang iti camaudiananna maipaay, cadacayo” (1 Ped. 1:20). Ti pagsasao nga “[Isu] naiparangarang iti camaudiananna” ket mangted kadatayo iti maysa a napateg a panangkita iti pannakaawat iti Marcos 1:15, nga isu nga intayo kitaen iti sumaruno a segkay.

**Ti Pagarian ti Dios iti Evangelio ni Marcos**

Ti Marcos 1:14 ken 15 ket ibagana a “ni Jesus simrec idiay Galilea a nangicascasaba iti evangelio ti Dios, ket cuncunana: Naturposen ti aldaw ket ti pagarian ti Dios asidegen.’ ” Dagitoy a bersikulo ket mangipaay kadagiti adu a napateg nga el-elemento nga intayo kitaen. Umuna, ti kababagas iti panangaskasaba ni Jesus ket ti pagarian ti Dios. Ti pagarian ti Dios ket nalawag unay a naibaga idiay Mateo 4:23: “Ket ni Jesus linawlawna ti amin a Galilea, . . . nangicascasaba ti evangelio ti pagarian.” Maikadua, ti linaun ti inwaragawagna ket mainaig iti panagsasaruno dagiti panawen—“naturposen ti aldaw.” Ania a panawen ti tudtudoen ni Marcos ditoy? Daytoy ngata ket ti panawen ti maudi a lawas ti padto a 70–a lawas iti Daniel 9.

Idiay Marcos 1, ti nagsurat ket saanna inlawlawag a nalaing no ania ti pagarian ti Dios, no di ket ipaayna kadatayo dagiti sumagmamano a napapateg a kapanunotan, idiay Marcos 4 ken kadagiti sumarsaruno a kapitulo, iti kababalin daytoy a pagarian. Kasta met, ti Marcos iparangna ti pagarian ti Dios iti maysa a naimpadtoan a balabala ti panawen. Nalabit nga iti dayta a gapu a ti Evangelio ni Marcos ket nanaganan a kas “evangelio iti naturposen ti aldaw.” (See Mark: The Evangelist of Fulfilled Time, ed., Merling Alomía, Joel Leiva, Juan Millanao, [Lima: Ediciones Theologika, 2003].)

Kasano koma iti panangawattayo iti sasao a “ti pagarian ti Dios asidegen”? Ti pagsasao ti Griego nga inaramat ni Marcos iti Evangeliona ket mangted kadatayo iti sumagmamano a pamalatpatan. Ti Marcos 1:15, “ ‘Naturposen ti aldaw ket ti pagarian ti Dios asidegen’ ” ket mabasa, iti Griego: “peplērōtai ho kairos kai ēngiken hē basileia tou theou.” Ti sao a kai ket kaaduanna a mabigbig a kas maysa a mamagsilpu nga elemento iti nagbaetan ti dua a balikas wenno sasao, ket ti gagangay a patarusna ket “ken” iti kakasta a kasasaad. Nupay kasta, ti kai ket mabalin nga agkurri a kas maysa a explicative particle (mangilawlawag), kadawyan a maawagan nga epexegetical kai. Dayta ket kayatna a saoen a maysa a “balikas wenno sasao ket nagsilpu babaen ti καί a naikadua iti sabali a balikas wenno sasao, tapno mangilawlawag no ania iti sakbayna ken sumaganad.” Iti kasta ngarud, ti kai ket mabalin a maipatarus a “dayta ket, kas sumaganad.” (See Danker, et al., _A Greek-English Lexicon of the New Testament and Other Early Christian Literature_, p. 495.)

Gapuna, no ti kai idiay Marcos 1:15 ket naaramat a kas manglawlawag, ti sasao ket mabalin a mabasa a kas “naturposen ti aldaw; dayta ket, ti pagarian ti Dios asidegen.”

Iti sabali a pannao, ti yaay ti pagarian ti Dios ket kayatna a saoen ti pannakatungpal ti panawen, a sinao ni Daniel. Iti daytoy a kasasaad, ni Jesu-Cristo itakderanna ti pagarian ti Dios, ken iti kasta a maysa a patarus ket maiyannatop iti napraktikalan a panangkita ni Marcos. Idiay Marcos 1, ti pagarian ti Dios ket isu ti pagarian ni Jesu-Cristo, nga isu a dimteng a kas mayannatop iti nadiosan a naimpadtoan a plano a panangiwaragawag iti naimbag a damag maipapan iti pagarian ti Dios. Gapuna, ti pagarian ti Dios ipakpakitana ti pannakasubbot ken pannakaisubli ti sangkataoan. Ni Jesus ket dinamag dagiti Fariseo no inton ano nga umay ti pagarian ti Dios, ket Isu simmungbat, “ ‘Adtoy, ti pagarian ti Dios adda iti unegyo’ ” (Lucas 17:21). Ni Pablo ket kas la met anamunganna daytoy a panangkita idi isuratna, “Ngem idi nadanunan ti aldaw, ti Dios imbaonna ti Anacna, . . . Tapno subbutenna dagiti adda iti babaen ti linteg, tapno awatentayo coma ti pannacaibilang nga annac” (Gal. 4:4, 5).

Ni Jesus nagpakaasi kadagiti adalanna a patienda ti evangelio—ti evangelio maipapan ti pagarian—ken tapno agbabawi. Ti verbo a metanoeō, mainayon iti kaipapananna a “panagbabawi,” ket ipakpakitana pay ti “tapno makonbirtir,” ken dayta ket “maysa a kasapulan agpaay iti pannakapadas iti Panagari ti Dios.”—Danker, et al., A Greek-English Lexicon of the New Testament and Other Early Christian Literature, p. 640. Isuamin a banag a maipapan iti inwaragawag ni Jesus ket naisentro iti daytoy a banag. Dagiti tattao naawisda a mamati ken mangawat iti evangelio ti pagarian. Dayta iti maipangpangruna iti pannakaiparang ti panagministrona. Kas pangarigan, ni Jesus ginuyogoyna dagiti adalanna, “ ‘Mapantayo cadagiti purpuroc ken ilili a caparanget tapno mangasabaac met sadiay; ta maipoon itoy immayac’ ” (Marcos 1:38, nainayon ti paganetget).

Iti uneg daytoy a lawag a basaentayo koma dagiti pangngarig ti Marcos 4 ken dadduma pay iti libro ti Marcos. Dayta ket, basaentayo koma a kas maysa a manglawag “ ‘iti palimed ti pagarian ti Dios’ ” (Marcos 4:11). Ti balikas ti Griego a mystērion ket ipakitana “ti linaun dayta a saan idi a naipakaammo ngem isu a naiparangarang iti maysa bunggoy wenno nakedngan a bunggoy—‘palpalimed.’ ”—Johannes P. Louw and Eugene Albert Nida, eds., _Greek-English Lexicon of the New Testament: Based on Semantic Domains_ (New York: United Bible Societies, 1989), p. 345. Dagiti “palimed ti pagarian ti langit” ket napasingkedan iti yuumay ni Jesus (Mat. 13:11). Ni Jesus a Mismo ket linawlawaganna nga awan ti palimed iti mensahena: “ ‘Ta awan ti maabbongan no di ket tapno maipanayag, ket awan met ti aniaman a palimed; no di ket tapno umay iti naananay a pannacaipayayag’ ” (Marcos 4:22).

Dagitoy a “palimed” ti pagarian (nga isu a saandan a palimed agsipud ta naiparangarangdan) ket saan a maawatan dagiti amin a tattao. Ti evangelio, ti bukel, ket naiwaras iti amin a kita dagiti daga, ngem daksanggasat, saan nga amin a daga ket nangpataud iti agpapada a bunga (Marcos 4:3–20). Ti naespirituan a pannakapasayaat iti pagarian ti Dios ket maipadis iti panagdakkel iti maysa a mula: “ ‘Ta ti daga pataudenna ti bunga nga isisu: umuna, bulong, sumaganad dawa, camaudiananna bukel a nadanunan idiay dawa’ ” (Marcos 4:28). Daytoy a panagrang-ay ket iramanna met ti panagapit kadagiti bungbunga: “ ‘Ket no ti bunga naluumen, dagus nga iserrecna ti cumpay, ta ti panagapit dimtengen’ ” (Marcos 4:29). Nalawag iti daytoy a kapanunotan daytoy sumaruno a kapanunotan: sakbay nga urnongen ni Cristo dagiti tattao nga agpaay iti pagarianna idiay maudi a panagapit idiay panungpalan ti panawen, masapul nga umuna pay nga ipuruakna ti bukel—ti evangelio—iti daga (Marcos 4:26). Ti pagarian ti Dios ket kas la bassit idiay pangruggian; ti bukelna ket kas la di madmadlaw. Ngem “ ‘no maimula, rumang-ay ket agbalin a dacdackel ngem cadagiti amin a natnateng ket agsanga cadagiti dadackel’ ” (Marcos 4:32).

Ti pannakatungpal ti panawen a sinao ni Marcos iti Evangeliona ket nangrugi idi simmangpet ti pagarian iti panagtao ni Jesu-Cristo iti immuna a Yaayna. Ti panaglasag ni Cristo ket isu ti kababagas ti evangelio—ti naimbag a damag. Iti amin a barbaryo a mangawat Kenkuana, ni Jesus immay a mangikasaba maipapan iti dayta a pagarian. Isu immay a mangipuruak dayta a bukel iti daga ti tunggal puso. Nupay bassit iti rugi, ti pagarian ket agbalinto a dakkel iti panungpalan.

Ni Jesus pabilgenna dagiti tattao a mangawat iti pagarian iti agdama a paspasamakda: “ ‘Pudno cunac cadacayo, a ti saan nga umawatto iti pagarian, ti Dios a cas la maysa nga ubing, dinto sumrec kencuana’ ” (Marcos 10:15). Iti sabali a pannao, ti Mangisalakan ket pabilgenna dagiti tattao iti panawenna ken iti panawentayo nga agbiag iti pagarian a kas maysa nga agdama a kapadasan. Nupay kasta, ni Jesu-Cristo itudona ti panungpalan ti panawen nga umayto: “ ‘Pudno cunac cadacayo, a diacto uminumen iti bunga ti uvas, agingga iti daydiay nga aldaw a pananginumco iti baro idiay pagarian ti Dios’ ” (Marcos 14:25). Ti eskatolohia ti Marcos ket ammona ti kinapudno a ti “panungpalan ti panawen” ket iti pay masakbayan. Nupay kasta, kayat ni Marcos nga ipaganetget ti pagarian ken ti umuna a tukadna, wenno iti agdama a kapadasanna, iti agdama a panawenna.

### Paset III: Panangipakat iti Biag

Ni Ellen G. White kunana, “Amin nga agbalin nga iturayan ti pagarian ni Cristo, kunana [Juan a Mammautisar], ket mangted iti pammaneknek ti pammati ken panagbabawi. Kinaimbag, kinapudno, ken kinadalus ti makita koma iti panagbiagda. Agministroda koma kadagiti agkasapulan, ken iyegda dagiti datdatonda iti Dios. Saripdaanda koma dagiti awan mabalbalinna, ken mangtedda iti maysa a pagwadan ti kinasingpet ken kinamanangngaasi. Isu a dagiti pasurot ni Cristo ket mangted iti pammaneknek ti makabalbaliw a pannakabalin ti Espiritu Santo. Iti inaldaw a biag, hustisya, asi, ken ti ayat ti Dios ket makita koma. Ta no saan ket kasda la iti taep a maited iti apuy.”—_The Desire of Ages_, p. 107.

Dawaten kadagiti kamkameng ti klase a sungbatanda dagiti sumaganad a salsaludsod a silalagip iti adaw iti ngato:

1. Kasano a mapadasam ita ti pagarian ti Dios?

2. Ania ti reaksyon dagiti tattao iti immuna a yaay ni Jesus?

3. Iti panangkitam, kasano ngata a dagiti tattao ket agreak ken sumungbat iti kapanunotan iti maikadua a Yaayna?

4. Iti lawag daytoy a panamagdilig, damagem dagiti kamkameng ti klasem daytoy a saludsod: Kasano ti kinapateg ti pagarian ti Dios iti napersonalan a panangiwaragawagmo iti evangelio?

` `