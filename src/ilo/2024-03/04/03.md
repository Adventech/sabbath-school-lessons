---
title:  Ti Patarus ni Jesus
date:   22/07/2024
---

Nalpasen ni Jesus ti pangngarig, nga awan iti naited a dagus a pannakailawlawagna. Segun iti teksto (Marcos 4:1), sinao ni Jesus dayta iti sangoanan “ti umariwecwec a tattao.” Iti laeng ud-udina, kadua ti basbassit a bunggoy (Marcos 4:10), nga inlawlawagna no ania ti kayat a saoen ti pangngarig.

`Basaen ti Marcos 4:13–20. Kasano iti panangipatarus ni Jesus iti pangngarig iti agmulmula?`

Ipatarus ni Jesus ti pangngarig babaen ti panangibagana kadagiti banbanag iti ruar ti istoria nga itakderan ti sumagmamano kadagiti naibinsabinsa iti istoria. Ti patarus ket ipakitana a ti istoria ket maysa a nalukay a simbolo a mangitudo kadagiti banbanag iti napaypayso a lubong, saan a nasken a mangitudo iti kaipapanan iti tunggal maysa a naibinsabinsa.

Ni Jesus ipakitana ti bukel a kas “ti Sao.” Daytoy ket tudtudoenna ti Sao ti Dios, nangnangruna a kas inkasaba ni Jesus. Kuna ti Santiago 1:21, “Gapuna, pagpanawanyo ti amin a kinarugit, ken aglablabes a kinadakes, awatenyo a sieemma ti sao a naimula, isu a mannacabalin a mangisalacan cadagiti carcararua.”

Dagiti nadumaduma a kita ti daga ket dagiti nadumaduma a kita dagiti agdengdengngeg. Iti patarus ni Jesus, isuamin a tattao ket mangngeganda ti Sao; dayta ket, amin a kita ti daga ket addaan iti bukel a naimula kadagitoy. Ngem ti panangawat ket agduduma. Natangken ti daga iti dalan, ket agawen dagiti tumatayab ti bukel. Isilpu ni Jesus daytoy iti panangikkat ni Satanas iti kinapudno. Narabaw ti nabato a daga. Isilpo ni Jesus daytoy kadagiti tattao nga addaan kadagiti narabaw a pannakaitalaga; saanda a binilang ti gatad iti panagbalin nga adalan. Ti naruot a daga ti mangleppes iti bukel a naimula iti dayta. Ilawlawag ni Jesus a daytoy ket itakderanna dagiti pakaseknan ti biag ken kinabaknang a mangleppes iti Sao. Ngem ti nasayaat a daga itakderanna dagiti dumngeg iti Sao ken umawat iti dayta, ket dumakkel dayta ken mangpataud iti nawadwad nga apit.

Ti kaatiddogan a pannakailawlawag ket agpaay iti nabato a daga ken ti naruot a daga. Iti panangiladawan kadagiti dumdumngeg iti nabato a daga, itudo ni Jesus dagiti agduma nga el-elemento—awatenda ti Sao a nabuyogan iti rag-o ngem temporaryoda nga adalan. No dumteng ti pannakaidadanes, matnagda. Dagiti dumdumngeg iti naruot-a-daga ket maisupadida. Saanda a matnag gapu kadagiti narigat a tiempo no di ket kadagiti naimbag a tiempo—ti nakaisentroanda ket kadagiti banbanag ti lubong a saan ketdi nga iti pagarian ti Dios. Dagiti pakaseknan ken pakariribokanda ket agrikos iti itangtanggaya ti lubong.

`Kitaem ti bukodmo a biag. Adda kadi dagiti pakakitaan ti dalan, nabato a daga, wenno naruot a daga nga agkarkaradap iti kapadasam? Mabalin a mapasamak daytoy a nasiksikap ngem iti pannakaammom. Ania a pili ti mabalinmo nga aramiden tapno agbaliw, no kasapulan?`