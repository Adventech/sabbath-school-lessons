---
title:  Pangngarig ti Agmulmula
date:   21/07/2024
---

`Basaen ti Marcos 4:1–9. Ania dagiti nadumaduma a kita dagiti daga, ken ania ti mapasamak iti bukel nga agtinnag kadakuada?`

No basaen dagiti pangngarig ni Jesus kadagiti Evangelio, masansan a kayat dagiti tattao ti lumagto a dagus iti patarus nga ited ni Jesus. Ta kalpas ti amin, saan kadi a dayta ti punto dagitoy nga istoria—tapno mangisuro iti sumagmamano a naespirituan a kinapudno a maipaay iti Nacristianoan a biag? Wen, ngem no dadduma saan nga ilawlawag ni Jesus ti pangngarig, malaksid kadagiti ababa a sasao a kas “Ti pagarian ti Dios ket kasla,” wenno “Ti addaan lapayag a pagdengngeg, dumngeg koma.”

Gapuna, nasayaat no agin-inayad ken amirisen ti mismo nga istoria tapno maawatan ti turongen nga itudo dagiti nadumaduma a kababalin ti istoria. Iti panangaramid iti daytoy iti pangngarig ti agmulmula iti bukel ket mangted iti nadumaduma a kapanunotan. Ti bukel ket isu met laeng iti tunggal kasasaad ngem agtinnag kadagiti uppat nga agduduma a kita ti daga. Ti kita ti daga ket dakkel ti impluwensyana iti pagbanagan ti bukel. Imbes a maysa nga agtultuloy nga istoria, ti pangngarig ket kinaagpaysoanna, uppat nga istoria a naibaga a naileppas iti tunggal pasamak. Ti kaatiddog ti tiempo nga agpaay iti pannakalpas ti istoria ket umat-atiddog iti tunggal sumaruno nga istoria.

Ti bukel a nagdisso iti dalan ket dagus a kinnan dagiti tumatayab. “ ‘Ket naaramid nga idi a nagmula, dadduma a bukel nagdissoda iti dinna ti dalan; ket immay dagiti tumatayab ket kinnanda’ ” (Marcos 4:4).

Ti bukel a nagdisso iti kabatbatoan ket innalana ti sumagmamano nga al-aldaw wenno lawlawas santo nalaylay, nga isu nga inramanna iti panangkesset ti init.

Ti bukel a nagtinnag iti naruot a daga ket nabaybayag iti nadanun ti saan a nabunga a panagbiagna, linemmes dagiti sisiit.

Ti bukel a nagdisso iti nasayaat a daga ket kapautan kadakuada amin, a mabalin a dayta ket iti intero a panawen ti panagdakkel ti mula, kas iti gagangay a rikos ti maysa a panagapit.

Tallo kadagiti is-istoria iti maipapan iti saan a panagballigi; ti laeng naudi ti maipapan ti balligi, maysa a nasayaat ken nawadwad nga apit. Ti kaatiddog dagiti istoria, ti at-atiddog a panawen ti istoria nga agpaay iti tunggal sumaganad nga istoria, ken ti kinapudno a maysa laeng ti maipapan ti naballigi, amin dagitoy ket ipontona iti peggad ti saan a panagballigi, ken ti nawadwad a banag ti panagballigi.

Ti pangngarig ket kas la mangitudo iti gatad iti kinadisipolo ken dagiti peggad nga iramanna, ken ti nawadwad a gungguna ti panangsurot ken Jesus.

`Ania pay dagiti dadduma a naespirituan nga ad-adal a maadaltayo manipud iti natoralesa?`