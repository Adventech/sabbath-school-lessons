---
title:  Dagiti Pangngarig ti Dumakdakkel a Bukel
date:   25/07/2024
---

`Basaen ti Marcos 4:26–29. Ania ti kangrunaan a pakaisentroan daytoy a pangngarig?`

Kaaduan iti Evangelio ni Marcos ket addaan kadagiti kapada mabalin nga iti Mateo wenno Lucas, wenno kadakuada a dua. Ngem saan a kasta ti kasasaad iti daytoy a pangngarig. Dayta ket naisalsalumina iti Marcos. Ti nakaipamaysaan daytoy ababa a pangngarig ket ti proseso ti panagdakkel. Ipakpakita ni Jesus a kastoy ti panagtrabaho ti pagarian ti Dios. Dagiti tattao ket adda paset nga aramidenda, ngem ti napaypayso a panagdakkel ket aramid ti Dios. Dayta ket saan nga awan patinggana a proseso. Ti istoria ket dumteng iti kellaat a panagpatingga iti panagtaeng ti bukel. Kasta met laeng, ti panagsubli ni Cristo iti maikadua a daras ket kellaat nga iyegna ti panagpatingga ti pakasaritaan ti lubongtayo.

`Basaen ti Marcos 4:30–32. Ania ti napateg a paganetget ti pangngarig ti bukel ti mustaza?`

Ipaganetget daytoy a pangngarig no kasano a dumakkel ti maysa a bassit unay a banag iti maysa a banag a nakaskasdaaw a kinadakkel. Ti bukel ti mustaza ket kadawyan a 1 agingga iti 2 milimetro ti diametrona (.039 agingga iti .079 a pulgada). Ti mula a nailadawan ditoy ket nalabit a ti nangisit a mustaza (Brassica nigra) nga addaan kadagiti babassit a bukel (nasurok a 700 a bukel iti maysa a gramo). Nupay saan nga isu iti kabassitan a bukel iti lubong, babassit dagitoy, nangruna no maidilig iti mula a pataudenda, nga isu a dumakkel agingga iti 3 a metro (10 a pie) ti katayagna. Napaliiw ni Jesus nga agumok pay ketdi dagiti tumatayab kadagiti sanga ti mula a mustaza. Daytoy maudi a panangibagana ket maysa a panangitudo iti Salmo 104:12, agraman iti panangipakitana met iti Daniel 4:10–12. Ti Salmo 104 saritaenna ti pannakabalin ti Dios iti panangparsua iti lubong, ket ti Daniel 4 itakderanna ni Nabucodonosor kas maysa a dakkel a kayo nga isu a pakasarakan ti amin a lubong iti linong ken taraon.

Ti punto nga ibagbaga ni Jesus ket ti pagarian ti Dios, nga isu a nangrugi iti bassit unay ket agbalinto a dakkel ken makapasiddaaw unay. Dagiti tattao iti aldaw ni Jesus ket mabalin a tinagibassitda ti natapok nga agpagpagna a mangaskasaba manipud Galilea a kaduana ti bunggoy dagiti adalanna, ngem impakita ti panawen nga agtultuloy a lumawlawa ti pagarian iti paraburna iti amin a lubong.

> <p></p>
> “ ‘Ket daytoy evangelio ti pagarian maicascasabanto iti amin a lubong tapno mangpanecnec cadagiti isu-amin a nacion; ket iti casta umayton ti panungpalan’ ” (Mat. 24:14).

`Utoben no ania ti kita ti “iglesia” idi imbaga ni Jesus dayta a padto. Apay a daytoy ket maysa a nakaskasdaaw, nga uray pay mangpasingked-pammati (nga agpaay kadatayo) a padto?`