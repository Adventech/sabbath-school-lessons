---
title:  Adalen Pay
date:   26/07/2024
---

Basaen ti surat ni Ellen G. White, “ ‘The Sower Went Forth to Sow,’ ” pp. 33–61, iti _Christ’s Object Lessons_.

“Ti pudno a kinasanto ket sibubukel a panagserbi iti Dios. Daytoy ti kasasaad ti pudno a Nacristianoan a panagbiag. Ni Cristo dawatenna ti naan-anay a pannakaitalaga, nga agpaay iti di nabingay a panagserbi. Kiddawenna ti puso, ti panunot, ti kararua, ti pigsa. Saan nga ipatpateg ti bagi. Ti agbibiag iti bagina ket saan a Cristiano.

“Ti ayat ti masapul a principio ti panagaramid. Ti ayat ti nakaibatayan ti principio ti gobierno ti Dios idiay langit ken daga, ket masapul a dayta ti pamuon ti kababalin ti Cristiano. Daytoy laeng ti makaaramid ken makapagtalinaed kenkuana a natibker. Daytoy laeng ti mamagbalin kenkuana a mangdaer iti suot ken sulisog.

“Ket ti ayat maiparangarangto iti panagsakripicio. Ti plano ti pannakasubbot ket naikabil iti sakripicio—maysa a daton a nalawa ken nauneg ken nangato unay a di marukod. Inted ni Cristo ti amin a maipaay kadatayo, ket dagidiay nga umawat ken Cristo ket nakasaganadanto a mangidaton iti amin a maipagpagapu iti Mannubbotda. Ti kapanunotan ti dayaw ken dayagna ti umun-una ngem iti aniaman a banag a sabsabali.”—Ellen G. White, _Christ’s Object Lessons_, pp. 48, 49.

**Salsaludsod a Pagiinnadalan**:

`“Ti ayat ti masapul a principio ti panagaramid. Ti ayat ti nakaibatayan ti principio ti gobierno ti Dios idiay langit ken daga.” Kasano iti panangiparangarang ti kruz iti daytoy a nakaskasdaaw a kinapudno kadatayo? Kadagiti panagbiagtayo, kasano nga ipaduyakyaktayo daytoy a kita ti ayat? Apay a masapul nga ipaduyakyaktayo dayta?`

`Kasano iti panangsungbatmo iti maysa a tao a mangipapilit a ni Jesus ket imbagana dagiti pangngarig tapno pagtalinaedenna dagiti taga ruar idiay sipnget? Apay koma a ni Jesus, nga Isu a natay nga agpaay iti tunggal tao (kitaen iti 1 Juan 2:2), ket igagarana a pagtalinaeden dagiti tattao idiay sipnget nga isu nga immayna isalakan iti pannakatayna iti krus?`

`Ti maysa a silaw ket maikabil koma iti maysa a pagsilawan, saan nga iti sirok ti salop (Marcos 4:21). Ipakat daytoy a principio iti pannakipaset ti iglesiayo iti lokal a komonidadyo. Kasano ti panangitag-aymo iti silaw a nangatngato?`

`Utoben ti pangngarig ti dumakdakkel a bukel (Marcos 4:26–29). Ania ti paset nga aramiden dagiti tattao iti panangtulong iti bukel ti evangelio a dumakkel, ken ania ti paset nga aramiden ti Dios? Nupay nalawag nga aramidentayo ti maysa a paset, kasano a masiguradotayo a namimpinsan nga agpannuraytayo iti Dios? Mabalin kadi a daytoy a kababalin ti namimpinsan a panagpannuray ket nalabit a paset ti masapul nga aramidentayo tapno dumakkel?`