---
title:  Panangagas iti Maysa a Di-makagunay (Paralitiko)
date:   14/07/2024
---

`Basaen ti Marcos 2:1–12. Ania iti kitkitaen ti paralitiko idi naipan ken Jesus, ken ania iti naawatna?`

Ti lalaki ket naparalisado; iti kasta, dagiti uppat a gagayyemna ket masapul nga awitenda nga ipan ken Jesus. Kalpasan a binuttawanda ti atep ken imbabada ti lalaki iti sangoanan ni Jesus, ti Marcos 2:5 ibagana a nakita ni Jesus ti pammatida. Kasano a makita ti pammati? Kas iti ayat, makita dayta kadagiti ar-aramid, kas sipapanayag nga iladawan ti kinapinget dagiti gagayyem.

Ti nalawag a masapul ti lalaki ket napisikalan. Nupay kasta, idi dumteng iti imatang ni Jesus, dagiti immuna a sasao nga imbaga ni Jesus ket tudtudoenna ti pannakapakawan ti basbasol. Ti lalaki ket saan a nagsao iti aniaman a sao iti intero a buya. No di ket, dagiti narelihiyosoan a pangpangulo ket isuda iti nangsuppiat (kadagiti panpanunotda) iti kaibagbaga unay ni Jesus. Imbilangda a dagiti Sasaona ket tabbaaw, padpadaksenna ti Dios, ken al-alaenna dagiti kukua laeng ti Dios.

Sabten ni Jesus dagiti sumupsuppiat kadagiti bukodda a pagtaktakderan babaen iti panangaramatna iti gagangay nga istilo ti pannakiargumento nga inaramat dagiti mannursuro a maaw-awagan iti “basbassit a mapan iti dakdakkel” (lesser to greater). Maysa a banag iti panagkuna a dagiti basbasol ti maysa a tao ket napakawanda; sabali met a banag iti panangpapagna iti maysa a paralitiko a lalaki. No ni Jesus ket mapapagnana ti lalaki babaen ti pannakabalin ti Dios, iti kasta ngarud ti ibagbagana a mamakawan kadagiti basbasol ket napaneknekan.

`Basaen ti Mikias 6:6–8. Kasano iti panangilawlawag daytoy a teksto iti mapaspasamak iti nagbaetan ni Jesus ken dagiti pangpangulo?`

Dagitoy a narelihiyosoan a pangpangulo ket napukawda iti panagkitada iti napaypayso a napateg a banag: kinahustisia, asi, ken pannagna a sipapakumbaba iti sangoanan ti Dios. Kasta unay a nalapunosda iti panangikalintegan iti pannakaawatda iti Dios a nabulsekda iti panagtartrabaho ti Dios iti mismo a sangoanan dagiti matmatada. Awan a pulos ti mangibaga a dagiti lallaki ket binaliwanda dagiti panpanunotda maipapan ken Jesus, uray pay no Isu ket nangted kadakuada iti makaanay a pammaneknek a mangammo a ni Jesus ket naggapu iti Dios: saan laeng a babaen ti panangipakaammona kadakuada a kabaelanna a basaen ti panunotda (saan daytoy a nalaka nga aramiden), ngem babaen met ti panangagasna iti paralitiko iti imatangda iti wagas a dida mailibak.

`Kasano iti panagannadtayo a mangliklik iti isu met laeng a palab-og a nakatinnagan dagitoy a lallaki: a kasta unay ti pannakalapunosda iti narelihiyonan a langlanga a napukaw ti panangkitada iti napaypayso a napateg iti pudno a relihiyon (kitaen ti Santiago 1:27)?`