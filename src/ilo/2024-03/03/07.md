---
title:  Adalen Pay
date:   19/07/2024
---

Basaen ti surat ni Ellen G. White, “Levi-Matthew,” pp. 272–280; ken “The Sabbath,” pp. 281–289, iti _The Desire of Ages_.

“Idi sinaludsodda, ‘Maipalubos ti mangagas iti aldaw a panaginana?’ Insungbat ni Jesus, ‘Asino ngata ti tao nga adda cadacayo, nga adda maysa a carnerona, ket no daytoy matnag coma iti maysa nga abut iti aldaw a panaginana, saanna aya nga iggaman ken aonen? Ket, Saan aya a napatpateg ti maysa a tao ngem iti maysa a carnero? Gapuna, maipalubos cadagiti aldaw a panaginana ti panagaramid ti naimbag.’ Matt. 12:10–12.

“Saan a naitured dagiti espia a simmungbat ken Cristo iti imatang ti umariwekwek, gapu iti butengda a mairaman ti bagbagida iti rigat. Ammoda nga Isu ket nagsao iti kinapudno. Imbes a salungasingenda dagiti ug-ugalida [tradisyonda], baybay-anda ti maysa a tao nga agsagaba, idinto nga aonenda ti maysa nga animal gapu iti pukaw ti makinkukua no mabaybay-an dayta. Iti kasta dakdakkel a panangaywan ti naipakita iti umel nga animal ngem iti tao, nga isu a naaramid iti ladawan ti Dios. Iladawan daytoy ti panagtrabaho ti amin nga ulbod a relihiyon. Nagtaud dagitoy iti tarigagay ti tao a mangitan-ok iti bagina iti ngatoen ti Dios, ngem agbanag dagitoy iti panangibaba iti tao iti baba ti animal. Tunggal relihiyon a makigubat a maibusor iti pagturayan ti Dios ket inaallilaw nga ikkatenna iti tao ti dayag a kukuana idi panamarsua, ken isu a maisubli kenkuana ken Cristo. Iti tunggal ulbod a relihiyon ket isurona dagiti pasurotna a dida ikaso dagiti kasapulan, dagiti panagsagaba, ken dagiti kalintegan dagiti tattao. Ti evangelio ket mangikabil iti nangato a pateg iti sangkataoan kas ginatang iti dara ni Cristo, ken isurona ti nadungngo a panangipateg kadagiti kasapulan ken kinaay-ay-ay ti tao. Kuna ti Apo, ‘Aramidecto a ti maysa a lalaki natactaccon ngem iti nasudi a balitoc, uray ti maysa a lalaki natactaccon pay ngem iti balitoc a napasudi ti Ofir.’ Isa. 13:12.”—Ellen G. White, _The Desire of Ages_, pp. 286, 287.

**Salsaludsod a Pagiinnadalan**:

`Ania dagiti istratehiya wenno ar-aramid a makatulong kenka ken ti lokal nga iglesiam nga agtalinaed a sensitibo kadagiti siuulimek nga agsagsagaba a tattao a kas iti paralitiko iti Marcos 2?`

`Panunoten no kasano a nabulsek babaen ti gura, ugali, doktrina, ken relihiyon dagiti narelihiyosoan a pangpangulo nga isu a nangtukiad ken Jesus, nga uray pay dagiti datdatlagna, nga isu koma a manglukat kadagiti pampanunotda Kenkuana, ket saan. Kasano a datayo kas tattao ket agbalin koma a naannad a ti maysa a banag nga umasping iti dayta ket saan a mapasamak kadatayo?`

`Kasano nga agbalin a “pamilia” ti lokal nga iglesiayo agpaay kadagidiay a dagiti pamiliada ket mabalin nga inlaksidda isuda gapu iti pammatida?`

`Ad-adda nga agtaeng iti saludsod maipapan iti “di mapakawan a basol.” Iti klase, pagsasaritaan no ania ti kayatna a saoen ken no kasano a masiguradotayo a saantayo a msaaramid dayta.`