---
title:  Ti Apo ti Sabado
date:   16/07/2024
---

Idiay Marcos 2:23, 24, dagiti Fariseo ket pabasolenda dagiti adalan a mangsalsalungasing iti Sabado. Segun iti ugali [tradisyon] dagiti Judio, 39 a langa ti trabaho ti maiparit iti Sabado, nga isu a, kadagiti panpanunot dagiti Fariseo, nairaman ti inaramid dagiti adalan.

`Basaen ti Marcos 2:23–28. Kasano ti panangsumra ni Jesus iti pammabasol nga inyeg dagiti Fariseo?`

Simmungbat ni Jesus babaen ti istoria ti pannangan ni David iti sagrado a tinapay ti pammarang (1 Sam. 21:1–6). Ti tinapay ti pammarang ket naikkat iti Sabado; isu nga iti panagpagpagna ni David ket mabalin a maysa a kelkellaat a panaglibas iti Sabado. Ni Jesus irikiarna a no ni David ken dagiti tattaona ket nainkalintegan iti pannanganda iti tinapay ti pammarang, iti kasta ngarud nainkalintegan met ti panagpuros ken pannangan dagiti adalan ni Jesus iti dawa.

Ad-adda pay nga ipakita ni Jesus a ti Sabado ket naaramid nga agpaay iti pagimbagan ti sangkataoan, saan a ti kasunganina, ken ti nakaibatayan ti panagkunana a kasta ket gapu ta Isu ti Apo ti Sabado.

`Basaen ti Marcos 3:1–6. Kasano nga iladawan daytoy nga istoria ti ponto ni Jesus a ti Sabado ket naaramid nga agpaay iti sangkataoan?`

Manen sangoen ni Jesus iti panagbinnusor kadagiti narelihiyosoan a pangpangulo maipapan iti Sabado. (Nupay kasta, paliiwen a ti panagbinnusor ket saan a pulos a maipapan iti mismo nga aldaw ti Sabado.) Kayat dagiti narelihiyosoan a pangpangulo a pabasolen ni Jesus no Isu ket mangagas iti Aldaw ti Sabado. Saan nga agkedked ni Jesus a mangsango kadakuada. Isu ket nangikabil iti nagdumaan iti panagaramid iti naimbag wenno panagdangran, panangispal iti biag wenno panangpapatay. Nabatad ti sungbat iti saludsodna; ti panagaramid iti naimbag ken panangisalakan iti biag ket ad-adda a maitutop kas ar-aramid iti Sabado.

Ituloy ni Jesus nga agasan ti tao a nangrurod kadagiti kabusorna, nga isu a dagus a nangrugi nga agplano iti ipapatayna. Ti kasungani ti istoria ket dagidiay nga agsapsapul a mangtiliw ken ni Jesus iti panaglabsing iti Sabado ket isuda a mismo ti manglablabsing iti Sabado babaen ti panangplanoda iti ipapatayna iti dayta met laeng nga aldaw.

`Ania dagiti principio iti panagsalimetmet iti Sabado a maalam manipud kadagitoy nga is-istoria ken dagiti karit a sangoentayo iti kabaroanan a panawen iti panangsalimetmet iti Sabado?`