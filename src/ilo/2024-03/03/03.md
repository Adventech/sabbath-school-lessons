---
title:  Panangayab ken Levi ken ti Saludsod ti Panagayunar
date:   15/07/2024
---

`Basaen ti Marcos 2:13–22. Asino ni Levi, ti anak ni Alphaeus, ken apay nga adda koma panangtukiad kenkuana nga agbalin a maysa nga adalan ni Jesus?`

Dagiti agsingsingir iti buis idi kaaldawan ni Jesus ket agserserbi iti sibil iti sidong ti lokal wenno iti gobierno ti Roma. Saanda a magustoan iti populasion dagiti Judio idiay Judea gapu ta masansan nga ad-adu ti singirenda ngem ti kasapulan a buis ken bimmaknangda manipud kadagiti kailianda. Kuna ti maysa a komentaryo dagiti Judio maipapan iti narelihiosoan a linteg, ti Mishnah tractate a Tohoroth, “No simrek dagiti agsingsingir iti buis iti maysa a balay [amin nga adda iti uneg dayta] agbalin a narugit. . . .”

Gapuna, saan a pakasdaawan a dagiti eskriba agsaludsodda a di umanamong, “Apay nga Isu ket makipangan kadagiti agsingsingir iti buis ken managbasol?”

Kasano a sinungbatan ni Jesus ti saludsodda? Saanna a tukiaden dayta. No di ket, binaliktadna dayta, nga ipakitana a dagiti tattao a masakit, saan a dagiti nasalun-at, ti makasapul iti doktor. Ibagbagana ngarud nga Isuna ti naespirituan a doktor, ti makaagas iti kararua a masakit iti basol. Ken saan kadi a rumbeng a mapan ti doktor iti ayan dagiti masakit?

Ti Marcos 2:18–22 ket mangala iti baro a tema. Daytat’ kangrunaan nga istoria dagitoy lima nga istoria a mangtaming iti panagbibinnusor. No sadino a ti immun-una a segkay ket nairaman ti maysa a rambak nga impaay ni Levi, daytoy sumaruno nga istoria ket agrikos iti saludsod maipapan iti panagayunar. Buklen dayta ti maysa a saludsod no apay a saan nga agayunar dagiti adalan ni Jesus idinto nga ar-aramiden dayta ni Juan a Mammautisar ken dagiti Fariseo. Sumungbat ni Jesus babaen ti ilustrasyon wenno pangngarig a pangidiliganna iti kaaddana iti maysa a rambak ti boda. Karkarna unay ti boda no dagiti sangaili ket agayunarda amin. Ngem ipadto ni Jesus ti maysa nga aldaw a pannakayadayo ti novio, maysa a panangitudo iti krus. Adunto a tiempo ti panagayunar iti dayta.

Ituloy ni Jesus babaen kadagiti dua nga ilustrasyon a mangipaganetget iti nagdumaan ti sursurona ken ti sursuro dagiti narelihiyosoan a pangpangulo—lupot a baro iti pagan-anay a daan, ken baro nga arak iti supot a lalat a daan. Anian a makapangayangay a panangisupadi iti sursuro ni Cristo ken dagiti narelihiyosoan a pangpangulo. Iparangna laeng no kasano a nagbalin a rinuker ti nagbalinan iti wagas dagiti mangisursuro. Uray iti pudno a relihiyon ket agbalin a kinasipnget no dagiti tattao ket saanda a naannad.

`Siasino dagiti mabalin a kitaen ita nga aldaw a kas kadagiti agsingsingir iti buis idi kaaldawan ni Jesus? Kasanotayo nga ilinteg ti panagpampanunottayo maipapan kadakuada?`