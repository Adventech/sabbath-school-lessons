---
title:  'Sandwich Story: Paset 1'
date:   17/07/2024
---

`Basaen ti Marcos 3:20–35. Ania ti makitam a nagsilpoan dagiti dua nga istoria a makita iti daytoy a teksto?`

Daytoy a teksto ket isu ti immuna a “Sandwich Story” iti Marcos, nga it ‘toy a maysa nga istoria ti nairugi ket kalpasanna ket nasinga babaen iti sabali nga istoria, ti immuna nga istoria ket nakompleto laeng kalpasanna.

Ti akinruar nga istoria ket maipapan kadagiti kakabagian ni Jesus a mangpabpabasol Kenkuana agsipud ta pagarupenda nga Isu ket awan kadagiti pampanunotna (Marcos 3:21). Ti akin-uneg nga istoria ket maipapan kadagiti escribas manipud Jerusalem a mangpabpabasol ken Jesus a nakikadua Isuna iti diablo. (Ti adal ita nga aldaw ket maisentro iti akinuneg nga istoria a masarakan iti Marcos 3:22–30.)

Iti Marcos 3:22, iyeg dagiti eskribas ti darum a ti pannakabalin ni Jesus a mangagas ket naggapu iti diablo. Ni Jesus simmungbat nga umuna a nabuyogan iti saludsod a mangsaklaw iti dayta, “Casano ti pannacabalin ni Satanas a mamaruar ken Satanas?” Awan kais-iskanna a ni Satanas ket agtrabaho a maibusor iti mismo a bagbagina. Ituloy ni Jesus ti agsao maipapan iti pannakabingaybingay iti uneg ti maysa a pagarian, maysa a balay, ken ni Satanas a mismo, nga ipakitana no kasano ti kinaawan kapapay-an ti kasta a pannakabingaybingay agpaay iti balligida. Ngem kalpasanna, baliktaden ti Apo ti istoria ket saritaenna ti maipapan iti pananggalut iti napigsa a tao tapno masamsam ti balayna. Iti daytoy maudi a pangarigan ni Jesus ket Isu ti mannanakaw a sumsumrek iti balay ni Satanas, a manggalut iti principe ti sipnget tapno wayawayaanna dagiti kayawna.

`Basaen ti Marcos 3:28–30. Ania iti di-mapakawan a basol, ken ania ti kayat a saoen dayta?`

Ti di mapakawan a basol ket ti basol a maibusor iti Espiritu Santo, a naganen ti aramid ti Espiritu nga aramid ti diablo. Paliiwen nga iti Marcos 3:30 ti rason no apay nga imbaga ni Jesus ti sasaona iti Marcos 3:28, 29 ket gapu ta ibagbaga dagiti eskribas nga Isu ket addaan iti narugit nga espiritu, idinto nga iti kinapudnona, Isu ket addaan iti Espiritu Santo. No naganem ti aramid ti Espiritu Santo nga aramid ti diablo, iti kasta saankanto a dumngeg iti Espiritu Santo gapu ta awan ti asinoman nga addaan iti umno a panunot a mayat a mangsurot iti panangibagnos ti diablo.

`Apay a ti buteng a nalabit a naaramidmo ti “di mapakawan a basol” ket iparangarangna a saanmo a naaramid dayta? Apay a ti buteng a mismo ket paneknekanna a saanmo a naaramid dayta?`