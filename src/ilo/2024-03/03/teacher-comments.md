---
title:  Komentaryo Dagiti Mannursuro
date:   19/07/2024
---

### Paset I: Pakabuklan

Kangrunaan a Teksto: Marcos 2, 3

Sentro ti Adal: Marcos 2:3–12; Marcos 3:6, 22–29.

**Panangyammo**: Ti adal ita a lawas ket repasoenna dagiti paspasamak iti panagministro ni Jesus kas naiparang idiay Marcos 2 ken 3. Ti trabaho ni Jesus ket naisentro iti pannakaisubli dagiti biag dagiti tattao babaen ti evangelio. Nupay kasta, ti panagministro ken mensahe ni Jesus ket saanda a kankanayon a naimbag nga inawat dagiti matudtudo a tattao nga isu nga addaan iti dakkel nga impluwensya iti sociedad iti dayta a panawen.

**Dagiti Tema ti Liksion**: Idiay Marcos 2 ken 3, ti nagsurat ipaganetgetna ti kinapudno a dagiti sumagmamano a narelihiyosoan a mannursuro ket dida naawatan ken nagduduaanda ti mensahe ni Jesus. Iti uneg daytoy a lawag, intayo sukimaten:

1. Dagiti bunggoy, pakairamanan dagiti Fariseo ken escribas, nga isu a gumurgura kadagiti sursuro ni Jesus.

2. Dadduma nga isyu a pagririkiaran iti nagbaetan ni Jesus ken dagiti narelihiyosoan a pangpangulo.

### Paset II: Komentaryo

**Panagministro ni Jesus iti Ruar ti Sinagoga**

Ti sinagoga ket isu idi ti sentro ti panagministro ni Jesus; “Ket simrec manen ni Jesus iti sinagoga” (Marcos 3:1). Nupay kasta, ni Jesus ket saan a nagpupok iti sinagoga iti panagministrona. Daytoy a kababalin ti kinaflexible ket maysa a banag a mangilasin Kenkuana manipud kadagiti appo iti panawenna.

Tapno ad-adda a maawatantayo ti agalis-alis a panagministro ni Jesus, masapul a kitaentayo ti langa dagiti panglukat a kapitulo ti Marcos a mismo. Kas ti nakitatayo iti Marcos 1 idi napan a lawas, kitaentayo itan ti linaun ken langa ti kapitulo 2. Ti Marcos 2 ken 3 ket kas la launenna iti maysa a paset ti surat iti Evangelio ni Marcos. Ti segkay mangrugi babaen ti panangipakaammo nga adda ni Jesus iti balay (Marcos 2:1); agleppas daytoy iti pannakaibaga ti sumagmamano a kameng ti pamiliana (ina ken kakabsat, Marcos 3:31–35). Iti nagbaetan dagitoy dua a segkay ti istoria, ni Jesus agbiahe kadagiti lugar nga asideg iti Baybay ti Galilea. Mapan iti maysa nga opisina ti panagbuis (Marcos 2:14) ket kalpasanna sumrek iti balay ni Levi (Marcos 2:15). Kalpasanna, agtultuloy ni Jesus kadagiti talon ti bukbukel (Marcos 2:23). Sumaruno, napan iti sinagoga (Marcos 3:1). Kalpasanna, napanda idiay baybay a kaduana dagiti adalanna (Marcos 3:7), ket kalpasanna simrek iti sabali a balay (Marcos 3:19).

Iti pangababaan, daytoy a segkay ti istoria ni Marcos ket ipaganetgetna a ni Jesus ket nagministro kadagiti tattao idiay balbalay idiay ciudad, idiay sinagoga, ken uray pay idiay lugar a barbayo. Iti daytoy a wagas, makitatayo ni Jesus a nagserbi kadagiti tattao. Ti panagministrona ket agpadpada iti ciudad ken barbaryo iti rehiyonna.

**Panagbibinnusor ken Nasungit a Bunggoy**

Ti sabali pay nga umuna a banag a kitaen iti Marcos 2 ken 3 ket ti kinasungit ti sumagmamano a narelihiyosoan/napolitikaan a pangpangulo ken Jesus ken iti panagministrona. Kadagiti bunggoy a naibaga iti daytoy a segkay ket dagiti escribas (Marcos 2:6, 16; Marcos 3:22), dagiti Fariseo (Marcos 2:24; Marcos 3:6), ken dagiti Herodianos (Marcos 3:6). Itakderanda dagiti tallo a napateg a bunggoy iti sociedad ti Israelita idi panawen ti panagministro ni Jesus. (Dagiti Saduceo ket sabali pay a bunggoy [Marcos 12:18], ngem saanda nga agparang iti daytoy a segkay ti adaltayo.)

Ti karit a sinango ni Jesus iti daytoy ket saan a maibusor kadagiti pwersa ti sipnget. Dagiti sairo ket awan ti naalibtak a pasetda, wenno napaypayso a pannakabalin a maibusor Kenkuana, iti daytoy a segkay ti istoria iti labes ti naibaga idiay Marcos 3:11, nga idiay, ti nagsurat kunana a, dagiti sairo ket nagrukobda iti sangoanan ni Jesus. Ti riri a sangsangoen ni Jesus ditoy ket maibusor iti maysa a banag nga ad-adda a natibtibker pay: dagiti naespirituan a pangpangulo wenno mannursuro ti nacion.

Pinaneknekan dagiti iskolar a dagiti Fariseo ken eskriba ket nainaigda kadagiti nangangato a saad iti kagimongan dagiti Judio, manipud iti agarup 200 b.c. agingga iti 100 a.d. Dagitoy dua a bunggoy ket isuda dagiti makabasa ken nakaadal a pangpangulo ti nacion, nga agnanaed iti nadumaduma a rehiyon ti pagilian. (See Anthony J. Saldarini, Pharisees, Scribes and Sadducees in Palestinian Society [Grand Rapids, MI: Eerdmans, 2001], pp. 4, 40, 52.) Iti sumagmamano a panangkita, dagiti eskriba ken Fariseo ket itakderanda ti segkay dagiti iskolar idi panawenda .

Ni Michelle Lee-Barnewall kunana, “Dagiti Fariseo ket mabalin a timmaudda manipud kadagiti Hasideo, iti pannakaisinggalutda kadagiti eskriba, nga isuda ti nangipaganetget iti panagadal iti linteg ken panagtulnog kadagiti bilbilin.”—Lee-Barnewall, “Pharisees, Sadducees, and Essenes,” in The World of the New Testament: Cultural, Social, and Historical Contexts, ed. Joel B. Green and Lee Martin McDonald (Grand Rapids, MI: Baker Academic, 2013), p. 218.

Ni Flavius Josephus ket iladawanna ti impluwensya dagitoy a bunggoy dagiti iskolar ken ti presyor nga impaayda iti kagimonganda babaen kadagiti ug-ugali [tradisyon] a nanglikmut iti Torah. “Dagiti Fariseo ket intedda kadagiti tattao ti adu a dadakkel nga al-alagaden babaen ti panangsurot kadagidi ammada, nga isu a saan a naisurat iti Linteg ni Moises; ket iti dayta a rason a dagiti Saduceo ket tinukiadda ida ket kunada a masapul a raementayo dagidiay nga al-alagaden nga agbalin nga obligasyon no adda iti naisurat a sao, ngem saantayo a ngilinen no ania ti naggapu iti ug-ugali [tradisyon] dagiti ammatayo.”—Josephus, The Works of Josephus (Peabody, MA: Hendrickson, 1987), p. 355. Ti Mishnah iparangarangna met ti sumagmamano a tension nga adda idi a mainaig iti pannursuro dagiti eskriba. Kas pangarigan, ti Sanhedrin 11:3 ipakitana a dagiti mannursuro ket ikabilda ti ad-adda a pannakaipaganetget dagiti ug-ugali [tradisyon] imbes a ti Torah. “Adda dakdakkel a kinainget no maipapan kadagiti ug-ugali a patarus dagiti papadi iti Torah ngem kadagiti banbanag ti Torah” (Sanhedrin 11:3). Dagiti eskriba ket nailadawanda a kas “abogado” (idilig iti Mat. 22:35); iti sabali a pannao, isuda ket “batido iti Linteg ni Moises.”

Ti saludsod ket, Apay a permanente ti panagdinnungpar dagiti Fariseo ken eskriba ken ni Jesus? Wenno apay a karitenna dagitoy a mannursuro? Ipaganetget ni Saldarini a “ti pannakaammo dagiti Fariseo iti linteg ken ug-ugali [tradisyon] dagiti Judio, nga inawat dagiti tattao, [ket] isu ti nakaibatayan ti takderda iti kagimongan. Maipagarup nga adda met impluensya dagiti eskriba ken papadi kadagiti sumagmamano a tattao.”—Saldarini, Pharisees, Scribes and Sadducees in Palestinian Society (Grand Rapids, MI/Cambridge, UK: Eerdmans/Dove, 2001), p. 33.

Ti Mateo 23 ket mangipaay iti nalawag a pannakailawlawag no apay a binabalaw ni Jesus dagiti pangpangulo ti relihiyon idi panawenna: “ ‘A cuncunana, ‘Dagiti escriba ken dagiti Fariseo agtugawda iti palangca ni Moises: Isu-amin ngarud nga ibagadanto cadacayo, aywananyo ken aramidenyo; ngem dicay agaramid a cas cadagiti aramidda; ta agsaoda ket dida agaramid’ ” (Mat. 23:2, 3). Maisupadi iti panaginsisingpetda, ni Jesus ket ar-aramidenna dagiti principio nga isursurona. Gapu iti daytoy a rason, Isu ket maysa a mannursuro nga addaan iti dakkel nga autoridad, saan a kas kadagiti eskriba. Iti sabali a bangir, dagiti Fariseo ken dagiti eskriba ket managinsisingpetda; saanda nga aramiden ti ibagbaga wenno isursuroda. Kas naadaltayo iti umuna a kapitulo, ipaganetget ni Marcos ni Jesus, saan laeng a kas maysa a mangisursuro ken mangikaskasaba iti evangelio ti Dios no di ket kas Maysa a mangibagi iti dayta; dayta ket, Pinaglasagna dayta. Iti biagna, sapsapulen ni Jesus a palag-anen ti dadagsen ti sakit ken basol a mangpadpadagsen kadagiti tattao ken mangwayawaya kadakuada manipud iti makarumek a panangipandag iti dagsen dagiti ug-ugali [tradisyon].

**Dagiti Isyu iti Babaen ti Panagbinnusor**

Dagiti dadduma pay a paspasamak iti Evangelio ni Marcos ket iparangarangna dagiti ad-adu pay a tensyon iti nagbaetan ni Jesus ken dagiti naespirituan a pangpangulo. Ti umuna a pasamak ket maipapan iti di makagunay [paralitiko], nga isu a naibaba iti sangoanan ni Jesus babaen kadagiti uppat a lallaki (Marcos 2:3–12). Ti Marcos 2:5 kunana, “Idi ngarud makita ni Jesus ti pammatida, cunana iti daydi saan a macagunay: Anac, dagiti basbasolmo mapakawanda. ’ ” Iti maitunos iti napraktikalan a kapanunotan ti evangelio nga ipagpaganetget ni Marcos, ti pammati ket aramid. Ni Jesus ket binigbig ken pinadayawanna ti pammati dagiti uppat a gagayyem ti di makagunay [paralitiko], nga, iti aramidda a panagtignay sigun iti pammatida, inyegda ti gayyemda iti Maysa nga Isu laeng ti mabalin a makatulong kenkuana.

Ti kangrunaan a panagbinnusor iti daytoy nga istoria ket ti pannakabalin ni Jesus a mamakawan kadagiti basbasol. Ti nangriribuk kadagiti eskriba ket saan laeng a ti kinapudno a pinakawan ni Jesus dagiti basbasol no di ket inaramidna dayta iti pannakabalin ken turay ti naganna. Gapuna, daytoy nga aramid ket inladawan dagiti eskriba kas maysa a tabbaaw a panangipagarup. “Iti lawag a ti Dios laeng ti nakita a makabael a mangpakawan kadagiti basbasol (Marcos 2:7; idilig iti Lucas 7:49), inaramid ni Jesus iti kasta. . . . Napabasol ni Jesus iti panagtabbaaw saan a gapu ta direkta nga ibagbagana nga Isu ket Dios wenno ibalbalikasna ti sagrado a nagan ti Dios no di ket gapu ta [Isu] ket agar-aramid a kas Dios.”—Robert H. Stein, Mark, Baker Exegetical Commentary on the New Testament (Grand Rapids, MI: Baker Academic, 2008), p. 119.

Nalawag unay nga itudo ni Jesus nga Isu, kas Anak ti Tao, ti Maysa a Nadiosan ditoy daga, ket addaan iti pannakabalin a mangpakawan kadagiti basbasol (Marcos 2:10). Ti nagsurat iti Evangelio ipaganetgetna ti maysa a napateg a detalye: dagiti tattao, saan a kas kadagiti eskriba, ket binigbigda a ti pannakaisubli ti di makagunay [paralitiko—agraman ti pannakapakawan ti basolna—ket maysa a nadiosan nga aramid. “Iti casta nagsiddaawda amin, ket dinaydayawda ti Dios” (Marcos 2:12).

Iti sumaruno a kapitulo, dagiti eskriba ginandatda ti baro nga argumento maipapan ken Jesus ken ti turayna wenno pannakabalinna a mangwayawaya ken mangisubli kadagiti tattao a nagunggan-iti-sairo. Dagiti narelihiyosoan a pangpangulo irikkiarda a ni Jesus ket “ ‘Adda kencuana ni Beelzebub’ ” ket iti kasta “ ‘gapu iti principe dagiti sairo, mamaruar cadagiti sairo’ ” (Marcos 3:22).

Daksanggasat, dagiti eskriba ket saanda a bigbigen ti trabaho ni Jesus a kas nadiosan ti nagtaudanna. No di ket, ibagada a dagiti ar-aramidna ket pannakabalin dagiti sairo. Gapu itoy a dakes ken di umiso a pammabasol, ikalintegan ni Jesus dagiti ar-aramidna a trabaho ti Espiritu Santo. Mainayon pay, ni Jesus pabasolenna dagiti eskriba iti panagtabbaaw a maibusor iti Espiritu Santo. Ti di umiso a panangkitada iti aramid ni Jesus ti namagbalin kadakuada a “macabasol iti agnanayon a basol” (Marcos 3:29), “dayta ket, maysa nga addaan iti awan patinggana a supapak. . . . Ti di mapakawan a basol ket ti natangken a panagmadida a mangaklon a ti Dios ket agtartrabaho/nagtrabaho iti tao a ni Jesus.” Daksanggasat, segun iti nagsurat a ni James A. Brooks, ti natangken a panagmadida “ket saan a maymaysa nga aramid no di ket maysa a nakairuaman nga aramid ken kababalin. Ti imperfect tense [ti hoti elegon, 3:30] ket mabalin nga ipatarus, ‘Intultuloyda nga ibagbaga.’ ”—Brooks, Mark, The New American Commentary (Nashville: Broadman & Holman Publishers, 1991), vol. 23, p. 76.

### Paset III: Panangipakat iti Biag

Mairaman iti di pannakaawat dagiti Fariseo ken eskriba iti Anak ti Dios, ni Jesus ket saan met a naawatan dagiti mismo a kameng iti bukodna a pamilia; nga isu dagiti kakabsatna. Insurat ni Ellen G. White iti _The Desire of Ages_ maipapan kadagiti kakabsat ni Jesus: “Kinalikagumanda nga Isu ket agtulnog kadagiti kapanunotanda, idinto nga iti kasta a pamayan ket mamimpinsan a saan a maitunos iti nadiosan a misyonna. . . . Impagarup[da] a no agsao laeng kadagiti bambanag a maawat kadagiti eskriba ken Fariseo, maliklikanna koma ti di pagkikinnaawatan a panagbinnusor a pinarnuay dagiti sasaona. Impagarupda nga Isu ket awan iti Mismo a Bagbagina iti panangakona iti nadiosan a pannakabalin, ken iti panangikabilna iti bagina iti sangoanan dagiti mannursuro a kas maysa a mangtubngar kadagiti basbasolda.” Iti isu met laeng a panid, intuloyna, “Dagitoy a banag ti namagbalin iti dalanna a nasiit a pagnaan. Kasta unay a nasaktan ni Cristo gapu iti di umiso a pannakaawat kenkuana iti bukodna a pagtaengan nga isu a maysa a bang-ar Kenkuana ti mapan iti lugar nga awan dayta a di umiso a pannakaawat.”—_The Desire of Ages_, p. 326. Iti sumaganad a panid, awisennatayo ni Ellen G. White, “Dagidiay a naayaban nga agsagaba gapu ken Cristo, nga isu a masapul nga ibturanda ti di umiso a pannakaawat ken di panagtalek, uray iti bukodda a pagtaengan, ket mabalin a makasarak iti liwliwa iti kapanunotan nga inibturan ni Jesus met laeng dayta. Matignay Isuna a napakuyogan asi kadakuada. Awisenna ida a mangbirok iti pannakikadua Kenkuana, ken bang-ar no sadino a nasarakananna dayta, iti pannakikadua iti Ama.”—_The Desire of Ages_, p. 327.

Damagem kadagiti kamkameng ti klasem dagiti sumaganad a salsaludsod: Naipasangoka kadin iti aniaman a panagsusupiat kadagiti makin-uneg a gunglo ti sociedadmo wenno kadagiti kameng ti pamiliam gapu kadagiti patpatiem? No wen, kasano a liwliwaennaka ti kapanunotan a kasta met laeng ti inibturan ni Jesus?

` `