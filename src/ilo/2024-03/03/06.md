---
title:  'Sandwich Story: Paset 2'
date:   18/07/2024
---

`Basaen ti Marcos 3:20, 21. Ania a kapadasan iti nangiturong iti pamilia ni Jesus a mangibilang Kenkuana nga Isu ket awan iti umno a panunotna?`

Ti pammabasol a kinaawan iti natalged a pampanunot ket nakaro unay. Gagangay a tumaud daytoy manipud kadagiti kapadasan a ti maysa a tao ket pangta iti bukodna a kinatalged. Kastoy ti narikna ti pamilia ni Jesus maipapan Kenkuana gapu ta Isu ket okupado unay ta saan payen a nangted iti panawen nga agsardeng tapno mangan. Nagrubuatda a mangasikaso Kenkuana, ket sadiay a mapugsat ti makinruar nga istoria ti sandwich, a nasinga babaen ti makin-uneg nga istoria maipapan kadagiti eskribas a mangpabpabasol ken ni Jesus iti pannakikumplot iti diablo.

Adda karkarna a panagpada ti makinruar ken makin-uneg nga istoria daytoy a Sandwich Story. Ti mismo a pamilia ni Jesus ket kasla adda maysa a panangkitada Kenkuana a kapadpada dagiti eskribas. Kuna ti pamilia nga Isu ket agmauyong. Kuna dagiti eskribas nga Isu ket kadua ti diablo.

`Basaen ti Marcos 3:31â€“35. Ania ti kayat ti pamilia ni Jesus, ken kasano iti panangsungbatna?`

Daytoy a buya ket kasla karkarna. No ti nanangmo wenno dadduma a kamkameng ti pamilia ket umay daka pasyaren, saan kadi a sabatem ida? Ti parikut ket iti dayta a tiempo saan a maitunos ti pamilia ni Jesus iti pagayatan ti Dios. Nabigbig ni Jesus dayta a kinapudno ket iti daytoy a teksto ket ilawlawagna manen ti pamilia. Dagidiay agar-aramid iti pagayatan ti Dios ket kabsatna a lalaki, kabsatna a babai, ken inana. Isu ti Anak ti Dios, ket dagidiay makitunos iti pagayatan ti Dios agbalinda a pamiliana.

Dagiti dua nga istoria daytoy a Sandwich Story iti Marcos ket sangsangkamaysa a naglaon iti nauneg a panagsupadi. Iti makin-uneg nga istoria, kuna ni Jesus a ti balay a nabingaybingay a maibusor iti mismo a bagina ket saan a makatakder. Iti umuna a panangtalgiap, kasla iti makinruar nga istoria, ti mismo a balay ni Jesus, ti pamiliana, ket nabingay a maibusor iti mismo a bagina! Ngem risuten ni Jesus daytoy a borbortia babaen ti panangilawlawagna manen iti pamilia. Ti pudno a pamiliana ket dagidiay agar-aramid iti pagayatan ti Dios a kaduana (kitaen iti Lucas 12:53; Lucas 14:26).

Adu a daras iti intero a pakasaritaan dagiti Cristiano a nasarakanda dagiti bagbagida a naisina kadagiti bukodda a kabagian. Dayta ket maysa a narigat a kapadasan. Daytoy a teksto iti Marcos iparangarangna a ni Jesus ket nagdalan iti isu met laeng a riribuk. Maawatanna no kasano dayta ken maliwliwana dagidiay a makarikna iti daytoy masansan a nasaem a pannakaisina.